	Ұзақбай Доспанбетов

	Қызыл жолбарыс



	Тарихи роман





БІРІНШІ КІТАП




	Ұзақбай Доспанбетовтың «Қызыл жолбарыс» атты тарихи романы екі кітаптан тұрады. Романның бас кейіпкерлері Ескелді би Жылгелдіұлы, Балпық Дербісәліұлы, Қабан жырау (Қабылиса) Асанұлы – XVIII ғасырда Жетісу өлкесіндегі жоңғар шапқыншылығы кезіндегі қанды оқиғалардың бәріне бастан-аяқ қатысқан тарихи тұлғалар.

	Жазушы өз шығармашылығында ел аузында сақталған қыруар аңыздарды жинаумен қатар Алматы, Талдықорған, Шымкент, Ташкент, Мәскеу қалаларындағы архивтерде сан салалы үлкен зерттеу жұмыстарын жүргізген. Сондықтан да «Қызыл жолбарыс» өз оқушысын табары сөзсіз.





БІРІНШІ ТАРАУ


	Шоқ-шоқ болып өскен селдір қамысты жазаңнан шыққан жолбарыс алдағы мола сияқтанған қиыршық тасты ұзынша төбешікке самарқау қарап, жүрісін тоқтатты. Әлденені аңдағанға да ұқсамайды. Жай көзін ашып-жұмып, мелшиіп, сілекейлі тұмсығының айналасында ұшып-қонған көк шыбыннан ғана қорғанбақ пиғылы бардай тым бойкүйез күйде ұзақ қыбырсыз тұрды. Бұл терісі қып-қызыл, тарғыл жолағы сол қызылдан әрең көрінетін, ұзындығы есік пен төрдей бар, жұмыр денесінде қайрат дегенің әрбір қозғалысы сайын бүгіліп- жазылып көз тұндыратын, бауыры жер сызғандай түйетабан алып жолбарыс еді.

	Қазір қыркүйектің басы, уақыт екіндінің кезі. Жерді отпен шарпығандай аптап күндер саздауыт қамысты жазаңның өңін өзгертпегенмен мынау қиыршық тасты ұзынша төбешікте өшпестей із қалдырыпты. Мұнда тас екеш тастың өзі шоқтан суырғандай қап-қара, түбі қатты қурайларына дейін жанып кеткендей, әр жерде басы қылтиған тобылғы жапырағынан айрылып, сидиып, қаракүреңітіп көрінеді. Бүгін де аспаннан күн шақырая қарағанмен алып-жұлып бара жатқан ыстық жоқ еді. Сирек те болса самал желпіп өтеді. Мына жолбарыс күннің осы рахымшылығын пайдаланып, қамысты жазаңнан бері шыққан сияқты. Бірақ топырағына дейін күйіп кеткен, өлген жыланның терісіндей тақыр сұрғылт төбешіктен не тапты? Қайта бұл жердің шыбыны көп қой. Тұмсығының айналасында ызыңдаған көк шыбындар барған сайын тобын молайта берді.

	Қызыл жолбарыс өз денесін өзі ауырсынғандай ары қарай бір басарға жоқ, шыбын мазалаған тұмсығын да сілікпестен тым момақан ұйқысыраған күйде тұра берді. Кенет оның назарын ұзын төбешіктің жоғары тұсындағы қапталдан әлдене елең еткізді. Жай көзге ол жақтан көрінген ешнәрсе жоқ еді. Бірақ аң дегеннің көңіл көзі, иіс сезгіштігі дегені бар. Ол тасадағыны оның ешқандай тықыры жетпестен-ақ сезеді. Мынау да сөйтті. Тұмсығын сілкіп тастап, құлағын жымита, алдыңғы екі аяғымен жер тарпығанға ұқсата қимыл жасады. Бірақ текке елеңдеген, шамасы. Танауын бір қытықтап өткен иіс табанда жоғалып, ол жақтан жеткен мұның өзі ғана сезгендей басқа бір белгілер өшіп кетті. Сірә, не де болса тым алыстан желдің желпуімен, ауаның қозғалысымен адасып келген бірдеме болса керек. Жолбарыс қайта тынышталды. Көк шыбындар да мұның сілекейлі тұмсығына қайта үйірсектей бастады.

	Бірақ бұл тыныштығы да ұзаққа созылған жоқ. Жүйкесінің қыл өзегін тартып қалғандай көзге көріне қоймаған белгісіз бір құбыжық лебі мұны қайта дүр сілкіндірді. Көк шыбындар ілезде зымқайым жоғалды. Қызыл жолбарыстың сілекейлі тұмсығын әкесінің үйіндей иемденген оларға енді қайтып бұлай қарай жақындай қою жуарақпанда мүмкін емес еді. Себебі арыстаннан кейінгі аң төресі бұл жолы қатты ширықты. Мұрнын қытықтаған иіс иесін өз патшалығына келіп, ойран салып жүрген жаудай көрген тағылығы сұрапыл күшпен оянды. Бұл енді оны таппай қоймайды. Мысық жүрісті, түйетабан аяқтарын баяу басып, ұзынша төбешіктің теріскей жағына қарай қозғалып берді. Тіке басып өтпеді, шығыс беттен айнала орағытты. Себебі жаңағы пәлекет иіс мұның танауына сүр жебедей сол жақтан келіп қадалғаны анық.

	Төбешікті айналып өтті. Шоқ-шоқ селдір қамысты жазаң бұлай қарай да қалың түкті кең көрпесін жайып тастап жатыр еді. Дұшпан белгісі бір ауық жоғалғанға ұқсады. Бірақ қызыл жолбарыстың мұны баянды бейбітшілікке балағысы жоқ, себебі иіс сезу қабілеті ешқашан алдап көрмеген. Жердің жарығына түсіп кетпесе ол осы маңда болуға тиіс. Тіпті жер қойнауына сүңгіп кеткен күнде де қазып шығарып алып, бойын бой, қолын қол етіп талқандауға қатты аңсары ауды. Мұны осы бетінен қайтарарлықтай ешбір құдірет жоқ.

	Кенет алдағы оқиғаның шет-пұшпағы өзі қылаң берді. Қызыл жолбарыс бірден байқады. Қазіргі тұрған орнынан қарағанда теріскей жақ жазаңнан солырақта қамыс қалыңдау өскен еді. Сол қалыңды қақ жарып, қап-қара бірдеме өзіне қарсы өңмендеп, салып ұрып келеді екен. Мұның өткір көзі алдасын ба, ол өз тұқымдасы қабылан екенін және де өзінен сүйінші сұрағалы келе жатпағанын бірден аңғарды. Жолбарыс та атылуға әзірленді, бірақ ананың бұған қарай мұншама қатты аршындай секіруі «тұра тұр, өзі де келе жатыр» деп тізгін тартқызғандай. Бұл қызыл жолбарыстың осыншама заман жер басып жүріп, көрмеген құқайы. Нендей күнде де, андардың небір әулеттілерін жолықтырғанда да олардың бұған шапқаны болған емес, керісінше бұл оларға шабатын. Ал мынау қабылан қай шайтанның азғыруымен ажалына мұншалықты асығып келеді, соны ғана түсінбейді. Бұл бір жайдан қызыл жолбарыстың шамына тигендей.

	Қабылан жолбарысқа екі таяқ тастам жер қалғанда ғана жүрісін баяулата тоқтап, құлағын жымитып, жер сүзердей басын төмен салып жіберді. Қалың түкті, қара дақты сарғылт жон терісі күн көзіне жылт етіп, басын көкке қарай қайта кекжең еткізгенде арандай аузы ашыла кетті. Жай ашылмапты, жойдасыз түз тағысы қара жердің өзін екі айырардай ақырып кеп берді. Даусы күркіреген күннен жаман, селдір қамысты жазаң беліне қара қамшы тигендей бірауық бүк түсіп қалды. Мұны қарақшыдай баққан қызыл жолбарыс қана селт етпепті. Қайсымыз басым түсер екенбіз деп, қабыланмен дауыс жарыстырмақ ойы жоқ, тек білек күшінің сайысына кел деп жасанып, жұтынып тұр.

	Ал, қабылан оның бұлайша сабырлылықпен қыр көрсетуіне одан сайын ашынып, сол көз алдындағы жолбарысты қасақана көрмегендей әзірге оны өзімен-өзін қалдырып, аспанға қарай аузын кере ашып, қайыра ақырды. Бұл жолғы даусы ұзақ, әрі тіптен қаһарлы шықты. Төңкерілген көк аспанды бір пұшпағынан мықтап тісіне іліктіріп, мынау өзіне тұқымдас болғанмен, ата жау есепті жолбарыстың үстінен тастап жіберердей бүкіл дүниеге қарап, бас шайқап, жер тепсінген түрі бар.

	Қызыл жолбарыстың шыдамы осыған ғана жетті. Жаңа ғана жан алардай ақай-тоқайсыз өзіне қарай шапқан шабысы намысын бір қоздырса, ал мына бетпе-бет келіп, жер-дүниені көшіре ақырып тұрып алуы мұның әлдеқашан сүйегі қурап қалған әкесіне тіл тигізгендей әсер етті. «Сенің де әкеңнің...» – деген сияқты бұл да бір айбарлы үн шығарып, оқтай атылды.

	Қызыл жолбарыс секіргенде мұның астындағы қара жер де қозғалып кеткендей еді.

	Ендігі оқиғаны суреттеп болмайды. Адам қиялы жетпейтін бір сұрапыл түйдек аспан мен жердің назарын түгел өзіне аударып алды. Екі аң төресі шап берісіп айқаса кеткендегі алғашкы көрініс шетсіз-шексіз мұхит бетінде әлдеқалай қайнап көтерілген ақ көбікке ұқсап еді. Тек ол ұқсастық лезде жоғалып, қазанда сапырылған сары жез ерітіндісін еске салды. Бірақ, ол да көз ілеспес шапшаңдықпен басқа түске ауысты. Әлде аспаннан түскен диюлар мен жын-шайтандар тобы бір-біріне кенеше жабысып, қоян-қолтық араласып, мың бұралып әсем биге басты ма? Расында осыған көбірек келеді. Тек әсем бидің әсем ырғағы болуға тиіс. Ал мыналардан шығатын үн кесек-кесек, өзара қиюласа да қоймайды.

	Бірде әлдебір өліктердің сүйегін екі қапқа толтырып салып, бір-біріне сарт- сұрт ұрғандағыдай сатыр-күтір етсе, енді бірде сылқ-сылқ күлген қыздың күлкісі естілгендей болады. Таудан құлаған тас көшкінінің де үзік-үзік дыбысы жетеді. Ыңыранған, не ақырған аңдардың өз даусы ғана жоқ. Өлім мен өмір шайқасы үстінде өз әуенімізді қоя тұралық деп, өзара келісім-шарт жасасқандай-ақ.

	Бұл суретті тамашалауды екі аяқты пендеге жазбапты. Егер көре қалса, бұл шіркін орақша сойдиып шығып кеткен аппақ имек тістерден ғана екі аңның шайқасы екенін ұғар, бәлкім. Басқаша белгілерін мұның көру қабілеті ұстай алмас та ма еді, кім білсін.

	Осыншама мың құбылған көріністер мен үндер бір-бірін алмастырып үлгергенмен бұл тез басталып, тез аяқталған оқиға еді. Алып тұлғасы жер мен көкті тірегендей өз тұқымдасы – жолбарысқа шапқан қабылан ауру әрі аса қатты ашынған шағында болатын. Мұны осылай қарай алып ұшқан, көзін қарауыттырып, өлер жерін андатпай қойған «құдайы» сол мүсәпірлігі еді. Бірақ онымен қызыл жолбарыстың не жұмысы болсын. Жау шапты, бұл намысын қорғады. Табиғат артық жаратқан күш-қуаты және бар. Сол барын өз «қонағының» алдында жомарттықпен төгіп салды. Бірақ ауру, әрі қартайған қабылан үшін де жан беру оңай емес екен. Қызыл жолбарыстың ойлағанындай болған жоқ, бұл үшін арпалыс ұзаққа созылғанға ұқсайды. Сонда да бір кезде қабыланның мойнын қайырып тастады-ау. Тамағын да орып жіберіпті, ішек- қарнын да ақтарыпты, басқа да тісі тимеген жері жоқ, әйтеуір оны ит жемеге жаратпай, сол қан майданның орнында қалдырды да өзі жайына жүре берді.

	Тек былай арқан бойындай ұзағанда ғана қызыл жолбарыс өзінен бір жайсыздықты сезді. Бауыры төмен тартып мұны жүргізбей барады. Арқа, сан еті жағында да бірдеме бар. Бірақ бұлар мына бауырдың әуселесіне қарағанда шіркей шаққандай ғана еді. Сонда да жолбарыс парша-паршасы шыққан өз қарсыласының өлігінен аулақ кетуге тырысты. Сөйтіп, жан сірілік жасады. Жолында қалып жатқан қып-қызыл қан ізін байқамады да. Мана өзі бетке ұстаған қиыршық тасты ұзынша төбешікті енді кері қарай айналып өтіп, селдір қамысты жазанның үстімен кете барды. Бара-бара желкесінен әлдекімдер тоқпақтап ұрғандай мойны-басы былқ-сылқ етіп, жүрісі өніңкіремеді. Сырт қарағанда аяғы ақсағанға ұқсайды. Қабыланның тісі тиген жерлер қос балтырда да бар болғанмен ол әзірге кемдік еткен жоқ. Бар пәле бауыр етте. Өз тұқымдасының тісі оның неше қадағын алып түсті, оны әзірге болжағысы жоқ, тек артта қалған сол өліктің исінен неғұрлым аулақ кетіп барып қана бар мен жоғын түгендегісі келген түрі бар.

	Қызыл жолбарыс шамасы келгенше ұзақ жүрді. Қамысты жазаң таусылып, көсенің иегіндей тақырға шықты. Мұнда қызу мол. Жаралы бауыры жердің қызуын ұнататынын сезіп сылқ етіп жата кетті. Сол кезде ғана жарасын ауырсынып, қатты ыңыранып қалды. Тұмсығын бауырына қарай салып жібермек еді, оған ыңғайы келмеді. Бұл енді бар шипаны жердің қызуынан күтіп, соған жарасын жабыстыра қозғалмады. Көзін баяу ашып-жұмып, мелшиген шағында манағы көк шыбындар мұның сілекейлі тұмсығын қайта тауып алып, үйірсектей бастады.

	Алыстан қарға-құзғынның қарқ-қарқ еткен даусы естілді. Олар қызыл жолбарысты алыстан айнала ұшып, мұның әзірге жемге дайын еместігін өзара әңгіме етіп бара жатқандай. Піскен ас тұрғанда мұнда не әуреміз бар десіп, абысын-ажынды, ағайын-туғанды қарғалар төбешіктен ары қабылан жатқан тұсқа шүйлігіп барады.

	Қызыл жолбарыс осы жатқаннан тұра алмады. Екі-үш күн мен түнді осылай ес-түссіз өткеріп, дәрмені таусылған сәтінде ақтық демін алды. Өліммен арпалысып, айқасып жатпады, асарын асап, жасарын жасағанын сезген армансыз жүзбен тәтті ұйқыға шомғандай қыңқ еткен дыбыссыз тұңғиыққа түсіп кете барды. Егер бұл аң төресінің мәңгілікке көз жұмар шағындағы сабырлылығын адам мінезімен шендестіріп, соның тұрғысынан қарасақ, «малым – жанымның садақасы, жаным – арымның садақасы» дегенге келер еді.

	Әлемде құстан көзі өткір мақұлық әлі жаратылмаған да шығар. Түгі жылтыраған, ішінде қазынасы мол аң төресінің жаны «жәннатқа» кеткенін ең алғаш есепке алған солар-тұғын. Мұның алдында өз «көзсіз ерлігінен» опат болған қабылан да қарғалар үшін аз олжа емес еді. Тек неше дүркін шапқан қасқырлар тобынан соң бұлардың имек тұмсығына ілінетін мардымды ештеме қалмапты. Қабыланның жұлма-жұлмасы шыққан тері-терсегінің, саудыраған сүйек-саяғының айналасында ұялас бөрілерден соң текке жайылып жүрді. Талғажау етерлік жөнді ештеме таппады. Осындай аш өзек халде жүргенде көз алдарында алып жолбарыстың жантая кетіп, «ақирет сапар шегуі» бұлар үшін ақ түйенің қарны жарылғаны емей немене?

	Бәрі жапырласа келіп бас салды. Бірақ жарықтық даланың қатал заңы бұл жолы да өзгере қоймапты. Қандай да олжа ең алдымен тістінікі, күштінікі емес пе? Қасқырлар тобы енді осылай қарай сау ете қалғанда қарға байғұстар қанаттарын сатыр-сұтыр еткізіп, қайтадан аспанға бытырай көтерілді. Қомағай көкжалдар екі бүйірлері солқ-солқ етіп, жайына кеткенде ғана олар өліктің басына қайта топырлады. Тек бұл қуаныш та ұзаққа бармады. Осы жақта ұлан- асыр «ас» беріліп жатқанын тұмсықтары арқылы сезген, шапқан атқа жеткізгісіз жүрдек дала жыртқыштарының екінші тобы лап қойды. Бұлар да бүйірлері шыкқанша тойлады. Ішке сыймағанды көтеріп әкетпек хайуанатқа бітпеген өнер, жолбарыстың еті міселерінен асқан шақта бұлар да бастары ауған жаққа қарай бүлкек желіске салып қараларын батырды. Үшінші тобы келді. Сірә, аң төресінің етіне дала көкжалдарының тісі күнде тие бермейді. Мұндай қызықты көргендері де, көрмегендері де бар. Сосын да олар айыздары қанғанша қаужаңдап бақты. Тіпті әлі онды-солды танып үлгермеген кішкентай бөлтіріктеріне дейін той дәмінен татқандарына есіріп, арсалаңдап, өнер көрсетумен болды.

	Бұл аптада күн біршама қызулы еді. Жолбарыстың қалған-құтқан еті тез бұзылды. Енді қасқырлар бұлай қарай жоламайтын болды. Қарғалар «уһ, ендігісі өзіміздікі шығар» десті. Бұлар тобын барынша молайтып, алыстағы «жекжат-жұраттарына» дейін шақырысып, көп болып тойлауға кірісті. Бірақ үркек жаратылған, қанатты да қауқарсыз немелердің бұл тойының да шырқы бұзылды. Бұзылғанда мықтап бұзылды.

	Бұлардың сорына қарай шүйебөрілердің үлкен тобы жеткен еді. Қасқырлардың азғын түрі саналатын шүйебөрілер қорек талғамайды. Сасыған өлексені жас еттен әрмен құшырланып жейді. Ал енді, қарға байғұстар, гөй-гөй күйлеріңді тарта беріңдер. Сендер үшін бұл астың дастарханы біржола қайырылды. Шүйебөрілер өздерінің аға тұқымдасы – қасқырлар сияқты бүйірлері шыққасын «тағынғы нәсіп тәңірден» деп жайына кете беретін мақұлыққа жатпайды. Бұлар өзі тойса да көзі тоймайтын нағыз ашқарақтар еді. Олар мұнда жастана жатып, жолбарыстың сүйегіне дейін кеміріп, тері-терсегіне дейін ауыздарымен сілкілей кергілеп, ілінгенін қыл-қыбырымен қоса кеңірдекке қарай ытқытумен болды.

	Шүйебөрілер де бір кезде табандарын жалтыратқанда олар жайлаған орында қызыл жолбарыстың күректей-күректей қаңқасы ғана қалып еді. Тіпті тері екеш терісінен де ештеме жоқ. Тек әр жерде, ауада ұшып жүрген майда түктерін ғана көруге болар еді. Олардың өздері де бірте-бірте алыстап, ата-тегінің қайдан екені белгісіз дүниеге айналып барады.

	Шүйебөрілерден кейін қарғаларды ешкім мазалаған жоқ. Рас, оқта-текте саршұнақтар секеңдеп, түртінектеп, алып аң терісінің қаңқасын жанамалап өтті. Қарға-құзғындар олардан үріккен жоқ, тіпті әрі-беріден соң араласа жайылып жүре берді.

	Бірер аптадан соң мейіріміз қанды дегендей қарға-құзғындар да бұл маңнан кетті. Жолбарыстың қаңқасына саршұнақтан басқа үйірсектейтін де ешкім қалмады. Тек бір кезде ирелеңдеп жылан келді. Ол саршұнақтың тобын көбейткенге де ұқсаған. Бұл дәм іздеген емес, көлеңке іздеген сияқты еді, қаңқаның бір жәйлі көлеңкесін тапты да жатты да қойды. Кенет жайлы жатысын ешкім бұзбаса да ол ирелендеп келген жағына қайта кетті. Ертеңіне қарашаның қара суығы соқты. Жылан сол суықты алдын ала сезіп, ініне жасырынған еді. Суықпен бірге саршұнақ та, шыбын-шіркей де жоғалды. Бұл даланың ең бір қатты жетімсіреген шағы.

	Көп ұзамай қар ұшқындары түсе бастады. Қыс түскен еді.

	Осындай екі қыс, екі жаз өтіп, тағы да жолбарыс пен қабылан тіс салысқан сол күздің басы, қыркүйектің айы туған шақта сол екі тұқымдас жан тәсілім еткен орында олардың аппақ сүйектері ғана жатты.

	Қазір де сол кездегідей аспан ашық, қоңыр салқынның аздаған ғана лебі біліне бастаған жаймашуақ кез. Селдір қамысты жазаңды бетке алып, қару- жарақ асынып, арғымақ атпен жер шалған ерен тұлғалы бір батыр адам сол жолбарыс сүйегінің үстінен түсті.

	Тізгін тартқан жоқ, жал-құйрығы төгілген ақбоз арғымағы өзі тоқтай қалып, басын жерге салып жіберді де, маңдайын жапқан қалың шоқ кекілінің астындағы көздерін ойнақшытып, қаңқа үйіндісіне сүзе қарады. Жер тарпып, бұл кімнің қаңқасы екенін иіскеп білмектей мазасызданып, қатты алайды. Найзасын ер үстіне көлденең салып, басына киген шашақты дулығасы екі қабағының ортасына дейін түскен, жағы кере қарыс, жолбарыс кеуделі аса сұсты адам да астындағы есті жануарының ырқына бағына сүйекке ұзақ үңілді. Күн сәулесімен күмістей жылтыраған сауытының сыртынан желбегей шапан жамылыпты. Тамақ бауын ағытса, өзі-ақ сыпырылып түсе қалатыны көрініп тұр. Садағы мен қорамсасы екі жағына байланған. Қынапты қылыш та мінер жақта үзеңгіден сәл арырақ салбырап тұр. Кісесін ақ сауытының сыртынан байлапты. Күміспен әшекейленген дәндәкумен қатар сондай сырбаз қолдан шыққан екі кереқарыстай бар қыннан сүйек бастырылған қанжардың да сабы көрінеді. Күміс шапқан ерінің басы, өмілдірік, жүген сол кісе-дәндәкуімен қосылып, батыр тұлғасына ерекше сымбат береді.

	Сонда да бұйығып жатқан бұл өлі даланың бір шоқ үкісіндей осы қару- жарақты адамның бар күш-қайраты дулығасының тік қазықша төмен түскен маңдайшасы екі бөліп тұрған көздерінде еді. Ол көздер қазір жерде бөлек- салақтанып жатқан аппақ сүйектерге қадалған. Егер ол көздер жоғары көтерілсе, оның алдында жан баласы шыдап тұра алмастай. Кере қарыс жағы мен ақ-қарасы шамалас түйдек сақалы сол алмас көздердің жандайшаптары секілді. Бәрі қосылып, жасамыстау батыр адамның жолбарыс кеудесін тіпті айбарлы етеді. Тасыған қайрат аузын ашса-ақ тау суындай бұрқ-сарқ етіп, жойдасыз лап еткелі тұр. Бес қаруының сайлығы да соны айтады.

	Салт атты дала жортуылшысы ұзақ тұрды. Ауыр ойға да шомғандай, әсіресе, ол мынау қаңқалардан бөлектеу жатқан жолбарыстың бас сүйегін қатты назарына алды. Қара түнек көздері, танауы үңірейген, құшаққа єрең сыятындай домалақ сүйек енді ғана біліне бастаған ескек желмен бірге әлдебір сыр шерте ме? Кенет батыр адам көкірегі қарс айрылғандай, қандай да бір іске тәуекел еткендей күйге келді. Бұл қаңқасына қарап аңның өзін де танитын кемеңгер жан еді.

	Алдына көлденең қойған шашақты найзасын қолына алып, оның ұшымен аңның бас сүйегін қатты нұқып қалды. Үшкір болат домалақ сүйекті қаңқ еткізді.

	Сонда ел кезген, жер кезген батырдың көз алдындағы дүние құбылып, өзгеріп сала берді. Жоқ, бүкіл дүние емес, құбылған да, өзгерген де оның бір бөлшегі ғана екен. Атап айтқанда, жердегі шашылған сүйек ғайып болды да, осыдан екі жыл бұрын бауырына өз тұқымдасы салған жарадан шәһит болған қызыл жолбарыс жатқан жерінен сілкініп тұра берді. Айналаны момақан көзбен бір шолып алды да, тап қасындағы боз арғымақ мінген батырға тұмсығын көтерді. Бірақ осыдан бұрынғы тіршілігіндегідей оған шабуды ойлаған да жоқ, тек түсін түстеп, біржола жадында тұтпақ пейілмен қарағаны анық еді. Сөйтті де, орнынан қозғалып, боз арғымақтың шұбалаң құйрығы мен артқы тірсегіне барып, тұмсық тіреп тұрып қалды.

	Солай боларын алдын ала болжағандай салт атты батыр адам бұрынғы бағытымен елсіз баябан даланы қақ жарып жүріп кетті. Қызыл жолбарыс оның соңынан ерді.

	Бірер күн өткесін түз жортқан тағы бір сауыт-сайманды, арғымақ ат мінген адам қабылан қаңқасының үстінен түсті. Мұның түр-тұлғасы, киім киісі алдыңғы жолбарыс тірілткен батырдан гөрі өзгешелеу еді. Тек бұл да найзасымен қабыланның бас сүйегін нұқып қалғанда ол да орнынан сілкіне түрегеліп, батырдың соңынан ерді.

	Ай өтті, жыл өтті. Ақыры, жолбарыс ерткен батыр мен мына соңғы қабылан ерткен нәсілі бөлектеу батырдың жолдары түйісті. Бұлар ата жау есепті бір- біріне найза салысты. Бұларға ерген жолбарыс пен қабылан да қарап тұрмады, олар да айқаса кетті. Екі батырдың найза тіресінен гөрі осы екі аңның тіс салысуы әлдеқайда мағыналы көрінді. Батырлар да соны аңғарып, өздерінің күш, бақ сынасуы сол екеуінің арасындағы шайқас нәтижесіне тәуелді екенін сезген сыңай танытты.

	Жолбарыс қабыланды жеңіп құлатты, жай құлатқан жоқ мойнын бұрап тастады. Сол кезде қабылан ерткен нәсілі бөлек батыр жолбарыс ерткен батырдың алдында өзінің жеңілгенін мойындады. Сөйтті де, келген ізімен қайтты. Қабылан үшін екі өлмек жоқ еді, ол да атып түрегеліп, иесінің соңынан желкесі жыбырлап бүлкек желіске салып жөнеле берді.

	Бұл батыр өз еліне келді де, жер төсекке құлады. Басына жиылған үзеңгілес серіктеріне, ағайын-туғандарына «жаудың аруағы асты, біз жеңілдік, біздің халқымыз құлдықта» деді де, біржола көзін жұмды.

	Кейбір көзі қарақтыларға ғана көрініп, батырдың басында қабылан да бұйығып отыр еді. Иесінің пәни тіршіліктен біржола баз кешкенін ұққан соң ол да орнынан жайлап көтеріліп, жүре берді. Бірақ әзірге бұл елден кеткен жоқ. Өзін ертуге жарарлық батыр ма, көсем бе, шешен бе – біреуді іздеді. Ақыры тапты. Енді соның киесіне айналды. Енді қабылан өз иесін бір кезде кегі кеткен кызыл жолбарыс пен оның иесіне жолықтыруды ойлады. Оның реті бірден келмеді.

	Біраз жыл өткенде қызыл жолбарыс ерткен жасамыс батыр дүние салған еді. Қызыл жолбарыс оның мұрагеріне ерді. Қабылан енді осылармен бетпе-бет келуді аңсаумен болды.

	Бірде жолбарыс киелі адам мен қабылан киелі адамның қоныстары бір-біріне тым таяу орналасты. Түнде, ел ұйқыда жатқанда қабылан орнынан тұрып, жақындап барып, көрші қоныстағы қызыл жолбарысқа аңдардың өздеріне ғана тән дыбыспен белгі берді. Жолбарыс өз тұқымдасының бұл шақыруын қабыл алды. Бұлар айдалада, бір-бірінен таяқ тастамдай жерде тұрып дидарласты.

	«Ей, қызыл жолбарыс, – деді қабылан. – Менің сенде бір емес, бірнеше рет есем кеткенін білемісің?»

	«Білемін! – деп жауап берді. – Сонау пәни тіршілікте де, мынау бақи тіршілікте де менің абыройым үстем түскені есімде».

	«Жақсы екен, қызыл жолбарыс, – деді қабылан. – Ай мен күннің жаратылуы туралы аңыз ұмытылуы мүмкін, бірақ өзің айтқан пәни тіршілік пен бақи тіршілікте кеткен кек пен есенің ұмытылмайтынын білемісің, төрем?»

	«Білемін, қарашам,» – деді жолбарыс.

	«Мені неге қарашам деп атайсың?» – деп қабылан ызғар танытты. Одан жолбарыстың түгі қисайған жоқ, бірақ бұл жерде әділет керектігін сезіп, қабыланның наразылығына ынта қойды.

	«Енді сені қай тұрғыдан көргенім дұрыс. Қалай деп атасам әділеттің туы маған қарап желбіреуге тиіс?»

	«Екі тіршілікте өмір сүріп, соның байыбына барып, ажыратып алмағаның үшін қалай деп сөксем де ып-ылайык. Бірақ бұл жолғы шиеленісті одан әрі бұрай тартпай-ақ өзім-ақ шешіп берейін. Бұдан гөрі үлкенірек істе бақ пен күш сынасып көрерміз. Өзіңнің өкшеңді басып, кейде теңестіріп, қалың қарашаның мол ырзығына белшемнен батып жүрген мырза текті екенімді ұмытпағаныңыз жөн-ақ болатын еді, төрем».

	«Сөзіңе құлдық, қателік менен, мырзам», – деп жолбарыс кішірейе сөйледі.

	«Тіпті жақсы, төрем, онда бас иеңе сәлем айт».

	«Өзің де сәлем айт, мырзам».

	Екі аң – «төре» мен «мырза» осылай тілдесті. Бірақ қайтып келіп, әрқайсысы өз иелерін қатты қобалжытты.

	* * *

	Ескелді бүгін түс көрді. Түн ортасында қатты әрі ұзақ дөңбекшіп, таң алдында ғана көзі ілініп кеткен екен, бір таңғажайып, құлаққа ұрған танадай тыныштық орнаған, қалың жынысты орманның ішінде адасып жүрген көрінеді. Әлденеден елегізіп, бір жаққа жол тауып шыққысы келеді, бірақ көк тіреген бәйтеректер арасындағы ұлпа жапырақты қау шөп бұл үшін жатса жастық болуға дайын тұрғандай. Қисая кетіп жан тыныштығын алуға шақырғандай. Орман іші пәлендей жарық та емес, күңгейің мен терістігіңді, шығысың мен батысыңды ажыратып болғысыз алакөлеңке. Тіпті күннің қай мезгілі екенін де айыру қиын. Ескелді ентелендеп бір жақка қарай ұмтылады-ақ. Қалың шөп жібермейді. Әрі сол кезде бәйтерек бұтақтарында шапанның қос етегіндей қанаттары бар үлкен құстар пайда бола кетеді. Бірде мың жасаған құзғындарға, бірде алып жарқанаттарға ұқсайды. Қайсысы болса да әйтеуір қанаттарын жайып жіберіп, онсыз да көзден таса кең дүниені одан сайын көлегейлеп, Ескелдінің бетін желпи бастайды. «Ұйықта, ұйықта» деп, бұған қарт әженің әлди жырын айтқанға ұқсайды. Ескелдінің шынында ұйқысы келеді. Аяқ астында тұтасқан мамық шөп те соған ыңғай танытып, жайлы жатысқа меңзейді. Бірақ Ескелді жата алмайды. Көкірегін пышақтай кескілеген бір пәлекет, күдік алып жеп барады. Ол пәлекет пен күдік мына алып құстардың қанатының астынан, қалың жынысты орманның ішінен тезірек құтылып шығуға итермелейді. Бірақ аяқ басысы ауыр, құтылып шығу да оңай емес. Енді байқаса, бәйтерек ағаштың бір бұтағында құлағы қалқиған, көздері ежірейген, қос мүйізді шайтан отыр. Мұның құс па, алып жапалақ па дегені осы шайтан екен. Бетіне самал соқтырған шапанның қос етегіндей қанаттар да осы шайтандікі болып шықты. Ескелді кәдімгі өңіндегідей-ақ «шайтанның да қанаты болады екен-ау» деп ойлайды.

	Шайтанды әзәзіл деуші еді. Бірақ мынау бәйтерек бұтағындағыны оған жори алмайсың. Көздері ежірейгенмен, момақан пішіні басымырақ.. Ескелдіге тым бейбіт қараспен үңіледі, бар жазығы мұның қалың шөпті төсеніп, тау-тау жапырақ үйінділерін жастанып, жақсы жатып, жай тұруын ғана қалайтындығы ғой. Ішіндегі мазасыздықты жеңе алмаған Ескелді ол қанатты шайтанға кәдік көзімен қарауға тырысады. Енді қайтсін. Неғып, бұл неме Ескелдіге жан тыныштығын тілеп, қамқорси қалды. Қанатын барған сайын баппен желпіп, мұның ұйқысырамауына қоятын емес. Шайтанның қанатымен бірге, соның ырғағына қосыла мынау ит тұмсығы батпас қалың жынысты орман да бесік жырын айта бастағандай. Аяғының астындағы қара жер де сол ырғақпен тербеледі. Ескелдінің көзіне шынында ұйқы тығылады. Бұл қайратты жігіт еді. Албастыдай басқан ұйқының қорғасындай ауыр салмағын аударып тастап, ашық далаға шығуға бар күшін салады. «Кім жеңермен» бұл тайталас ұзаққа созылады.

	Ескелді, міне, осындай халде оянды. Басын көтерместен аспанға қарап еді, түңлігі түрулі шаңырақтан жұлдыздардың сөніп, таң жарығы білінгенін көрді. Ұйқы кезіндегі қатты ширығудан денесінің бусанғанын сезді.

	Бұл жатқаны жылқышылардың қосы еді. Жалайырдың сиыршы руынан тарайтын дәулеті қоңылтақ екі-үш атасы жылқыларын өз араларынан адамдар шығарып, бірлесіп, топтап бағатын. Көктемнің осы бір жылымшығы мен суығы алма-кезектесіп тұрған шақта тай-құнандар піштіріліп жатқан. Ескелдіні Қараталдың арғы жағасындағы аз ата – ақбұйым балалары өзара бір дауды шешіп беруге шақырған еді. Солай бара жатып, жолай мына шаруаны да бақылап, аздап басы-қасында бола кетуге кеше осында келіп қонған. Қазір таң алагеуім шақта мына қоста бұл жалғыз өзі жатыр еді. Жылқышы жігіттер таң білінбей-ақ тұрып кетіпті. Ала жүн шапанын серпіп тастап, басын көтеріп алды. Түрегеліп отырды да, қостың ішіне алақ-жұлақ көз жүгіртті. Қос ішінде жерге төселген тулақ пен қырық жамау ескі киіздерден басқа дәнеме жоқ еді. Кеше мұнда қалай келгенін, не әңгіме болғанын тез есіне түсірді де, маңдайын алақанына қойып, сұлық қалды. Түсінде көргенін бір түрлі жаманға жорыды. Жақсылыққа мың рет күшенсең де бұра тарту қиын.

	Сырттан ат дүбірі естілді.

	– Биекем әлі оянбаған ба? – деген саңқылдақ дауыс та естілді. Бұл Есенбайдың даусы.

	Ескелді бірден атып түрегелді. Бірақ сыртқа шығуға асықпады. Сырықтай бойын мына жылқышылар қосына тіреу етпектей үйдің ортасында серейіп ұзақ есінеді. Жүзін көкке көтеріп, түңлігі түрулі шаңыраққа қайта үңілді. Өзін шошытқан түстің жоруы сол шаңырақтың иілген құрсауын біріктірген күлдіреуіштерде жазулы тұрғандай көзін алар емес. Пышақ қырындай ғана бар әдемі шоқша сақалды иегі қоса көтеріліп, есіктен кіріп келер біреуге әдейі кезеліп тұрғандай. Жас бидің бұл тұрысын сырттан бақылаған адам шынында да бір түрлі ойда қалар еді.

	Сырттағы адамдар тағы бірдеме деп күбірлесті. Енді болмаса аттарынан түсіп, үйге өздері кіріп келетіні анық. Ескелді сонда ғана кеудесін түзеп табалдырыққа қарай бір-ақ аттады да, киіз есікті серпіп ашып сыртқа шықты.

	Сыртта сеңсең бөркінің құлағы құс қанатындай екі жаққа қалқиған, момын жүзді жап-жас бала мен мосқалдау, денелілеу келген, жүзі қазанның түп күйесіндей дерлік қап-қара, сақал-мұрты да сондай Есенбай тұр еді. Екеуінің де астында осы жер жүзі ашылмаған шақта-ақ талай жер жүріп, денесі қызынып үлгерген жарау аттар. Әсіресе, жас бала мінген қаракөктің сауырынан тер ізі білінеді, әрі жүріске тоймай қалғандай мойнын созып-созып қояды. Жүрдек атының басын тарта-тарта ашаң жүзді жас баланың қолы талғаны да байқалады.

	Ескелді Есенбайға тіктеп қарамады да. Себебі кеше кеште осы жылқышылар қосында басқалармен бірге Есенбай да болып, біраз әнгіме-дүкен құрысып кеткен. Бұл осы сиыршылармен жаптас көшіп, қоңсы қонып отыратын мырза аталатын рудың адамы. Бұлардың да осы сиыршылар сияқты асқан байлығы жоқ, орта қолдылары өстіп жылқыларын топтап бағатын. Тегінде, бұл үрдіс осы маңдағы он екі ата жалайыр елінің бәрінде дерлік бар еді. Ал мырзалар, оның ішінде мына Есенбайдың өрен-жараңдары қатарынан озып, би атанған Ескелді аулымен тіптен тонның ішкі бауындай. Қысы-жазы араласып, аяқ-табақ ауысып, көрісіп, жыласып, мұңдасып жатқаны. Кеше Есенбай жас би Ескелдінің мал басына келгенін даладағы жылқышылардан естіп, оны жасы кіші демей үлкен тұтып, әдейілеп, иіліп сәлем беруге келген. Түннің бір уағында біржола қоштасып кеткен ол, міне, таң атпай атын қара терге шомылдырып тағы жетіпті.

	Бұл жүрістің тегін еместігін сезген, әрі түс көріп оянғаны бар Ескелді алдымен мына балаға шошына қарады. Бұл өзімен көші-қоны бір Шақа дегеннің баласы.

	– Әй, қарағым, мына таң атпай жүрісің не? Аманшылық па?

	Шақаның баласы жауап бермекке ернін жыбырлатып, алға ұмсынғандай да еді, бірақ қасындағы Есенбайға бір көз тастап, сол айтсын дегендей тез райынан қайтты. Жер тарпыған қаракөктің басын әрең тартып, бірі атты, бірі жаяу – өзінен үлкен екі адамға кезек-кезек көз жүгірте берді.

	Ескелді енді Есенбайға бұрылды. Бірақ бұл үлкен адамның да аузынан сөз түсіп қалғандай, Ескелдіге кірпік қақпай қадалғаны болмаса, бірден жақ аша қоймады. Есенбайдың жас биді әдейі ділгір етпек ойы жоқ, тек мына таңертеңгілік шақта жаңадан ғана ұйқыдан тұрған Ескелдінің қайыңнан кесіп өргендей сымбатты, әлуетті тұлғасына бір сәт бөгелгені еді. Атты адамға жетеғабыл бойы бар, күйкентайдың қос қанатындай керілген қабағының астындағы отты жанары тура түскенде сол атты адамның өзін ер үстінен жұлып түсірердей тегеурінді келіп, тұлабойыңнан діріл жүгіреді екен. Есенбай осы түнде ғана бірге болып, көппен бірге ұзақ дидарласқан адамын енді жаңа көргендей сондай бір оқыс күй кешкен еді. Аузындағы сөзін ұмытып, жас бидің алмастай өткір жүзін тамашалай қалыпты. Бұл халінен арылтқан да сол Ескелдінің бет пішіні еді.

	– Биекем, алланың әміріне кім көнбес, көп қапа болмаңыз, сіздің жамағайыныңыз Құлсары кеше кеште жарық дүниедегі дәмі таусылып, ақырет сапар шегіпті. Мына бала хабаршы екен. Сіздің Қараталдан ары өтпек екеніңізді білетін ағайын кері қайтсын деп, түннен тұрғызып жіберіпті. Жаңа жүрісінің суыт екенін байқап, жолдан тоқтатып, жайды білгесін бірге естіртпек болып, менің де ілесе келгенім ғой. Құлсары иманды болсын! – деп, Есенбай бетін сипады. Шақаның баласы да сөйтті.

	Мына хабар Ескелдіге түндегі түсінің жалғасындай әсер етті. Құлсары өмірі ауру-сырқау дегенді білмеген, аздаған серілігі бар, үнемі ауыл-ауылдың ортасында ат ойнақтатып жүретін тынымсыз да қуақы жігіт болатын. Оған ажал жетті дегенге Ескелді сеніңкіремей тұр.

	– Апырау, не дейсіздер? – деп, Ескелді тамағына тас тығылғандай булығып, хабаршы балаға қарады. – Немене, Құлсары бірдемеден мертігіп, солай болып жүр ме? Әлде аттан жығылды ма?

	Бұл жолы да Есенбай жауап берді.

	– Биекем, жас баланы жабықтан тартқандай мазалап қайтесіз. Барғасын бәрін ажырата жатасыз да. Менің ұққаным құдайдың өзі жіберген жұмбақ өлімі сияқты. Шешуін өзіңіз таппасаңыз, ондағы ел әңкі-тәңкі, ештеменің байыбына бара алмаған сияқты.

	Есенбайдың мына сөзінен Ескелді одан сайын сенделді. «Жабықтан тартқандай мазалағаны» несі? Бұл Құлсарының өлімі неден болды, соны анықтап білмек үшін ғана тіл қатты емес пе? Солай ойласа да, аға тұрғыластың тегін сөйлемейтінін біліп қазбаламады. Шақаның баласына жылқышылар қосынан дауыс жетер жерге ұзап кеткен атын алдырып, Есенбайға ер салдырып мінді де, шұғыл жүріп кетті. Есенбай біраз жерге дейін ілесті.

	Бұл Іле мен Қаратал өзендерінің Көкше теңізге1 барып тірелетін аралығындағы атақты Сары Есік Атырау құмының оңтүстік-шығыс жағымен жалғасып жатқан өлке. Жалайыр елінің біраз аталарына қыстау болған Ортаөзектің бір пұшпағы. Теріскейінде Қараталға жақын да, түстігінде Ілеге дейін жайылған Ақдала, Мойынқұм, Лоқылдақ аталатын ұшан-теңіз кеңістіктерге ұласады. Жетісудағы жеті өзеннің бірі – Быжы Мойынқұмды жиектей ағып, осы Ортаөзектің жеріне жетіп құлайды. Құлайтыны, аса мол сулы емес, бұл өзен бұйрат-бұйрат құмдауыт өлкені кесіп өтетіндіктен бірте- бірте арнасы тартылып, әлсіреп жетеді. Тек кейбір тасқынды жылдары ғана Ортаөзектен өтіп, тіпті Сары Есік Атырауыңның аптап ыстығы мен тау-тау құмдарына да аса сыр алдырмай шалдықпай, Көкше теңізге жете беріп, Қараталға құятыны бар.

	Бір-бірімен жарыса, кейде қойындаса біткен құм шоқылар, жатаған төбешіктер бұл аталған жерлердің өнебойында таусылмайды. Тек сол шоқылар мен төбешіктердің ара-арасындағы жердің түгі ғана өзгеріп отырады. Кісі бойындай қалың шилі, не қара оты мол ойпаңдар да кездеседі. Сары Есік Атырауға қарай ұзағанда сексеуілді шағын ормандар үзік-үзік ұшырасып, ал тіпті ары жүрсең ол жымдасып, көкжиекті көлегейлей бастайды.

	Ескелділер келе жатқан тұстан қалың ши де, сексеуілдер де көрінбейді. Бірақ таза тақыр да емес, жалынша шарпыған жазыңа да, қары жұқа, кейде мүлде қарсыз, аязы темір құрсаудай бар қысыңа да төтеп беретін түбі берік, жапырағы кішкентай, әрі тарам-тарам шөптердің неше алуаны онсыз да ию-қию мол-мол кеңістіктерді айдаһардың терісіндей алабажақ етіп тұрған. Құм төбешіктердің ара-арасында бірін-бірі алма-кезек ауыстырған ебелек, изен, теріскеннің ешқайсысы мынау көктемнің күніне бірден елп етіп, көктей қоятын да түрі жоқ. Сол қыстан қалған қарайған түрімен алда не заман күтіп тұр дегендей, дүниеге тұнжыраңқы реңмен қарайтынға ұқсайды. Осы тұнжыраңқы рең мынау атты адамдардың да жүзіне көшкендей.

	Әсіресе, Ескелдінің қабағының айналасы осы қазалы күнге әбден лайық еді. Ер үстінде оқтау жұтқандай денесін тік ұстап, басын сілкілей қатты жүріспен келе жатқан астындағы ұзын мойын торы төбелінің қап-қара шоқ кекілінен көз алар емес. Хабаршы бала да сол би ағасына ұқсап, жүзіне көлеңке түсіргісі келеді. Астындағы еті әбден қызып алған аты Ескелдінің торы төбелімен жанаса кетсе, тізгінді күшпен тартып, кері шегеріп алады. Ең дұрысы ол кісімен құйысқан тістесіп жүру лазым екенін ұғатын бала еді. Есенбай олай емес, Ескелдінің қамшылар жағында қапталдаса жүріп келеді. Оттан суырғандай қап- қара жүзі мен сақал-мұрты араласып, көз алдындағы бұйрат-бұйрат тарғыл түсті далаға қос жанары жылтырай үңіледі.

	– Түндегі әңгіменің беті дұрыс. Жоңғардың қозғалып жатқаны анық сияқты, – деп, Есенбай Ескелдінің назарын Құлсары өлімінен аударып әкеткісі келді.

	– Бізді бірдеме албастыдай басып тұр. Құдаймен құдандалдығымыз бардай бейқам жатырмыз, – деп, Ескелді бұл сөзге шапшаң жауап қайырды.

	– Қанша айтқанмен елдің аты – ел. Ел ерге қарап, ер жерге қараған заман тумасын дейміз де.

	– Ер жерге қараса шүкіршілік. Қол-аяғынан жан кетіп, кеңірдегі созылып, көкке қарап қалмасын деңіз.

	Есенбай елге тұтқа адамның мына сөзінен оқыс абыржыды. Ескелдіге оң жақ қырынан түстеп қарағанда көзінен төмен тура түскен қырлы мұрны мен қанжардай түзу сақалын көріп, жаңағы сөзі мен мына кескінін бір түрлі үйлестіре алмай дал болды.

	– Әнеукүні осы күдігімді бір ағайындардың ортасына салсам, «өзi жасаған құбыжықтан өзiнiң зєре-құты қашқан жас баладай ескі мінезің ғой» деп сөкті. Сосын қайтейін. Көппен көрген ұлы той. – Есенбай жас бидің сөзінен шошығанын білдірмей осылай жадағайлай астыртын сыр тарта сөйледі. – Қабекеңе де зар болдық. Бір ақыл айтатын адам сол еді.

	– Айтпақшы, Қабекең қайда жүр осы? – деп Ескелді сопақша жүзін Есенбайға толығынан бұрды. Есенбай сонда ғана байқады, би жаңа жылқышылар қосынан шығып, Құлсарының өлімін естігендегідей емес, тым ызғарланып кетіпті. Кірпіктерінің өздері мұз қатқан сүйменді еске саларлықтай. Ал көздерін атап сұрама. Осыншама жыл қапталдаса жүріп, Есенбай жас бидің көздерінің түсін танымапты. Тура қарайын деп, қанша оқталғанмен Ескелді бұған қарай өз кірпігін көтергенде, мұның жанары тайқып кете беретін. Көзінің оттылығынан емес, Ескелдінің аруағы бар деп еститін, түс аңғартпай тұруы содан шығар деп жоритын.

	Қазір де Есенбайдың арқасын аяз қарыды. Сөйтсе де, бұл біршама қайратты адам, Ескелдіге кыр көрсеткендей созылыңқырап, тым еркін жауап берді:

	– Қабекеңді менен сұрауыңыз ұшарын жел, қонарын сай білетін қаңбақтан Жиренше шешенге жөн сұратқан хан жарлығымен парапар шықты-ау, биекем.

	Ескелді әзілге әзіл іздеп жатпады.

	– Сізге бір арыз.

	– Құлың болайын, биекем.

	– Қанша жаққа кісі саласыз, оны өзіңіз білесіз. Сол Қабекеңді тауып, дереу елге қайтсын деген хабар жеткізсеңіз.

	Осы келісімнен соң Есенбай одан әрі көп тепектей бермей, тез кері қайтты. Ауылға жақындағанда хабаршы бала да Ескелдіден бөлінді. Биекеңнен соң басқа да хабар жеткізетін адамдары бар екен. Бірақ, екі айрылысарда Ескелді шыдай алмай төтесінен түсіп, Құлсарының өлімі неден болғанын сұрады. Бала білгенін айтты. Есенбайдың мына хабаршыға қыл жуытпай, шыр-пыр болуын Ескелді енді ұқты. Шынында Құлсарынікі адамның басына келмейтін жұмбақ өлім екен. Мал қарап, кештетіп келе жатып, бейіттің қасынан өткенінде екі өлік көрден шыға келіп, «Әй, Құлсары, тоқта, қасымызға аламыз» деп мұны қуып береді. Бұл жан дәрмен атына қамшы басып, ауылға қарай шабады. Екі өлік жаяу болғанмен де жүйрік екен, бұдан біраз жерге дейін қалыспапты. Үйіне жете құлаған Құлсары кәлимаға тілін әрең келтіріп, әйелінен дереу астындағы мініп келген атын құрбандыққа шалуды жан дәрмен өтінеді. Күйеуінің түрінен шошыған әйел Құлсарының жалғыз мақтаны – жүйрік атты көзі қимаса да мал жанның садақасы деп, қоңсылас ағайындарға оны бауыздатып, екі кештің ортасында етін түгел үлестіріп жібереді. Құлсарының басына көзі қарақты, үшкіретіні бар екі-үш адамды отырғызады. Бұлар Құлсарының неден шошынғанын әрең сұрап біледі. Ақ боз шалғанмен де құдай оны аса қабыл көрмей қараңғылық әбден түсіп, ел орынға отыра бергенде жанып тұрған жас, қайратты Құлсары о дүниеге қарай сырғып кетіпті.

	Бұл өлім бүкіл ауыл-аймақтың төбесінен жай түскендей әсер етсе керек. Жас биді кетіп бара жатқан сапарынан кері қайтармақ ниет те сондай сенделген, ақыл таппаған ессіз күйден туған еді.

	Хабаршы өз білгенін тауысып, жарау аттың басын басқа жаққа бұрмаққа рұқсат күтіп тұрған шақта Ескелдінің көзі атыздай болып кетті. Әрі жиырма таспадан тұратын қырғыз өрім қамшысымен саптама етігінің басын аямай ұрды. Хабаршы бала шошып кетті.

	– Бұл әлгі патшағар Тұрлымбеттің хиқыматы шығар, – деп салды би.

	– Жоқ, би-аға, Тұрлымбет жайын жұрт сөз қылды. Ол кісі ел төңірегінде әзірге жоқ сияқты. Ол кісіден күдіктенудің бәрі бекер деп, ауыл ақсақалдары тегіс бірегей түйінге келісті.

	Тұрлымбетті мұндай күнәкарлыққа Ескелдінің өзі де қимай тұр. Бірақ ойыннан от шығып, арты мынадайға айналып кеткесін елге жүз көрсете алмай, тұз жортып жүрмесін. Ел ішінде біраз күн жоқ болып, қайтып оралған сәтін жұртқа осылай жариялау оның мінезінде бар. «Ақыр кетер адам екенсің, Құлсары, қаныңды Тұрлымбетке жүктемей кетші» деп, Ескелді оқшау тілек тілеп, бетін сипады.

	Жеті жасында ел аузына ілігіп, балалық кекшілдігімен ажал оғына байлана жаздап, ел аксақалдарының ұйғарымымен аман қалған Тұрлымбет қазір бұғанасы қатқан жігіт шағында осы жалайыр елінің Алдар Көсесі ме, жоқ әлде Қожанасыры ма, сондай бір жауырыны жерге тимес алпыс екі айлалығымен, ақылдылығымен, адамның ойына кіріп-шықпас күлкілі, әрі қырқылжың іс- тірлігімен өз бетінше аңыз құрап келе жатқан. Он жетіге тола қоймаған Тұрлымбет пәлен жерде сөйтіпті, төлен жерде сүйдепті деген әңгімелер қазірдің өзінде қап-қап. Олардың қай-қайсысын да естіген адам шек-сілесі қата күледі, әрі Тұрлымбеттің түпсіз тапқырлығына таңқалады. Мұндай күйге қазір қабағына мұз қатқан, жүзіне адам қарап болмас, денесі темірден жаралғандай берік мына ел тұтқасы Ескелдінің өзі талай ұшыраған. Қабырғасы қаусағандай талай рет-ақ сылқ-сылқ күлген.

	Ал қазір ондай күлкіге орын жоқ. Ескелді балаға рұқсат бергесін ары қарай жалғыз өзі жүрді. Ақыр өлімге бара жатырмын, жаман ырым емес деп, тортөбелдің басын еркін қоя берді. Табан асты борпылдақ құм, ат бауырын еркін жазып шаба алмайды. Сонда да естияр жануар иесінің ыңғайын танып, тұяқ батып кететін тұстардан жайлап өтіп, жер қыртысы оңалған, қатайған шақта сар желіске салып береді. Бір жазаң, мал аяғы сартап еткен тарам-тарам сүрлеулердің өнебойында қосаяқтап шауып отырды.

	Ауыл үстіне жетті. Біреулер киіз үй тіккен, біреулер оған үлгермеген, әлі күнге қыстап шыққан жер тамдарында түтін будақтатып отыр.

	Тарғыл жонды бұйрат-бұйрат кеңістікте әркім өз ыңғайына қарай орын тепкен Ескелді аулы бас-аяғына көз жеткізгісіздей молынан көрінеді. Қазір биенің бас сауымы болған шақ, күн көзі бір түрлі бұлыңғырлана қарап, онсыз да ашық-шашық, тым қоңырқай ел ортасын жадырата қоймапты. Мұнда өлім шыққанын сезіп, күн екеш күннің де адам қасіретіне ортақтасқысы келген сыңайы бар ма, әйтеуір мал қарасы аз, адам қарасы тіптен көрінбейтіндей шашыраңқы, қарайған қалың теріскен мен дүзген одан сайын алабажақ еткен құба жондарға дұрыстап сәуле түсіргісі жоқ. Бәрібір қабағы ашылмасын біліп, нұр шапағын ішіне бүгіп қалғандай.

	Әр төбедегі жер тамдардың мұржасынан түтін шығады. Бірақ түтін тым мардымсыз, қаулап жанған оттың түтіні емес, сөнуге айналған қоламтаның ғана белгісі. Жаңағы, ойпаң тұстарды қуалай тігілген қараша киіз үйлерде ондай да белгі жоқ. Әйтеуір адам тұратын мекен екені сол адам қолының ізінен ғана аңғарылады. Киіз туырлықты қос па, мола орнындай ғана төбесі жапырайған жер там ба, қай-қайсысының айналасында да ағаш қадалар бар, оның бірен- саранында ғана мінерлік ат байлаулы. Өріске шығарылмаған қозылы қойлар да жіті көзге кей үйлердің ықтасынында бір-екеуден, бес-алтаудан ұйлығысып қалыпты.

	Алыстан қараған Ескелді өз аулының халін дұрыс танып тұр. Бұл енді Құлсарының түтін түтеткен жеріне асықты. Ол үшін тағы бір бел асуы керек еді. Төртөбел саржелістен сәл-пәл жаңылғандай аяғын кібіртіктеп басып келеді. Біраз үйдің тұсынан өтті. Бала-шаға, кәрі-құртаң біразында бар да сияқты, бірақ ешқайсысына дыбыс берместен өте берді. Бір бел асқанмен де ауыл арасы үзілмейтін, тоз-тозы шығып, жыртылған ескі алашадай болып, солай қарай созыла береді.

	Құлсарының үйі жақында ғана жер тамнан шығып, соның тап қасында қос тігіп үлгерген болатын. Қазір сол маң құмырсқаның илеуінен бір былай емес екен. Қазақ өлікке тайлы-таяғымен жиылады, ал мынадай әркімнің жағасын ұстатқан жұмбақ өлім бұларды тіптен тік көтеріп әкетіп, бір босағаның алдына топырлатып үйе салған сияқты.

	Ескелді көтерілген белден Құлсарының от жаққан жеріне, яғни қазіргі қаралы топқа дейін тай шаптырым жер еді. Бидің қырағы көзі көріп тұр. Сол қаралы жиынға жан-жақтан ат қойған екі топ бірінен соң бірі жетіп, суға күмп берген тас кесектей араласып кетті. Бұл да ат қойғысы келді. Бірақ өзіне жамағайын Құлсарыға бүйтпейін деп, тортөбелді саржелістен әріге жіберген жоқ.

	Жұрттың жылаған, азынаған даусы Ескелді жақындағанда тіптен күшейіп кетті. Осының бәрі үлкен жаманшылыққа көрінбесін деп, Ескелді өзінің түндегі түсін, кеше кеште Есенбай, басқа да жылқышылармен болған әңгімені есіне түсіріп, көкірек қуысы аласапыранға айналды.

	Би Құлсарының жұлдызы құлаған тұсқа жете бергенде мұның атының шылбырын ұстауға үлкен-кішісі бар оншақты адам ұмтылды.

	– Биекем-ау, айрылдық қой!

	– Биекем-ау, көшбасым-ау!

	– Жолбасшым-ау!

	Ескелдімен бірінші құшақ айқастырып көріскен қарсақ терісінен тон киген тапалтақ шалдың даусы тап құлағының түбінен шыққанда мұны бөгде күдік елегізітіп әкетті. Ал басқалардың даусы сол күдікті тіптен молайтып, қара сүймендей кеудесіне ұрды. Ол күдіктің мәні сол – алқа-қотан жұрт өлген Құлсарыны емес, мына алдарына келіп түскен, кескен теректей денесі бар Ескелдіге жоқтау айтып жатқанға ұқсап кетті. Қарақұрым көпшіліктің басымы сәл бұрынырақ келіп, айтар дауыстарын айтып, саябырсып отырғанмен, осы елдің бәйтерегі, он бес жасында би атанған Ескелді келгенде қайта дауыс көтерісіп, орындарынан тұрып, азынап кеп берді. Қорған болар таулары жоқ, айдын шалқар көлдері мен жасыл ормандар да жақын маңнан табылмайтын тарғыл жонды жүдеу даланы бастарына көтерді. Қаудырлақ тонды, алашекпенді, киіз кебенекті адамдардың неше түрлісі, күнге күйіп қара кесек етке айналған беттердің шоқша сақалдысы, қаба сақалдысы, имек сақалдысы, қылтанақ сақалдысы бірінен соң бірі мұның жағын сүйкеп өтіп жатты. Дауыстар да әр түрлі. Бірақ соның бәрінде де Құлсарыдан гөрі осы Ескелдінің өз есімі көбірек айтылады. Әлденеден денесі тоңазып, буын-буынында қан тоқтап қалады. Бұлар Құлсарыны жоқтаушылар емес, Ескелдіні табалаған топ па? Жоқ, әлде бұл кешегі көрген түсінің жалғасы ма?

	Мынау қалың жамағайын, қоңсылас, қарындас ел мұның өлігінің басына жиналған қарға-құзғын тобырына ұқсап кетіп, бұларды жек көргендей де бір сезім Ескелдінің жүрегін шаншып өтті.

	– Биекем!

	– Алтын арысым!

	– Қызыл жолбарысым! Қор болдық қой.

	Міне, дауыстың көбісі осындай. Тек ара-тұра ғана Құлсарының аты аталады. Қаралы әйел – Құлсарының келіншегі дауыс айтқан қара қосқа жеткенше Ескелді үшін біраз күн мен түн, тіпті өмір мен өлім алмасып кеткендей. Құлсарының қосағы әжептәуір ажарлы әйел еді. Сұлуды қаралы күнінде сынама деген сөз бар. Сонда да мына қаралы келіншектің жылау-сықтаудан ит кемірген асықтай адам порымынан кетіп қалған түрін көргенде Ескелді сынып түсе жаздады. Тек алғаш қаралы топқа қосылғанда көкірегіне қадалған күдік осы тұста қайталай соғып, сол ғана ұстап қалғандай. Басқанікі басқа, мына бас иесінен айрылған жесірдің өзі қосағының атын атамай «Биағам-ай» деп, мұның бауырына басын тықты. «Биағам-ай» деп солқылдады.

	Ескелді Құлсарының жас жесірінен кейін көптен жырылып, оңаша шықпақшы еді, оның реті келмеді, қалың нөпір сынапша сырғып, бұл қалай қозғалса солай лықып тұр еді. Ескелді енді ғана түсінді, мынау Құлсарының өліміне келген жұрт емес, бұл өлім жай ғана сылтау, ең бастысы мынадай көңіл күпті заманда өздері би деп көтерген адамның аузынан бір сөз естігілері келеді.

	Ия, биге ауыр салмақ енді түсті. Манағы Есенбайдың «ел ерге қарап, ер жерге қараған күн тумасын» дегенін есіне алды. Ал өзінің оған берген жауабы ел тұтқасы адамнан шығатын сөз емес екенін де бір түкпіріне түйіп қойды. Бұл іштегі ауыр қыжылдың ессіз шақта айдап шыққан ащы запыранға ұқсас бірдемесі еді. Енді бидің ондайдан сақ болғаны жөн, аспан мен жердің арасы тарылып барады.

	Ескелді өзін қоршаған ауылдас ақсақал, қарасақалдан Құлсарының өлімі неден болғанын қайтадан ежіктей сұрады. Манағы хабаршы баланікі дұп- дұрыс, алып-қосар ештеме жоқ екен. Құлсарының жан тәсілім етіп жатып, тілге келгенде білдіргені сол – мұны көрден шыға келген екі өлік қуып берген. Тұрлымбет жайында да ойласыпты. Жоқ, бұл Тұрлымбеттің ісі емес екені баса айтылды. Оның, біріншіден, аулы алыс, әрі Құлсарыдан көп кіші, қайын-жезде, құдандалдық сияқты бір-бірін сынап, сипап ойнайтын іліктестігі жоқ. Ең бастысы, Тұрлымбет қаншама қуақы, жын-шайтан мінезді сері болғанмен ақылды азамат. Мынадай сұмдыққа апарып соқтырар сөлекет ісін бұл таңға дейін ешкім көрмеген.

	Ескелді өзін қоршағандармен біраз тіл қатысып үлгергенше, Құлсарының қосының қасына тағы сондай екі-үш үй асығыс тігіліп жатыр еді. Бұл солай қарай беттеді. Қай тез біткеніне тізесіне дейін жауып тұрған түйе жүн шекпенін шешпестен, дөңгелек құндыз бөркі мен екі бүктеулі қырғыз өрім қамшысын қолына ұстап, есігінен еңкейе енді. Бидің соңынан көрпе-киіз ұстаған қыз- келіншектер қоса ұмтылды. Киіз, көрпе тез-тез төселіп, қара қостың іші қас кағымда жылы ұяға айналдырылды. Дала суық емес, бірақ Ескелдінің мұнда бас сұғуы іштегі есептен еді. Тар қостың ішіне көп адам сыймайды, осы ауылдың басты-басты аксақалдары, жүрегінің оты бар жастары ғана кірсе керек-ті.

	Төрге жайғасқан Ескелді Құлсары жөнінде қайтып бір ауыз сөз айтқан жоқ.

	Елдің күткені де сол сияқты.

	– Байқайсыңдар ма, Жоңғардың қақпасынан соққан Ебінің желі қазір басқаша. Тас бауыр, қатыбас өгей шешенің күн жақсыда құбыла қалған мінезіндей. Көктем мынау, ерте туып емініп үйіңе кіріп келген түсі жылы, ойы суық бейтаныс қонақ сияқты. Көңілге көңіл деп, біз де мәз-майрам болып қоса шалқайғымыз келеді.

	– Тәрізі, биыл көктемнің бет-әлпеті жаман емес, тек қуаңшылығынан құдай сақтасын, – деп жеңсіз киіз кебенек киген төртбақ шал Дубек бірінші болып сөз қыстырды. Үй-ішінде сілтідей тынған қауға бас үлкен-кішінің бәрі бұған жақтырмай қарасты. Би неге меңзейді, ал бұл қай қиырға бұра тартады. Сөз төркінін танымаған қырқылжың неме, астыннан су шықса да сабыр етсеңші. Жоқ, көзі жылтыраған, жүзі тарам-тарам Дубек шал басында саңылау жоқ, мәңгүрт адамға жатпайды. Бар айыбы сабырсыздығында, ол жаңа би сөзінің салқын астарын басқалармен теңдей-ақ сезді. Тек одан арыда не жатыр, соған шапшаң жетпекке, яғни аталы сөз айтпақ биді тезірек шешілдірмекке ықпал етпекшідей бір бүйірден жанаса кеткендегісі еді.

	Би сөзі одан бөліне қойған жоқ. Алғашқы әуенмен жалғаса берді.

	– Қой қоздатып, тай-жабағымызды піштіріп біз жатырмыз, Жоңғардың қақпасынан соққан мына Ебінің желі не айтады, соны аңғарған адам бар ма екен бұл маңда?

	Шошақ бөріктілердің бірі бұл сөзге оқшау пікір қосты.

	– Желдің сазын жел қобызды сарнатқан бақсы-балгер біледі де.

	Дубек шалдың қыстырмасындай емес, мына сөз біразының көкейінен де шыққандай еді. Ескелдінің сәл бөгелгенін пайдаланып, қай елде қандай бақсы бар, соларды түгендей бастады. Бір-екеуінің атын атағандар болды, бірақ басқалар олардың ығына жығыла қоймады. «Анауыңның бақсылығы онша емес, мынауың жай ел кезбе» деген пікірлер үстемдік алды. «Қара суды теріс ағызатын бақсы анау Аягөз, Таскескен жақта, бірақ жол аяғы қашық, оған қалай жетесің» десті тағы біреулер.

	– Аягөз бен Таскескенді жол аяғы қашық деп алыссынып отырмысындар?

	Ескелдінің мына сөзі нақтылы шешімге ұқсады. Жаңағы сабырсыз Дубек соны жұрттан бұрын пайдаланып үлгерді.

	– Аягөз бен Таскескенді мынадай шақта алыссынған адам отырған орнында біржола омалайын деген ғой. Маған аяғының желі бар қос ат бергізіңдер. Жұманның құласы мен Шағатайдың шағыр қасқасы болса тіпті жақсы. Қара суды теріс ағызатын ол бақсыны екі күн, екі түннен қалдырмай алдарыңа топ еткізейін.

	Дубек шал жас балаша елгезектеніп, алыс сапарға қазір-ақ ұша жөнелуге дайын екенін білдіргенмен, істің нақты негізін сәл-пәл қиындатып жіберді. Жұманның құласы мен Шағатайдың шағыр қасқасы деген қос жануарды осы отырғандардың бәрі біледі. Жүрдек, әрі ұзақ жолға берік екені де рас. Бірақ кессе қан шықпайтын сараң Жұман мен Шағатайдың өздері бұл жануарларын жоңғар қалмақтары шаппақ түгіл, топан су қоса қаптайды десе де бөтен біреудің тақымына қимас еді. Тіпті бұл мәселеде бидің сөзінің өтуі екіталай.

	Ескелді қанжардай сақалын салалы саусақтарымен сипалағанда аты жоқ саусағына салған күміс балдақ жұрттың назарын аударды. Тумай жатып жаугершілікке көп қатынасқан, сәнқойлығы, бозбалашылығы мүлде жоқ тым пірәдар адамның осы бір балдақты тұмардай көріп неге тағып жүретіні біреуге белгілі, біреуге белгісіз. Сақалын сипалап, асқан зергердің қолынан шыққан сол кішкене күміс бұйым мына отырғандарға ой салсын, жыр, жоқ, жыр емес зар төксін дей ме, әйтеуір осы қимылынан жазбай кербез бола қалыпты. Отырған жұрттың жан-жақтан бақсы-құшынаш іздеп, даурығысқанына бұл қатты мысқыл айтайын деді де, сөзді шығын қылғысы келмеді. Сонда да ішкі ойын қиялай айтып қалды.

	– Аягөз бен Таскескенді алыссынсақ, онда шынында бізді әлдененің мысы басып отыр екен. Түс көрдім, ағайын. Бір қалың орманда алып жарқанат, артынан ол қанатты шайтанға айналып кетеді, екеуі де бетіме жұмсақ самал желпіп ұйқыға шақырады. Менің көзіме ұйқы тығылады. Жүрер жолымды аңдай алмаймын. Осы тегінге емес-ау, шамасы. Біз манаурап, ұйқысырап, сондай бір ұйқылы-ояу халге шайтан азғырған шақта отырғамыз жоқ па? Албасты басып отырған жоқ па бізді? – Ескелдінің соңғы сөзі қатты шығып кетті. – Он бес жасымда сонау Қарақорым барып қайтқаным есімде. Үш жүздің басы қосылған үлкен жиын, үлкен соғыс сонда болды. Арғынның қанжығалы руынан шыққан Бөгенбайдың бағы артып, қазақтың бас батыры атанып, қалмақтың қаны сонда шашылды. Ұлы жүз – үйсін болып, найман шалдың балаларымен капталдасып, ұзақ шеру тартып жеткеміз. Бірлік барда, тірлік бар. Қалмақтың шорыс, қошат1 ұранды атасы қазаны төңкеріліп, ұлардай шулап бізден қашты. Олжалы қайттық. Міне, сол Қарақорым қайда, Аягөз бен Таскескен қайда?

	– Биекем, Қарақорымның қасында Аягөз бен Таскескен дегенің иектің астындағы жер емес пе?

	– Жақсы, онда, – деп, анадайда отырған сабырсыз Дубек шал аруақтана орнынан көтеріліп, киіз кебенегінің өңірін сипалай берді. – Мен өз жылқымнан екеуді мінемін де бүгін жол тартамын. Тек алда жар айтыңыз.

	– Әй, қомпылдақ! Биекем, сенің бақсы-құшынашыңды керек қып отырған жоқ. Сөз аңғарын неге бақпайсың, пайғамбар жасына келген адамсың ғой? – деп, аппақ қасы, кірпігі көзін жапқан киіз сақалды екінші бір шал оған дүрсе қоя берді. Дубектің бұл сөзден туы жығылған ештеңесі жоқ, қалай да би аузынан бір шешім, бұйрық күткен елгезектігі тайға таңба басқандай айқын еді. Ескелді сәл томырылып барып, бұрқ ете қалды:

	– Мен не айтады дейсің сендерге, еңғұрмаса жандарыңдағы пышақ қайраулы жүрсін демекпін де.

	Түңліксіз, төбелерінде ашық аспан шақырайған тар қостың ішінде сығылысқан ел адамдары би сөзінен қоңылтақсып қалды. Ризалық сөз туындамады. Ескелді оны өзі де аңғарды. Дубек сияқтылардың шыдамсыздығы бүйірінен түртсе де бұдан әрі көсіліп ештеме айтқысы келмеді. Әзірге айтудың жөні жоқ сияқты. Құлсарының өліміне орай ойдан, қырдан әлі де келетін адамдар бар, соларды күтпекші.

	Ал отырған жұрт Ескелдіні одан әрі сөзге тартуға ықыластанды. Жаңағы Дубекті тоқпақтай сөзімен төбесінен қойып қалған, аппақ қасы-кірпігі көзін жапқан, киіз сақалды қарт бұл ауылға ара ағайын есепті еді. Сол отырған орнында қозғалақтап бір сөз бастады:

	– Биекем, жұрт әр саққа жүгірте береді. Сізден бір сырды өз аузыңыздан естуге көптен зәрумін. Қолыңыздағы күміс балдақты айтамын да. Осы бұйым сізге қайдан және қалай келді, соның бір тәпсірін ұстатсаңыз қайтеді?

	Ескелді ол күміс балдақ орнында ма дегендей саусақтарын көз алдында жазып жіберіп бажайлай қарады.

	– Ол Қарақорымнан кейін де қазақ пен қалмақ арасы таупық2 тапты ма, – деп әңгімесін бірден бастап кетті. – Осыдан алты жыл бұрын атаңа нәлет ит қалмақ қазаққа қайта тіс батырғысы келді емес пе. Ұлы жүз бен Орта жүзге қарасты біраз руға қырғидай тиді. Оның шет-жағасын өздерің де көрдіңдер ғой.

	– Көрдік, көрдік қой, сол соғыста ғой, мен екі бауырымнан айрылып, ақысына қалмақ қонтайшысының қос арғымақ жеккен жібек желекті күймесін қолыма түсірдім. Бірақ ол да маған бұйырмады. Мұндай күйме қарашаға емес, хан-патшаға лайық деп, Ташкендегі Жолбарыс ханға тарту етеміз деп төре тұқымдары алып кетті, – деп, осы әңгімеге өзі ұйтқы болған жаңағы аппақ қасы мен кірпігі көзін жапқан, киіз сақалды шал Байбек даусын қаттырақ шығара сөйледі. – Күймеге жегілген екі арғымаққа да қызықтым. Тіпті көздің жауын алады. Екі бауырымнан айрылған қаралы адаммын ғой, еңғұрмаса ана екі арғымақтың бірі өзіме қалсыншы деп, жалбарынып-ақ едім, ханға деген тарту шетінемеген бүтін дүние болғаны жөн деп оған да илікпеді.

	Ескелді Байбек шалды көз нысанасына қатты алғанмен әңгіме ырғағын бұзбады.

	– Міне, сол соғыста, мен онда Қарақорымдағыдай балауса емеспін, найзамның майланған шағы, бір қалмақты аттан ұшырғанымда ол жаяулай қашты. Қуып жетіп, найзамның ұңғысын қақ жүрегінің тұсына дәлдей бергенімде, ол шалқалай жатып жылады. «Мен қазақтың жиенімін, шешем қазақ, өлтірме, ағатай» деп зарлап кеп берді. «Мына балдағымды алыңыз, ол сіздің өміріңізге араша түсіп жүреді. Өз жаным үшін қидым сізге» деп, саусағынан шешіп, түрегеліп, маған жақындап ұсына берді. Батырға да жан керек. Найзамның ұңғысымен жолын бөгедім. Зұлым ниеті шығар деп, өзіме қол созым жерге жіберуге тәуекел етпедім. Сосын ол балдақты маған қарай өзі лақтырды. Қағып алып, қолыма салсам осы аты жоқ саусағыма дәл екен. Құдайдың жібергені шығар деп, өзімде қалдырдым да, жаңағы «жиенімді» қоя бердім. Ол қашып бара жатып, бұл өткен заманда пәленше деген қытай әулиесінің қолынан шыққан дүние деп барады.

	– Шешең қазақ, бізге жиен болсаң біздің жаққа өт демедіңіз бе? – деген көп ішінен бір сұрақ туды.

	– Ол соғыстың әлі қызу кезі еді, сөзге сеніп болатын шақ емес, біздің жаққа өткен күнде де шекесінде тұлымы бар, қалмақ екені белгілі, біздің қазақтардың бірі болмаса бірі найза бойлатып жіберер ме еді, кім білсін.

	– Сонда қалмақ «жиеніміздікі» рас болды ма екен? Балдақ турасындағы сөзін айтам, – деп тағы біреу күңк етті.

	– Оған бір құдайдың өзінің талқысы бар да. Екі мүшелден жаңа асқан бидің арамызда жүргенін соған жорымақпысың? Одан беріде қалмақтардың өздері де тынышталды емес пе? Қытайдың әулиесі жасаған балдақ биекемнің шынында да оқ қағары болса, ондай атты күн де туар. Күңкілдерің жаман боп барады. Биекем де ашылып ештеме айтпайды. – Бұл Байбектің сөзі.

	Ескелді сақалын тарамдай сипап, қабағынан қар жауғандай жерге қарады. Ия, анық жерге қараған күн. Көкірегінде сақтаған бір хабары бар еді, тым болмаса соны айтайыншы, бұл да ел ғой, ақыл қосар деп шешті.

	– Осы қыста Қызай елінің бір топ жоқ қараушысымен табақтас болдым. Олар Тақла-Мақан шөлі арқылы қашқан тұтқын шүршіттермен кездесіпті. Өлім халінде екен, бұлар ауыздарына су тамызып, тірілтіп алыпты. Сол шүршіт немелердің айтуынша, бұрынғы бітіспес ата жаулар қалмақ пен шүршіт ауыз жаласып жатқан көрінеді? Осы жұмбақтың шешуін табатындар бар ма? Сәуегейсіп, құр елді шошытпайық, айтсақ байыбына барып айтайық.

	Ел мен ел арасындағы саясатты болжау қазаққа ең кеш келген өнер. Ескелдінің жұмбағын шешем деп отырғандардың аузы босқа ақжем болды. Соңы қысыр әңгімеге айналып кетті. Түйінді сөзді Ескелдінің өзі де айтпады.

	* * *

	Ертеңіне күн түске тырмыса кешегі Есенбай бастаған мырза адамдары жетті. Сойыс малын жетектеген, мес-мес қымыз артқан өзінше бір топ Ескелдімен бетпе-бет келгенде Есенбайдың амандық-саулық орнына айтқан алғашқы сөзі:

	– Ақын ағамыздан жел хабар берді-ау деймін бізге. Сәйгүлікке мінгізіп, сенімді бір жігітке дұрыс бағыт сілтеп жібердім, шамасы. Құдай аманшылығын берсе, ертең Құлсарының сүйегі шығарылғанша жетіп қалар.

	Шынында солай болды. Өз құттыханасында екі түнетілген Құлсарының сүйегі далаға басы құбылаға қаратылып қойылғанда:

	– Қабан ақын!

	– Қабан ақын келді.

	– Аруағыңнан айналайын, алыста жүр деп естіп ек, жеткен екен ғой, – деген дауыстар кеу-кеулеп естілді. Өлікті аза тұтқан елдің бұл жолғы күңіренісі қара тастың да көзінен жас шығарғандай.

	Қап-қара сақалы белуарына түскен, шошақ елтірі бөрікті денелі адам алыстан қабағын ажырайтып, ақбоз атты ойната жеткенде кейбіреуге ол енді- енді жаназасы шығарылмақшы Құлсарыны жатқан жерінен түрегелтіп алатындай көрінді. Бірақ олай болмады. Жалайырдың мырза ғана емес, осы өңірдегі барлық аталарына ортақ қадірлі адамның келуі қаралы жиынның еңсесін қайта одан әрі езiп жібергендей. Бұл Құлсарыны жоқтаудың ең шырқау шегі еді.

	Қабан ақын бар болғаны қырыққа енді-енді иек сүйегелі тұрған адам, бірақ жалпақ жүзі, белуарына түскен сақалы, алпамсадай денесі, көсем мінезі – бәрі қосылып, мұны ел ақсақалы атты тұғырға ерте қондырып, ерте бекіткен еді.

	Өліктің жаназасы үстінде Қабан ақынға ең таяу тұрған адам Ескелді еді.

	Екеуара сөздері де бір түрлі:

	– Қабеке, қай төңіректе аттың басын тарттыңыз?

	– Мен теңіз айналып, Қаратаудағы қалың елден оқшаулап кеткен арғынның бір атасының аулына бардым емес пе? Сонда арғынның бір ақынынан жеңіліп қайттым.

	– Арғынның мысы басып кетті ме?

	– Жоқ, мені басқаның мысы басты. Біз ойлағанды олар да ойлайтын сияқты.

	– Ашыңқырап айтыңызшы, біздің қандай ойымыз олардың көкейін кесіп түсіпті?

	– Қандай ойың болушы еді. Өзіңнің неден түн ұйқың бөлініп жүр?

	– Олай болса жақсы. Кеше ағаңыз Есенбайдың бір сөзі маған тұсау салып еді. Жұрт ортасында жоңғар қозғалып жатыр дегенді айтсам, «өзi жасаған құбыжықтан өзi шошыған балаға ұқсадың ғой» деп, өзімді біраз жерге апарып тастады дейді. Мен де сондайлыққа ден қойып едім. Ал сіздің мына сөзіңіз маған қамшыдай тиіп тұр.

	– Мен енді домбыра ұстамаймын. Әнеукүні арғынның ақынымен айтысып отырып, домбырам қолымнан үш рет ұшып түсті. Үш ретінде де арғынның ақыны өзі илігіп, домбырамды қайта әперіп отырды.

	– Өзінің аруағының артқанын мақтан көрген елгезектігі шығар.

	– Ондайға ұқсамайды дедім ғой жаңа саған. Арғынның ақыны да тегін адам емес екен, бәрін iшi сезiп отыр. Мені бір күндік жолға дейін шығарып салды.

	Бұл қазақты бір сұрапыл күтіп тұрған жоқ па, домбыраңыз қолыңыздан үш рет ұшып түсті ғой деді. Саған сәлем айтып, өзінің бәйге олжасын маған байлады. Аруағы асты деп, мастанған адам сөйте ме? Өзіңнің не түйгенің бар?

	– Мен әзірге қызыл қарын жас баланы шошытпаудың қамындамын. Мына өліктің үстін қан базар етіп, жоңғар шапқалы тұр деп жарияласам, сол хабардың өзінен-ақ бұта қорғалаған торғайдай жұрттың тоз-тозы шығатын сияқты. Елдің басты-басты адамдарына ғана қауіп барын ескертіп, қоздайтын қойға амал жоқ, тай-жабағы биылша піштірілмей тұра тұрсын дегенді таратып жүрмін. Қылыш, найза түгілі, жандарыңдағы пышаққа дейін қайраулы жүрсін дегенді айтудамын. Енді сіздің алдыңыздан өтіп, Ташкендегі құс жастықты шынтақтаған ханымызға...

	– Алдымен үлкен биді неге атамайсың?

	– Міне, сіздің осы сөзіңізді естімекке ындыным кұрып тұр еді. Ол менің нағашы атам ғой.

	– Нағашы атаң болса қайтеді екен? Тұсауыңды өзі кесіп, би атандырмап па еді?

	– Сонда да болса кіндігі бірдің сөзі көкейге қатты қона қоймайтыны бар ғой.

	– Баршының1 дұрыс болса қабырғасын сөгіп тұрып жеткізеді емес пе?

	– Соның өзін үкінің қанатындай жұмсақ көріп, пендешілік жасай ма деп қорқам. Ұзын арқау, кең тұсау деген сондайдан шығады ғой. Аруақты аға, менің өтінішім сол – үлкен биге сәлем жолдайтын осындағы жалайырдың басты адамы өзіңіз болсаңыз. Мен жай қосарласқан кісіге ұқсайын. Жолбарыс ханға да солай.

	– Құба-құп. Менің қосымшам – үлкен би мен ханға екі баршын екі бөлек барсын. Мұндай саясаттың астарын дұрыс ұғып тұрған шығарсың.

	– Ұқтым, ұқтым. Және өз атымнан Албандағы Шоған абыздың балаларына, нақтылысы Ханкелді, Сатай, қыстық Малай батырларға, Қойайдар2 биге, анау шапыраштыдағы Наурызбай батырға сондай сәлем. Жоңғардың қозғалып жатқаны анық. Жолында біз тұрмыз. Не ақыл қосады, тез жауап күтсек.

	Құлсарының мәйіті түйенің қомына байланып, соңынан жұрт сиыршының Тоқымбет атасына қарасты бейітке қарай жаяу қозғалғанда, әлі де жұбы жазылмаған екеу жаңағы әңгімені жалғастыра берді.

	Жалпы бұл жақтың дағдысында адамдардың тіршілікте ру-руға бөле- жарылатыны сияқты өлік жерлегенде де дәл солайша алалау қалмайтын. Мұнда әр атаның өз бейіті бар, сол атадан шетінеген адам міндетті түрде соған қойылады. Егер ол ата, не ру үлкен елге айналып кетсе, оның іштей тағы таралатыны сияқты оның әр тармағының және өз бейіттері болады. Мысалы, он екі ата жалайырдың ең үлкен руларының бірі сиыршы Жақсымбет, Сырымбет, Тоқымбет, Жолымбет, Шәлімбет деп беске бөлінсе, қазір осы аталғандардың әрқайсысының өзі бір-бір рулы ел. Ал мына Құлсарының сүйегі жерленбек бейіт Тоқымбеттің тұқымы аса көп тараған Бәйімбет атасына жататын елдікі еді. Егер жазатайым Бәйімбеттің бір нәсілі сонау алыс жайлауларда қаза тапса, оны мойны қашықсынбай осы бейітке әкеліп жерлеуді барша ағайын өзінің парызы санайды.

	– Кімге кімді жібереміз, ол да үлкен ақылды керек етеді, – деп Ескелді жаңағы мәселенің екінші сатысына көшті. – Жаңа өзіңіз айтқандай хан екен, би екен демей қабырғасын қаусатып сөз жеткізетін адамдар керек. Мына өлікке келген жұрт тарамай тұрғанда соларды іріктесек. Енді кешеуілдесек құдайдың атқаны ма деймін. Және де, ақын аға, тілінің безі, жүрегінің түгі бар біреуді тура қалмақтың қан ортасына жіберіп алсақ деймін. Анық сырды сол алып қайтар.

	– Қалмаққа жіберетін ертөлені1 мен таптым, – деп, жырау Ескелдінің сөзінің соңын іліп әкетті. – Қалмаққа бір барса баратын адам андастағы Дербісәлінің баласы Балпық.

	– Апырау, қай Дербісәлінің баласы... Әлгі...

	– Ия, сол. Он екі жасында Қаздауысты Қазыбекке ерген бала. Сол жолы қазақ пен қалмақты бітістіріп қайтқан бала.

	Мына сөз Ескелдіге ұнамады.

	Мола алыс емес еді. Күн қызуы жұрттың шекесінен өте бастаған шақта түйе жетелеген адам тоқтады. Біраз әлуетті жігіттер мәйітті жерге түсіріп жатты. Мәйіт төңірегіне қайта иірілерде жұрт екі жарылып, Қабан ақын мен Ескелді биге жаназа шығарған молдалардың қасына қарай жол ашты. Бірақ Қабекең бүктеулі қамшысымен отыра беріңдер деген белгі жасады. Жырау мен би бұл жолы да қаралы көптің артында оқшаулау қалды. Құлаққа ұрған танадай тыныштықта молданың сыбызғының үніндей жіңішке даусы қайта созылғанда Ескелді ақын ағасына қарап қозғалақтады.

	– Қабеке-ау, жаңағы шын сөзіңіз бе? Ол сапар мен бұл сапардың арасы жер мен көктей емес пе? Мен білсем Дербісәлінің баласы бұл сапар үшін тым жас, – деді.

	– Қаздауысты Қазыбекке ергенде жас болмаған бала енді жас бола қалып па?

	– Аруағыңыздан айналайын, ол жолы қалқа тұтқан Қазыбек бар еді ғой. Үш жүздің баласынан адам ерсін дегесін үйсіннің ноқта ағасы – жалайырдан бір бала жай жол көріп, жөн-жосық үйреніп қайтсын деген сыңаймен ғана ол баланың бақ туы көтеріліп еді ғой. Ол жолы сілтеген болатыңыз бұл жолы майып болмасын.

	– Осының билігін маған бер. Ол баланы мен жақсы таныдым. Жаудың түсін көргені де бар, мәмлеге келтіргені де бар. Жол сарабын сол табады. Астына үйсінге белгілі көк байталды мінгіз. Мен білсем көк байтал алыста емес. Ердің құнын сұраса да иесінен соны алып бер. Қашса құтылады, ал жақсылық күнде елге қиналмай жетуіне себі тиеді.

	Жыраудың Балпық жөніндегі мінездемесі Ескелдіге өте ұнады. Керек жерде салатын-ақ бала көрінеді, есте болсын, солай ұйғарған Ескелді соғұрлым Қабекеңнің ұсынысына «жә» деуден бас тартты.

	– Ақын аға, менің байлауым басқаша еді. Қалмаққа бұл жолы дау шешкелі бара жатқамыз жоқ қой. Жансыз жіберіп отыр емеспіз бе? Оған аттың қуын мініп, диуананың киімін киіп, су орнына сұмдық ұрттаған кәртамыс, мойнына арқан түссе, ең алдымен тілін шайнап өлетін, бұл дүниеден баз кешуі оңай сүйегі саудыраған сұңғылалардың бірін жіберсек қайтеді? Аман келсе көп нәрсені сондай адам біліп келеді емес пе? Балпықты жіберсек ертеңгі ереуіл күнге керек ер азаматымыздан айрыламыз, табаны жерге тимеген, Ұлы жүздің ұйтқысы көк байталды айтпай-ақ қояйын.

	Бұл мәселеде жырау мен би келісе алмады. Қазір уақыт оздырудан қауіпті ештеңе жоқ еді, ақыры жыраудың айтқаны болды.

	Құлсарыға топырақ салынды. Бірақ қаралы жұрт барған сайын өлім үстінде оғаш мінез көрсетіп, оқшаулана берген жырау мен жас биге шошына қарады. Олардың әңгімесі не жайында екенін үлкен-кіші бәрі топшылайды. Жоңғар қозғалып жатыр, өр Қаратал мен Іленің жоғарғы тарам-тарам салалары құж-құж қайнаған қалмақ әскері деген хабар еміс-еміс жетіп тұр. Оған Ескелдінің тай- жабағыларды піштірмей тұра тұрыңдар деген ақыл-кеңесі қосылды. Тай- жабағыны піштіргенде не тұр, олар үш жұмадан соң-ақ ойнақтап шыға келмеуші ме еді. Әлде үркіншілік заман сол үш жұмаға жетпейтін уақыттың ішінде басталғалы тұр ма? Бұлар неге ашып айтпайды?

	Құлсары жерленіп, бата оқырға берілген ас үстінде-ақ Қабан ақын мен Ескелдінің көңіл мен көзі басқада болды. Бата оқырдан соң ат пен түйеге мініп, тарғыл жонды бұйрат-бұйрат құмдардың әр қиырынан келген, жыласып көңіл айтқан жұрт қайтуға айналғанда, Ескелді өз аулының жігіт-желеңдері арқылы айғай-шусыз хабар таратып, «Құлсары жұрт сүйген азаматымыз еді, қаралы орнын еңғұрмаса сендер тағы бір күнше күзетісіңдер» деп, жырау екеуі есепке алған біраз адамдарды бөгеп қалды. Қатын-қалаштар, шал-шауқандар болып, көбіне солар қайтты. Сол қайтқандардың да арасында құлағы түрік, желбуаз, көрген жайдан көз ақы алмаса ішкені ас болмайтын әуесқойлар табылды. Олар да тізгін тартып, көппен бірге болып, көппен бірге тарқамаққа ыңғай білдіргенде Ескелдінің хабаршы жігіт-желеңдері олардың жолына кілем төсегендей етіп, «жол болсын» мен «рахметті» жаудырып, шығарып салысты. Сонда да жалайырдың көсемі Қабан жырау мен Ескелді би маңына адам жиып жатыр деген алып-қашпа хабарды өздерімен бірге ала кетті. Шоқақтап келген қоян жылының басында, көктеменің әлі көк шықпай тұрған алдамшы күнінде шығыс беттен көсілген Жоңғар Алатауының адам түсініп болмас бұлтты шоқыларынан бірінен-бірі өткен қорқынышты сыбыс келіп жатқан шақта осы хабардың өзі-ақ бейқам қазақты біраз дүрліктіру үшін жеткілікті еді.

	Жырау мен би енді асықты. Өздері бөгеген адамдардың ішінен нағыз керектілерді одан әрі іріктеп, олардың әрқайсысымен бөлек-бөлек әңгіме өткізді. Екінің бірі іштен шешен болып туа бермейді, кім кімге барады, сол адамына қарай сөздің қисыны да әр түрлі болмақ керек қой. Жырау мен жас би бұған бар өнерлерін салды. Ал Ташкенттегі Төле би мен Жолбарыс ханға баратын адамдарды екеуі қатарласып, сөз жарыстырып отырып суарды.

	Бұл ғана емес, баратын, қалатын адамдардың өздері де біраз ақыл қосты. Баршын жіберетін ел басшысы – адамдардың қатары бұл түнде біраз молайды. Бір өзінің қанатының астында бірнеше батыр ат ойнақтатқан Албан ішіндегі қыстық Малай батырға1 неге кісі салмасқа? Жалайырдың өзіндегі мырзаның сәбденінен тарайтын, даусы Ғали арыстанның даусынан бір былай емес Жайнақ ше? Осы жалайырдың садақ тартары, біраз елдің басшысы Жоламан, андас Тәттібай және сиыршы Жақсымбет ұрпағы – немере ағайындылар Малтабар мен Құлжан ше? Тағысын тағылар бар. Олар да қуыс шатты мекендеген кәрі құлжа сияқты алжыған адамдар емес. Олар да бір нәрсені біліп отыр. Білсе сол білгені не, түйгені не, қаптап келе жатқан топан судың алдында бұлар қол қусырып отыра бере ме? Еңғұрмаса қайық, кемесінің жыртығын жамап, бүтіндемей ме? Жігіттер, күші барлар ат сайлап мініп, бес қаруын жанына байламай ма? Екіталай күн туғанда түздің тағысындай әрқайсысы әр жаққа бытырамай, бір жеңнен қол, бір жағадан бас шығаруы үшін Төле бидей атаның ұраны, Жолбарыстай ханның жарлығы керек емес пе? Алаш ұранды қазақты бір тудың астында жиып, кыстық Малайдай батырлар дабыл қақтырмай ма?

	Міне, Қабан жырау мен Ескелді осындай сөздерді жарыса айтты.

	Түн ортасы ауып, ел қалың ұйқыда жатқанда бірнеше атты адам ешкімнің көзіне түспестен «ия, аллам» деп жан-жаққа бытырай, үкідей ұшып жоғалды. Бұл алыс, әрі асығыс сапар еді. Жолай ат ауыстыруға әр елдің адамдарынан көмек көрсету сұралған Ескелді мен Қабан ақынның жазған қысқа хаттары да қалталарында кетті.

	Қаратал жағасынан шалғайырақта Ортаөзекте отырған андас аулындағы Дербісәлі баласы Балпық қана мұнда жоқ еді. Ол жақтан Құлсары өліміне мардымды ешкім келмепті. Балпықты жөнелтуге осы таңда Қабан жыраудың өзі кетті. Бұл шешімнің дұрыстығына Ескелді әлі күмәнді еді. Түске дейін өз үйінде мызғып, әнеугүні Құлсарының өлімі себепті үзілген сапарына екінді мен ақшамның арасында жүріп кетті. Бұл байыз тауып бір жерде отыратын заман емес қой. Жүрерінде біраз адамға құпия, бірақ тым бүркеп ұстауға келмейтін тапсырма берді. Бала-шағаны, қатын-қалашты шошытпай, еркек атаулы сауыт, қылыш, найза, садақ, мылтық сияқтыларды сандық түбінен, керегеден алып, жорыққа әзірлеп, жөнге келтірсін, ат жаратылсын деген үкімін одан әрі үстемеледі. Бұл ретте Ескелді, әсіресе, өз туыстарына көп салмақ салды. Жалайырдың сиыршы атасының бес тармағына түгел, оның ішінде Тоқымбеттің Бәйімбетінен шашыраған Тілеу, Тілеуқабыл, Тілеуберді, Жұмағұл, Жаңғабыл, Байбатыр, Қонысбай балаларының бас көтерерлеріне аттың майын аямасын, не өздері, не сол өздері сенген жігіт-желеңдер ел-елді кезіп, жағы талмай сондағы аузының дуасы барларға қауіп сырын жеткізсін деген. Жоғарыда аталғандардың бірі – Жаңғабылдан Ескелдінің өз әкесі Жылгелді мен Шора туушы еді. Жылгелді ерте өлген, ал Шора бар, бұл өз тұқымына лайық қапсағай денелі, айналасына әмірі күшті, әрі бір жағына қисайса, қайтып түзелуі қиын қыңыр адам еді. Мұның кезінде екі туып бір қалған ағасы Жылгелдімен де аса тұз-дәмі жараса бермеген. Сосын да одан үнемі қыстауда да, жайлауда да шалғай шалқая қонып, жалайырдың өзге тармақтарының ішіне сіңісіп кеткен. Тек торқалы той, топырақты өлім жағдайында ғана ат ізін салатыны бар.

	Ал Жылгелді өлгесін де оның балаларымен жақындастырмай жүрген тағы бір пәле бар-тұғын. Оның аты қызғаныш. Жылгелдінің баласы Ескелдінің Төле биден бата алып, он бес жасында көтерілуі, әрі өзінің ерекше жаратылысына орай Іле мен Қаратал арасындағы бүкіл жалайырдың тізгінін әкетуі, сөйтіп, бақ-жұлдызының жарқырап жануы Шораның ішін қаритын. Ескелдінің есімі, не істеген істері аталған тұста Шора ернін шүйіріп, кейбір ғайбат сөздер айтудан да именбейтін. Шораның осы мінезі мен қылығы балаларына да ауысып, онсыз да тасыр немелер әке салған сызатты одан сайын ұлғайта түскен. Мұның өзі бір кіндіктен тараған екі тұқымның бір-бірінен біржола алшақтап кету қаупін туғызған. Ескелді содан сезіктенетін. Жасы үлкен аға Шораға ештеме демесе де оның балаларын, өзіне немере аға-інілерді ішке тартудың біраз амалын жасаған. Бірақ, мынадай әке тіріде балаларының қайыспастығын біліп, іштей торыққан. Ал бүгінде зобалаң сыбысы білінді. Демек, ендігі сөз басқа. Осыны пайдаланған жас би ағасы Шораға дереу бөлек сәлем жөнелтті. Ол сәлемнің мазмұны шығыс жақтан қауіп барын елге таратуға өзі де, балалары да ат салысып, әрі олай-бұлай күнде бәрі бір кісідей менің қасымнан табылсын дегендік еді. Шынтуайтында бұл бұйрық райға көбірек ұқсады.

	Ескелдінің осы үкімін жүзеге асыруды немере ағайынды Қабан жырау мен бұл кҮнде жол жҮрiп кеткен Есенбайдың тете iнiсi Есенғабыл да мойындарына алды. Жас би секілді бұлар да ең алдымен салмақты өз ағайындарына салды. Бұл басқаға сөз өткізудің алғышарты секілді жазылмаған ереже іспеттес.

	Ағайын-туыс жағынан алғанда бұл Үшеуі Ескелдіден де жанды-жақты. Жалайырдың он екі атасының бірі мырза көптігі жағынан сиыршыдан кейіндеу тұрғанмен, дәл осы Қабан жырау мен Есенбай, Есенғабылдар да өздерінің етбауыр жақындары жөнінде басқалардан әлдеқайда үлкен шоғыр еді. Мысалы, мырзадан Бәйбіше (шынында Бәйдек, бірақ ру аты үлкен әйелдің атымен шығып кеткен), Жаппарберлі де, кейін Жаппарберліден Әліке, Аман деген балалар туып, әрі тұқымдары көп тарағасын шежірешілер де солай Бәйбіше, Әліке, Аман деп, үш тармақ етіп атаған. Бұған бұл елдердің қоныс жағдайлары да ықпал еткен. Мысалы, Әліке Қараталға түстік беттен құятын Көксудың арғы бетінде көшіп-қонады. Жайлауы да сол жақта, қыс кыстауда да бері Көкше теңізге қарай құламай, ары түстікке Іле жағалауына қарай тіке тартып кетеді.

	Бәйбіше ол да сол жақ бетте Лабасы тауының айналасын сағалайды. Тек мына Қабан жырау мен Есенбай, Есенғабылдар жататын Аман ғана жалайырдың сиыршы, қалпе, орақты, андас, ақбұйым аталарымен қапталдасып, қыс қыстауы Қараталдың төменгі ағысы да, жаз жайлауы Жоңғар Алатауының Жасылкөл, Ақтөбе атты биіктерінде.

	Ал Аманнан Есберлі, Қожаназар, Артық атты үшеу тараушы еді. Осы үшеудің ішінде, әсіресе, көп балалысы Қожаназар. Ал мына Есенбай сол Қожаназардың бел баласы. Өз заманында түу деген түкірігі жерге түспеген, ауқатты, әрі оқыған-тоқығаны мол, қажылыққа барған Қожаназардың бірінші әйелінен Сәбден, Асан, Үсен, Кәлібек, ал екінші – өңінің ақтығы, әрі сұлулығына орай Апақ атанған шешейден осы Есенбай, Есенғабыл, Есқара, ал ең кіші тоқал – Майда шешейден Досқара туады. Ұлдары осы да, ал қыздары бұдан екі есе көп. Қазір Қожаназардың бірінші әйелінен туған Сәбден, Асан, Үсен, Кәлібектердің төртеуі де қайтыс болған, ал олардың әрқайсысынан тараған балалардың өздері бір рулы елді құрайды. Ол замандағы үрдіс бойынша он бес, он алты жаста түтін түтете беретін балалардың қайсысы бел бала, қайсысы немере, шөбере екенін ажыратудың өзі қиынға соғушы еді.

	Ал алғашқы әйелден туған төртеудің қайтыс болуына орай тап қазір Қожаназар балаларының ең үлкені Есенбай. Сөйте тұра Бұхарадан оқып келген, ақын да батыр, көріпкелдігімен де аты шыққан Қабан (азан шақырып қойған аты Қабылиса) бірінші аталады. Оған Есенбайдың да дауы жоқ. Ал Қабан Қожаназарға немере, оның ең үлкен ұлдарының бірі Асаннан туған.

	Сөйтіп, бүкіл Қожаназар ұрпағының ішінде бұзып-жарып алға шыққаны осы Қабан жырау. Бірақ ол бара-бара Қожаназар ғана емес, алыс-жақыны бар бүкіл мырза елінің туына айналды, оны қой, сонау Ескелді бимен үзеңгі қағыстырды, сөйтіп, қалың жалайыр құлақ түретін халге жетті. Тіпті Ескелді бидің өзі көбіне Қабан жырауды алға салып сөйлейді. Жалайырдың Қабаны деген атау бүкіл үйсінді артқа тастап, Орта жүз, Кіші жүз руларын шарлады. Сөйтіп, Қабан жырау қолдан шығып кеткен мезгілдерде ғана Есенбай Қожаназар балаларына бас-көздік етуші еді.

	Елдің ішкі буындары осылай ата, ру бойынша анықталатын ол заманда кім кімнен тарайды, туады деген сияқты сөздер әр істе де бірінші кезекке қойылып, басқасы сосын қаралатын. Міне, қазір, Қабан жырау мен Есенғабыл ең алдымен бүкіл Қожаназар балаларын тік көтеруге күш салды. Сосын барып басқаға ауысты. Ал Есенғабыл өз балаларын, сосын Есенбайдың әлдеқашан түтін түтеткен Қожагелді, Қонысбай, Тәттібай, Қойлыбай, Қолаң атты балаларын қасына бір-бірден адам қосып, мырзаның сонау Көксудан әрідегі буыны Бәйбіше мен Әліке ішіне жөнелтті. Бұлардан тараған немерелерін, тіпті ат жалын тартып үлгерген аздаған шөберелерін одан берідегі елге салды. Тіпті кейбір сарыауыздау дегендерін басқа сөз ұстайтындардың атқосшылығына жаратты.

	* * *

	Қолында ырғай таяқтан басқа дымы жоқ жас баланы жазатайым қырқадан шыға келген қалың түйе басып кете жаздады. Даусы ащы айдаушысының екпінімен тұмсықтарын көкке көтере лекілдеген өркешті немелер жолындағы ештемеге қарайтын емес, теңіз айдынындағы ақ көбіктей жосылып сырғып келеді. Енді-енді бала олардың табанының астында тапталатын еді. Бір жаққа қарай сытыла қашудың да реті келмеді, екі қапталдан қысқан түйелер тіпті ортаңғыларынан озыңқырап та кетіпті. Жан дәрмен бала енді-енді өзін омыраумен қақпақшы атан түйеге ырғай таяғын жіберіп қалды. Бас қорғаудың басқа амалы жоқ еді. Сол кезде күтпеген оқиға болды. Қатты екпінмен келе жатқан әлгі атан шалқаң етіп, бір орнында шегеленді де қалды. Тек басын көкке қарай сілкілей берді. Қайдан тап бола кеткені белгісіз, қара жердің өзін қақыратып жіберердей даусы бар түйе айдаушы шыға келді.

	– Әй, жетпей желкең қиылғыр, түйемнің көзін шығардың ғой! – деп айғайлады ол.

	Бала түйе айдаушының түр-түсін ажыратып үлгерген жоқ, жаңағы өзінің таяғы тиген атанның бір көзінен қан аралас добалдай бірдеменің салбырап шығып келе жатқанын көрді. Бір қарағанда көзі ағып кеткендей емес, сол көзге шегіртке ме, жоқ әлде жылан ба, әйтеуір сол секілді бір мақұлық жабысып алып, жанарын үңгіп жеп бара жатқанға ұқсайды. Бұл өзі бақырауық сары атан екен. Енді сары атан мен түйешінің даусы қосылғандағы баланың халін атап сұрамаңыз.

	Түйе айдаушы қоспақ мінген, қолында шоқпарға ұқсас сүйретпесі бар, қалың күпілі, жүзі де, сақал-мұрты да осы маңда бытырай өскен сексеуіл түстес ақжемденген кәртамыс екен. Қолындағы шоқпар секілді сүйретпесімен баланың басын қақ айыратын-ақ еді, астындағы жаңадан үйретілген биік өркешті қоспағы бір жағына тайқып кетіп, сілтеген қаруы көздеген нысанасына жетпей қалды.

	Бала табан астында қалың түйеден гөрі сол қоспақ мінген ащы дауысты адамның әлдеқайда қауіпті екенін сезді. Осы әпселеңде жосылған түйелердің арасынан саңылау да ашылды. Бала сол саңылаудан тас кесектей ытқып кетіп, бет албаты қашып берді.

	– Әй, малдың басы – сары атан еді, көзін шығардың. Көзінің орнына көзіңді ойып аламын. Тоқта, мен сені!

	Жоқ жерде пәлеге ұшыраған бала сексеуілді жонмен жұлдыздай ақты. Түйеші мінген қоспақ бірден жөнге көне қоймағанмен ащы дауысты, шоқпар ұстаған иесінің ырқынан шыға алмай, бұл да бала қашқан жаққа қарай жүріс түзеді.

	Біразға ұзап алған бала осыны байқап, айла ойластырды. Осы бетімен қаша берсе, қоспақ мінген түйешінің мұны қуып жететіні анық. «Малдың басы аталатын сары атанның көзін шығардың» деді ғой. Қуып жетсе, баланың көрген күні Хиуаға құлдыққа кеткенмен бірдей болар.

	Бұл Қараталға барып құятын бір үлкен арналы судың маңында еді. Бала солай қарай бет бұрды. Басқа қашып тығылатын үңгір жоқ. Қоспақ мінген түйеші бірте-бірте жүрісті үдетіп келе жатыр екен. Балада енді алды-артына қарар мұрша жоқ. Бір үлкен жар кездесіп, содан секіріп түсті. Қырсыққанда жай түспепті, сонда қаннен-қаперсіз ұйықтап жатқан бір шалдың кеңірдегін шоқай киген табанымен қиып түсіпті.

	– Әй, жүгірмек, менің әкемді өлтірдің ғой! – деп, одан таяқ тастамдай жерден соқталдай бір жігіт көтеріле кетті. Жұт жеті ағайынды. Мына жігіт баланы шап беріп ұстап та алды. – Әкемнің құнын төлемей сен менен құтыла алмайсың, патшағар.

	– Әй, әй, жігіт, ол баланы жіберме! – деген жар басынан қоспақ мінген түйешінің даусы қоса естілді. Қуғыншы екеу, құныкер біреу. Мына сайдағы әкесінен айрылған жігіт өзіне сенімді болса керек, жаңағы жар басынан айғайлаған түйеші сол жарды айналып мұнда жеткенше баланы бос қойды да, әкесінің құнын немен белгілемекті ойланып отырды.

	Енді тұтқын баланың басындағы іс екі есе өсіп түсті. Мал басы саналатын түйенің көз құнына адам құны қосылды. Жоқ, қара жердің жарығына түссе де қашып құтылмақ керек. Түйеші өңмендеп келе жатыр, сырғауылдай мына жігіттің қос қолы мұның мойнына ілінген арқаннан бір былай емес. Осы тұста да бала бір саңылау тапты. Әкесінен айрылған жігіттің түйешіге бір назар салуы мұң екен, құныкер бала өзенге қарай тағы да тас кесектей атылды. Мұншалықты құн төлегенше суға ағып өлгеннің өзі жақсы деген ойда еді. Жағада бос қайық төңкерулі жатыр, оны суға түсіріп, итеріп ала жөнелгенше екі қуғыншының мұны желкеден басатыны анық. Сосын да бала тәуекел етпеді.

	Өзен арнасының ортасына таман бір қайықшы жүзіп жүр екен, бала киімін жартылай шешіп үлгеріп, суға қойып берді. Қайықшыға аттандап:

	– Аға, мені құтқарыңыз! – деп, жан даусын шығарды. Құрлықтағы адамнан гөрі судағы адам «құтқар» деген сөзге әлдеқайда тез пейіл береді. Қайықшы дереу балаға қарсы жүзіп, оны судан шығарып алды.

	Ерні дірдектеген баланың аузы икемге әрең келіп:

	– Ағатай, мені тез арғы жағаға өткізіңіз, мен сізге бір ширек ет беремін. Өйтпесеңіз аналар мені өлтіреді, – деді. Қызылсырап жүрген қайықшы баланы арғы жағаға өткізді. Бірақ мұның беретін бір ширек еті жоқ екен. Балтырыңнан кесіп берсең де табасың деп, бұл қайықшы да кенедей жабысты. Балтырдан ет кесіп беру оңай ма, екеуі дауласып тұрғанда екінші қайыққа мінген түйеші мен әкесі өлген жігіт те бергі жағаға өтіп шыға келді. Бір қоянға үш бөрі жармасты.

	Қараталдың теріскей жағындағы аз ата ақбұйым елінің бір дауына төрелік айтып қайтып келе жатқан Ескелді осылардың үстінен шықты. Бұл өзін ат- матымен күнгей жаққа өткізетін қайықшы іздеп келе жатыр еді.

	Ақыры Ескелді бір құныкер, үш даугердің ісіне төрелік етті. Ескелді түйешіге айтты:

	– Баланың ырғай таяғын қолыңа беремін. Сол таяқпен жаңағы бір көзі ағып түскен сары атанның екінші көзін сондай қашықтықта тұрып, сен ағызып түсіресің. Ал ағызып түсірмедің бар ғой, сары атан неше малыңның басы болса да, мына баланың қолына жетектетесің. Ал ағызып түсірсең, онда әңгіме басқа, онда сенің мерейің үстем, жеңіс сенікі, мына бала елден жылу жинаса да түйенің көз құнын артығымен төлейді. Бұл кесімнің орындалуын мына мен өз мойныма аламын. Кәне, қол алыстық па, шариғат жолы осы дейміз бе?

	Бұл сөзге түйеші:

	– Ойбай, биекем, менің бұл баладан алашығым да жоқ, берешегім де жоқ, құдайдың құдіретімен болған іс екен, күнәмді қайтып алдым, – деп, тайқып шыға келді.

	Сосын Ескелді әкесінен айрылған жігітке айтты:

	– Мына ұзын жардың астында құныкер бала жатады. Сен бір шақырымнан астам жерден жүгіріп келіп, сол жардан секіресің. Сонда осы баланың үстінен дәл түсіп, салмағыңмен жаншып өлтірсең, сонда әкеңнің құнын алғаның. Ал дәл түсе алмасаң, бір адамның құнын сен мына балаға төлейсің?

	Құныкер жігіт те жеңілгенін мойындап, сылқ ете қалды. «Әкеме ажал нәубетінің жеткені шығар, қойдым» дегенді айтты.

	Ендігі кезек қайықшынікі еді. Бұл да қу бастан қуырдақ шығарып үйренгеннің өзі екен, бір ширек ет деген немене, оны биекем қайтсе де өндіріп берер деген үмітпен тұр екен. Ескелді кісесінен сала құлаш қанжарын суырып, қайраулы жүзін күн көзіне жарқ еткізді де қайықшыға ұсынды:

	– Мына қанжарда мін жоқ, қылпып тұр. Осымен құныкер баланың балтырынан бір ширек ет кесіп ал. Кескен етіңді өзім өлшеймін. Егер бір мысқал артық не кем шықса, мен сенің екі балтырыңнан екі ширек ет кесіп алып балаға беремін. Келісемісің.

	Мұны естігенде қайықшының көзі ұясынан шығып кетті. Көк тіреген бойы бар, үсті-басы сауыт-сайманға толы Ескелді биге «жан сауға» деп, тілі жаңа шыққан баладай былдыр-былдыр етіп, қайығын Қараталдың жылымына қарай итере бастады.

	Түйеші мен әке құнын даулаған жігіт те өзеннен әрі өтпекке өздері мінген қайықты ыңғайлай бастапты. Ескелді әлденеден сезіктенгенге ұқсап, қалың күпілі, бет-аузы ақжемденген кәрі түйешіні дауыстап, тағы да өзіне қаратты:

	– Ақсақал, өзіңіз кім боласыз? Мына көп түйе кімдікі?

	Түйеші өз түкірігіне өзі шашалғандай, сөзін былдырақтатып әрең жауап берді.

	– Мен... құдайдың күнәқар пендесі де... Түйе... түйе дейсіз бе? Әйтеуір менікі емес.

	– Сіздікі емес екені көзі бар жанға аян. Аса дәулеті шалқыған адамға түріңіз келіспейді. Сонда да анығын білдіре кетіңіз, бұл кімнің малы?

	– Бұл көп түйе Түйемойнақтағы Бәйшегір Қыдандікі ғой... Жоқ, жалғыз оныкі емес... Қыданның туған-туысқанының да түйесі қосылған.

	– Ал осынша малды заулатып қайда айдап апармақсыңдар? Жүрістерің қатты көрінеді ғой.

	– Соның өзім де аса жақсы байыбына бара алмаймын. Қыдан Ақдалаға қарай айда дейді. Сонда түйе жарықтыққа жұғымды ащы шөбі тұнып тұрған бір мол жайылымдық жер көріп келгенге ұқсайды. Өзім арттарыңнан қуып жетем деген.

	Ескелді бір түрлі түсініксіз райда қалды.

	– Ақсақал-ау, жаз иектеп тұрғанда Қыданның кері көткеншектегені несі? Не биылдыққа жайлау шықпаймын дей ме? Жайлау шықпаса, мына жануарлар Ақдаланың масасына шыдай ма?

	– Сол жайлауға дейін шамасы, – деп кәрі түйеші қасындағы әкесін қолдан беріп алған жігітті асықтыра қайықты итермелей бастады.

	Ескелді үшін бұ да түсініксіз. Бұлар қайда, Ақдала қайда? Шығатын жайлау

	– Жоңғар Алатауы қайда? Ақдала дегенің бұл жерден көп төмен, сонау Ілеге барып тірелетін, бас-аяғы жоқ құмды, сексеуілді өлке, әрі ол осы Бәйшегір Қыдан төңірегінің ат ізін салмаған жері. Ол Ақдалада және одан төменіректе жалайырдың Балғалы, Күшік рулары қыстайды. Тым мойны қашық ел – олар жазда Жоңғар Алатауын емес, сол өздеріне таяу, Іле дариясымен жапсарлас Құланбасы, Итжон аталатын, жазда қарсыз жатаған тауларды жайлайтын.

	Ал одан да төменіректе, Іленің, орман-тоғайлы екі жағалауына бөлініп, Топар, Жиделі, Көкөзек, Бәйменейді қыста да, жазда да еміп, жалайырдың сан жағынан ең басымы Қайшылы жатыр. Сірә, Қайшылы да, одан бергі Балғалы, Күшік те мына өз аталастары – жалайырлардан гөрі сол жақтағы Ұлы жүздің өзге рулары – ысты, албан, сарыүйсіндермен көбірек араласатын. «Е, жайлауы да, қыстауы да жапсарлас олардан қайда қашып құтылады, бұдан ит өлген жерде, ыстық құмды ары-бері кешіп, ат сабылтып, бізден не табады» десіп, мына өрдегілер ол ағайындарының бұл мінезін айыпқа бұйырмайтын.

	Осы екі ортада Ескелді би сол аралас-құралас елдерді мынадай қауіп жайында хабардар етуге кімдер аттанды екен деп, маңдайын шытыната есіне түсірді. Әрі мұрнынан есек құрты түскен бәйшегір Қыданның да бұлайша заулауына таңырқауын тоқтатқан жоқ. Ия, Ақдала қайда, біз қайда? Осы екі аралықта малдың ала өкпесін шығарып, ары-бері қуғаннан Қыдан не ұтпақ?

	Қайта, ақылы тасса өрге, жайлауға қарай жылжымай ма? Жер түбіне еңкілдетіп, одан екі-үш апта қарпи асаған шөптен кейін малды қайта бері қуғанда несі қалмақ? «Бұл жұрттың миын құрт жеп қойған ба, жоқ, мына қақпас жоқты тантып тұр ма?» Арналы судың бетімен арғы жағаға жылжыған екі қайықтағы адамдарды көзімен ұзатып, Ескелді қабағын жазбастан едәуір үнсіз тұрды.

	Жоқ, әуелде бұл Қыданның бәрімізден айласы аспасын. Жоңғар жақтан пәле салқынын сезіп, күн жақсыда, ел аманда табан жалтыратқаны ма? Осы күдіктен бидің жүрегі қысылғандай. Малды-жанды Қыданды бұл аз-кем танитын. Иттің иісшілдігіндей сезгірлігі бар, елден-жұрттан бөле жарылып қашатындай қулығы бар деп және айта алмайды. Сонда мынасы несі? Бұл қай адасқандық? Адасса да ел-жұртпен бірге адасуы керек еді ғой. Ащы ішектей созылған ойды бұл әрең үзді.

	Енді бұл жағалауда Ескелді мен үш бірдей қуғыншыдан құтылған баладан басқа ешкім жоқ еді. Биенің жарты сауымына жетпейтін уақытта неше өткелектен өткеніне өзі де сенбей, жаман түс көріп оянғандай шошынған баланың беті әлі де қан-сөлсіз, Ескелді оған жігер бергісі келді:

	– Ныспың кім, жаным?

	– Шопа-а-бай, – деп, бала даусын сәл созыңқылау етіп айтты.

	– Шопабай? Ныспың құлаққа жағымды естіледі екен. Сонда бұл маңда неғып жүрген баласың? Әке-шешең кім, қай туған боласың?

	– Руымыз андас. Жарлыөзектегі жанбай боламыз. Бұқпанбет шалдың баласымын.

	Жүзі домалақ, адамға қаймықпай тура қарайтын, бет-пішінінде болашақ қайраттың ізі бар бала әлденеден Ескелдінің көзін тартты. Өң мен түстің аралығындай халден әлі де арыла алмай тұрғаны сезілсе де, бірінен-бірі туындап келе жатқан бір жігер ұшқыны көзі мен маңдайының айналасынан белгі бере бастады. Солай болса да, Ескелді бірден иліге кетпей, өзі көп пәле- жаладан құтқарған баланы олқысынған түр көрсетті:

	– Қарағым-ау, сен шынында әлгі мен білетін жанбай Бұқпанбет шалдың баласысың ба? Әкем-ау, сондай атадан туып, мынадай қиырда еліңнен аулақтап әлдекімнің малшы-жалшыларынан жүрегіңді қолыңа ұстап, қашып жүретіндей не басыңа күн туып еді? Әлде Бұқпанбет шал өліп қалып па еді?

	– Бұқпанбет атам өлген жоқ! – деп, Шопабай намыстана жауап берді.

	– Ендеше, дұрыстап жөн айтшы, жаным.

	– Атамның жылқысынан Тобышақ айғыр жоғалды. Бұл малымыздың басы, оның жоғалуы жаман ырым, шоқақтап қоян жылы келе жатыр, алдағы жұтта тазатақыр жұтаймыз деп, атам жер бауырлап жатып алды. Сосын атамнан бата алдым да, іздеп шықтым.

	– Сонда жазда Сартөрдің шөбін күйедей сыпырып, қыста Ортаөзек пен Жарлыөзекті тебіндеп тауысатын Бұқпанбет атаңның қалың жылқысынан тақымына біреуі бұйырмай, малдың басы Тобышақты жаяу іздеп шықтың ба?

	– Жоқ, би-аға! – деп Шопабай енді ғана өзіне-өзі келіп, қайратына мінгендей тұлабойын мықтап түзеп алды. Ескелдінің өткір көзі көріп тұр, бала жасықтан жаралмаған, абайсызда кездескен іс есеңгіретіп тастағанмен ес жиюы да тез екен. Дұрыстап жөн айтуға қазірдің өзінде-ақ толық жарап қалғаны білініп тұр.

	«Бұқпанбет шал өліп қалды ма?» дегенде «жоқ» деп намыстана жауап беруінің өзі-ақ Ескелдіні сондай қорытындыға итермелеген. Әрі Бұқпанбет шал туған әкесі емес, үлкен әкесі-атасы болғанмен де, өзі қолында өскесін өзі үшін баршасынан қымбатты сол екенін де бет-жүзімен қоса білдіргендей.

	Бала сөзін жалғады:

	– Мен ауыстырып мінерге деп екі сәйгүлікпен шыққанмын. Өздері есті жануарлар еді. Бірін мінсең, екіншісі жетекке алмай-ақ жүген-ноқтасыз соңыңнан ілесіп отыратын. «Түйе үстінен ит қапқан» деген сөз бар емес пе, би- аға. Мен үйден шыққалы сондай халге ұшырап келе жатырмын. Әлгі екі сәйгүлігімді Хиуадан қашқан екі құл тартып алды. Күлімсіреп, сумаңдап жақындап еді, мен сеніп қалып, атымнан ауып түскенімді өзім білмей қалдым.

	Мына сөзді естігенде Ескелдінің өзі түс көріп тұрғанға ұқсады. Хиуадан қашқан құлдар дейді. Әкем-ау, Хорезм мен Хиуа қайда, мынау біздің Жетісу, Қараталдың жағасы қайда?

	Осылайшы тосылған Ескелдіге енді Шопабай ес кіргізбекке әрекет жасағандай еді:

	– Мен сізге жаңа «Түйе үстінен ит қапқан» деген мақалды неге айтты дейсіз?

	– Алдымен қазақтың мақалын орнымен кірістіруді үйрен. Мұндайда «бітісі жаман қамысты су ішінде өрт алады, жүрісі жаман жігітті ел ішінде жау алады» деген дұрыс. Мақал шіркінді орынды-орынсыз тоғыта берсең, екі басты таяқ сияқтанып, бір басы өз маңдайыңа келіп сарт етпек. Болашағың бар, мұны осы бастан көкірегіңе түйіп қой.

	Би солай сөйлесе де, оның есіл-дерті жаңағы Хиуадан қашқан екі құлда болды. Олар бері қашты, біз қалай қашпақпыз. Би өз ойымен бөгелген сәтте бала сөзін жалғастырды:

	– Менің байқағаным бұл екі құл өз елдерінде үлкен қылмыс жасап, бір қиырдан екінші қиырға, әлсін-әлсін із суытып, үлкен сақтықпен жылжып бара жатқан секілді. Ашығын сөйдеп айтты да. Бала, жылама, мал табылады, жан табылмайды деп ақыл үйретеді маған тағы.

	– Әй, сен өзің Тобышақ айғырды іздеймін деп неше ажалға соқтығып, аман өткенсің? Құдай бұл сөзімді күпір қылмасын, көп жасарсың түбі...

	– Соны өзім де ойлап тұрмын, би-аға. Сізді қара жердің ұршығын иіріп жіберіп, ара түсуге жетіп үлгерген Қыдыр шалдай көрсем қайтесіз, би-аға.

	Би мен баланың табысуы бұдан әріге созбұйдаланбады...

	– Саған айтатын бүгінгі кесімді сөз. Менің үкімім. Ел іші ғой, мына судан әрі өткесін саған бір ат тауып беремін. Сен Бұқпанбет атаңа шабасың. Тобышақ айғыр бұйрықты мал болса, үйірін табар. Бұқпанбет қалмақпен шабысып көрген адам. Оның қандай екенін жақсы біледі. Қазір қалмақтар қайта қозғалып жатыр де. Мына Ақбұйым елінің ақпарларына қарағанда тіпті сұмдық. Сол сұмдықты арқалап, мен де еліме асығып келемін. Бұқпанбет атаң дереу атқа бұт артуға жарайтындардың бәрін соғысқа дайындасын. Найза, қылыш, садақ күні-түні соғылсын де. Тіпті анау-мынау қыз-келіншек те ерлерше киініп, ат жаратсын, қару алсын қолына. Бидің бұйрығы осы де. Бүгін-ертең Ташкендегі Жолбарыс хан мен үлкен биден де бір хабар келіп қалар.

	Ескелдінің ақбұйым ішінен жоңғар қозғалысы жөнінде бұрынғыдан он есе жаман хабар естіп келе жатқаны рас еді. Олардың елінде атақты бір құсбегі бар еді. Құсы көкте, өзі жерде, қатарласа жылжып отырып, Жоңғар Алатауының сонау Алакөл тұсынан бері қарай керней тартқан, сайыс ойынын ойнаған қалың жауды көріп, қатты шошыныпты. Бұл бүкіл Жоңғар қолының бір шебі Алакөл деген сөз емес, құсбегінің көрген шебі ғана сол, оның аржағында ол қанша жерге созылып жатқанын бір құдайдың өзі білсін. Міне, құсбегінің айтуынша, сол шеп Жоңғар Алатауының мұндағы Қоңыртау, Баянжүрек, Ақтөбе, Суықтөбе, Тазтау, Лабасы сияқты сілемдеріне дейін бұзылмай жетіп тұр екен. Бұл – атам қазақ көрмеген қалың жау. Қара қытай қаптаса, ақыр заман болады деуші еді. Сол қара қытайың да осындай-ақ болар.

	Ескелдінің сөзін екі ету мүмкін емес еді. Бұлар Қараталдан қайық жалдап, күнгейге өтісімен Шопабай1 біреуден ат сұрап мініп, ертеректе қалмақтармен қоян-қолтық шайқасқа көп қатысқан атасы Бұқпанбетке шапты.

	Ескелді жолай әр ауылға бөгеліп, осындай бұйрық таратудан танбады. Көрініп тұрған жау жоқ дей ме, самарқау атүсті тыңдағандар да жеткілікті, тек бидің айбынынан қаймығып қана қамданамыз деп, бас шұлғып, сақал шошаңдатысады.





ЕКІНШІ ТАРАУ


	– Жау шапты! Жау шапты! Жау! Жау!

	Осылайша бар даусымен айғайлап, астындағы атын борбайлата шоқақтатқан біреу сексеуілді құм ортасында отырған ауылды бейуақ кеште жаман шошындырды. Киіз қосты, жер тамды қыс па, көктем бе екені айырғысыз, қысылтаяң шақтағы шашыраңқы ауылдың әр тұсынан мына дауыстан біраз адамның бастары да қылтия қалды. Олардың ішінде мал жайғаған шал-шауқан да, үй маңында немерелерін алдандырған, бастарына қарқарадай кимешек киіп, сыртынан күндік ақ орамал тартқан кемпірлер де, тай-құнанға құрық салмаққа қайыра қуысқан жігіт-желең де бар еді.

	– Жау шапты! Жау! Жау! Жау шапты!

	Жазық жер емес, тобық сындыратын кәрі сексеуіл түбірлері, ойқы-шойқысы мол бұйрат-бұйрат дөңестеу биіктің үстінде өлер жерін аңдамай шапқан неменің алыстан қарағандағы сықпыты алабөтен еді. Күпісінің қос өңірі далақтап, айғайдан кеңірдегі жыртыла жаздап, ат үстінде қанатын жайған қара қарғаша далбаңдап, бері ауыл үстіне қарай бастырмалатып-ақ келеді. Биік таулар жоқ, көкжиек кең, батып кеткен күн сәулесінің қалдығы ғана жарықтандырып тұрған өлі дала мынау хабаршының қайдан шыға келгенін өзі де білмегендей мыңқ етпей, жаңғырықпай, не күйге түссе де адамдардың өзі білсін дегендей үнсіз жатыр. Ал үрпиіскен ауылдың әр-әр жерінен бастары қылтиған адамдардың өздері де не дерге ақыл таппай шапқыншыға көз алмай қараумен болды.

	Жер тамнан шығып, киіз үй тіккен, сол киіз үйдің ықтасынында қыстан қалған сексеуілдің үстіне құйрығын қойып отырған ақсақалды қарт Байбек шал ғана ұшып түрегеліп:

	– Мынау қайтеді-ай? Мынау кім өзі? Жау шапты дей ме, әкем- ау! – деп атып түрегеліп, қартайса да нұры таймаған көзін шапқыншыға қадай берді. Бірақ оның даусын ешкім естіген жоқ, себебі жаңадан тігілген қостың ішінде жан жоқ еді. Бұл әнеукүні Құлсары өлгенде Ескелдімен бірге болған, Дубек сияқты өзімен тұрғылас шалмен сөз таластырғансып, ақырында жас биден қолыңыздағы күміс балдақты қайдан алдыңыз деп сұраған, киіздей тұтасқан сақалы ғана емес қасы мен кірпігіне дейін аппақ, ұзын мойындылау ашық кеңірдекті Байбек шал осы еді. Бұлардың аулы да сол өлік шыққан би ауылынан алыс емес, қазақша айтқанда иектің астындағыдай жерде ғана еді. Мынау өз аулында, өзі тіккен қара қостың қасында отырған.

	Байбек шал шапқыншының соңына қарады. Бірақ мұны қуып келе жатқан ешқандай жау қарасы жоқ, жұрттың тумысынан көзі үйренген өлі дала ғана түнгі ұйқыға бейімделіп, бүк түсіп жатыр. Ал мынау «жау шаптылап» астындағы бейшара атын пәрменінше құйғытқан айғайшы сол түнгі ұйқыға бейімделген даланың көрпесін бір пұшпағынан тартқылап ашып, мазасын алған бейбас кішкентай балаға ұқсайды.

	Бірте-бірте қылтиған бастар көбейді. Тігілген қостар мен жер тамдардан шыққан адамдардың дауыстары бір-біріне естіле бастады. Бірақ анық естілмейді. Себебі малды ауылдың мынадай ен далада түтін түтететін жерлері бір-бірінен алшақтау жатады. Бірақ шошынған, дағдарған адамдардың дабыр-дұбыры тап қазір не жайында екені белгілі. Себебі бәрінің де көзі мен көңілі тас кесектей атылып келе жатқан бір нүктеге қадалып қалған.

	Бұлар енді бәрі қатып-сеніп, шапқыншының ауыл ортасына жетуін күтті. Байбек шал қостан аулақтап, қыстай паналап шыққан жер тамының қасындағы шөккен түйесіне қарай жылжымақ болып, бір-екі қадам жасады. Сол түйеге мініп, хабаршыға қарсы шауып, мұның не жаманат әкеле жатқанын тезірек білмекке ынтасы да ауып еді. Бірақ ұшқан құстай хабаршының жүрісі Байбектің қимылынан әлдеқайда тез еді, көзді ашып- жұмғанша орталарына жетіп келетіні анық. Сосын да киіз сақалды, қалың киімді Байбек шал бөгелді.

	Кенет хабаршыны қалт жібермей бағып тұрған ауыл адамдары үшін күтпеген оқиға болды. Хабаршы жердің жарығына түсіп кеткендей қас пен көздің арасында жоғалды да кетті. Ауыл адамдары енді ғана қозғалысқа келді. Кеу-кеулесіп, жігіт-желеңдер жайдақ атқа мінісіп жатыр. Байбек шал да енді аялдамастен шөккен түйесіне жүгірді. Енді бір сәтте бұл да хабаршы адам жердің жарығына түсіп жоғалған тұсқа қарай ауыл ортасымен желмаясымен желіп бара жатты.

	Біраз жігіт-желеңдер бұдан бұрын жеткен. Байбек шал да келіп, түйе үстінен анықтап көріп тұр. Жаңағы «жау шаптылап» шапқан неме бір суырдың ініне аты сүрініп, өзінің қиыршақ тасқа маңдайы тиіп, қызыл қаны мен ақ миы ақтарылып түсіп, сұлап жатыр.

	Біреулер басқадан бұрын мал арам өлмесін деп, қара тері шығып, бұл да бір жамбасымен құлап, жан бермеудің арпалысымен төрт аяғын тырбаңдатқан шапқыншының атын бауыздауға кірісті.

	– Апырау, бұл не? Бұл ненің хабары?

	– Бұл кім өзі, танисыңдар ма?

	– Бірдемеден шошынды ма, жоқ, шынында жау көрді ме? Осындай сөздерден құлақ тұнады. Көз байланып барады.

	Шапқыншының кім екенін жуарақпанда ешкім танымады. Себебі бет өңірін қан жуып кеткен. «Жау шапты» деген сөзден жұрт аса шошитын да емес. Бірдемеден шошынған, шалық шалған дегенге көбірек саяды. Себебі Құлсарының өлімінен кейін жұрттың сондай пиғылға көбірек ден қоятыны заңды да еді. Құлсарыны көрден шыға келген екі өлік қуды. Ал мынаны сондай өліктер қалың нөпір болып өкшелеген шығар.

	– Бұл жақсылыққа емес, шырақтарым! – деп түйе үстінен Байбек шал зарлап жүр.

	Бұл Құлсарыны жерлеп, Ескелді Қараталдың арғы жағындағы ақбұйым еліне кеткен күннің ертеңіне болған еді.

	Өлімнің үстіне тағы өлім. Кейбіреулер ең алдымен мұның кім екенін анықтап білудің әуресінде жүр. Ат үстінде туып, ат үстінде ержеткен тыриған арық, бірақ аса сүйексіз емес, отыздың мол ішіндегі жігіт. Қан жуған жүзінен еш белгі анықтап білінбегесін, сақал-мұртын сипалап көріп жүргендер де бар. Кейбіреулер ақтарылып түскен аппақ миынан шошып жақындай да алар емес. Алыстан «жау шаптылап» құйғытып, тап іргелеріне тақағанда құдайдың қырсығынан тіл тартпай кеткен есіл боздақтың халі бәрін де тітіркентіп өтті.

	– Бұл жақсылық емес, бұл жақсылық емес! – деп, әлі де түйесінен түспеген Байбек шал боздап, ес таппай айғайлап жүр.

	– Әй, Байбек! – деген Дубектің даусы санқ етті. – Бұл жақсылыққа деп, баз біреу саған дау айтып тұр ма? Бір сөзбен құлақты жемей, онан да мынау қандай жорамалға саяды, соны нұсқауға ақыл қоссаңшы. Әңкі-тәңкі басты одан сайын кәңгірлетпей.

	Дубек осында жиылғандардың соңын ала жеткенмен, мына «жау шаптылап» ағызған неменің даусын сонадайдан естіп, қарғадай қалбалақтаған түрін, әрі ат- матымен қалай құлағанын бұл да толық көрген. Ал Байбек шал сөз бен жолдың бәрінде өзімен бақталас, үнемі қағытып, қыжыртып жүретін бұл немені енді ғана байқаған. Бұл да дес бергісі келмегендей бақталасына «өзің не айтасың» дегендей, осы ымырт қараңғылығында-ақ көздерін шаладай жандырап бағжия қарады. Бірақ, Дубектің ат үстіндегі төртбақ денесі бұрынғыдан да зорайып көрінгенмен, ақыл табуға, бағдар сілтеуге мұның өзі де дәрменсіз екен. Тіпті Байбектің де, басқалардың да аң-таң жүздерінен жалтарып кетіп бара жатқандай.

	Ақыры бұл кеште не істемек керек екенін басқалар тауып, солардың ұсынысы құпталды. Екі-үш жігіт жүрдек ат мініп, мынау хабаршы сорлы келген жаққа қарай біраз жер шалып, жолай екі-үш ауылдың үстін басып, әркімнен сыр тартып, біраз із салып қайтсын. Сосынғы жұмыс Байбектің түйесін шөгеріп, өлікті соған артып, осы шалдың жаңа өзі іргесінде отырған, жаңадан тігілген, әлі үй іші кіре қоймаған қара қосына апарып, оң жаққа жатқызу еді.

	Байбек шал үшін бұл одан сайын жаман ырым көрінгенмен, келісуге тура келді, себебі басқа ешкімнің бос тұрған қосы жоқ болып шықты. Жаңағы көсемсінген Дубектің бірден қарасы батыпты.

	Жігіттің кім екені ертеңіне ғана анықталды. Бұл жоғарыдағы бір ауылдың жылқышысы екен. Солар келіп, өліктің сүйегін алып кетті. Бірақ неге жау шапты деп айғайлады, жауды қайдан көрді, оны ешкім біле алмады. Себебі Құлсарыға ұқсап тілге келіп үлгермеді ғой. Мұның соңынан шапқан қалың жау және бола қойған жоқ.



	* * *

	Дербісәлі баласы Балпық Жетісуға белгілі көкбайталға мініп, Қараталды өрлей жүргелі екінші күн. Қабан жыраудың құлаққа құйып айтқан қатаң тапсырмасы бар, «қолға түссең де мұнда із салып келуші болма, Ташкенттегі хан мен үлкен би бір қимылды бастағанша, біздің ел жау шақырмай тыныш жатқаны дұрыс, сенің жансыз екеніңді сезсе, ақыр құпиямызды білді, ес жимай тұрғанда тап берейік деп, олар шабуылды тездетіп жіберуі мүмкін, ал ештеме білмей тас құлақтанып жатқанымыз және дұрыс емес».

	Балпық өзі өрлей жүрген Қараталдың өткелді тұстарын жақсы білетін, әрі Жоңғар Алатауын әр тұстан бөлшектеп, мүшелеп, алмас қылыштай қиып өтетін оның Қора, Шажа, Көксу сияқты ағысы қатты салаларының да енді-енсіз тұстары жадында. Бұл Шажа мен Қора ертеректе өткен Жоңғар қонтайшысының Қытайға қарсы соғыста ерлік көрсеткен екі баласының есімімен аталып келеді. Балпық, міне, осы екі өзен түйісіп, Қаратал өзенін құрайтын тұсқа жетті.

	Уақыт ұлы сәскенің кезі. Ақын-жыршыны аз тудырғанмен, ел-елдің арасындағы талас алмадай сан ғасырлар қырғын-жорықтың себепшісіне айналған Жоңғар Алатауы мейірімді ана мінезіндей жұмсақтығымен, сұлу қыздың жүзіндей сиқырға толы құбылыстарымен, елім деп еңіреген ердің парасаттылығындай асқар-асқар биіктерімен әлемдегі ең сұлу таулардың қатарына жатады. Халық қиялы Нұқ пайғамбардың кемесін Қазығұртқа қондырады, Қап тауын, кейде оны Қойқаптың тауы атап, ұшы-қиыры жоқ, бүкіл әлемді орап алатын тау деп және дәріптейді:

	Басынан Қап тауының қора қылдым,

	Бітер деп, бес мың жылқы жора қылдым.

	Топан су тау басына дамыл бермей,

	Қылмасқа енді қора тоба қылдым, –

	деп атақты Қазығұртпен және шендестіреді. Аңыз екі түрлі сөйлейді. Қап тауын арабша аталып кеткен Кавказ тауының дәл өзі дейтіндер де бар. Оған кереғар пікірлер және ұшан-теңіз. Мейлі, Кавказ одан бөлек тау болсын-ақ, міне, сол Кавказдың тасына сүйеніп, тәжім етпеген, көкірегінің ең асылын сонда қалдырып, мәңгілік өнер туындысын жасамаған әлем данышпаны бар ма?

	«О, Кавказ, сені көріп өлсем арманым жоқ» деп, оны көрмей, білмей жатып, у ішкендей күңіренгендердің аузына қалай қақпақ қоя аламыз? «Барар жерің Балқан тау, ол да біздің көрген тау» деп көлгірситіндер осы бір қос тағанмен-ақ ол төмпешіктің атағын қанатты сөзге айналдырды. Памир, Тянь-Шань – оларды қозғамалық. Осы Жоңғар Алатауымен туыстас Іле Алатауы мен Ыстықкөлді қыспағына алған қырғыздың Күңгей, Теріскей деп айдар тағылған қос Алатауын да мұнымен бақ таластырғандай етіп, атақ-даңқ жөніндегі үлесін таразыға тартып, қара тер болмайықшы. Өйтсек, ағайын арасына от тастағандай болармыз. Кішкене, қанатты кеңірек жайып, мысалды әріректен іздейік. Қарпат пен Орал, Альпі мен Алтай таулары жайында сыңсыған әнші мен жыршыда қисап бар ма? Ал осы Жоңғар Алатауының тапқан жұмыртқасындай ғана дерлік Көкшетау, Ерейментау, Баянтау, Қутау дегендерің әнмен апталып, күймен күптеліп олар жатыр. Осылардың қасында, әлемнің жартысындай деуге лайық екі ұлы мемлекеттің – Ресей мен Қытайдың мүддесі түйіскен, Таң, Жоңғария сияқты талай империялар, династиялар туып, ұзақ дәурен сүріп, өмірі өткен, оның сыртында қазақ, моңғол, ұйғыр, дүңген, басқа да ұсақ ұлттар, әр пұшпағынан ұстап таласа жайлаған осынау ұлы тауға күнделікті «көкем- аулап» айтылатын әндердің бірі неге арналмаған? Тау мен таудан көктей өтіп, мұхит пен дариялар тобығынан келмегендей алшаңдай басып, тілі бөлек, діні басқа ұлттарды өз туған анасының әлдиіндей ұйытқан төрт шумақ өлең осы Жоңғар Алатауы хақында неге тумаған?

	Жоңғар Алатауының Қап тауы мен Балқан таудан несі кем? Әлде ұзақ ғасырлар бойы талас алмаға айналғандықтан, «бұл бізге бұйыра ма, жоқ па» деген күдікпен соғысушы елдің ақын-жыршылары көкіректегі асыл сөзіміз жат дүниесіне қор болар деп, саған әдейі қимады ма екен? Кім білсін, әлде жайқалған гүлді саңлақ аттың тағалы тұяғы сағағынан қиып, өлең сөзге, сазды әуезге орын қалмады ма?

	Мұның себебін кім қадай түсіндіреді өз еркі, бірақ бұл анық шындық, көкірекке жара салар анық олқылық. Бірақ ол олқылықты мен толтырам деп және айта алмаймын, себебі ондайлық ұлы құдірет маған бітпеген, қасиетті туған жерім, алтын тауым, ұлы мәртебелім! Бірақ сенің осы жоғыңды жоқтап, бұл жолдарды көз жасымды қағазға қоса тамшылатып жазып отырғаныма құдай үшін сене көр. Сенің топырағың – менің тәнімнің бір бөлшегі. Көктен жұлдыз құлап, соның сынығынан бір тал шөбің күйсе, өз тәніме шоқ басылғандай сезінетінім содан, туған атам – Жоңғар Алатауым. Сенің Жоңғар деген қыстырма атауыңды бүгінгі жиырмасыншы ғасырдың соңғы ширегінде тұрып, жат санай алмаймын. Жат санасам, ол қылығым тарихқа тас лақтырған көргенсіздік болар еді. Жазатайым сондай көргенсіздікке ұшырамайын. Ашыла сөйлеп, осы тарихтың, он сегізінші ғасырдың алғашқы ширегінен басталған, өз қойнауыңнан басталған, мейлі мың жерден ащы болсын, шын тарихтың алғашқы пернелерін дұрыс басып бер. Соңғысына астыма пырақ мінгізіп, дұрыс бағыт сілтеп жібер, атамекенім – Алтын Алатауым.

	* * *

	Көкбайтал аса ірі сүйекті жылқы емес, кеуек бас, қалбыр өкпе, сом тұяқты жаратылған, жал-құйрығы жұнттай, оның үстіне төс сүйегі, омырауы, бел арқасы бөлек-бөлек пішілгендей тұлғасының да аса қиюы келіп тұрған жоқ. Жай жолға мінерлік көп жылқының біріндей ғана текежәуміт бедеу. Сөйте тұра, міне, бес жылдың жүзі болды, Арқа мен Жетісуда бәйгенің алдын бермей келеді. «Байтал шауып, бәйге алмас» деп ескіліктен қалыптасқан мәтелді тұмсықтан ұрған да осы жануар. «Байтал неге бәйге алмас, жүйрік болса» деп, Жетісу ақындарының осы қанатты тұлпарды бетке ұстап біраз желпінгендері де бар. Бір ғажабы, мұның неше тісі шыққанмен, көкбайтал деген аты да қалмай келеді. «Жетісудың көкбайталы», «Ұлы жүздің көкбайталы» деген қосақтамасы ғана атақ-даңқына біраз салмақ қосып тұрады.

	Көкбайтал бәйгесімен де, біреуден екінші біреуге көп мал үшін айырбасқа түсуімен де талай адамды байытқан. Бірақ сол байлықтан өз бойына шыр жұғып көрген емес, сол алғаш сан елдің, сан рудың маңдайына күн мен желден басқа ештеме тимеген айтулы жүйріктеріне шаң қаптырған кездегі реңкінің бір қылы да, бір бояуы да өзгермей келеді. Аш па, тоқ па, жас па, кәрі ме бәрі де айырғысыз, көбіне томаға тұйық мінезді, шын өнері қалың нөпірмен алыс шабысқа түскенде ғана жарқ ететін тым жұмбақ мінезді мал еді.

	Балпық көкбайталдың қадірін жақсы білетін. Талай жүйрік ұстаған Дербісәлінің баласы бола тұрып, бұл бәйгеге шауып көрмеген. Оған себеп Балпықтың жас басынан ірі денелілігінде еді. Қазір жасы он сегізде, басқаны қоя тұрып, бәйгеге шабатын жастан да асып кетті. Бірақ, ол жөніндегі кемшіндігі Балпықтың жанына батып көрмеген. Жүйрік ұстауды әкесінен үйренген өнері ретінде өзіне де дағды еткісі келеді. Түбінде үмітті осы ақтайды, осы абырой әпереді деген бес-алты құлынтай әкесінің жүз қаралы жылқысының ішінде жылқышы ағайын, қоңсыластардың ерекше назарында жүр. Ал Дербісәлінің өзі баласының осы өнерін жаратпайды. Өзінен дарыған ауру екенін сезе тұра, мұнымен ымыраласқысы жоқ.

	Балпық Дербісәліге біткен бес ұлдың төртіншісі. Үлкендері ерте түтін түтеткен Білдебай, Меңдебай, Кешубай да, одан кейінгісі Балпық, ең кенжесі Балпықпен аты ұйқастырыла қойылған Салпық. Бірақ Балпықтан өзгесінің туа сала әке-шеше көзіне көрінген ешқайсысы жоқ. Айдасаң жүреді, жұмсасаң барады, Балпыққа ұсап, бес жасында-ақ екі аяғын керіп, екі қолын қос мықынына тіреп, «жоқ, олай емес, былай» деп қасарысатын, кейде беттен алатын мінездері байқалмаған.

	Дербісәлінің бәйбішесі Ақбалық та текті жердің қызы. Арғы аталарынан қалған байқампаздығы бар. Бірде үбірлі-шүбірлі осы бес ұлдың оңы мен солын танымаған кішкентай шағында-ақ «Білдебайым – малдың иесі, Меңдебайым – әйелдің иесі, Балпығым – елдің иесі, Салпығым – ауылдың иесі, Кешубайым – үй тентегім болар» деген сәуегейлігі кейін жұрт аузына тарап кетіпті. Ел-елді көп аралайтын Дербісәлінің қасында жүріп, Балпық басқа да сыншылардың сарабына түсті. Олардың аузына қалай қақпақ қоярсың, ел құлағын қалай бітерсің? Балпықтың бөлек жаратылысы жайлы біраз аңыз содан бастау алды.

	Ал Дербісәлі мен Ақбалықтың Балпық бойынан өз көздерімен көргендері қаншалықты. Тіл-көзден қатты сескенетін Дербісәлі бәйбішесіне ол жайында тіс жарғызбайтын. Бірақ ашықауыздық әйелдің ет-сүйегімен бірге жаратылған ғой. Біраз нәрсе Ақбалықтың аузынан там-тұмдап шығып жүріпті.

	Осыдан екі жыл бұрын Ұлы жүз – дулаттың ботпайынан бір көп ағайынды, белді би Балпықты байқап, бұл он алтыға толмай-ақ Дербісәліге құлаққағыс етіп, өзінің сұлу да ақылды қызы Кәсенсарыны мұның осы баласына қосуға мұрындық болған. Қазір Дербісәлінің тағы бір немересі осы Кәсенсарыдан туып отыр.

	Дулат сынды үлкен елдің ұраншысындай белгілі адамымен құйрық-бауыр жесіп, мың жылдық құда болуынан, әрі ат ұстар тағы бір немересінің дүниеге келуінен қапсағай денелі, буыршын жүрісті, жіті көз, ашық маңдайлы Дербісәлі ұшпаққа жеттім демейді.

	Балпығы хақында, оның болашағы хақында бір тойымсыздық қара дерттей мұның ішін жайлағалы қашан? Ия, мұның осы нәсілі жөніндегі ойы басқада. Ерте үйленген Кешубайының үйіндегі келіні кербез де аурушаң еді. Тағы бір сырқаты ұстағанда үй іші бақсы шақыртады. Бақсының емі ұзаққа созылып, содан күдіктенді ме, Кешубай үйге кіріп, әлгі бақсының ақ некеге қиянатының үстінен түседі. Шешесі «үй тентегім» деп тегін атаған ба, Кешубай бақсының басын балтамен шауып, допша домалатады.

	Бақсының ел-жұрты ердің құнын алмаққа дәмеленіп, Дербісәлінің аулын шабуға ыңғайланады. Араға билер түседі. Олар ыңыранып, шешім тапқанша әкесінің ту сыртында бұққан он бір жасар Балпық, суырыла кетеді:

	«Бақсыға балта,

	Қылмысы үстінде сілтенді.

	Ұрыға құн жоқ,

	Ұрыға құн болса, момынға күн жоқ.



	Әз Тәукенің заманынан бері бура құнсыз, бұқа құнсыз, ұры құнсыз, бақсы құнсыз емес пе еді?» – деген екен. Бұл сөз билерге де, даугерлеге де алланың қаһары – ашық күнгі найзағайдай тисе керек. Ауыздарына құм құйылып, бәрі жөн-жөндеріне кетеді.

	Міне, Балпықтың осы билігін Дербісәлі өз ұпайына қосылған салмақты үлес санаған.

	Одан бір жыл өткен соң, Балпық алты алашқа әйгілі арғындағы қаракесек Қазыбек бимен қазақ-қалмақ дауына барды және де құдай оңдап, сол дауда түйінді сөз осы Балпықтың аузынан шығуы, дауласушы екі ел – қазақ пен қалмақтың айыр тілді, қаусырма жақ шешендерінің осы сөзге құлап түсуі Дербісәлі үшін аспандағы күнге қолын жеткізгенмен бірдей еді. Мұның қасында әлгі бақсы дауына билік айтуы ойыншыққа ұқсаған.

	Дербісәліні де құдай тегін жаратпаған. Бірақ топ жарып сөйлеп, әсіресе Ұлы жүз, Орта жүз, оның ішінде дулат, албан, суан, жалайыр, арғын, найман майталмандарының бас қосуларында арқалы шешен атанып, бұзып-жарып шыққан жері жоқ. Жекпе-жек кездесулерде жеңгені де, жеңілгені де бар. Бұл тек «құлатөбел» айтыстарда ғана еді. Ал одан арғыда ел намысын, ру намысын қорғауда ту байлаған найзадай басқалардың шоқтығы көтеріліп кететін. Міне, Дербісәлі өзінің осы олқылығын балаларының ішіндегі оқшау төбе – Балпық арқылы толықтыруды өмірлік мұратына санайтын. Ал жүйрік ат ұстау, ит жүгіртіп, құс салу мұның қасында еріккеннің ермегі емес пе?

	Дербісәлінің бір арманы Балпықты Ескелдімен үзеңгі қағыстырған дос ету еді. Торқалы той, топырақты өлім сияқты үлкен жиындарда әр түрлі сылтаумен баласын Ескелдіге жанастырып та көрді.

	Жас алшақтығы аса емес, Ескелді бұдан небәрі он жас қана үлкен, үзеңгі қағыстыруға келіп-ақ тұр. Бірақ бұлардың бір түрлі сөздері жараспайтындай. Әрі екеуінің түр-нұсқасының да екі бөлектігі көп нәрсеге тұсау ма? Ескелді бойы сырықтай, атқа мінсе де, жерге отырса да денесін тіп-тік ұстайды, бұған көзі үнемі жасырулы жатқандай қабағынан төменгі қыр мұрны мен қанжардай сақалы қосылып, мұның тұла бойына құрыш тектес бөлек айбат, бөлек сұлулық береді. Алтын мен күмісті араластырғандай аузындағы сөздерін және қос.

	Балпық та балуан денелі, қол-аяғы тура шойыннан құйылғандай. Атан түйені тірсегінен ұстап тоқтататын қаруы және бар. Бірақ бір түрлі домаланып қалғандай денесінің әр жерінен олпы-солпысы көп көрініп тұратын. Ескелді сияқты топ ортасында шалқып сөйлегенде жұрттың назарын аударатындай көсем тұлғасы жоқ. Балпықтың бет пішіні де тым домалақ. Екі көзі мысықтың көзіндей тым кішкене жаралар ма? Тек күлімсіреп сөйлегенде екі бетінде шұқыр ойылып, сүйкімділік аулына бір табан жақындап қалатын. Бірақ сүйкімділік көсемдіктің орнына жүрмейдi. Сүйкімділік қыз-қырқын үшін ғана ағаштың басындағы піскен жеміс сияқты көз тартатын алданыш елес. Ал көсемдік қалың елді аузына қарататын, тозбас алтын қасиет.

	Дербісәлі баласы үшін сол жағынан аздап торығатын да. Бірақ кім білсін, әзірге тым жас қой, ел көре, жер көре, дау-шарда сынала жүріс түзеп кетер деп те үміттенетін.

	Қабан жырау Дербісәлінің баласына қолқа салуға келгенде, әрі бұл қолқаның ел қамымен, оның ішінде Ескелді есімімен байланысып жатқанын естігенде қарт әке елп етіп, бірден сыр бермегенмен, сөз барысында баласы Балпықты ең алдымен өзі болып жігерлендірген.

	Елдегі белгілі адамдардың ішінде қалмақты бүгінгі танда қатерлі жау санамайтындардың бірі осы Дербісәлі еді. Қабан жыраудың қара аспанды төндіріп айтқан сөздеріне бас изеп, құнжың қаққанмен, шындап келгенде баласының осы сапарын бір кездегі Қаздауысты Қазыбекке ергендегідей қазақ- қалмақ арасының кезекті бір дау-шарына ұқсатудан арыға бармаған. Көзі қарауытып, бұл сапардан баласының басы аман келуі екіталай екенін де аңдамаған. Анау-мынау арғының мен найманың емес, албаның мен суаның емес, етегін кеңге салған іргелі екі ел – қалмақ пен қазақ арасындағы түйін дейді, осы түйінді не шешіп, не бағдарлап келуден артық абырой бар ма? Сондай абыройға ие боларлық ұл тумаса, бұл андас елінің жотасы, андас ішіндегі барлық істі сыртқа шығармай, тігісін жатқызып өзі шешіп отырған, биіңмен, батырыңмен жеме-жемге келгенде иық теңестірген кездері де болған Дербісәлі атана ма? Баласына қол жайып, Қабан жыраумен бірге бата берді.

	Міне, сол батаны арқаланған он сегіз жасар ертөле Балпық астына осы заманның дүлділін мініп, Қора мен Шажа өзендерінің қиылысқан жерінде тұр. Қарсақ терісінен жасалған қысқа тоны, басындағы дөңгелек малақайы бар, тіпті көкбайталдың ер-әбзеліне дейін қазақ пен қалмаққа ортақ әдіспен жасалғандықтан, тосыннан қараған адам Балпықты қай ұлтқа жатқызарын білмес еді. Бұл Қабан жыраудың есебімен осы сапарға әдейі жабдықталған түрі. Ол өз алдына, қазір Балпықтың басына ауыр ой түсті. Мынау қырық қырау таулардың қай аңғарына қарай беттегені дұрыс, ең алдымен соны шешпекке ер үстінен аунап түсті де, әрі көк байталдың белін суытып, ұзақ бөгелді. Ақыры

	Қорадан да, Шажадан да өткел тауып өтіп, күнгей беттегі көлденең тақыр таудың баурайымен жүрді. Құлағы сақ. Балпық алыстан арпылдаған екі иттің даусын естіді. Бір ғажабы, дауыс тым алыстан шығады, тіпті ұзына бойына көз жетпейтін, төбесіне қарасаң тақияң жерге түсетіндей алып та биік таудың төбесінен жетіп тұрған сияқты. Бірақ соның өзінде де мынау таудан құлап аққан Шажаның суының құдіретімен парапар гүрілі бар, аса кең көмекейден шыққан тым зор дауыс. Жай иттің даусы емес.

	Мұның тау басына шықпақ ойы жоқ. Шажаны өрлей біраз жер ұтып, әрі ой толғап көру керек еді. Бұлқына аққан Шажаның теріскей жағында Сардоңғал атты үлкен дөң бар. Демек, Балпық Шажаны бойлап, Текелі атты кең саймен келе жатыр. Жоғарыдағы айбынды екі иттің даусы одан сайын зорайды.

	Бұл жүріс ұзаққа созылған жоқ, бұрылыстау бір кезеңнің астынан керней тартып, ту ұстаған қалың қалмақ әскері шыға келді. Балпықтың көзі ұясынан ұшып түсе жаздады. Ұшқан құс көтеріліп әрең жететін тау басынан үрген иттің даусы еркін жетіп тұрғанда мұншама тұяқ дүбірін, керней даусын, сарт-сұрт еткен қару-жарақ дыбысын иек астынан бұл неғып естімей қалған? Мұнда бір гәп барын Балпық бірден пайымдады. Байқайды, төбеден үрген иттердің де даусы тыйыла қалыпты. Бұл бір-бірімен жалғасып, байланысып жатқан жұмбақ десең де қисынға келеді.

	Найзаларының ұшын күн көзіне жылтылдатқан қалмақ әскерлері тізгін тартып, бір орында шегенделіп қалған Балпықты көзді ашып-жұмғанша қоршап алды. Осыншама батыр тұлғалы балауса жігіттің астындағы кеуек бас, жал- құйрығы жұнттай арық байталға мүсіркей қараған түрлері де бар.

	– Әй, сен кімсің? – деп, сақал-мұрты селдіреңкі, Балпықтың өзі сияқты түйнек көзді, бірақ қанды жортуылды көп көрген ысқаяқтығы, аяусыздығы кексе жүзіндегі тарам-тарам жазулар арқылы-ақ тайға таңба басқандай айқындалып тұрған біреуі Балпықты болат найзасының ұшымен көкіректен нұқып қалды. Балпықтың төс сүйегі жаман ауырды.

	Осы тұста Балпықтың ішкі долылығы, ұйқыдағы арыстаны жұлқына оянды. Қару-жарақсыз, әрі бәйгеге салатын бұраң бел көкбайталды емес, жау ортасындағы өмір мен өлім додасына түсуге жарамды белі мықты, сүйекті жылқы мінбей, қарусыз, мүсәпір, жетім баладай келгеніне қатты өкінді.

	«Жалғыз шауып, жау алмайсың, осылай барғаның дұрыс» деген жырау сөзін еске алса да, ауыр құса бүкіл денесін жайлады. Сонда да Балпық сабыр сақтады.

	– Мен кім болушы едім, жай ел кезбемін. Асыранды құсым бар еді, бабы келсе арлан алатын еді, соны жоғалттым. Жалғыз жұбанышым еді, таба алатын емеспін, жаман көк байталымның табаны тозды.

	– Нәсіліңді айт, сөз басы содан басталмақ керек? – деп, жаңағы сақа жауынгер – әскербасы мұны болат сүңгілі найзасымен тағы да нұқып қала жаздады.

	– Мен Барабы татарларының ұрпағымын.

	– Е, біздің ата жауымыздың тірі көзі екенсің ғой. Ана жылы сендерді қойдай қырмаққа ұмтылғанымызда қазақтың арғын руына қарай жалт беріп, жан сақтағансыңдар.

	– Кешірерсіз, біз керісінше сіздердің қолтықтарыңыздың астына кіріп, сіздермен тонның ішкі бауындай араласып, отандасып кеткенбіз.

	– Біздегі азың, көпшілігің қазақтың шылауында кеткенсіңдер.

	– Ол кезде мен тіптен жас бала едім ғой, кім қайда қашты, қайда жан сақтады, қайдан білейін?!

	– Анау Сары, Ноқайдың даусын естідің бе? – деп сұрады әскербасы.

	– Кімнің дейсіз?

	– Сары, Ноқайдың деймін!

	Балпық әлі де ештеме түсінген жоқ.

	– Бұл бала өтірікті күрсілдетіп тұр. Сары, Ноқайды білмесе, бұл қалмаққа сіңген елдің нәсілі емес. Түрі бұзық, қазақ. Ортасынан мүләйімсіп жеткен тыңшы! – деп, екінші біреу әскербасымен үзеңгі қағыстырып жанаса кетті. Әскербасы да бұл сөзге ден қоя ойланғандай. «Сары, Ноқай?»... Балпықтың көз алдына бет-ажары ерітілген жездей жарымес біреудің бейнесі келді. Кім ол, неге оны исі қалмақ тегіс білуге тиіс? Бұған ақыл жеткізу өз жағдайында мүмкін еместігін сезіп, Балпық қалмақтардың түр-түстерін, сөз ауандарын мұқият назарға алды. Бірақ бұл жұмбақ күйден кексе әскербасының өзі арылтты.

	– Жаңа тау басынан көмекейлері кең екі иттің үргенін құлағын шалды ма?

	– Шалды! – деп Балпық жоғалғаны табылғандай елең етті.

	– Ол біздің қолбасшының екі иті. Бірінің аты Сары, екіншісінің аты Ноқай. Ол екі ит адамнан ақылды, көздері аспандағы бүркіттің көзінен өткір. Еліміздің, жеріміздің сақшылары. Жаңа сенің хабарыңды бізге жеткізген солар. Әрі сені олар айлакер жан ретінде танып, өлгенше арпылдады.

	Балпық бұл сөздерден аздап тіксінгенмен де, сабырлы жауап қайырды:

	– Барабы татарлары да ит ұстайды. Олар да иттің ақылдысы деп, оның неше түрлі тұқымдарын сұрыптап, іріктеп, қасына ертеді, дос етеді. Бірақ мақұлықтың аты мақұлық, кейде ол иесінің көптен көрмеген қарын бөлесінің де қарнын ақтарып тастай жаздайды.

	– Сөз саптасын қарамайсың ба, мынау таза емес, анық жау! – деп, жаңа әскербасымен үзеңгі қағыстырып, күдік білдірген неме найзасын төбесінде ойнатып, қайта жынданып шыға келді. – Сенің осы суайттығың үшін мойныңды осы жерде қиса сауапшылық болмақ!

	Әскербасы бұл сөзді өз намысы аяққа тапталғандай бұрынғыдан реңкі бұзылыңқырап айтты. – Еліміздің, жеріміздің сақшысы, ұлы қонтайшының баласы, біздің, бас қолбасшымыздың күндіз-түні жұмылмас ояу көзі, асыл текті Сары, Ноқайды қай-қайдағы шапқан мен соққанның жемтігі жаман татарлардың табанын жалайтын құлағы қалқиған, жүндес иттеріне неге балайсың?

	Балпық бірден ұлы қонтайшының баласы, біздің бас қолбасшымыз деген сөзді көкейінде тұтты. Ұлы қонтайшы Сыбан Рабтан екені пешенеден белгілі. Бурят пен моңғолды шауып қосып алған, одан Барабы татарларына тиіскен осы Сыбан Рабтан ғой. Бұл Балпықтың Қаздауысты Қазыбек бимен бірге барып, қазақ-қалмақ дауын шешердің алдындағы оқиға. Балпықтың есіне Қалдан- Сереннің есімі сап ете түсті. Сол Барабы татарларымен болған соғыста-ақ Сыбан Рабтан мен оның баласы Қалдан-Сереннің есімі қатар аталатын. Одан кейін қонтайшының тоқалынан туған кіші баласы Шұна-Добаның аты дүркіреді. Бұл сол Қалдан-Серен, не Шұна-Доба екеуінің бірінің ордасына тұмсық тірегеннен сау ма? Өзін қоршаған жоңғарлардың бір қолдан шығып, бір үкімге бас игендей тым жинақы қимылдауы оңай-оспақ қолбасшының тегеурінінен емес сияқты.

	– Біз жетім өскен баламыз. Анау-мынау ұлы сөзді біздің құлағымызға құйып жатқан ешкім жоқ. Кессеңіз, міне, бас. Менің ұлы қонтайшыға да, оның қолбасшы баласына да зәредей жазығым жоқ, – деді Балпық.

	– Жетімдігіңмен қоса сен ақпақұлақ шығарсың? – деп, әлгі әскербасының қасындағы күдікшіл, ақжем ауызды неме тағы шықты. Бұл басына желін қапқа ұқсатып, шеті қайырусыз қозы терісінен жасалған бөріксымақ киген, көздерінде, ақсиған тістерінде адамға сенімсіздік дегенің қасқырдың тісіндей ақсиып тұрған айнымас пәле еді.

	Басына қан шапқан Балпық басқадан бұрын осының қорлығына шыдай алмастай:

	– Әттең, астымда белі мықты атым, белімде асынған қаруым жоқ, әйтпесе осы қорлық сөзіңіз үшін мен сізді жекпе-жекке шақырар едім. Немесе кел, аттан түсіп, құр қолмен жаяу шайқасамыз. Қайсымыз өлсек құнымыз сұралмасын.

	Осы кезде Балпық ойламаған жәйт болды. Біреу бұлардың алдында дамбалын шешіп, абыройын ашып тұрғандай жоңғар әскерлері қыран-топалаң күлкіге батты. Тек әскербасы ғана түгін сыртына шығарып, найзасын қысқа ұстап, Балпыққа қарап бедірейіп қапты. Ал қалғандарын айтпа. Ал әлгі әскербасының қасындағы қозы терісінен тазкепеш сияқтанған бөріксымақ киген қалмақ күлкіден шашалып өле жаздады. Тіпті қатты күлгені соншама атынан да ауып түсті. Қара жерге май құйрығымен отыра кетіп, қос шекесін алақанымен басып, екі иығының селкілдегенін көргенде мұны жынданып кетті деуге болар еді. Жан-жағында ойқастаған, олар да естерінен тана күлген әскерлердің бірінің болмаса бірінің атынын астында тапталармын-ау деп ойлайтын да емес.

	Күлкі басылмады, бедірейген найзасын қыса ұстаған әскербасының түсі өзгермеді. Балпық өзінің не қателік жіберіп алғанын аңғармады. Бір уақытта әлгі тазкепеш киген, көздерінен, ақсиған тістерінен адамға деген сенімсіздік көзге шанышқыдай ұрып тұрған қалмақ орнынан түрегеліп, күлкіден әлі де өзіне-өзі келе алмай, әскербасының қамшылар жақ үзеңгісіне бір қолымен жармасып, бірдеме айтпақ болады. Бірақ онысын айта алмайды. Тіпті айтқан күнде де оны басқалардың күлкісі естіртпес еді.

	Балпықты осылайша тосылдырған, жылдай ұзақ көрінген түсініксіз құбылыстан соң ғана:

	– Бұл – қазақ. Бұл – қазақ.

	– Барабы татарлары ешқашан жекпе-жекке шақырмайды.

	– Біздің ойратта ондай дағды қазақтан сіңген, мынау соны білмей артын ашып тұр.

	– Бұл – қазақ. Тыңшы! Жансыз! – деп, құлақ жарардай ащы дауыстар бірінен соң бірінің көмекейінен шығып жатты.

	Балпық сонда ғана өзін құдай ұрғанын ұқты. Рас, бұрынғы қазақ-қалмақ соғыстарында, қақтығыстарында екі елдің батырларының жекпе-жекке шыққаны болатын. Бірақ мұндай ұсыныс үнемі қазақ жағынан жасалатын.

	Қалмақ-ойраттар ондай ұсыныстарды көбіне қисынсыз көретін, тек ара-тұра өздеріне тиімді тұста, сенімді найзагер батыры барда ғана қабыл алатын.

	Әлі де аузынан бір сөз шықпай бедірейген әскербасының бір иек қаққан бұйрығы бойынша қалмақтар Балпықты аттан түсіріп алып, өрге қарай жаяу алып жүрді. Көкбайтал әлдекімнің жетегінде кетті. Енді сөз де, күлкі де тыйылған. Қолға түскен олжаны қайсымыз, қалай бөлісеміз деген сияқты ішкі есеп іштерін тескен түрлері бар.

	Бұлар бір бие сауымындай уақыт жоғары жүрді. Сонда бір жартастың түбіне апарып, Балпықтың қол-аяғын кісендеп тастады. Төбеден күн сәулесі көп түсе қоймайтын, қалың қарағайлы жотаның астындағы үңгірлеу жартас еді. Балпық осылай екі тәулік тұтқында жатты. Әркімдер кеп бір сөйлесті. Балпықтың жауабы біреу. Сол Барабы татарларынан қалмақ жағына көшкен жетім бала. Сол жақтағы ойраттардың біраз нояндарының аттарын білетін. Соларды атайды. Аздап жылқы баққаны да бар. Барабы татарларынан шыққасын, әрі жетімдігінен мұны ойрат нояндары өздерінің ішкі ісіне көп жуыта бермейді.

	Жартастың түбінде жатып, тау басындағы Сары, Ноқай атты екі иттің кең көмекейлерінен арпылдап шыққан дауысты екі-үш рет естіді. Ол иттер үрген сайын Текелі сайымен, Шажаны бойлап, сайдың тасындай жүз қаралы әскер шаба жөнеледі. Балпықтың байқағаны екі ит белгі берген сайын шабатын топ үнемі өзгеріп отырады. Сірә, кезекке қойылған, ешқашан таусылмайтын сыңсыған қалың әскер мынау жоғарыда, ақ қарлы шындардың қойнау- қойнауларында теңіздей толқып, сақадай сай тұр.

	Балпық өзімен тілдесуге келген адамдардан осы әскерлер туралы сұраудан сақтанды. Ондайда сыр алдырып алатыны анық. Мұның әзірге білетіні Сары, Ноқай атты екі ит пен олар үрген сайын атып шығатын, үнемі жаңарып отыратын әскерлер тобы. Кейін шығыстан батысқа қарай көлбеп жатқан осы тақыр тау сол екі қалмақ итінің есімімен Сарноқай аталып кетіп еді.

	Балпық тұтқында жатқан екінші тәуліктің соңында оншақты құл-құтан көтерген шашақты ақ жібек шатырдың астында отырған қару-жарақсыз, жұқа қызыл шапан жамылған, басы жалаңбас, оң жақ құлағының үстінен түсірілген жіңішке тұлымы иығына жеткен бір үлкен ноян Балпықты келіп көрді. Бірақ өзі тіл қатқан жоқ, қасындағы атты жасауылдардың қара түнектей қаһарлы жүзді біреуі сұраққа алды. Балпық сол бұрынғы жауаптарын қайталады. Ноян өзі үндемегенмен, көзі өткір екен, өңменіңнен өтеді. Бар сырымды бұл ноян білді, санаулы күнім біткен екенсің деп, ноянның қадалған көзінің астында ең алдымен Қабан жырауды, әкесі Дербісәліні, шешесі және төрт бауырын, жас сұлу әйелі Кәсенсарыны ойлады. Бірақ, қалың ел қазақ, бәрінен сенің обалың қиын ғой, мына сыңсыған әскер үстіңнен жайпап өтсе, күнің не болмақ деп, бас-аяғы жоқ ұзақ сарыуайымға да бой алдырды.

	Балпықтың ойлағаны болған жоқ, шатыр астындағы ноянды әкетісімен, мұның қол-аяғындағы кісенді шешті, аздаған ас-су берді, біржола көз жазған шығармын деген көк байтал да тап қасынан табыла кетті. Қалмақтар мұны босатты. Бірақ, садақ асынған, таулы жердің тасында ойнап үйренген өңкей сәйгүлік мінген үш жауынгер мұны сонау Шажанын аяғына дейін жеткізіп, Қараталдың арғы жағасына өткізіп салуға міндеттенген екен.

	Бұлар жүріп кетті.

	Балпықты алға салған жүргіншілер Қараталдан ары өткенше күн екіндіден асқан. Екі күн суығы өңменінен өткен Жоңғар Алатауы артта қалды. Бірақ Балпықтың көзіне бұл тау сонда да ыстық. Қалмақ пен қазақ арасы тынышталған жылдары мұның шөбі шүйгін, бал татыр қайнар-бұлақтары табандарында қайнап аққан жайлауларын екі ел қатарласа жайлайтын. Енді Балпық анық танып келе жатыр, енді қазақ тап осы жазда бұл таудың жайлауларына малын шығармақ түгіл, ұшырған құсы адасып қонса, қанды соғыссыз қайтарып ала алмайды. Мынау ашық соғысқа бекінген елдің түрі. Әйтпесе, тау суығы әлі кетіп болмаған мынадай шақта қару-жарақтарын сарт- сұрт еткізіп, мініс аттарының ер-әбзелдерін жорыққа шығардағыдай қамдап, тау басында жолбарыстай көмекейі кең екі ит ұстап, өздері сақадай сай тұра ма? Оның үстіне бұл мамыр, көкек айларында қазақ дегенің бұлай қарай өлсе жылжымайды. Сонда бұл қалмақ осы бастан неғып шынжырдағы байлаулы иттей бұлқынып тұр? Жоқ, Балпық ақымақ емес, бұл анық соғыс қамы, соғыс болғанда аса арыға бармайтын, мөлшері белгіленген, бағыты айқын, тек күннің сәтін ғана күтісіп, қалың нөпір қолды дегбірсіздендірген соғыс екенін ұқты. Тек Балпықтың бір нәрсеге ғана көзі жетер емес, осындай қару-жарақтары шақылдаған дайындықтың шет-жағасын көріп қалған, өздері қазақ деп күмәнданған адамды бұлар неге жіберіп отыр? Бұл күндері төмендегі қазақ еліне қарай тірі тышқан өтпеуге тиіс қой. Мұндай жағдайда сондай қатаң бұйрық болуы занды екенін ақылмен есептеп шешкен Балпық өзінің ат-көлігі аман, үш қалмақтан жасауыл ертіп келе жатқанына сенбейтін де сияқты. Бұл сосын да бір нәрседен күмәндады. Мынау үш жасауылдың біраз жер шығарып саламыз деген сөзі айла ғана, былай алысырақ апарып, көк желкеден садақтың оғын қадамақшы ғой. Бірақ ол үшін осыншама ұзақ жол жүрудің қажеті қанша, үңгір тастың аузында кісендеулі жатқан жерінде бітіре салмай ма? Міне, бұл да жұмбақ.

	Балпықтың өзінше жасаған тағы бір қорытындысы бар. Ол да мал баққан қазақ үшін аса жайлы емес, бірақ солай болған күннің өзінде де құдайға мың да бір шүкір деуге болар еді. Ол қорытындысы мынау: Балпықтың қазақ екенін жоңғарлар біліп отыр, енді бұдан былай қазақтың қой, жылқысы мынау Жоңғар Алатауын жаз жайламақ түгіл, одан бір тал шөп үзіп жей алмайды. Қазаққа, таудағы қар суығы кетіп болмаған осы ерте шақта соны ескертіп қою. Бірақ олай болса, Балпыққа осыны кәдімгідей неге ашып айтпайды, ал Балпықты шынында Барабы татарларынан шыққан жетім санаса, онда өздері-ақ күні бұрын қазаққа сондай қоқан-лоққы ескертпемен неге елші жібермеген? Көк желкемнен садақ оғы қашан қадалар екен деп келе жатқан Балпықтың басында, көкірегінде осындай шешуі қиын сұраулар, әлем-жәлем ойлар алқа-қотан сапырылысты. Саспа, Балпық, қазір бәрінің түбіне бір-ақ жетесің, соңыңдағы үш қалмақ мынау тегі беймәлім пәле үшін қайсымыз оқ шығын етеміз деп, соның төңірегінде тәжікелесіп келе жатқан шығар.

	Қараталдан ары өткеннен кейінгі жүрістің әрбір сәті Балпық үшін жылдық тауқыметтен ауыр болды. Бірақ аса қайратты жігіт мыңқ етпей, сыр бермей келеді.

	Өзінің алдын-ала белгілеп алған шешімі бар. Бұл Қараталдан өткесін де аттың басын төменге бұрмай, түу терістікке, Алакөл жаққа тарта бермек. Себебі

	Балпықтың бұларға түсіндіруінше, мұның шыққан жағы сонда ғой, сол Жоңғар Алатауының кақпасы жақта ғой. Мұндайда сөз бен іс титтей де қайшы келсе, ажал оғының сап ете қалатыны күмән тудырмайды. Құдай аманшылыққа жазып, мына үш қалмақтан аман кетсе ғана, соның өзінде де Алакөл жаққа, тым құрыса одан берідегі Ақсуға дейін тіке жетіп, сосын ғана аттың басын төменге, қалың қазаққа қарай бұрмақ. Көкбайталға бұл жолғы бәйгең қалың қазақ тағдыры, соның амандығы, кәне, қанатыңды жаз да ұш деп, ерік бермек.

	Қараталдан өткесін де бұлар бие сауымындай ілесіп отырды. Ақыры, «жолыңыз болсын, жүре беріңіз» десіп, үш қалмақ кейіндей берді. Бұл тұс қыраты мол, аса жазық жер емес-тұғын. Көкбайтал ондай жерде, әсіресе торғайдай ғана салмағы бар, шапқан атпен қоса ұшып отыратын бәйге атына лайық жұқалтаң бала емес, батыр пішінді, батыр салмақты Балпық мініп келе жатқанда аса бауырын жазып, шаба алмайтыны белгілі еді. Сосын да бұл сақтық етті. Көк байталдың етін қыздыра желе жортып бара жатты. Қалмақтар кейіндегесін, қыраты мол тұстар таусылғасын, осы Жоңғар Алатауының бір сілемі Қоңыртаудың бір сайынан жұлқына ағып шығатын Ақсудың сағасына дейін созылатын шұбырынды көш жолының басталғанын көрді. Арттағы қалмақтар әлі де көз көрім жерде келе жатыр. Балпықтың шыдамы осыған ғана жетті, «а, құдай, суыр інінен сақта» деп көк байталға ерік берді. Адамнан ақылды жануар аяқ-қолы шойындай Балпықты ауырсынған жоқ, аузымен құс тістеген жүйріктігіне осы арада басты. Арттағы қалмақтар мынау бейуақ шақта қап-қара нүктедей болып жоғалған көк байталдың өнерін бұған дейін неғып байқамағандарына таңданған да шығар. Мүмкін олар құралайды көзге атқан мергендер шығар, жау қазақты алыстан атып түсірмек боп, үшеуі үш түрлі жебені дайындаған да шығар, қайсысының жебесі дәл тисе, оған үлкен олжа тиесілі де шығар.

	Бірақ бұл жерде әңгіме мүлде басқаша еді. Үш қалмақтың Балпық мінген көкбайталдың бір таудың топырағын екінші таудың топырағына қосардай жүйрік екеніне, сөйтіп, тез қарасын батырғанына шынында таңданысты. Бірақ өз қолбасыларынан жаман қорқатын, жандары тәтті үш неме сол қолбасының көкірегінде бөгде қобалжу тудырып алмау үшін тұтқын жігіт мінген көкбайталдың өнерін ел-жұрттан өмір-бақи жасырып өтуге сол кешкі апақ- сапақта бір-бірінің алдында ант-су ішісті.

	Бұлар қосынға өз міндеттерін атқарған болып қайтты. Бірақ бұл кеште шын міндет атқарған тағы оншақты адам бар еді. Олар да ерлік жасап, қолбасының өз қолынан олжа алуға соншама аңсары ауған жандар болатын. Мұның бәрі мана күндіз кісендеулі жатқан Балпықты көзімен көрген үлкен ноянның өзінің бе, жоқ, соның көрде жатқан адамның пиғылын танитын, ақылды да сұңғыла кеңесшілерінің бірінің бе, әйтеуір қайсысының болсын тапқан айласына байланысты еді.

	Бұлар Балпықты қазақтар жіберген тыңшы ма, жоқ па, соны білуге тiмiскiлене көңіл бөлді. Үлкен ноян өзі көріп, Балпықтың тақымына қыл бұрау салғанмен, шынын айтпас адам екенін сезіп, басқа амалға көшті. Балпықты босатқан болып, бірақ одан жарты сағаттай бұрын құралайды көзге атқан нағыз мергендерді шұғыл аттандырып жіберген болатын. Қараталдың теріскей жағындағы жер жағдайын, Көкше теңізден беріде қалың құмда отырған қазақтарға апаратын жолдарды жақсы білетін олар бытырап, сол жолдарды торуылдады. Егер Балпық соңындағы үш қалмақтан құтылғасын солай қарай аттың басын бұрса-ақ, әлгі жол торушы, құралайды көзге атқан мергендер оны атып түсіруге тиісті еді. Тіпті өлігін сол өзі мінген көк байталға теңдеп әкелу міндеті оларға және жүктелген. Бұл ерлік қай мергеннің үлесіне тисе, соны шын мәнінде үлкен олжа күтіп тұр еді.

	Себебі Қараталдың өрінде бекінген қалмақ қолбасшыларының не олардың кеңесшілерінің ойынша, қазақтар қалмақтардың мына шоғырынан күдіктене ме, жоқ па, тіпті бұдан хабарлары бар ма, әлде мынау сол қазақтардың жабы байталға мінгізіп жіберіп отырған, жанын шүберекке түйген, жүрек жұтқан жалғыз жансызы емес пе? Міне, осы жағдайды еш жаңсақсыз ашып-айырып білудің алдағы шабуылды ұйымдастыруда керек болары сөзсіз. Қамсыз жатқан елді шабу мен қайла мен найзасын барынша кезеп отырған елді шабудың әрқайсының білген жанға, әккі жауға өз жөн-жосығы бар.

	Бірақ Балпықтың соңына ерген үш жасауыл мен олардан бұрын кеткен, Көкше теңіздің бергі жағындағы қалың құмды қыстаған қазақтарға апаратын жолды торуылдаған, олжа дәметкен, құралайды көзге атқан саңлақ мергендер бәрі құр қол қайтты. Бұлар жолда түйісіп, жабы байталға мінгеннің қазақтарға еш қатысы жоқ, сол Жоңғар қақпасына қарай тартып отырды десіп келді. Сөйтіп, бәрінің пікірі бір жерден шықты.

	Ал шындығында Балпық олардың осы ойын шешкендей еді. Ақсудың жағасына жеткенше көк байталдың тізгінін тартқан жоқ. Күңіреніп аққан тау суының гүрілі естілгенде ғана бұл жүріс баяулатты. Қоңыртаудың етегіндегі бұталы бір қалыңға кірді де, көк байталдың ерін сыпырмастан өзі жер бауырлап тың тындап жатты. Балпық заты қорқақ емес, бірақ ел қамы үшін үлкен сақтықтың керек екенін естен шығармайды. Бұл – түннің бір уағы болған шақ. Көк байтал мұнда қанша жердің апшысын қуырып жетті. Қалмақтар жолай ұшқан құстан қанат байлап алмаса, бұдан әлдеқашан көз жазып қалды. Балпық сонда да аспандағы жеті қарақшыны бақылап, түн мөлшерін белгілейді. Өзінің аман кеткенін есепке алады. Тап осы тұста бұған бір қанағатсыздық та пайда бола кеткендей. Мұнымен бірге оншақты қалмақ мергенінің қатар жарысып отырғанынан хабары жоқ бұл соңына ерген үшеудің екеуін өлтіріп, біреуін қанжығама неге байлап әкетпедім деп те қиялдады. Онда Жоңғар Алатауының құпиясы тегіс ашылар еді-ау деп те армандады. Әттең, шіркін, олар қамшымен ала қояр жау емес қой.

	Бірақ Балпық қысыр қиял мен алыс арманның соңында ақылын сарып қылатын жас емес, жоқты жоқ деп мойындап, барды қылшығына дейін түгендеп іске жарататын жан. Жұлдыздарға қарап, әлі де сақтық жасап, түн түнегі ауып кетпей тұрғанда Жоңғар Алатауының етегінен алыс кетуді, ертеректе ел табуды ойлады.

	Көкбайталға қайта мініп, Ақсудың суымен Көкше теңізге бірге аққандай айсыз тас қараңғылықта төменге қарай жылжып берді. Бұл өз елінің шетіне ертеңгі сәскелікте жетті. Бұл аса ұзақ жол еді. Көк байтал құс қанатты бәйге аты болғанмен, құмы мен ой-қыры мол кеңістікте ұзақ бауырын жаза алмады. Сонда да Балпықты еліне өзі мөлшерлеген кезде жеткізді.

	Ал бұдан арғы оқиғаны атап сұрамаңыз. Қалмақтар бізге енді өлсе тиіспейді деп келген әкесі Дербісәліні Балпық сандық түбінен суырып алған алдаспанымен шауып тастай жаздады. Ат ауыстырып мініп, қару-жарағын асынған, ұйқы көрмеген Балпық ауыл үстінде ойран салды. Баласының қатты шошынып келгенін ұққан Дербісәлі енді тілін тартты. Қабан жырау мен Ескелдіге өзі кісі шаптырды. Олар көп күттірген жоқ, үкідей ұшып жетті. Балпықты ортаға алды, бірақ, мұның айтар сөзі аз, Жоңғар Алатауының іші сыңсыған қалмақ қолы, енді бірер күнде олардың атының аяғында тапталамыз, тіріміз құл-құтанға, қатын-қыздарымыз олардың күңіне айналады.

	Торсықтай беті ісінген Балпықтың әрбір сөзін естіген сайын Қабан жырау қолындағы табадай қара тасын тырнағымен безей береді. Бірақ тасы құрғырдан үн шықпайды, тек жыраудың өз көмекейінен ыңылдаған бірдеме естіледі. Ол неғылған үн, адам түсініп болмайды. Бұл анада Көкше теңіздің арғы бетіндегі арғын ақынынан жеңіліп қайтқасын қайтып қолыма домбыра ұстамаймын деген уәдесінде тұрса керек. Бірақ қазір де құр қол емес, тап қазір жел кеуек, қыл мойын домбырадан гөрі осы қара тастың пайдасы молырақ дегенге меңзейтін сияқты.

	Үркінде, үркін, үркінде.

	Өтеді дүние бір күнде.

	Тыңдап отыр, шырағым,

	Мен саламын бүлкілге.

	Жігіт болсаң, майда бол,

	Тал жібектей үлпілде

	Барына қыл қанағат,

	Не береді қу тілге.

	Алпыс күн атан болғанша.

	Бура боп бір күн зіркілде.

	Көзіңді жұм да жауға шап,

	Ажалды өлер іркілме.

	Кешегі өткен заманда,

	Дін, мұсылман аманда,

	Ердің құнын тапқан көп,

	Ашуланып бір түнде, –

	деп жырлап жіберді. Ақын сөзінің астарын бәрі де ұқты. Ажалдан қашып құтылу жоқ, тәңір бұйрығы жетсе, алтын басың қор болып, әлдебір бақталас, күндестің қолынан да кетуің ықтимал. Өйтер басты ақылмен іс қылып, жауға қарай бұрған әлдеқайда абырой емес пе? Қабан жырау әлгі өлімнен қашқан Қорқыт аңызын жиі айтатын. Мына шумақтары да сол аңыздағы алтын өзекті ойдың жалғасындай. Бұл Балпықтың кеудесіне қосымша жігер, аузына сөз құйғандай.

	– Жатқа тізгін бермейік. Жау шаужайдан өзі алса, көк ауаны қоса тіліп, сермер семсеріміз қайда? Тіліп түспейміз бе қолын?! Қымызға масайып, ұйқысыраған керенау халден шайтан түртіп оятар деймісіздер? Жоқ, шайтан түртіп оятпайды, қайта ол әзәзіл одан әрі ұйқыға шақырады. Көзімізді тырнап, өзіміз оянайық. Қару-жарағымызды қарсақша шақылдатып, баршаны оятайық. Қаптаған топан суды көріп тұрып, қапы қалмайық, қам жасайық. Ақыр заманның түр-түсін көрген адам жоқ, бірақ түйсініп келген мына мен бармын. Ақыр заман біздің басымызға төнді! – деп, Балпық ата көгершіндей зікір салды. Дербісәлінің тар үйінде бас қосқан қырыққа енді иек сүйемекші Қабан жырау мен екі мүшелден жаңа асқан жас би, осы маңдағы жалайыр елінің ес тұтары Ескелді биден табан астында осы он сегіз жасар Балпықтың шоқтығы биіктеп кеткендей. Оны Дербісәлі көзінің бір ұшығымен байқап отыр.

	Басалқалылыққа шақырған ешкімнің сөзін місе тұтпайтындай. Ақыры Дербісәлі шыдай алмай, есіне түскен бір қауіпті айтып та қалды:

	– Апырай, «тұлпардың басы тасқа тимей тоқтамайды» деген атамыздан қалған бір сөз бар еді, мынау қайтер екен?

	«Бұл сөз Дербісәлінің шын қаупі ме, жоқ, мақтаны ма» дегендей бәрі соған қарасты. Дербісәлі ашық маңдайын шытынатып, қаупіне ұқсатты. Жаңағы ескіден қалған сөздің неден туғанын баршасы да білуші еді.

	Ерте-ертеде Оғыз заманында Бәйдібектің ұлы Албан Қабыланнан енші алам деп келіп, бір шұбар тұлпарды қалапты. Бұл Шұбар тұлпар ол кезде өзі де жас Қабыланның бас бәсіресі екен. Кезінде оны енесі кертөбел бие тастың үстінде тік тұрып туып, бұл бірден жүріп кеткесін, әкелері «бес жасқа келгенше қол, құрық тигізбей бұла өсіріңдер, Қабыланның бас аты осы болар» депті. Жаңағы Албанның қалағаны осы шұбар тұлпар екен. Қабылан мұны естіп: «Албан ағайынды елдің баласы ғой, сырты түк бір мал үшін өкпелеспейік. Жылқыны Жиделі түбекке айдап әкеліңдер, әлі үйретілмеген шұбар тұлпарды Албан сол жерде құрықсыз, қолмен ұстаса алсын», – дейді. Албан Садақкер деген атына мініп, шұбар тұлпарды қуып жетіп, жалына қол салғанмен ұстай алмайды. Сонда Қабылан «мен де құр қолмен ұстасам алайын, ұстамасам менен де кетсін» дейді. Бұл Жайдақкер деген жүйрікке мінеді. Шұбарды қуып жетіп, желкедегі жүгендікке қол салады. Темірдей бармақтары жүгендіктегі теріні тесіп өтіп, жалдың астын езіп жібереді. Шұбар тұлпар тізесін жерге үш тигізіп, үш көтеріледі. Жал терісімен қоса жотадан сыпырылып, құйрықтан бір-ақ шығады. Асау тұлпар қан-жоса күйде құтылып шыққанмен, сайдағы үлкен жартасқа соғылып өледі. «Тұлпардың басы тасқа соғылмай тоқтамайды» деген жаңағы Дербісәлі айтқан сөз содан қалыпты. Сонда Оғыз ақсақалдары «Әй, Қабылан, бұдан былай сенің ныспың Жалайыр болсын» деп бата берісіпті.

	Бұл жайындағы көп аңыздың бір нұсқасы осылай түзіледі.

	Ал Дербісәлі оны неге еске салады? Өзге балалары әлжуаз, ал мына Балпығы жөніндегі дәмесінің зорынан ба? Ұлы жүздің ноқта ағасы Жалайыр батырдың аруағы осы Балпыққа көшіпті деп, қисындастырып, көкке көтергісі келе ме? Мейлі, солай-ақ болсын. Ескелді оны мүлдем қызғанбайды. Тек ол осы қасиетімен төбесіне дүлейдің шоғы түскелі тұрған сол қалың жалайыр елінің кәдесіне жарасыншы.

	Осылай ойлаған Ескелді би ауыр қиналыс үстінде.

	Аждаһаның аузына барып қайтқан Балпық, міне, көз алдарында, ал Ташкентке Ұлы жүздің ханы мен үлкен биіне кеткен адамдардан әлі хабар жоқ. Сонда хан аулынан аждаһаның аузы әлдеқайда жақын шыққаны ғой. Бұл Ескелдінің басындағы ауыр ойға одан сайын шойын ерітіп құйғандай зіл салмақ артты.

	Балпықтың жаңағы ұранын Ескелді өзі де жүзеге асыруда. Сөз жетер жердің бәріне тағалы аттарың, бес қаруың, жау шапқанда аулың сынапша сырғып кетуге дайын тұрсын деген хабарды хан жарлығындай етіп ұшыруда. Бірақ айналасы бір жұмаға толмайтын уақыттың ішінде қыстан жүдеп шыққан жұрт қаншалықты буынып-түйіне қойсын. Ескелді өзі бастап әскер қосынын да құрды, Бірақ бұлар тым аз, қосылушылардың шама-шарқы да тап көңілдегідей емес. Атақты ұсталардың да басын қосты, көрікші, балғашы жігіттерді өзі жиып берді. Бірақ жұмыс тым баяу, әрі соққан мылтықтары мен қылыштары әркімнің қолында кетуде. Біреу бабам батыр болған, менің немереме лайық деп, әлі тілі шықпаған нәрестесіне не қылыш, не мылтық қалайды. Ондайларға Ескелді тыйым салу үшін де біраз күш-қажыр жұмсады.

	Балпық Жоңғар Алатауына барып қайтқанша жалайырдың өз батырлары Жоламан, Тәттібай және немере ағайындылар – Малтабар, Құлжанға кеткен кісілер де келген. Бірақ олар не жауап қайтарсын, Қабан жыраудың айтқанын құп көрдік, біз де қауіп үстінде едік, қаруланамыз, қол жиямыз десіпті. Одан арғыға жоқ. Ташкенттегі хан жарлығына алаңдайтындарын және білдіріпті.

	Қазақ іші жанжал-төбелестен арылған ба, тап осы тұста бір ескі дау жаңғырып, тосын бүліктің басы қылтиды. Бұл әлгі Қабан жырау мен Есенбайдың жас туысы Жайнақ батыр тарапынан шықты. Бұл Жайнақ батыр да Қожаназардың нәсілі. Сол Қожаназардың бәйбішеден туған ең үлкен баласы Сәбденнің немересі. Әлгі жұрт аузында көп аталатын қуақы, күлдіргі істері көп Тұрлымбет дейтін жігіт екеуі немере. Тұрлымбет Сәбденнің тұңғышы Бекеннен туса, Жайнақ үшінші ұл Қайырдың баласы.

	Қайыр мал-жандылығына орай өз туыстарынан шалғайырақта еді, ал оның батыр баласы Жайнақ одан да әрі сілтеп кеткен. Міне, Қабан жырау мен Есенғабыл бүкіл Қожаназарды көтерді дегенмен, қарбалас үстінде дәл осы Жайнаққа кісі жібергенде бір жаңсақтыққа ұрыныпты. Бұл Жайнаққа барған хабаршы мына Ескелді бидің үлкен әкесі Жаңғабылмен кіндіктес Байбатырдың шөбересі жас жігіт еді. Ал Жайнақ бүкіл сиыршы әулетіне, оның ішінде жаңағы Жаңғабыл, Шора балаларына қатты ызалы болатын. Сонысына орай «тазы ашуын тырнадан аладының» керін келтіріп, келген бейкүнә бозбала жігітті соққыға жығып қайтарыпты. Онысымен қоймай, «менен кек алам десе қи сасыған бүкіл сиыршының ұрпағы, Шораның сілімтiктері тұрысатын жерін айтсын» деп және айбар шегiптi.

	Он бес жасында қалмақтармен найза айқастырған, бүгін жиырма бір жастағы Жайнақтың бүйтіп тым қатты кетуінің себебі бар-тұғын. Жалпы Жайнақ қарулы батыр ғана емес, айғайлағанда қара жердің өзі қақ айырылардай даусы алабөтен, кең көмекей жігіт еді. Тіпті Жайнақ аңға шыққанда қашқан қасқырды үзеңгімен ұрып, немесе садақпен атып емес, айғайлап, жүрегін жарып құлатыпты деген аңыз да туған. Бірде әлгі қыңырлығымен белгілі Шораның бір немересі айдалада түйесін желдіріп жалғыз кетіп бара жатқанда, ұры ма деп күдіктенген Жайнақ «әй, кімсің» деп, онысына тоқтамағасын ақырып қалады. Сонда әлгі бала түйесінен ұшып түседі, шошынғаны бар, онымен қабат бір қолы сынады. Сынықшы оны орнына салғанмен де, Шора балаларының жыны қозып, жуарақпанда басылмайды. Оларға басу айтады дейтін әкенің өзі анау, одан сайын отқа май құя түседі. Сосынғы бір тойда Жайнақ батыр мен Шора балалары текетіреседі. Бір-бірінен сөз асырып барып, алдымен әкеге, одан жеті атаға, одан арғы түп-тұқиянға бір-ақ тиіседі. Міне, осы жерде Жайнақ өзінің жойдасыз күшіне ерік беріп, өзімен салғыласқан немені де соққыға жығады. Бірақ осы тойда Шора балалары көпшілік екен, сол көптігіне басып, Жайнақтан есе қайырады. Әрі асыра қайырады.

	Жалпы Шора балалары өзінің саны жағынан мырзадағы Қожаназар балалаларынан аса кем емес. Мысалы, Шораның өз кіндігінен тараған Қожан, Тәңірберді, Құдайберген, Әлімбай атты төрт ұл ғана дегенмен, немере, шөбере жағынан келгенде бұл бәрінен мол шоғырлы. Себебі мұның Қожан атты тұңғышын балаларының көптігіне орай ел Көпсары атап кеткен. (Шорада да, оның балаларында да өз туыстары Жылгелді мен оның түлегі Ескелді, Естайларда сияқты сарғыш рең басым еді.) Басқалары да солай. Әрі Шора өз ағасы Жылгелдіден әлдеқайда ерте үйленген, әрі өз балаларын аяқтандыруда да ай-шайға қаратпай, уақыт ұтқызбай асығыстық жасап жүруші еді. Сосын да оның балалары түгіл, немерелерінің өздері жас жағынан Ескелді би қарайлас. Ал жартысынан көбі ат мініп, әскер қосынына қосылып үлгерген шөберелерін Шораның өзі түстеп танымайтын. Міне, сондай шебі мықты мол туыс, әрі Шорадай қырыс әкеден тәлім алған балалар мырза Жайнақтың батырлығынан қорықсын ба, жаңағы тойда сөйтіп көптік жасайды.

	Әрі әлгі Жайнақтың ақырған даусынан шошып, түйеден құлаған бала сол Шора балаларының ішіндегі ең желқұйыны – Тәңірбердінің немересі еді. Бұл Тәңірберді де, оның түлектері де сотқарлығымен, басынан сөз асырмас тәкаппарлығымен көзге түскендер. Осы өңірдегі ең жырынды барымташылар да осы Тәңірберді балалары. Шораның өзге шашырандылары да бұл кәсіптен аман емес, сонда да мынау Тәңірберді тобырының мойны озық.

	«Білінсе барымта, білінбесе сырымта» дейді қазақ. Әсіресе, Тәңірбердінің Қаскелең, Күртібай сияқты екі баласы барымтаны сырымтаға айналдыруда нағыз су жұқпастардың өздері еді. Міне, осындай мол тұқым, көкіректеріндегі қызуы ұстаның көрігінен де жаман ымырасыздардың бір туысы жоңғар қаупі жөнінде хабар әкелгенде Жайнақтың оны соққыға жығуы, әрине, ашық соғысқа шақырғандық.

	Және бұл соққы жеген хабаршы бірден өзін жұмсаған Ескелді би мен Қабан жырауға емес, басын қызыл шүберекпен таңғандай етіп, тікелей үлкен аға туыс Шораға жетіп құлайды. Хабаршы жігіттің бүйтуінде есеп бар. Ащы етіне тұщы таяқ тиген бұл мұндай жәбірден жарылып кете жаздап, Жайнақтан қайтсе де кек алудың қамын ойластырған. Байбатырдан тараған өз әкелері, аға-інілері бойкүйездеу немелер, Жайнақ батырға қарсы баруға тауансыздар. Егер Ескелдіге жүгінсе, ол бірден Байбатыр төңірегі арқылы мұны жуасытуға күш салады. Ал Байбатырлар бидің сөзіне құлап түседі. Сөйтіп, аяғы сиырқұйымшақтанып кетеді. Ал Шора туысы олай емес, шамшыл, шыбын тепсе көтере алмайды. Әрі «Жайнақтың даусынан шошып, түйеден құлап, қолын сындырған балаңыз үшін кек алудың орнына мендей туысыңызды қоса соққыға жыққызып қойғандарыңыз не сасқандарыңыз» деген сияқты сөздерін Шораның шымбайына батырып-батырып жіберіп еді.

	Ия, өзінің әкесі Жаңғабылмен кіндіктес, тіпті тете іні Байбатыр шөбересінің мына келісі өз басына сын екенін Шора табанда пайымдады. Бір баламыздың қолы сынады, екіншісінің басы-көзі қанға малынады, екеуі де Жайнақтың кері. Шора төбесінен жай түскендей халде отырып, тез ес жияды. Қалайда, анау- мынау десіп жатқан алмағайып заман ғой, ең алдымен дүйім жұрттың түтқасы, өзінің інісі Ескелді биге кісі салады.

	– Жерошақтың басынан табылған сілікпенің баласы осылай басынды. Би болмақ түгілі, құдай болсаң да енді қолымнан қақпа! Ар жағын өзім білемін! – деп, хабардан гөрі бұйрыққа ұқсас тіл жөнелтеді.

	Жайнақ бұларды қи сасыған сиыршының баласы атаса, Шора бұл мырза атаулыны осылай сыпаттады.

	Жалпы бұл қазақ өмірінде тек сұрасу, шежіре қуу, ата-атаға топталу тура мал-жанның қамы сияқты шапсаң бөлінбейтін, аса зор маңызы бар үрдіс. Рулық бөлінісу елдің ішкі құрылымын бейнелейтін, бір бөлігінен екінші бөлігін ажырататын бірден-бір әдіс. Көршілес Ресей өз ішінде губернияларға, ал Жоңғария ұлыстарға жіктелсе, қазақтар жүз, ру, ата деп қана бір-бірінен даралана алады. Көшпелі елдің тірлігі өзі ойлап тапқан, әрі мықтап бұғанасы бекітілген әдіс.

	Тек ол шежірені жасайтын да халықтың өзі ғой. Жазу-сызу аса белең алмаған ол замандары халықтың, оның ішінде жүйрік көкірек сұңғылалардың есте сақтау қабілеті адам сенбестей орасан. Кейбіреулер ол шежірені араб әріптерімен қағазға түсіріп әспеттесе, екіншісі әр тармаққа кететін, мыңдаған адам аттарын жадында тұтып, өзі сияқты сұңғылаларға мирас ететін. Шежіренің тағы бір қызығы онда кейбір аталардың туу тарихы қызықты әңгіме күйінде бейнеленетін. Егер ол әңгімелерде қайсыбіреулердің ата тегіне көлеңке түсірерлік жағдайлар кездессе, екінші бір бақталас, не әзілкештер оны тілге тиек етіп, сойыл, не қамшы орнына сілтейтін. «Сен ат артына бөктеріліп келген күңнен туғансың», «құлдан туғансың» сияқты шанышқы сөздер қазақтардың ұрыс-керісі, тіпті әзіл-қалжыңы үстінде әмсе шаң беретін. Ал баз бір қиялы жүйріктер өз аталарындағы сондай бір көзге сүйел боларлық тұстарды жадағайлап, жаманын жасырып, жақсысын асырып, ең алдымен өз нәсілдестеріне, сосын сырт жұртқа жария ететін. Кейбір әңгімелер, сөйтіп, әркімнің өзіне қарай бұра тартуынан да атадан балаға өңі өзгеріп, әлденеше түлеп жететін. Ел ішінде әнші, жыршы, ертекшілермен бірдей дәрежеде қастерленетін атақты шежірешілердің арасындағы дау-дамайларға осындай бұрмалаулар, сылап-сипалаулар мұрындық болушы еді. «Атыңды өзгерткенмен, қаныңды өзгерте алмайсың, сығыр» деген сияқты жазғырулар кейде ылаңға ұласатын.

	Ал мына жерде Жайнақ батыр неге Шора айналасын «қи сасыған Сиыршының баласы» атайды? Бізге жеткен шежірелердің бір нұсқасы бойынша былай. Жалпы қазақ үш жүз де, соның бірі – Ұлы жүз Жиделі Байсын жеріндегі Сіргелі деп бір топқа және Майқыға қараған Қаңлылар мен Қоғамға қараған Абақ, Тарақтардан құрылған үйсін деп екінші топқа бөлінеді. Ал Тарақтар бірнеше атаға дейін жалқы келіп, Қабылан туады. Сірә, бұл жаратылысы бөлек адам болса керек, себебі қашқан жабайы құланның, тағы бір аңызда жоғарыда айтылғандай шұбар тұлпардың жалын айырған күш-қайраты үшін Жалайыр аталады. Ал Жалайырдан үш бала – Сырманақ, Шуманақ, Бірманақ. Міне, осы үшеуінен жалайырдың он екі атасы аталатын он екі бала тарайды. Мысалы, Сырманақтан Бәйшегір, Мырза, Арықтыным, Балғалы, Қайшылы, Шуманақтан Күшік, Андас, Қарашапан, Орақты, Сыпатай, Ақбұйым, Қалпе. Тек Бірманақтан ғана жалғыз Сиыршы. Ал біраз шежірешілер Бірманақтың біржола атын өшіріп, сиыршыларды Сырманаққа қосады. Бұларды мұқатқысы келгендер осы аралықтан да біраз қитұрқы әңгіме табады.

	Ал Сиыршы атаның шын аты Байгөбен екен. Байгөбеннен Тыныке, ал Тыныкеден Айтқожа туады. Міне, осы Айтқожа аса етжеңді, мол денелі, әрі өңі сары адам болғасын келе-келе Тоқсары аталыпты. Өзінің аузы дуалы, әмірі қатты жан екен де, алдына келген дауды жалғыз өзі шешіп, өтеуіне ылғи сиыр малын қалауды ұнатыпты. Жалпы төрт түліктің осы түріне бүйрегі бұрыңқырағаны шындық сияқты. Сосын да бұлардан тараған тұқым Сиыршы атаныпты. Сосын да қаскөй қазақ оңтайлы тұста оның үрім-бұтағын «қи сасыған Сиыршының баласы» демей не десін? Әрі бұған өзге қазақтың сиыр малына ерін шүйіретін кеселі де итермелейді.

	Ал Шора неге Мырза атаның нәсілдерін «жерошақтың басынан табылған сілікпе» атайды. Бұл хақында да сұңғыла шежірешілердің хаттап кеткені бар.

	Жоғарыдағы Шуманақ пен одан шығатын Мырза арасында талай ата, буын қағазға түспей қалса керек. Тек Қарақожа, Таңқы, Ханқараш дегендер аталады. Осындағы Ханқараш өз заманында аса белгілі хан да, оның Қарақараш деген бас уәзірі ақылдылығымен ауызға іліккен жан екен. Тіпті Қарақараштың қарапайым халық алдындағы атақ-даңқына ханның өзі қызғанышпен қарайды. Осы Ханқараш ханда бір қыз, ал Қарақарашта бір ұл өсіпті. Екі жас бір-біріне өлердей ғашық, тек мұны қаһарлы хан сезіп, өзінің бас уәзірінің баласын табанда өлтіртеді. Бұған өкпесі қара қазандай болған Қарақараш аулаққа көшеді. Ал ханның қызы оның баласынан екіқабат қалған екен. Мұны ханның өзі білмейді, ал ханымы одан бәрін жасырып, қызы мен одан туған немересін бөлек бақтырады. Онымен қоймай әлгі өкпелеп көшіп кеткен бас уәзір Қарақарашты іздестіреді. Ақыры, оны тауып, бір саудагерді жалдайды. «Сен мына кішкентай нәрестені Қарақарашқа апарып тапсырсаң, ат басындай алтын беремін» дейді. Саудагер келіседі. Қарақараш оның өз немересі екенін біліп, қуанып, «екі жалғыздан туған ғой» деп, оны Мырза атайды. Бітімі оқшау бұл Мырза жастайынан-ақ көзге түседі. Кейін әлгі Ханқараш тоқсанға келіп, өзінен туған мұрагер жоқтықтан бүкіл елден хан болуға лайықты ақылына көркі сай, қатарынан озық бір жігіт табылса, соған көзімнің тірісінде тағымды қияр едім деп жариялайды. Осы бетте жұрт әлгі Мырзаны табады.

	Бұл шақта жасы ұлғайған Ханқараш бір кезде өзі ауыр қиянат жасаған бас уәзірін де ойлап іш-құсалықта жүреді екен. Мырзаның сол Қарақараштың немересі екенін естігенде төбесі көкке тигендей қуанады. «Мен сенің баланды өлтірдім, соның ақысына мына немерең менің тағымды иемденсін» дейді. Кейін бұл Мырзаның өз қызынан туғанын және біліп, төрт құбыласы түгелденгендей сезінеді. Қуалай келгенде бас уәзір Қарақараштың да арғы тегі Қабылан- Жалайырдан екенін ескерісіп, кейін тұқымы көп өсіп-өнген Мырза осы Жалайырдың он екі атасының біріне айналыпты. Міне, басқалар сияқты Шора да Мырзаның қыздан туғанын бетіне басып, «аузы-басы қан-қан болып, жерошақтан табылған сілікпенің баласы» деуі содан.

	Айтылған сөз атылған оқ, оны қайтара алмайсың. Екі жақтан сөз де айтылды, алғашқы оқ та атылды. Енді Сиыршы балалары мен Мырза балалары арасынан қан майдансыз дәнекер табу мүмкін емес. Олардың әрқайсысының топ басында күйік шалған Шора балалары мен Қожаназар балалары тұр. «Мал – жанның садақасы, жан – ардың садақасы» дейтіндердің нағыз өздері. «Ау, жоңғар қозғалып жатыр деп жарқұлағы жастыққа тимей біз жүрміз, ағайын ел іштен бүлініп сендердікі не жорық» деген бір сөзден тыйым табатын бұлар емес. Мұны Ескелді әлгі Шора ағасы жіберген сәлемшімен алғаш дидарласқанда-ақ ұқты.

	Дереу Ескелді би өз туыстарын, сиыршы Шора жағын ауыздықтауды өз қолына алып, мырза Қожаназар жағын тыныштандыруды Қабан жырау мен Есенбайдың тете iнiсi Есенғабылға жүктеді. Бұ да оңай-оспақ дүние емес. Қару-жарағын шақылдатып келер ата жау – қалмақ елшілерімен сөз жарыстыруға қанша тапқырлық, күш-жігер қажет болса, тап мыналарға да соншасы кетті. Ескелді би мен Қабан жыраудың асқан қабілеті осы жерде барынша кәдеге асты. Әйтпесе, Шора мен Жайнақ арасын бітістіру анау- мынаудың қолынан келмес те еді. Сөйтіп, бір қанды қақтығыстың беті қайтты.

	Жалғыз осы ма? Ту көтеріп, ұран шақырған Ескелді би маңынан табыла кетейін десе, өзінің жүз көріспес адамдарының да сонда келетінін біліп, бой жасырғысы келген басқалар да бір алуан. Оларды ініне су құйылған аңдай жұлқып шығаруға да көп қайрат, ақыл-ой жұмсалды. Ия, қазақ ішінде не көп – араз-құраздық, бәсеке-бақталастық, іштарлықтан туған тоңторыс мінез, кейісті қабақ көп. Осы күндерде Ескелді айналасында шоғырланған әзірге аз ғана топ солардың шаш етектен екенін біліп, би мен жырау тапсырмасы бойынша оларға жау сыбысын ескертіп, бір жеңнен қол, бір жағадан бас шығаруға үндеп жанталасты.

	Мұнымен жалғас Ұлы жүздің сыртқары өзге руларындағы белгілі би, батырларға жіберілген кісілердің әкелген жауаптары да іште қорытылып жатты. Мысалы, албандағы қыстық Малай батыр Ташкенттегі Жолбарыс ханға, Қазығұрт баурайындағы Төле биге өз тарапынан да адам аттандырмақ екенін айтқан екен. Сол Албандағы Шоған абыздың балаларынан, яғни Ханкелді, Сатай батырлардан, Қойайдар биден де осы тұрғылас жауап келді. Қабан жырау мен Ескелдінің баршындар сөзінен аңғарғаны олардың хан жарлығына аландайтыны өз алдына, бұған қоса жоңғарлар қозғалуда деген сөзден пәлендей құты қашып, әбігерлене қоймаған сияқты. Жау шапты, топан су қаптады десең селт етпейтін бұл меңіреу қазаққа не дауа бар?

	Мұндай кері кетушілік осындағы жалайырлардың өз ішінде де жоқ емес. Тап осы әпселең үстінде ереуіл ісіне кезмайыс бөгде бір өсек-аяң мықтап тарады. (Жау жағадан алғанда, бөрі етектен деп, осындайда айтылатын шығар.) Бұл өсек-аяң Құлсары мен анадағы «жау, жау келе жатыр» деп өңеші жыртылғанша айғайлай шауып, Байбек шалдың аулына жете бере суыр ініне аты жығылған жылқышы жігіттің өліміне байланысты еді. Сол екі өлімді жаман ырым көріп, әрі Ескелді би түсінен шошып, оны жасында сал-серілікті көп құрған, жын- шайтанға бір табан жақындығы бар Қабан жырау қолдап, ел ішінде үркіншілік үрей тудырып жүр деген сыбыс та кейбіреулерді кежегесінен кейін тартқызуда еді. Қабан жыраудың жасында сал-серілік құрғаны рас, үйсіннің өз іші былай тұрсын, айлап-жылдап, Орта жүздің алты арысын, Кіші жүздің үш бұтағын аралап кеткен кездері болған. Таңдайынан бал тамған ақын қыздардың талайымен айтысып, олжа алғаны жайында әр түрлі қисынды хикаялар да бар.

	Соның бір қызықтысы мынау: Керей еліндегі бір ақын қыз айтыс үстінде ол кезде оты ұшқындаған жалынды жас Қабан жыраудың өз басына көңлі кеткенін ет қызуымен білдіріп қояды. Қабан жырау да мұны өзінше пайдаланады. Себебі қыздың көркі мен ақылы, асқан өнерпаздығы мұны да тәнті етсе керек. Бірақ жұрт көзінше ашық сөзге барыса алмайды. Әркім өз елінің хан мен биін, төре- сұлтандарын, батырларын мадақтаған заман. Сосын Қабан айтыстың соңын жұмбақ айтысқа айналдырады. Сол жұмбақ айтыс үстінде қыз бен жігіт келіседі. Жігіт қызды алып қашуға уәде береді.

	Тіпті екеуінің сөз кестесін құбылтып, жұмбақтан жұмбақ туындатып, тұңғиықтан жақұт тапқан хас сүңгуірлердей сиқырлы әуенге басқаны соншалық, кірпік қақпай баққан қалың керей елі бұл екеуінің осы айтыс үстінде қай күні, күннің қай мезгілінде, қай тұстан, қалай қашатындарына дейін уағдаласқанын сезбей де қалады.

	Бүгінгі ұрпаққа жетпей жоғалған көп асылдардың бірі Қабан жырау мен ай маңдайлы, күн көкіректі сол керей қызы тудырған осы жұмбақ айтыс болса керек. Себебі сол заманғы куәгерлерден тараған біраз аңыз-әңгімелер оны айтыс өнерінің болат қанат сұңқар ұшып шыға алмас биік шыңындай қастерлеп, тамсана атайды.

	Бірақ елдің аты ел. Қабан жырау мен қыздың айтысын тыңдаған көпшіліктің ішінде де талай тастүлек қырандар бар емес пе? Су ішінен балық ілген балықшы құстарды қайда қоясың? Қыз бен жігіт арасындағы жұмбақ айтыстың астарынан солар күмәнданады. Олар өз күмәнін қыздың ағайын-туғандарына жеткізеді. Олар қызына аңду қояды. Бұлар сонда да ебін тауып, қашып шығады. Қаратаудың ең төменгі тұмсығынан жер шеті Жетісуға дейін бізді кім қуар дейсің деген оймен қыз бен жігіт күннің бір желкем шағында аса жүйрік емес, бірақ алыс жүріске белі мықты екі атпен сырғып береді. Қашушылар қанша айлакер болғанмен, аңдушылар түз құсындай қырағы екен, елу шақырым жерге жеткізбей, қару-жарақ асынған бір топ керей жігіттері желкеден бассын кеп. Олардың қару-жарақ асынатыны Қабан жырау ақындыққа қоса батырлықтан да үлесі мол, еменнің діңіндей берік, әрі мұның да бес қаруы сай екенін ескеріскен еді.

	Одан не қайыр, жат елдің түсі суық жігіттері мұны бас қорғауға мәжбүр етеді. Қысылғанда Қабан жыраудың тапқан айласы: «Сендер көпсіңдер, жалғызға көптік жасау әділетсіздікке жатады. Мен қыздың көңілін өнер арқылы таптым. Сендер егер қызды қайтарам десеңдер, ауыл-ауылда тезекше ыбырсыған жаманның ісін қылмаңдар. Сол өнер тұрғылас жігіт атына кір келтірмейтін басқа іс, амал табыңдар. Менің ұсынысым – іштеріңнен біреу менімен жекпе-жекке шықсын. Міне, бұл нағыз жігітке лайық іс. Кім жеңсе, қыз сол жақтікі. Және жазым болғанымыз үшін құн сұрамалық. Осыған тоқайлассақ құдайдың жөні» дейді.

	Бұл пәрменнен керей жігіттері алғашқыда тосылып қалады. Ақырында, «сіз жалайырдың жүзден жүйрік, мыңнан тұлпарысыз. Біздің елдің сізбен жекпе- жекке шығарлық батыры жоқ емес, біз ақсақалдардың жұмсауымен қызды қайтаруға шаба жөнелген жеңіл-желпі атқосшы, төлеңгіт сияқтылар едік. Егер шын жекпе-жекке шығамыз десеңіз, онда кері қайтыңыз. Әйтпесе, бас амандығын олжа көріп, жөніңізбен жүре беріңіз. Қызды сізбен ілестіріп жібере алмаймыз. Сізге ине шанышқандай да жәбір көрсетпегеніміз үшін ауыл ақсақалдарынан еститін сөгісіміздің өзі-ақ бізге біразға жетеді. Соның уыты-ақ біздің жігіттімізге сын болсын, одан арғыға қинамаңыз, ақын да батыр замандас!» деседі.

	Бұл шарт Қабан жырауға ой салады. Намысы қозып, тіпті кері керей еліне қайтпаққа да ниеті ауады. Қыздың бетіне де алақтайды. Сонда ақын керей қызы айқай сап, Қабан жырауға қоштасу жырын айтады. «Арғы атамнан қалған көріпкелдігім бар еді, сол сайтаным түртіп тұр, бізге қосылмақ жоқ екен, арамызда бір үлкен қара белдеу – кедергі тұр, сен аман қайтшы, ұшқан құстың қанатына хат байлап еліңе аман жеткеніңді білдірші. Менің ендігі жұбанышыма сол ғана лайық. Осы сапарыңа өле-өлгенше ризамын» деп, аспан мен жердің арасын қақ айырғандай айбарлы да айқын саз төгеді. Амал жоқ, Қабан жырау да қоштасу жырын айтады. Сөйтіп, екі айрылысады. Бұл аңыздан да, тарихтан да белгілі ноғай мен қазақтың жыласып айрылысқанынан кем шықпаса керек.

	Әке-шешесінің азан шақыртып қойған аты Қабылиса, тек бет-жүзінің қалың түктілігінен жеңгелері Қабан атаған мұның жастық шағынан қалған бір түйір әңгіме осы. Ал Таутан, Тұмарша қыздармен бір емес, бірнеше мәрте айтыстары арабша хатқа да түсіп, ел-елге тарады. Өнерлі жастар оларды адамның сай- сүйегін сырқыратар әндерге салып шырқағанда той, шілдеханалардың өңін өзгертіп жібереді. Бұдан зорғыларын қозғау үшін Қабанның өзі теңдес жақ жоқ ақын, не майталман шешен, ертекші болу керек шығар.

	Бірақ қазір Қабылиса – Қабан жырау жастықпен ерте қоштасқан ел ағасы іспетті жан. Жаудың бет-жүзін көріп, қазақ-қалмақтың бұрынғы бір шабысында оның талай баһадүрлерімен найза тірескені де бар. Азын-аулақ қол бастағаны, жеңіске жеткені де ел аузында. Сөйте тұра жігіт шағындағы сал-серілігі жусан исіндей жусаң кетпестей мұның үсті-басынан әлі күнге аңқиды. Оған бір жайдан Қабекеңнің өзі де кінәлі. Той, шілдеханада қыз-қырқынның ортасына түсе қалса, баяғы «Қарғамауына» басқанда жұрт көшелі батырдың бүгінгі түсін танымай да қалатын.

	Жақсы қыз, жақсы әйел – бір гауһар тас,

	Өзінің мезгіліне келген соң жас.

	Жәннаттың пісіп тұрған алмасындай.

	Қол жетсе қандай адам ләззат алмас, –

	деген өлең шумақтары сондайда туатын.

	Осы мінезі ерен тұлғасына бүгін емес, ертең солып түсетін қызғалдақтай жеңілтектеу өң беріп, кейбір аталы сөзінің, мейлі оның мың жерден майы тамып тұрсын өрге баспай, орта жолда болдырып, жүні жығылып қалатыны содан еді. Осы жолы да солай болды. Қабан жыраудың шығыстан төнген қауіп туралы ұранды сөздері, кей-кейде екпінмен шығып кететін төкпе жырлары жақпар тастарға тиіп жаңғырыққанмен, көпшіліктің жүрегіне әлсіреп жетті. Ел жүрегіне барып жаңғырықпады, ұшқын шығармады. Қайта әр түрлі ырым- сырым төңірегіндегі жыбыр-жыбыр өсекке айналып, сенімсіздік аулына қарай меңзей берді.

	Бұл жағдайдан Ескелді тіптен шошыды. Қабан жыраудың олқылығын өзі толтыруға кірісті. Себебі жас бидің ел ортасындағы жөні өзгешелеу еді. Аузынан шыққан әрбір леп Жоңғар қақпасынан, Алакөлдің төрінен соққан желден кем түспейтін. Бірақ осы жолы Қабан ақынның жас кезіндегі сал- серілігіндей «жын-шайтанмен туыстас» бір пәле мұның да алдын орады. Ол әлгі жылқышылар қосында жатып, көрген түсіне байланысты еді. Қалың орман ішінде, алып жарқанат, артынан ол қанатты шайтанға айналып, сол қанатымен мұны бетінен майда желпіп, немересін ұйқыға шақырған қамқор әжедей «ұйқта, ұйқта» деп саябырсытқанын, сонда Ескелдінің шынында тұлабойынан әл кетіп, ұйқының мысы басып, болбырағанын бұл өңінде болған оқиғадай талай рет қоздана айтып еді. Бұл да жас бидің мінезінде бұрын байқалған құбылыс емес. Түсінен шошу кәрі-құртаңға, шектен тыс ырымшыл әлдекімдерге жарасар, ал елді аузына қаратам деген жас бидің салт-ғұрпымен мүлдем сыйыспайды. Осының өзі-ақ ел ішінде бір түрлі оқшау әңгіме боп және тарады.

	Бұған әрі Құлсары мен ешқандай көзге көрінген жау жоқта «жау шаптылап» Байбек шалдың аулына жете құлаған жылқышының өлімі қосылды.

	«Мұндайдың бәрін жия берсек, бұл шынында ел ішінде бекерге үркіншілік үрей тудырғандық, тіпті одан да қиыны нағыз жаман ырым осы – мұның аты жау шақыру деген сөз». Міне, осы секілді пайымдаулар біраз адамның ішіне жел бітірді. Ішіне жел біткен адам көтерілмей тұра ма, «балықшы балықшыны алыстан көреді» дегендей бұлар да топтасып шыға келді. «Жау жоқ деме жар астында, бөрі жоқ деме бөрік астында» деген мақалды бұлар да білетін. Сосын да аса қатты кетпей, тұнық судай сөздері айқын, мінездері қырдың шөбіндей майда, басалқалы біраз ауыл ақсақалдарын іріктеп, Ескелді мен Қабан жырауға салды. Олар бипаздап, би мен жырауды ел атынан сабырсытпақ еді. Бұлардың бетке ұстағаны «қалмақтың бізден талай рет беті қайтқан, енді бес жылсыз олар бізге беттемес, әрі шүршітпен де олардың дауы бітпей жатыр, арыстанның аузында тұрып, бізді неғылсын» деген жорамал.

	Бұл шалдардың келісі – Балпықтың жау ордасынан аман құтылып шығып, елге оралғасын үш күннен кейін болған оқиға еді. Бұлар әдейілеп, алты қанат етіп тігілген Ескелді үйінде жас бидің өзімен де, Қабан жыраумен де жүздесті. Олардың сорына орай Балпық та осында еді. Өзінің туған әкесі Дербісәліні шауып тастай жаздаған Балпық бұларды аясын ба, Ескелді мен жырауға қандай ниетпен келіп отырғанын тіл ұшынан сезіп, білуі-ақ мұң екен, бәрін – ақсақал, қарасақалына қарамай бықпырт тигендей етіп, қамшының астына алғысы келді.

	Бірақ жырау мен жас бидің сөзі мұның қамшысынан да қатты екен. Жырау айтты:

	– Қилы-қилы заман туар, қарағай басын шортан шалар. Тау дегенің тау емес, үстіңе құлаған жау болып шығар. Өліктеріңді жия алмай, өкірерсіңдер, жақтарың жақтарыңа тимей сонда айтарсыңдар бізді әулие деп. Бірақ біз әулие атанғаннан сендердің қасіреттерің ортаймас, кемерінен төмендемес, қайта кемерінен асып төгіліп, еселеп арта түсер. Қолдан берген ағайын-туғанның сүйегін кеміретін ит-құс табылмай, сасыған өлексе жейтін шүйебөрілердің тойын тойлатарсыңдар. Өлімнің жаманы көмусіз қалған дейді. Одан соңғысы ата-жұрттың топырағы бұйырмаған дейді. Осындай жаман өлімге ниеттерің ауып, оң беріп тұрмасаңдар, сасыған өлекселеріңе шүйебөрілердің иегі қышып жүрмесе, қайтындар мына сөздеріңнен. Ана жас батыр Балпық аждаһаның аузынан келіп отыр. Бәрін көзімен көріп келіп отыр. Жаз жайлаған жайлауымыз Жоңғар Алатауының іші сыңсыған қалмақ әскері дейді. Қардың суығы кетіп болмаған күнде олар тау қуысында керней тартып, әскер ойынын ойнап жатыр. Ол ненің белгісі? Ажалдының құдай алдымен ақылын алады, мына сендер ақылдан адасып кеп тұрсыңдар.

	Ескелді бұдан да қатты сөйледі. Ескелді үйінен бағлан етін жеген өкіл шалдар ауыл-ауылдарына үрпиісіп қайтты.

	Ескелді мен Қабан жыраудың Ташкент жаққа қарай-қарай көзі талды. Ал Балпық, бұдан кейін ол екеуі жүргізген жұмысты өз қолына алды. Ұсталардың соққан кейбір қайқы қылышын шикі піскен етті турауға жарамайды екен деп сөкті. Мүк шөппен тұтанып атылатын бердеңке мылтықтың біразын тізесіне басып жіберіп, екі бөліп тастады.

	Ол кезде қазақтардың қолында Хиуа хандығынан боталы түйеге, не қос атқа айырбас арқылы келген «Күлдірмамай» атты мылтық болушы еді. Бірақ ол мылтық қалың ел ішінде қасқалдақтың қанындай өте қат, әрі аз кездесетін. Жүз үйден біреу табыла ма, жоқ па? Сосынғы бір таяныш кейбір аталы тұқымдардың үйінде, сандық түбінде, жібек матаға оралып, ескі жырларда «он екі құрсау жез айыр» деп дәріптелетін қара мылтық жататын, ол да бар мен жоқтың қасында, барының өзі атамыздан қалған көз еді деп, кейбір қалтырауық немелердің қолынан шыға қоймайтын.

	Ескелді мен Қабан жырау ел кезіп жүріп, соларды шығартты. Құстың, жылқының іш майымен майлап, кәдеге асатын халге келтірісті. Жау көрсе қолы қалтырамас-ау дейтін ең бір жүректі, сайлы жігіттерге табысталды.

	Бірақ аздың аты аз. Балпық қайқы қара қылыш пен бердеңке мылтықты соқтырып жатты. Қайың иіп, қайыспен өріп, адырнасын жасап, садақ асынғандар ең көбі еді. Түйенің бітеу сойылған мойын терісінен қорамса жасап, оны қайың ұшты ши оқпен толтырғандар да бар. Жіңішке қайыңға темір жалғап, оны өткірлей ұштап, «сауыт бұзар» атаған мақтангөйлер де шықты. Бұл қозғалыс елдің үркіншілік үрейімен қабат жігерін де оятқандай еді.

	Бірақ бұл қас пен көздің арасындағыдай аз уақыттағы қимыл еді ғой. Ол қимылға құдай ұзақ серпіліс бере ме, жоқ па? Қалай десе де Қабан жырау, Ескелді, Балпық ең алдымен Ташкентке жіберілген қос баршынға үміт артты. Бүгін болмаса ертең осылар жеткізген хабар арқылы Ұлы жүздің ханы Жолбарыс пен әз Тәуке ханның тұсында-ақ үш жүзге ортақ төбе би атанған, қазақ заңының жиынтығы атақты «Жеті жарғыны» құрастырушы, әрі Ескелдінің нағашы атасы ер Төле мұздай құрсанған қалың әскерді бастап, осы Жоңғар Алатауының төменгі етегінде жатқан елге сау етіп жетіп келетіндей де көрінді. Бірде атысып, бірде шабысып жүргенмен түстіктегі ел – темір қаруды соғуды атасынан қалған кәсіп көретін Бұхара мен Хиуаға да олар жалайырдан гөрі бір табан жақын. Кейде адам жауынан да үйренеді. Кейде алыс-беріспен-ақ оның көп өнерін өзіне аударып алады. Сол тұрғыдан пайымдасақ, Жолбарыс хан темір қарудан да кенде болмауға тиіс қой. Ал жалайыр елі, бұлармен жаптас албан, суан Жоңғар Алатауын бөле жайлап отырған қоңсылас көршісі – малдың етін құрттатып жейтін, әрі бұларға деген қабағы сол құрттаған малдың етіндей жиренішті қалмақтардан не өнер үйренсін?

	Анада арғын елінен оралғанда Қабан жырау Ескелдіге, жалпы мұндағы елге бір хабар айтқан. Әз Тәуке көтерген үш бидің бірі, Төле мен Қаздауысты Қазыбектің үзеңгілес серігі, Кіші жүздің көсемі Әйтеке би дүние салыпты. Сол ұлы қазаға арғын елінен топырақ салуға адамдар кетіп жатыр екен. Және де ең бастысы Әйтеке би ел-жұртпен, ағайынмен арыздасар алдында үш жүздің басын қосар адам керек-ау деген сөзді қайталай беріпті. Сонда Әйтекенің басында отырған ел адамдары оны жұбатпақ үшін Ташкенттегі Жолбарыс ханның інісі, Кіші жүздің төресі, жаужүрек батыр Әбілқайырды атап, «Би атам- ау, үш жүздің басын осы Әбілқайыр қосады ғой» дегенде, ұлы би жастықтан көтере алмай жатқан басын теріс бұрып, сол теріс қараған күйі үндеместен жүріп кетіпті.

	Бұл хабар Ескелдіге бір түрлі ой салды. Бірақ ол ойдың аңғары бір басқа. Осы Әйтекедей адамның кетуі Төле бидей, Жолбарыс хандай адамдарды тарамыстай ширата түспес пе? Тіпті бұларды қойғанда қазақтың ежелгі астанасы – Түркістанды билеген, үш жүздің тұтқасы есепті, әз Тәукенің орнын басқан Болат хан не ойлап отыр екен? Еділ бойының торғауыттарынан көресіні олар да талай көріп еді ғой. Бірақ мұндағы жоңғарлардың бұл жолғы қозғалысынан олар хабарсыз ба? Ол да мүмкін. Әлде Жолбарыс пен үлкен бидің үнсіз жатуы бізден баршын барғасын одан әрі сол Түркістандағы Болат ханға кісі шаптырып, қол-аяғы жіпсіз байланып, ақыл таппағандықтан ба? Сөйтіп біздің баршындарды да ұстап отыр ма?

	Солай шығар. Әйтпесе, екеуіне екі баршын кетті. Екеуі екі жолмен екі уақытта кетті. Бірінің болмаса бірінің жетер мерзімі болды-ау. Сол қос баршын кімдер еді? Жолбарыс ханға жіберілген әнеукүнгі мырза Қожаназар баласы Есенбай болатын. Ал үлкен би Төлеге көп болып ақылдасып, бұл да мырза, осы Есенбаймен аталас Тұрлымбет кеткен.

	Бұл Тұрлымбет кім еді? Бұған да түсінік беретін мерзім жеткен сияқты.

	Тұрлымбет дәл қазіргі он жеті жасар шағында шыбын тайып жығылардай жылтыраған иегінде бір тал жоқ көселігі қазірдің өзінде айқын, күн сәулесімен құбылып, қыз баланың кейпін еске салатындай жүзі дөңгеленген, ал басқа өзгешелігі шамалы жас жігіт қана. Сол дөңгеленген жүзі көбіне мысқылшыл, бірақ оның Көкше теңіздің мұзындай қатулана қалатыны да бар. Бірақ ондай құбылыс сирек, бұл үлкен даудың, жанжал төбелестің үстінде ғана жарқ беретін белгісі. Бірақ өмір күнде дау емес. Сосын да Тұрлымбет негізінде мысқылшыл, тілінің уыты бар жас жігіт санатында. Тілінің уыты демекші, Тұрлымбеттің атын шығарған бар мәзірі де осы еді. Талайдың қарғысына ұшыраған осы «кесілгір тілі», бірақ әзірге кесіле қоймаған тілі кейбіреулердің айтуынша, тасты жарып, тау қопаратын. Ал оның қасында адам деген немене, Тұрлымбетпен сөз сайысына түскен кімде-кім өзінің қаңбақша ұшарын алдын- ала біліп тұратын. Және де осы маңайдағы қоңсылас жалайыр, албан, суан адамдары Тұрлымбеттен жеңілгенін намыс та көрмейтін. Себебі ол Тұрлымбет қой.

	Сол Тұрлымбет он екі жасқа толғанда әке мен бала арасында кикілжің туады. Әкесі Бекен шаруаға жоқ, оның есесіне құран хатымнан хабары аз болғанмен, аса тақуа, жұма күнгі оқылған құранның сауабы күшті деп, жұма сайын ыңыршығы айналған арық кер атын сабалап, ары-бері жарым күндік жолдан артық қашықтықта жатқан әкесінің басына барып құран оқып қайтады екен. Баласы бұл сабылуыңды қой, күйзелген шаруаны ойла, мал өсір, Қараталдан су тартып, тары ек дейді. Осы сөзі үшін әкесі баласын таяққа жығады. Әкемен белдесуге әзірге күші аз Тұрлымбет оны осы бетінен қайтару үшін енді айлаға көшеді. Келесі бір жұма күні Бекен арық кермен тепеңдеп бейіт басына келсе, моладан үстіне ақ киген ақ сақалды әкесінің өзі шығып тұр екен:

	– Кел, қарағым Бекен, кел. Маған қылған жұма сайынғы қызметіңнің сауабы басымнан асып төгілді. Мен қазір жұмақтың қақ төріндемін. Сондықтан да сені қасыма алсам деймін. Жұмақтың қызығын сен де бірге көрсең екен деймін.

	Сонда Бекен-екең қабырғасына шыр жұқпаған сорлы арық керді бүктеулі қамшысымен қақ мандайдан ұрып, жан дәрмен кейін бұрып, ауылға қарай шабады-ау. Ауылға өзі емес, үрейі жетеді. Тура әнеукүнгі Құлсарының халіне душар бола жаздайды. Оған ұқсап, арық керді шалмайды, өзі де өлмей тірі қалады. Бірақ әкесінің бейітіне бұл тіршілікте қайтып жоламастай да болады. Осыдан бастап, баласының тілін алып, шаруа қамын ойлауға көшеді. Ақ киімді, ақ сақалды әкесі болып, сондағы моладан шығып тұрған шал мына Тұрлымбет екені көп жылдар бойы кәперіне кірмейді.

	Әнеугүні Құлсары көрден шыға келген екеуден шошынып, мерт болыпты дегенді естігенде де Ескелдінің осы Тұрлымбеттен күдіктенуі содан еді.

	Одан кейінгі бес жылда Тұрлымбет тағы да тез есейді. Тұрлымбеттің сөздері, Тұрлымбеттің серіліктен де құралақан емес қылықтары туралы әңгімелер ел ішінде сұмдық көбейіп кетті. Ақыры Ташкенттегі үлкен биге аждаһаның аузында тұрған жалайыр елінен баршындыққа жүру құрметіне ие болды. Бірақ бұл құрметтен тап қазір елге пайда бар ма, сол жағы Ескелді, Қабан жырау, Балпық бастаған топты қатты қобалжытуда еді.

	* * *

	Түн іші. Елдің көбісі ұйқыда. Алты қанат киіз үйдің ортасында сексеуілдің шоғына тесіле қараған үш адам ғана осындай ауыр түнде қисайып тыныс алуды өз бастары үшін күнә санағандай. Бұлар – сол Қабан жырау, Ескелді, Балпық. Кей-кейде мынау түннің түнегінде бұл үшеуі елден жырақ, айдалада аң ұлыған ессіз далада адасқан, сөйтіп, осы от басында бас қосқан жолаушы адамдарға да ұқсайды.

	Шынында олай емес, бұл үйді көзімен күзеткен, жұлдызды аспан астында тым сергек отырған сыртта адамдар бар еді. Көбісі ер-тоқымын жастанып, шылбырды ұзынырақ ұстап, аттарының аяқ суытып, мызғуына мұрсат бергенмен өздері сақ. Мына үш адам отырған, қараңғыда төңкерілген үлкен қазандай көрінген үлкен үйдің есігіне көз алмай қарайды. Біразы аттарының ер- тоқымын да сыпырмаған. Бұлар, шамасы, күдікке көбірек бой алдырғандар.

	Ескелді қойған сақшы жігіттер би үйінің есігін күзету үшін ғана емес, тың тыңдау үшін де керек еді. Қазір Ортаөзектен жоғарыдағы Мойынқұмнан әрі бір-бірінен дауыс жетер жерде бытырай шашыраған, бір-біріне ешбір артық дыбыссыз белгі беруге дайын атты жігіттер жүрген. Мына би үйінің маңындағылар солар жақтан да тың тыңдайды. Әнеугүні «жау шаптылап», Байбек шалдың аулына жете бере жан тапсырған жылқышы жігіт ел сыртына қарауыл қою ісін біраз қиындатып та жібергендей. Қазір шынында жау шауып (оның беті ары болсын), хабар жеткізуші адам шықса, мынау ұйқысыраған, қысқы ұзақ ұйқыдан әлі оянып болмаған жұртты сендіре қою да қиын сияқты. Сосын да Ескелді мен Балпық қарауыл ісін ұйымдастыруда тосын айла- әрекеттер жасаған. Мойынқұмнан әрідегі, Қаратал мен Быжыны өрлей шашыраған жігіттердің бір-біріне дыбыс беретін өз белгілері бар және кім қай тұстарға қарай шабады, бәрі алдын-ала белгіленген. Және де ол дыбыстар сол сайын далада күн мен түнді ат үстінде ауыстырып жүргендердің бірінен-біріне өтіп, мұнда Ескелді үйінің маңындағы күзетші жігіттерге олардың өздерінен әлдеқайда бұрын жетуге тиіс. Одан арғы шаруа осы күзетші жігіттерде.

	Бұл ретте жұртты текке дүрліктіріп алмау сақтықтың ең үлкені еді. Бұрынғысы бұрынғы, ал ендігі өтірік қиқуды бесіктегі балаға дейін кешірмейтіні хақ.

	Аспандағы жұлдыздар жылжымай, қалғымай, ішінде от жанған төңкерулі қазандай үлкен үйді сол күзетші жігіттермен бірге қарауылға алғандай. Ұйқысыз, аттың пысқырғанынан басқа дыбыс естілмейтін үнсіз түн дала адамдарына зіл қара тастай салмақ салып, ауыр мұңға бастайды. Әсіресе, мынадай өз аузыңды өзің баққан, әрі сырттан келер әрбір дыбысты қалт жібермей қатаң тәртіппен күтіп отыру мұндайға үйреншіктігі жоқ қазақ жігіттеріне оңай емес. Әйтпесе далада отыру, далада түнеу бұларға қиын болып па? Түн қатып келе жатып, шаршаған уақытта «темір қазықты» жастанып, туған даланың кез-келген төсінде жер таңдап жатпай-ақ қор етіп ұйқыға басу бұлардың талай бастан кешірген құқайы. Ал ұйқысыз сол далада осындай қараңғы түнде бөгелуге тура келсе, онда не қиялға беріледі, әсіресе осындайда тәтті қиял қандай тамаша десеңші, жетегіне бір түсіп алсаң хан-сұлтанның, тіпті ақ патшаның ай мен күннің өзін көлегейлеп жіберердей ақ жүзді сұлу қызының биік шатыр астындағы, алтын мен піл сүйегінен жасалған, ақ жібекпен көмкерілген төсегінен бір-ақ шығасың. Тіпті болмаса, сондай бір қызықты дәурен аңсаған асық көкіректегі арманды әуезді үн етіп, көкке көтеріп, ұзақ созып жатуға болады. Қазақ әнпаз халық. Мейлі кез-келгенінің көмейі күміс, таңдайы жез болмай-ақ қойсын, бірақ сондай өнерпаздардың өнерін өз әлінше жалғастырып әкетуге шетінен құмар. Даусына сын айтып жатқан ешкім жоқ оңашалықта қандай, әсіресе, ондайда тыңдаушысы – түн көрпесін оранған бұйрат дала, қарайған түбірлер, қараңғыда қолындағы құрығына сүйеніп, мұның өзі де қиялмен аралас бір жұмақ дүниесіне бой алдырған пендеге ұқсап- ақ кететін қыңырайған сексеуіл, аспандағы жұлдыздар. Олар ән ырғағына адамнан да әрмен берілгіш келеді, шамасы.

	Бірақ ондай еркіндік мына жігіттерде жоқ, қол-аяғы жіпсіз байланған, көмекейіне тас тығылған, құлақ пен көзге шамадан тыс күш түскен, басқаға мойын бұруға мұрша жоқ, тіпті іштегі көкірек қуысы да бос емес, ол да басқа жаққа ауып, мұны сергіте алмайды, ол көкірек қуысында қорғасындай ауыр зіл салмақ және жатыр. Ол зіл салмақтың аты күдік пен үрей, қырағылық, дала адамдарына тән емес, шектен тыс сергектік, көңіл ояулығы.

	Сыртта осындай жағдай орнатқан мына алты қанат үйдің ішіндегі үш адамның өз күйлері қандай еді? Олар қазір көбіне үнсіз. Ортада шалқи жанған сексеуіл оты, қып-қызыл шоқ, бұлардың ендігі бар ермегі осы ғана болғандай, соған тесіле қарап көздерін алмайды. Сексеуілдің кейде жасылданып, кейде ашық күлгін түске айналатын бірде көтеріліп, бірде басылған жалыны бұлардың әрқайсысы үшін өзінше ой өрнегін құруға болысатындай. Себебі от көсеуге, өшіп бара жатса бұталған сексеуілден оқтын-оқтын тастап қойып оны өршіте түсуге үшеуі бірдей қатысып отыр. Түннің бір уағы болған, енді оған отынды шығын етпесе де болады, себебі сексеуілдің қазіргі үйілген шоғының өзі-ақ мына таңға молынан жетерліктей. Бірақ мыналардың қолы қимылды керек ете ме, кезектесе сексеуілдің түрлі түсті жалынын өшірмеудің қамын жасауда.

	Бүгінгі кеште бұл шаңырақтың астында осы үшеудің алдынан топ-тобымен көп адамдар өтті, тапсырма, рұқсат, ескерту сияқтыларды қап-қабымен арқалап кеткендер бар. Сосын бір сәт біраз ақсақал адамдар да жиылды, олар осы үш адаммен аз-кем әңгіме-дүкен құрыспақ еді, бірақ келімді-кетімді жасақшы жігіттердің тасқынды легін көріп, ел басшыларына басы артық жүк болмайық деп, тез қараларын батырды. Ескелділер ол шалдарға «қала тұрыңдар» деген еш емеурін білдірмеп еді.

	Ал қазір бәрі тыйылды. Жерге төселген киіз, көрпелерден, ортадағы оттан басқа дәнеңе жоқ ағаш уықты, киіз туырлықты кең үйде бұлар үшін жан тыныштығынан басқаның керегі де жоқ сияқты. Бірақ сол ең керекті нәрсе қолдарында тұрып, оның игілігін көруге ешқайсысының мойны жар бермейді. Осының өзі-ақ бұл үш адамның бос бас қатырумен отырмағанын білдіргендей. Ауыздағы сөз таусылды, бірақ көкіректегі ой таусылар емес.

	Бір уақта үй сыртына зор денелі атты адам жақындады. Сақшы жігіттер оны өзі мен атының тұлғасынан танып, орындарынан қозғалған жоқ. Келген адам дағарадай мол денесімен атынан түсіп, буыршын жүрісімен шайқала басып, есікті түре ашып ішке енді.

	Сексеуіл шоғының қызуы беттерін әбден шалып, қара күрең түске айналдырған үшеу кірген кісіге бір-бір көз тіккені болмаса, ерін де жыбырлатқан жоқ. Бұл кісінің өзі де сондай салқын қарасқа жонын төсеп келгені көрініп тұр. Бұл түнгі қонақ – Балпықтың әкесі Дербісәлі еді.

	Өзі де қапсағай денелі, екі иығына екі кісі мінгендей ірі тұлғалы адам мынау түннің суығында үстіне тұлып кигесін бе, бұрынғысынан да зорайып, кең үйдің ішін тарылтып жібергендей. Басынан қауғадай бөркін сыпырғанда ашық маңдайы мен жіті көзі ортадағы оттың жарығымен айқындала кетті. Жіті көзі жүйткіп тұр. Бұл ең алдымен мына отқа қарап мелшиген үшеудің тап қазіргі сәттегі қарым-қатынасы қандай екенін біліп алмақ үшін сезімтал көкірегі мен көз жанарына күш түсірген еді. Соны байқап болғасын ғана өңіне жеңіл күлкі табын жүгіртті. Онысы мезгілсіз келісі үшін кешірім сұрағанмен бірдей еді.

	Бұл мана кеште болып кеткендердің бірі. Енді уақыт өткізіп, ел аяғы басылды-ау деген кезде осы оңашалықты пайдаланып, ұры адамдай тағы келіп тұр. Оттың ар жағында қақ төрде кірген кісіге қарама-қарсы қарап, Қабан жырау жайғасқан. Қалған екеуі екі жағында беттерін отқа кақтап, алға қарай ұмсыныңқырай отыр. Тіпті Ескелдінің қанжардай түзу сақалы сол отқа тиіп кетер ме екен деп те қауіптенуге болар еді. Сырттан келген жіті көзді Дербісәліге солай көрінді.

	– Орта толсын! – деп қарт қонақ бір тіл қатты.

	– Келіңіз, аксақал, – деп Қабан сәл жылжыған болып, жасы үлкен адамға орын босатып жатыр. Дербісәлі Қабан мен Ескелдінің ортасына орналасты. Балпық әкесіне енді қайтып түстеп қарамасқа бекінген адамша қабағын тым түсіріп жіберіпті. Әке мен бала арасындағы жұртқа белгілі дүрдараздық әлдеқашан, мына дүрбелеңді күндердің тауқыметінен-ақ ұмытылып кететін нәрсе еді. Дербісәлі үшін солай. Баласының Жоңғар Алатауының қыс қыспағындағы қойнауынан келісімен өзіне алдаспан ала жүгірген мінезін о баста-ақ кек тұтпаған. Қайта іштей, жұрттан жасырып, тіл-көзден сақтанып, мақтан көрген де жайы бар. Тек Балпық сондағы бұрқ еткен ашуы әкесін көрген сайын қайта қозданатындай өзін дүниеге келтірген адамға қайтып жарқын жүзбен қараған емес. Шынында ондайға Балпықтың мұршасы да жоқ қой. Қазір де сол мұршасы жоқ адамның күйінде қатты томсарды.

	Сөзді Дербісәлі мен Қабан бастап, Ескелді қостап отырды.

	Бұлар Ташкентке кеткен қос баршын – өзара туыстас мырза Есенбай мен Тұрлымбеттің осы уақытқа дейін оралмауына қысқа-қысқа күдік білдірісті де, әңгімені тосын жайға бұрды. Бұған ілік тастаған Дербісәлі еді. Ортадағы от қызуынан бойына жылу барды ма, күпісінің түйме бауларын ағытып босатыңқырап отырды.

	– Мынау бәйшегірдегі Қыдан дегенді білесіңдер ме? Қыстауы анау Түйемойнақтың маңында ғой, – деп, Дербісәлі от айналасындағы үшеуге жағалай тағы көз жүгіртті. Баласы Балпықты әсіресе мұқият сүзіп өтті. Бірақ ол бұған әлі де қабағын көтеретін емес. Дербісәлінің одан көңілі пәс тартып неғылсын. Мейлі баласы бұған мың жерден теріс қарасын-ақ, бүйірін жылытуға басқа балалары да жарайды, тек осы түлегі он екі ата жалайырдың ішінде әзірге аты озған, қарадан туса да хан затына кісі салып, жауап күткен мына екі адаммен өмір-бақи үзеңгі қағыстырып өтсе екен. Дербісәлінің бар арманы осы. Ал соңғы күндердегі әпселең, оның үстіне бүгінгі кеш, мына отырыс Дербісәліні сол арманына бір табан жақындатқандай. Сосын да ол мына үшеудің алдына тартпақ күдікті жайдың өзін Қожанасыр хикаяларын суыртпақтатқандай тым көңілді жүзбен бастады. Алғашында Ескелді, басқалары да оны Дербісәлінің кезекті бір қысыр әңгімесі шығар деп ойлаған.

	– Бәйшегір Қыданды ішек қырындысына дейін білмесек те, былай жүзтаныспыз ғой, – деп қойды Қабан жырау. – Ол кімнің шікәрасы бола қапты?

	– Кімнің шікәрасы екенін қайдам, сол Қыданың, өзі малды-жанды адам ғой, бәрін жиып-теріп, төрт түлігін топтап айдап, жұртында ақсақ тоқты түгіл, сынық ине қалдырмай төмен қарай көшіп кетіпті.

	Бұл сөзге бәрінен де Ескелді елеңдеді. Бірақ тамағына тас тығылғандай үн қатпастан бедірейе қарады.

	– Көшкені қалай, Көкше теңіздің суына қарай ма, жоқ теріскей, не күнгейін бетке алып па? – деп, тағы да Қабан сөз қыстырды. Ескелдің түсі бұзылғанын байқамады да.

	– Адам баласы біліп болмайды, – деп, Дербісәлі бүктеулі елік сапты қамшысымен өз санын аямай ұрды. – Теріскейінде не бар, күнгейіне шығар.

	Осылай даусын қатайтып алды да, мына үшеуінің басына келмеген бір сұмдықтың шет-пұшпағын тағы қылтитты:

	– Осыдан үш-төрт жыл бұрын Қыдан неден асқақтап еді, естеріңде жоқ па?

	– Төре тұқымына қыз бергенін айтамысыз? – деп, Балпық енді ғана қабағын көтеріп, оттың ар жағында өзіне қарама-қарсы отырған әкесіне көзін қадады.

	– Төре тұқымы дегенде жай төре ме ол? Жолбарыс ханның інісіне, інісі болғанда сол ханның көңіліне жаққан бір інісіне туысы бөлек, ақ патшаға лайық сұлу қызын беріп, айдай балқып, күндей шалқыды емес пе? Мен осы жерде бір гәп бар деп ойлаймын, отырған орнымда шауып тастасаңдар да.

	Бір гәп барын Дәрбісәліден басқалар да бірден ішке түйгендей. Ескелді шарт кетті:

	– Ойлап-ақ едім мен, ішім суық тартып-ақ еді бір түрлі, – деп, ол қатулана сөйледі. Иегін көтеріп, қанжардай сақалын қара жерге қадап жіберердей сілкініп шыға келді. – Мен ол Қыдан көшінің шет-пұшпағын көрдім емес пе?

	Бұдан әрі Ескелді терісіне әрең сыйғандай ашумен әнеугүні Қараталдың ар жағынан ақбұйым елінен келе жатып, ойламаған жерден бір құныкер, үш дәугердің ортасына түсіп, төрелік еткенін, андас ішіндегі жанбай Бұқпанбет шалдың баласы Шопабайды үш бірдей пәледен құтқарғанын айтып шықты. Сөзінің соңы мынау:

	– Мен сол кәртамыс түйешіден сұрадым да, ол Қыданның ағайын-туғанының түйесін Ақдаланың ащы оты мол бір жайылымына айдап барамын, анық бағытын өзім де білмеймін, Қыданның өзі соңымнан қуып жетпек деп соқты ғой.

	– Бұл жердегі гәп сонда мынау ғой, – деп Балпық әкесі Дәрбісәлінің сөзін жалғастырғанға ұқсады. – Жоңғар жақтан қауіп барын хан тұқымдары бізден бұрын-ақ біліп отырған ғой, шамасы. Солар арқылы Қыданның құлағы түрік сұлу қызы да мән-жайды ұғып, әке-шешесіне хабар салған, шамасы. Бастарың аманда бері көш деген ғой.

	Бұл тап қазір осы шаңырақтың астындағы қалған үш адамның да іші- бауырын жайлаған күдік еді. Сонда да Дербісәлі ең алдымен баласының көкірегі жүйріктігіне разылықпен қалың өскен сақал-мұрттан жоғарырақ бетінің ашық жерлеріне, маңдайына, көзінің айналасына әжім сызықтары жиырылып, жымия күлген түр көрсетті. Қазір әлденеге масаттанатын заман ба, Дербісәлі оны естен шығарғанға ұқсайды.

	Қабан жырауды, Ескелді биді, жас батыр Балпықты бұл шақта ашындырған Қыдан, не оның ойда жоқта төмен көшуі емес. Хан тұқымдарының бас жарып, көз шығаратындай оқшау, ішке сыйымсыз қылығы еді. Егер бұлардың осы күдігі расқа айналса, хан тұқымдары өздерінің туған-туысқандарын, құда- жекжаттарын ғана қанатының астына шақырып, қалың қазақты аждаһаның аузына тастағаны ғой. Әйел деген зұлым келеді, тіпті Қыданның қызы өзі ақ жібек көрпенің астында қойындасқан сұлтанға сыр білдірмей-ақ, рұқсат сұрамай-ақ, Жонғар Алатауы жақтан төнген қауіпті содан естіп-біліп, өз бетінше-ақ мұндағы туған-туысқандарына, әке-шешесіне хабар салған шығар. Ондай күнде де хан тұқымдарын ақтау қиын. Әншейінде қалың қазақты алтын қазынасы атайтын олар мынадай қатерлі шақта сол Қыданның бақыр басты қызы құрлы болмағаны ғой. Қыданның қызы әке-шешесіне хабар беріп үлгергенде, хан тұқымдары неғып сол алтын қазынасы – қара халықты ұмытып, керенаулана қалды.

	Осы сұраудың төңірегінде бұлар біраз тәжікелесті. Ал Қабан жырау әңгіме төркінін біраз арыға апарды. Кеудесінен әлдене үзіліп түскендей бір түрлі елегізіп сөйледі:

	– Қазынасыз бай бай емес, қарасыз төре төре емес. Шаңырағын қанша уық тіресе, сонша ақылшысы бар хан тұқымдарының көзін шел баспақ емес, басын қара тұман шалмақ емес деуші еді ғой. «Ханда қырық кісінің ақылы бар» деген сөз де осыдан қалған деуші еді ғой. Сонша ақылшысы, сонша ақылы бола тұрып, хан ием жалайыр елін ұмытпасқа тиіс еді ғой. Төренің төре болуында жалайыр мен найман жұртының жөні бөлек-тін. Шыңғыс ханның кейінгі қозғалысында сол жалайыр мен найман елі қандай ерлік көрсетпеді.

	– Қабеке-ау, аттың жалы, түйенің қомында тұрып, тым әріге сілтеп, ауа жайылғаныңыз қалай? Біздің жағдай мұны көтере ме? – деп Ескелді жыраудың сөзін бөлді.

	– Бұрынғының адамдары бізден әлдеқайда дана шыққан ғой. Хан тұқымдарының өз орын, өз жаратылысына орай қара қазаққа қарағанда сол бұрынғылардың даналығынан әлдеқайда мол сусындауға мүмкіншілігі бар емес пе? Сөйте тұра хан тұқымдарының кейде тереңнен толғап, тереңнен тартып, іс қылмайтынына өкінем де. «Бұрынғылардан дәріс алғандағысының нәтижесін жел ұшырып әкете ме» деп капаланамын да.

	– Қапаңыз орынды, жырау аға. Сонда да қоламтадан жаңа суырылған астың ыстығы қол мен тілді қабат күйдірмей ме? Әріден гөрі берінің толғамы қаттырақ тимей ме? Өзіңіз алтын жүзін тамашалаған, ұлар құстың қанатындай сусылдаған үнін естіген мынау әз Тәуке хан дүниеден өткеннен кейінгі заманда қоралы қойдай топырлаған хан-сұлтандардың қара қазақ баласын бір арнаға тоғыстыра алмағанын неге тілге тиек етпейсіз?

	– Ескелді-ау, мен де сөзімнің түйінін осы тұстан шығармақ едім ғой.

	– Бас-басына хан болмаққа қара қазақты ала қойдай бөле қырқып, айғайға ысқырық қосатынын неге айтпайсыз? Бізден гөрі оларға жиірек қатынайсыз. Беттеріне шыжғырып неге баспайсыз? Баласының шаһит кешкенін естірткені үшін домбыраның аузына қорғасын ерітіп құйған Шыңғыс пен Жошының заманы келмеске кеткенін, бас кеспек болса да, тіл кеспек жоқ өзге заманның туғанын жақсы білесіз ғой, аға.

	Қабан сәл іркіліп еді.

	– Ия, жас би дұрыс айтады, – деп, сөзді Дербісәлі іліп әкетті. – Ала қойды бөле қырыққан жүнге жарымайды деп, қара қазақ жағы талғанша сарнайды-ақ. Тап осы сөзге келгенде хан заты атаулының құлағы тас бітеліп қалатынына сақалды басым мен де қайранмын.

	Қабан жыраудың жүзі бір түрлі сынық тартты. Ортадағы оттың сәулесі мұның уысқа сыймас мол сақалында, құлжаның сақасындай үлкен мұрнында, қалың орманның ортасында жылтыраған қос көлшіктей жанарында жүгіріп жүріп, сондай бір тауы шағылған реңкін отырғандардың алдында қараңғылықтан аршып, айырып бергендей. Қатты екіленген Ескелдіге жауап сөз іздеген түрі де байқалмайды.

	Бұл көрініс екі ортада Дербісәліге жайсыз тиді. Әсіресе, жырау мен жас бидің соңғы ширығулары бір түрлі жараспағандай сезілген. Содан бұл үлкен кісі ретінде бір жарықшақ көргенге ұқсатты. Екеуінің ортасында мұның ойынша дәнекер боларлық тағы бір толғамдар керек еді. Оны Дербісәлі қиналмай тапты.

	– Ол шақта сендер түгіл мына менің жарық дүниеге келмеген кезім, – деп, Дербісәлі күпісінің екі өңірін ашыңқырап, отқа жақындай қайта сөйледі. – Сонда мына Тарбағатайда қалмақтардың Ұлы жиыны болған екен. Ол жиын жайында әкем Қанқожа айтып отырушы еді. Әкем жарықтық өнерімен, ісімен ел алдына түскен адам емес, бірақ анаған-мынаған құлағы түрік сұңғылалығы бар еді. Сендер мынау өткен заманды, әз Тәуке ханды ауызға алғасын еске түскен әңгіме ғой. Сіз де тым әріге кеттіңіз деп сөкпегейсіңдер. Біле білсеңдер, бұл әрінің емес, ізі суымаған берінің әңгімесі. Міне, сол жиынға мұрындық болған қалмақтардың әлі күнге аруақ тұтары Батыр қонтайшының еркі деседі.

	«Сенің күшің бірлікте» деген тасқа қашап жазар сөзді алғаш рет қалмақтардың құлағына құйған сол Батыр қонтайшы, шамасы. Ол жиынға бүкіл ойдағы- қырдағы қалмақтардың басты-басты адамдары тегіс қатынасыпты. Тіпті ойдағы-қырдағысын қой, анау Еділ бойындағы торғауыттардан да ат арытып адамдар келіпті. Олар өзара түбі бірге туыс екенін ұмытады дейсіңдер ме? Ұлы ұранның үстінде бүйірлері қызып, қиқуға қиқу қосып келеді ғой кәпір немелер. Моңғол, ойрат, торғауыт дейміз. Діні бөлек бәрі қалмақтар ғой соларың. Міне, сол ұлы жиында күллісі ант-су ішісіп, үлкен заң шығарған екен дейді. Ол заңның қасында әз Тәуке ханның «Жеті жарғысының» ауқымы әлдеқайда тар ма деймін.

	– Бұл жерде сіз нені көздедіңіз, түсінбедім, – деп, Қабан жырау қозғалақтап, сақалды иегімен төсін уқалағандай басын шайқай берді. – «Жеті жарғы» – ішкі ел заңы. Ал сіз нысанаға алған қалмақтың үлкен заңы ол нағыз қанды соғыс заңы емес пе? Екеуін шендестіре сөйлеуден, ақсақал, не ұта қоямыз? Ал тап сондай соғыс заңы бізде неге жоқ десеңіз, Түркістанда бас қосқан Тәуке хан мен үш жүздің түлегі – ұлы билер сол жағын неге ойластырмаған десеңіз, онда әңгіменің төркіні басқа.

	– Жырауым, мен сіздер сияқты ел тағдырын мойнына алған адам емеспін, жай шаруа баққан қара қазақпын. Бірақ сонда да сөз бен сөзіміз үндес шыққандай. Ал айтты, айтпады, ондай соғыс заңы біздің тақиямызға тар келер ме еді?

	Қабан жырау «осы сөзді шынында мына Дербісәлі шал айтып отыр ма?» дегендей қабағын ажырайтып, бұған бұрыла бір қарады. Балпық та осы жолы жүзін көтеріп, тосын ықыласпен әкесін барлады.

	– Біз өзіңіз айтқандай, шаруа баққан, мал баққан бейбіт елміз. Соғыс заңы біздің не қажетімізге керек? – Бұл Қабан жыраудың ойындағы анық жүрекжарды сөзі емес, Дербісәлінің, не басқалардың тілін шығару үшін әдейілеп қиялай тартып, бір сызып өткені еді.

	– Апырау, енді қара қалмақ қозғалып жатыр деп, қара аспанды төндіруші өздерің ғой! – Осыны айтты да, Дербісәлі ең алдымен оттың ар жағындағы өз баласынан сескенген түрін байқатты. Тілін тістей жырау мен Ескелді биге қос жанарын кезек-кезек жүйткітті. Аңдаусыз сөзі үшін тап қазір мынау үшеуі тарапынан ешқандай қатер жоқтығын сезіп-білгесін ғана сөзін жалғастыруға қайрат тапты. – Анау-мынау үркіншілік заманда қара қазақ жадында тұтар, арқа сүйер, кәперіне алар бір сызу керек емес пе?

	– Ондай сызу бар. Ол хан-төренің көкірегінде, ақ мамық төсегі мен жаюлы дастарханында! – деп, Қабан жырау кесіп айтқанға ұқсады.

	– Сол хан-төренді қазір көрсетші. Жаңа ғана сол хан-төренің тұқымдары жайында өздерің ненi бықсыттыңдар?

	Дербісәлінің мына сөзіне Қабан жырау мырс күлді. Ал Ескелді басына қара жамылғандай жүзін бұрынғысынан да төменірек салды. Ескелдінің осы райы Балпыққа да көшкендей, ол да төмен тұқырды. «Ия, ақыл таппай ер жерге қараған заман». Бұл Қабанның басына келген ой. Ол Ескелді мен Балпықты байқап, олармен бірге саруайымға салынып, құрдымға кеткісі келмеді. Ақын жанды, құбылмалы мінезді адам ғой, туы қайта шалқып, түн түнегі төбеден басқан мына бір кішкене қостағы түтінді ауадан шабыт тапқанға ұқсады.

	– Ақсақал, бізді өйтіп, көзге шұқып қайтесіз? Неше атамыздан бергі үрдістің құрсауын бұзып, ауа жайылып, қайда шарықтамақпыз? Анау-мынау заманда қараға туған күн төреге де туады. Ташкент асқан Қыдан шалдың мал-жаны өткен жолдан жау қалмақ өте алмас дейсіз бе? Құдай оның бетін аулақ қылсын. Сонда да жаман айтпай жақсы жоқ, қалмақ қозғалған шақта төре тұқымдары жердің жарығына түсіп кете алмас. Еңғұрмаса соны ойлап, бір іс қылар. Құдай аманда артын көріп алармыз. Ал Батыр қонтайшының жаңағы үлкен заңын әулиемдей етіп, мансұқтауды сауапты іске балағым жоқ. Ол әлгі туғанда қан уыстап туған Шыңғыс хан заңдарының сәл тігісі жатқызылып, жұмсартылған нұсқасы ғана емес пе?

	– Бұл сөзіңе әбден-ақ қосыламын, еш дауым жоқ, – деп, Дербісәлі кәрі бурадай қозданып, тұлабойын түгел қозғалысқа келтіре сөйледі. – Шыңғысханның заңдарына түр-ұқсыны келеді-ақ. Соның тапқан баласындай десең де қате емес. Тек мына соңғысының мұсылмандығы басым ба деймін. Шыңғыс хандікі қаны тамшылаған қатал заң. Онда мысалға жазаның бір-ақ түрі бар. Ол – өлім. Өлім жазасы. Ал қалмақ заңында өлім жазасы жорыққа шақырғанда бой тасаласаң, жау келе жатқанын көріп тұрып бүгіп қалсаң, жорық үстінде ұлы кінәздардың айтқанын екі етіп, тілін алмасаң ғана қолданылатын көрінеді. Ал соғыс үстінде қорқып, бас сауғалағанға өлім жазасы жоқ, оны тек әйелше киіндіріп, көптің алдында мазақ етеді екен.

	– Дербісәлі ағамыз бұл сөзді неге туындатты, мен түсініп отырмын, – деп, Ескелді дәнінен шаңы көп таластың негізгі түйінін аршып алуға ыңғайланды. – Батыр қонтайшының тұсында Тарбағатайда бас қосқан қалмақтар жасаған заңды сіздер секілді түбегейлі білмесем де аз-мұз хабардар едім. Сонда менің ұққаным, оның негізі соғыс заңы екені рас, бірақ одан да жоғары тұрған мән- мағынасы – осы Дербісәлі ағамыз айтқандай, ойдан-қырдан жиылған қалмақтардың, тіпті сонау Еділ бойынан келген торғауыттардың – бәрінің тас- түйін етіп басын біріктіруде жатыр ғой. Міне, әңгіменің түп қазығы қайда? Сол қалмақ заңының түп қазығы қазақтың хан-төресінің ақыл-зердесіне неге жетпейді, көкірегіне неге батпайды?

	– Бірақ ол жиыннан кейін де Батыр қонтайшының мұрагерлері тұсында қалмақтар өзара шайнасып, талай рет быт-шыты шықты емес пе?

	– Быт-шыты шықсын-ақ, Қабеке, бірақ ол жиынның табы қалмақтардың көкірегінде қалды емес пе? Бүгін быт-шыт болғанмен, ертеңіне қайта ауыз жаласуы қазақтарға қарағанда әлдеқайда тез де оңай. Дербісәлі ақсақал сияқты үлкендердің әңгімесінде осындай ойдың тұнығы шайқаусыз тұр емес пе?

	– Мен бір нәрсеге ой жеткізе алар емеспін, – деп, Балпық отты көсеп қойып, бұл да бір тіл қатты. – Батыр қонтайшы ықпалы күшті данышпан-ақ адам шығар. Мына біздің іргеміздегі қалмақтар мен Еділ бойының торғауыттары ұшқан құспен жарысып, өзара ат сабылтып, қатынасып-ақ тұрсын. Бірақ олардың басын Батыр қонтайшы қалай қоспақ, ортасында талыстай болып қазақ даласы жатыр емес пе? Әлде қазақ даласын хан-төресімен қосып, қусырып әкетпек дәмесі бар ма еді?

	Жас батырдың сұрағына қайсымыз жауап береміз дегендей Дербісәлі мен Қабан жырау бір-біріне жалтақ-жалтақ қарады. Ескелдінің де ыңғайын нысанаға алысты. Бірақ ол көзін оттан көтерген жоқ. Ақыры, Дербісәлі Қабанға жол берген ишара жасады.

	– Батыр қонтайшы қазақ даласына онша көз алартпапты, Балпықжан. Есте қалған ескі әңгімелерге жүгінсек, ол соғыс заңын қабылдады дей тұрсақ та, көкірегі кең біршама бейбіт адам сияқты. Ал торғауыттармен қалай бас қосыспақ дейсің ғой. Оларды Еділ бойынан көшіріп әкелмек болды емес пе? Торғауыттардың қазіргі ханы Аюке он екі жасына дейін сол Батыр қонтайшының қолында өз баласындай тәрбиеленіп өсіпті. Батыр қонтайшы оларды сөйтіп ішке тартқан ғой. Жаңа айтылды емес пе? Батыр қонтайшыдан кейін оның мұрагерлері тұсында қалмақтар өзара тіс салысып шайқасты деп. Міне, сол Еділ бойындағы торғауыттар енді-енді бері қарай қозғалғалы тұрғанда Батыр қонтайшы өліп, мұндағылардың шат-шәлекейі шыға бастағасын, олар бөгеліп қалыпты. Сол бөгелгеннен әлі бөгелуде. Бірақ арадағы туыстық желі үзілмеген сияқты. – Қабан жырау сәл тоқтап барып, әңгімесін жалғады. – Ал Батыр қонтайшыдан кейінгі Қалдан-Бошақты дейді және бүгінгі Сыбан Рабтан дейді, бұлар жолындағы тас қабырғаға қарамайтын анық басбұзарлар сияқты. Шүршітпен екі ортада ойран салып келеді. Бізге қанша тіс батырды. Ал бүгінгі әңгіме тағы мынау.

	Осы кезде есік ашылды. Енді келетін ешкім жоқ, мынау есік ашқан күзетші жігіттердің бірі шығар деп, үйдегі төртеу кіретін адамға тым жайбарақат қараған. Бірақ киіз есік айқара ашылды да, ар жағынан түн түнегінен басқа ешкім де, ештеме де көрінбеді. Есікті жын-шайтан келіп ашып тұр ма дегендей от айналасындағылар бір-бірімен көз түйістіріп те үлгерген. Жоқ, «кіріңіздер» деп, сыңғыр еткен әйел даусы естілді. Ескелді өз бәйбішесінің даусын таныды.

	«Мұншама мезгілсіз уақытта бұл кімді ертіп кеп жүр?»

	Ескелдінің бәйбішесі жол беріп тұрған адамдар кіре қоймады. Енді болмаса Балпық атып тұрып, сыртта тартыншақтаған адамдарға өзі баратын еді. Салғыртып барып, әйтеуір біреудің шет-пұшпағы көрінді. Ол тым баяу қозғалып, үңірейген түн түнегін өз денесімен көлегейлеп, аласа есіктен еңкейіп өтіп, әрең табалдырық аттады.

	Бірінші кірген адамның дене тұрқы ұзын екен, бет-жүзін ажырату қиын, басына киген жұқа киізден тігілген далбағайы екі иығын ғана емес, маңдайынан көп төмен түскен, көздерін де толық жауып тұр. Ал жағасы көтеріңкі, етегі аяғының басына дейін жеткен ұзын ішік иегін қоса бүркепті. Далбағайы кең, бұл адам төмен қарағанда өзінің аяқ жолын ғана көретін болар.

	Екінші кезектегі бір тегене қымыз көтерген Ескелдінің бәйбішесі – Ақжәмилә еді. Бұл үстіне көнетоз жұқа шапан ілген, басындағы кимешегі мен оны бастыра тартқан ақ орамалы мұның да бойын ұзартып тұр. Тегінде, мына Қабан жырау мен басқалар мәслихат құрған алты қанат үй осы Ескелдінің бәйбішесі Ақжәмиләға қарасты дүние еді. Мынау туырлық, түңліктерінен бастап, қошқар мүйіз, сыңар өкше, ит құйрық, не қыңыр мойын сияқты өрнектер салынған басқұрларына дейін осы Ақжәмиләнің, не оның басқаруымен ойнақтай басқан ауыл әйелдерінің қолдарынан шыққан. Бұл үйді Ескелдінің ет бауыр жақындары, не Ескелдіні жас би атап, қадір тұтқан тілеуі бір айнала жұртшылықтың біразы ақ орда деп те атайтын. Солай атауға лайық туырлықтары ақ қойдың жүнінен басылған киіз, әрі шаңырағы биік, еңселі келген үй екені де рас еді.

	Қазір осы ақ орда мынадай күдігі мол, үлкен-кішіні ұйқыдан бездірген алмағайып күндерде Ескелдінің еркі, ұйғарымы бойынша басқа ордаға айналдырылған. Ақжәмилә уақытша бала-шағасымен Ескелдінің кіші әйеліне қарасты боз үйге кірді де, мына үлкен үйді жерге төселген киіз-көрпелерден басқа еш жасау-жабдықсыз тұрғызып, оны ел басшыларының осындай күн-түн демей бас қосатын орны етіп жариялаған. Бала-шағалы әйел, әрі өзі сияқты бауырынан өргендері көп тоқалдың қолына қараған, тең шешілмеген күн болғанмен Ақжәмилә мынадай түн ортасы ауған шақта да бет-ажары ашық жарқын еді. Қолындағы бір тегене қымызды жерге қоймастан, өзінің соңынан кірмекші үшінші адамға жол беріп жатты.

	Бұл үшінші адамды Ескелділер бірден таныды. Белін жуан белбеумен тас қып буған қысқа жарғақ тонды, сеңсең бөрікті, қасы-қабағы да, уысқа толмас сақал-мұрты да селдір, өзі де жұқалтаң денелі, аяғын тағалы аттай ойнап басқан ширақ жүрісті Құлжа еді. Бұл мына Дербісәлімен туыстас адам, жалайырдың ішіндегі Андас есімді атаның алты әйелінің бірі – Тасбикеден туған Меңлібай ұрпақтарына жататын. Бұлардың қыстауы Ортаөзекте емес, Түйемойнақ жақта. Екі ортаны мынадай түннің түнегінде айсыз қараңғылықта кемі үш бие сауымындай уақытта жүріп өтуге болады. Үйдегілер Құлжаға көп алаңдап жатпады, тіпті оның төсін басып, «Ассалаумағалайкөм» деген даусын да естімегендей. Бәрінің мына бірінші кірген, жүзін далбағай жасырған адам кім деп, ең алдымен соның шешуін таппаққа іштей аласұрған түрлері бар.

	Құлжа Дербісәліден көп кіші, мына Қабан жырау шамалас адам. Үйдегілердің назары өзінде емес екенін байқаса да, оған мән бермегенсіп, жүзіне күлкі табын үйіріп:

	– Сіздердің ұйқы көрмеген жайларыңыз алыста жатқан біздің қабырғамызға батты. Мұндай күнде жылы төсектің қызығын көру құдай алдында бәріміз үшін де күнә. Сосын да бір түнгі ұйқыны садақаға атап, бері тартып отырдық. –

	Ескелділер Құлжаның сөзін әлі де олқысынған күйде еді. Әрі бір сөзін ұстаса, екіншісі сұрша құсша құлақ тұсынан дыбыссыз ұшып өткендей оның не айтып, не қойғанын толық түсінген де бірі жоққа ұқсайды. Олардың осы дағдарған күйін ащы ішекше соза беруге ұяты жетпей қасындағы ұзын бойлыға дігір етті:

	– Әй, жүз көрсетсеңші.

	Ұзын бойлы киген ішігінің ішінде-ақ ортан белінен сынып түсердей бір шұғыл қимыл жасады. Мұнысы әйел қимылына қатты ұқсап-ақ кетіп еді. Сосын ол маңдайынан көп төмен түскен далбағайын көтеріп, әлі де жүзін толық ашпай, басын төмен иіп, отырғандарға сәлем берді. Мұның кім екенін бірінші байқаған Балпық еді:

	– Дарабоз жеңешем ғой мынау! Төбесі көк тіреп келгенге әлдекім екен десем. – Балпық осы түнде бірінші рет көңілденіп, домалақ жүзіне балалық елгезектік әлдеқайдан кеп қона кеткендей. Енді ғана бұл екеуге орын беру керектігін есіне алып, от басынан атып түрегелді.

	– Е, Құлжаның үйіндегі өзіміздің келін баламыз екен ғой, – деп, Дербісәлі де дауыстап жатыр.

	Дарабоз Ақжәмилә қымыз толы тегене қойған аяқ жақтағы киіз үстіне тізе бүкпек еді, үстіндегі ұзын ішік пен басындағы далбағайы ештемеге ырық беретін емес екен. Ескелді соны байқап, бұл да жеңгесініп:

	– Көктемнің күнінде осыншама қалың киініп, сендер де Бәйшегір Қыданға ұсап, әлдеқайда безіп бара жатқаннан саумысыңдар осы? – деді.

	– Ия, Есекем дұрыс айтады. Неше жерден жау алса да шешсеңші үстіндегі тұлыбыңды. Тоқтышақтың терісіне сонша жасырынатындай келін боп бүгін түскен жоқ едің ғой. – Балпық осыны айтты да Дарабоздың үстіндегі қалыңды сыпырысуға қолын созды. Бұл кезде Құлжа отты айналып өтіп, Қабанның қасына жайғаса беріп:

	– Бәйшегір Қыданға ұқсағаны несі, ол қашан елден безіп еді? – деді. Дарабоз ішігін шешіп, Ақжәмиләнің қасына жайғасқанша, Дербісәлі оған Қыдан жайын түсіндіріп те үлгерді.

	Ақжәмилә жұрттың аяқ жолы дұрыс көрінсін деді ме, сексеуілдің екі-үш бұтағын шоқ үстіне тастап жіберіпті. Жасылдана көтерілген жалын, әрі оған екі келіншектің жүзі қосылып, ақ орданың ішіне шынында самаладай жарық орнады. Отырғандар енді байқады, Дарабоздың қысылатындай да жөні бар екен, себебі ұзын ішіктің ішінен бұл біршама алабөтен киім киіпті. Пәлендей алабөтен де емес, бұл осы өңірде сирек кездесетін, әйелдердің ұзақ жүрісте, жорық үстінде иыққа ілетіндері еді. Бұларды Дарабоз әлдеқайдан тауып әкелмеген, өз қиялымен өлшеп-пішіп, өз қолымен тіккен еді. Енді оны үстіне жапсырып, осы қалпында ел басшыларының алдынан бір өтуді арман еткен. Күн санап, сағат санап отырған шақта ол арманды жүзеге асыруды кейінге қалдыра беруден не қайыр?

	Дарабоздың кигені белін қапсырмамен буған, ұзын жеңі мен тізеден жоғары етегін жиектей құс таңдай, иір мүйіз өрнектер салынған көк масаты қамзол еді. Ең ғажабы ол емес, жайшылықта әйелдердің осындай қамзолының астынан қос етек көйлегі делеңдесе, Дарабоз ол ғұрыпты тәрік еткендей. Бұл көйлектің орнына түсі белгісіздеу шалбар мен ұзын қонышты етікті жаратыпты. Бұған елік сапты қамшысы мен сыртынан көгілдір орамалмен бастырып байланған қамшат бөркі қосылып, айқай ұранды жорық, не алысқа сілтеген көш үстінде ат құлағында ойнаған жас қыздың келбетін беретін еді.

	Дарабоздың мына түріне ең алдымен Ақжәмилә қызыға қарады. Кимешектің үстінен дағарадай орамал тартқан, нәркес көзді, тап қазір реңкі әлденеден қас пен көздің арасында солғындап, бет-әлпетінде сүйек іздері де білініп қалған ба, жоқ әлде сексеуіл отының алқын-жұлқын жарығында солай көріне ме, әйтеуір жұрттан оқшау киініп келген Дарабоздың қасында Ақжәмиләнің өңі тез өзгеріп сала бергендей. Ал Дарабоз керісінше үлкен-кіші ер адамдардың көзін тартып, құлпырып кетіпті. Жас жағынан Дарабоз Ақжәмиләден жарты мүшелдей үлкен. Бәйбіше атағы бар Ақжәмилә жиырма беске жаңа ілінсе, Дарабоз отыздың үстіне шыққан және де бұл табалдырық аттап, анау Құлжамен тұрмыс құрғалы қай заман! Өң жағынан да Ақжәмиләдан көп озық емес. Дөңгелек жүзінде күн мен жел табы көбірек білінеді, тек айшықты көздері ғана мұның кескінін сәл бөлектендіріп тұратын. Әрі Ақжәмиләдан сәл де болса сүйегі ірі, қозғалысы ширақ. Жас кезінде шешесі Дарабозға: «Әттеген-ай, мына тұрпатыңмен, мінезіңмен ұл боп тумағаның-ай!» деген өкінішті талай айтқан.

	Адамды шүберек жасартады деген рас-ау. Жасы Ақжәмиләдан үлкен, өң жағынан одан көп асып кетпеген, етек басты үй тіршілігінің тауқыметін көтеру жағынан да үлесі аз емес Дарабоз тап қазір Ескелді бәйбішесіне қарағанда әлдеқайда жасаң, әрі бағы жанған күйде еді. Ақжәмилә Дарабоздың өз басына қанша қызыға қарағанмен, тегенедегі қымызды сапыра отырып, алғаш кіргендегі ашық, жарқын жүзін жоғалтпауға тырысты.

	Дарабоз күйеуі Құлжа екеуі жаңа ең алдымен Ақжәмилә отырған кіші боз үйге ат басын тіреген. Ескелділердің осында екенін біліп, аттарын сонда қалдырып, бері аяңдап еді. Ақжәмилә бұларға ілесе бір тегене қымыз көтере шыққан.

	Қабан жырау бір тостаған қымызды қолына ала отырып:

	– Ия, сөйле, – деп, Құлжаға қарады.

	– Дарабоз сөйлесін, – деп, Құлжа ірге жаққа жүз жасырмақтай шалқалай берді. Бір-бірімен қыз алыса беретін он екі ата жалайыр адамдарының біріне келін, біріне жеңге есепті Дарабоз күйеуінің мына рұқсатынан бетіне қызыл ала қан жүгіргендей ұялған түрмен өз бойына жарасты ибалылық көрсеткен болды. Бірден суырылып ала жөнелмеді. Ақжәмилә ұсынған қымыздан дәм татып, төрдегі жасы үлкен Дербісәліге қырын отырған күйі көзін төмен салды. Қабан жырау жас жағынан өзі шамалас Құлжаның әйеліне барлай қарап, Дарабозға осы қалпында қолына найза ұстатып, жанына садақ байлап берсе, тіптен жараса кететінін ойша мөлшерледі. Ол түйсігін жасырған да жоқ, ашық айтып салды:

	– Қарындасым-ай, саған ерлер мінер құр ат пен олардың бес қаруы ғана жетпей тұр екен.

	Қабанның Дарабозды «қарындасым» дейтіні – бұл да жалайыр ішіндегі мырзаның қызы еді. Сол мырзаның бәйбіше қарашапан деген бұтағынан тарайды. Қабанның сөзін Ескелді мен Балпық та жамырай қостады:

	– Қабеке-ай, менің көкейімдегіні қыл өзектен тартып қалдыңыз-ау.

	– Мен де сөйдемек едім.

	– Заманына қарай адам да құбылады емес пе, – деп, Қабан алғашқы сөзін одан әрі тиянақтай түсті. – Кім білсін, Дарабоздың осы түрі ертеңгі күннің қамы түртіп оятқанға ұқсас бір нышан болып жүрмесін.

	Дербісәлі қасындағы Қабанға сергек көздерін тағы бір жүйткітіп қалды.

	– Мен не айтайын, – деп әлден уақытта ғана Дарабоз ағаштың қуындай тақ ете қалды. Қоңыр тарғыл даусы үзілмей шықса, бірте-бірте құлаққа жағымды естілетін еді, әрі әйелдік түр-кескініне кесірін де келтірмейді екен, қайта өзгеше бір қайталанбас үйлесімді сипат беретіндей: – Ақын аға тап қазір көл үстінде сұқсыр үйрек алған лашын құстай үлкен бір құдіретті сөз түйінін іліп түсірді деп ойлаймын. Өз басым мұны ақын ағаның кемеңгерлігіне балаймын. Сіздерден ұйқы қашырған, сіздер қауіп еткен күндер бізге де қара тас, мұз төсеніш болып тұр. Ғали арыстанның зұлпықары бағытынан адасып, төбемізге құлап түсердей, алланың қандай да бір қаһарына қалған жандарға ұқсаймыз. Міне, осындайда ақсарыбасымызды атап, күнәміз болса кешір деп, таңғы зауал мен кешкі бейуақ шақта құдайға жалбарынуды ұмытқамыз жоқ. Бірақ құдай айтқан екен дейді, «сақтансаң сақтаймын» деп. Есекемнің сөзі біздің құлағымызға да жетіп жатыр. Қауқары бар әйелдер ерлерше киінсін деп жар салған екен. Бірақ құр киімнен не шығар? Осылай ойлап әнеугүннен бері мені бір түлен түртті. Отағасын мазалап, түнделетіп бері тартқаным осыдан еді. Сіздердің алдарыңыздан өтпей істеген ісімізді құдай қабыл көрмес деп жорыған едім. Егер сіздер рұқсат етсеңіздер (сәл бөгеліп, аузын алақанымен басқандай бір қимыл жасады)... ия, сіздер егер рұқсат етсеңіздер, әйел заты да адам баласының жартысы ғой, сол ақ жаулықты әйелдер ортасында «сендер де қолдарыңа қару ұстаңдар, ойнатып ат мініңдер» деп ұран салмаққа аңсарым қатты ауғандай.

	– Жалайырдан да бір қыз туған екен-ау! – деп, Дербісәлінің көкірегі қарс айрылғандай сөйледі. Қалтасынан үлкен ақ орамалын суырып, көзін сүртті. Ел басына қауіп төнгеніне бұл енді ғана сенгендей.

	– Бұлай айтарың болса бүгінге дейін екі иығыңды тас басып жатты ма? – деп, Ескелді наразылық білдірген адамша күңк етті.

	– Қайдам, жаманның ақылы түстен кейін кіреді деген рас та.

	– Жоқ, Дарабоз қарындас, кім жақсы, кім жаман оны түстейтін заман емес. Рұқсатты мен бердім. Осы келісіңнің өзі қарлығаштың қанатымен су сепкендей бар. Ертеңгі ұран салып көтерер ісің қара дауылдай соғар қайратқа ұлассын, – деді Қабан.

	– Рахмет, ақын аға!

	– Тек, қарындас мынаны ойла! – деп Қабан жырау тағы сөйледі. – Ертеңгі күні заманның қалай құбыларын біз өзіміз де білмейміз. Сондай толқымалы сәтте біздің аузымызға қарамай іс қыларлық қайратыңа ақыл қосып ал. Ескелді мен Балпықтың біраз жігіттері бар, олар сендерге қылыш сермеп, найза шаншуды үйретер.

	– Осындай қыздарымызға дейін суық қару ұстатқан, заман-ай! – Дербісәлінің шынында көңлі бұзылған екен. – Онда мен де қарап жатпаспын. Аяқ алып жүре алатын шал-шауқандардың бәрін құйрығынан найзамен түртсем де көтерермін. Бірақ бәрімізге бірдей ұсталар соққан шанышқы темір жете ме?

	Өзі шешен, өзі батыр, андас ішіндегі үлкен бір атаның басы болған көшелі адамның бүйтіп Үгiтiлгенiне Ескелді таңырқап еді:

	– Сізге мұндай көз жасы жараспайды. Елдің еңсесін көтеретін бәйтерегіміз, қайта оның жүнін жыққыңыз келеді. Ұсталар соққан темір шанышқы жетпесе, аяқ асып жүре алатын шал-шауқандарға басқасы бар. Қабекең айтты емес пе, ертеңгі күні заманның қалай құбыларын өзіміз де білмейміз деп. Бұл анық сөз. Сондай бір күнде қызыл қарын жас балаға, балалы әйелдерге, дүние-малға ие болатын да кісілер керек емес пе? Олар мына сіздер болмай кім болмақ?!

	Осы тұста қымыз құйып отырған Ескелдінің бәйбішесі Ақжәмиләның да үндемей қалуға дәті шыдамағандай:

	– Онда үлкендердің алдынан мен де өтейін. Анау боз үйдегі менің күндесім келіссе, балалардың бәрін соған тапсырып, Дарабоздың ұранына мен де қосылайын.

	– Саған кесікті екі сөз айтайын, апасы, – деп Балпық суырыла жөнелді. – Мұндай күнде боз үйдегі күндесіңе жүгінсең шашы ұзын, ақылы қысқа әйел екендігіңнің атой бергені. Ал жүгінетін адамыңның сөзін тыңдасаң, сен Дарабоз жеңешеміздің тобына қосылмайсың!

	– Неге қосылмаймын? – Ақжәмилә қолыңдағы ағаш ожаумен желке жағынан күжінеген Балпықты маңдайдан салып қалардай бар денесімен бұрыла сұңк етті. – Дарабозға ұқсап ерлерше киініп, садақ асынып, ат ойнатып шықсам тақияңа тар келемін бе? Қыз да болсам батырдың тұқымымын ғой.

	Ақжәмиләнің бұлай сөйлеуі тегін емес. Бұл да осы Дербісәлі, Балпықтар шыққан андас елінің қызы. Шежіре құмар қазақ ата, ру бөлінісін, қорадағы мал санынан әрмен мықтап жадында тұтқасын Ақжәмиләнің жаңағы сөзінен соң бірден Андас атаның ішкі бөлінісін, осы Ескелді би бәйбішесінің батыр әкелерін естеріне түсiрiстi.

	Сірә, Андас ата алты әйел алып, оның бесеуінен туған балалар кейінгі замандарда көп өсіп-өнгесін, сол Андас атты рудың ішкі бөліктері сол бес әйелдің атымен аталатын. Қарашаш, Қаламқас, Тасбике, Ақбұрым, Толымбике деп келеді. Бүйтіп ру аттарының ана атымен аталуы ол замандарда пәлендей таңсық та, сөлекет те көрінбейтін. Себебі қазақта Мұхамед пайғамбарға дейін аналық ру үстемдік етіп, кейін замандар өте келе ғана оны аталық ру ығыстырған сыңайлы. Сөйтсе де ежелгі дәстүр де ара-тұра шаң беріп, шежіренің әр тұсында ана есімдері кездеседі. Баз бір шежірешілердің айтуынша, осы Дербісәлі және Ақжәмиләнің әкесі Қайдауыл Андас атаның төртінші әйелі Ақбұрым шешейден тараған ұрпаққа жатады. Зерттеушілердің пайымдауынша, арғы шежіреде артына мол із қалдырған, сүйегі мықты аталардың есімдері ғана жазылған1. Ал жалқылар мен жабылардан секіріп өте берген. Сондай сүйегі мықтылардың қатарында Ақбұрым шешеден туған Қалқа, Түшімбет, Төлес екен де, Қалқадан туған Дүйсенбі, одан туған Таймөңке, Қайдауыл, Қанқожа, Лепес (араларындағы секірістерді санамағанда осылай). Міне, Дербісәлі осындағы Қанқожаның бел баласы да, мына Ескелді би бәйбішесі Ақжәмилә – Қанқожаның тетелес ағасы Қайдауылдың шөбересі.

	Осы аталардың ішінде Дүйсенбі мен оның екінші ұлы Қайдауыл біршама батырлығымен аты шыққандар. Сол Дүйсенбі мен Қайдауылдан шыққанын Ақжәмилә керек жерінде қалай мақтан тұтпасын? «Мен де батырдың тұқымымын» деп неге айтпасын? Ақжәмиләнің осындай сөзінен соң отырған қазақтар жас бәйбішенің арғы тегін, батыр бабаларын көз ілеспес шапшаңдықпен сараласқан еді. Балпық та осындай күйге ұшырағанмен, аса көп бөгелмей, әрі бұл өзіммен аталас, жақын туысқан адамның қызы ғой, апайым ғой деп жатпастан жауабын сексеуіл діңіндей етіп, тым қатайта қайтарды:

	– Батырдың тұқымы екеніңде дауым жоқ. Бірақ аяқ жолыңнан арғыны көрмейтін әйел екеніңе осы сөзің және айғақ. Сен бүгінде өз шаңырағыңды танымай далбасалап отырсың. Біз бүгін мұнда неғып бас қосып, мәжіліс құрудамыз? Басқа үйде бас қоссақ, көзіміз көрмей ме? Бірақ мынау Есекемнің шаңырағы. Тәңір бұйрығымен бұл шаңырақ қиын-қыстау күнде бәріміздің ант- су ішетін, ақыл қорытатын ордамызға айналды. Сол орданың бағым-күтіміне өзің сияқты аруақты батырлардың зерделі бір тұқымы керек пе, жоқ па?

	Ақжәмилә одан әрі сөз жарыстырмады. Дарабоз оның осы әдептілігін іштей бағалап, әйел адамға әйелше жымиыспен, соншама елжірей қарап, қолдау көрсетті. Жаңа ғана сөздері добалдай, батыр пішініндегі Дарабоз енді нәзік жанды періште сияқтанып, Ақжәмиләнің қасынан табыла кеткендей.

	‡лкендер де Дарабоздың осы реңкін жоғары бағаласты. Жалпы бұл адамдар бірін-бірі бүгін ғана танып-біліп отырған жоқ қой. Бұл Дарабоз мына андас еліне келін боп түскенде мұның тегін жан емес екенін табанда-ақ сезіскен-ді. Келе-келе оның бұлар ойлағаннан да керемет, көкірегі жүйрік жан екенін бағалап, арнайы бата беруді де ойлаған. Оның да жөні көп күттірмей келіп еді. Бірде сонау Іленің төменгі жағалауындағы Ақдаладан, күшік елінен атақты Жолбарыс би келді. Қасында небәрі жиырма бес жастағы, бірақ сол күшік елімен қоңсылас жалайыр-балғалы елінің көсеміне айналған Есентүгел бар. Бұл мінезі біртоға, аса көп сөйлемейтін, Жолбарысты аға, әрі пір тұтатын ибалы жігіт еді. Бұл мына өрдегі жалайыр туысқандарының көсемдерін жақсы танымайтын да. Жолбарысқа ерген мына жүрісі соларды біле түсу мақсатынан туған. Ал Жолбарыс мына Дербісәлі ақсақал қатарлас қартаң адам. Әрі осы Дербісәлінің әкесі Қанқожаның үлкен ағасының балаларымен құдандалдығы бар- тұғын. Ол үлкен аға өзі ерте өлген, одан туған үш бала қызыл шақа күйінде қалған, есесіне бұлардың шешесі Қырғыздың сүйегі берік шықты. Қазір сол үш бала да, олардан тарағандар да Қырғыз балалары аталады. Әрі көптігіне орай мына Дербісәлілер қыстаған Ортаөзектен төменіректе Жазылбек қырғыздары, Ақтөбе-Шұрық қырғыздары, Көкдала қырғыздары атанып, үшеуі үш ауыл болып отыр. Дербісәлінің басы ауырып, балтыры сыздаса ең алдымен қол созар етбауыр жақындары осы Қырғыз балалары еді. Қырғыз шешенің бұл күнде өзі де жоқ, сосын да оның балалары ең үлкен туысымыз деп Дербісәліні қадір тұтушы еді.

	Жолбарыс жоғарыда аталған үшеудің ішінде Көкдала қырғыздарымен құдандал. Сосын да бірден солардың шаңырағына ат басын тіреді. Ертеңіне бірден сәлем бермекке Дербісәлі аулына аттанды. Екі қарт бір-бірімен төс қағыстырып, көріскеннен-ақ Жолбарыс қайтқанша, яғни бір айдай бір-бірінен жұбы жазылмады. Кәрі бұғылар айыздары қанғанша әңгіме айтысты, асықпай ел аралады. Бұл балғалының жас көсемі Есентүгелге шалқар теңіздің суынан сусындағандай әсер етті.

	Бірде бұлар осы Дарабоз келін боп түсіп отырған андастағы Кенжеке аулына келді. Тап осы тұста бұлардың тобына Қабан жырау, Ескелді би және ол кезде Ескелдімен аралас-құраластығы жоқ жас Балпық та қосылып еді.

	Мұндай ел ағасы адамдардың келуіне бәрінен жасы үлкен бола тұра Кенжеке құрақ ұшты. Баласы мына Құлжа мен келіні Дарабозды зыр жүгіртті. Осы бағдарда бәрін жас келін Дарабоздың мысы басты ма, Кенжеке үйінің оюлы сырмақ, көрпе төселген төріне жайғасқан аузы дуалылардың әңгімесі әйел затынан шыққан асылдарға ауысты. Сонау Жиренше шешеннің Қарашаш сұлуынан бастап, бергі тарихтағы, әр елдің шежірелерінде аттары алтын әріппен жазылған аналарды еске алысты. Сөйтіп, тепектесіп келіп, осы үйдегі өздеріне қызмет етіп жүрген Дарабоз есімі қалай ауыздарына сап еткенін өздері де білмей қалысты.

	Ақыры Ескелді бастап, осы Дарабоз Кенжеке үйіне келін боп түскелі оның тапқырлығы, қонақ күтуі, ағайын, көрші-қолаңмен қарым-қатынасы жөнінде ел аузында жинақталған әңгімелерді созбұйдалады. Оған алыстан, сонау төмендегі Ақдаладан, күшік елінен ат арытып жеткен, қазіргі баршасының сыйлы қонағы Жолбарыс би мәз-мейрам боп күлді. Бұл Жолбарыс мұнда әдеп сақтап кішік көрінгенмен, сол төмендегі жалайырдың күшік, қайшылы, балғалы атты тармақтарының, әрі олармен жайлау, қыстаулары жаптас Ұлы жүздің өзге рулары – ысты, албан, сарыүйсіндердің ортасында да арқалы би атанушы еді. Әлденеден Ескелді би осы кездесуді бір кәдеге жаратып қалуды ойлады.

	– Жәке! – деп, жас би үлкен тұрғылас Жолбарыс биге қарады. – Қырықтың бірі қыдыр деген. Ал сіз қырықтың бірі емес, мыңның бірі атанған адамсыз. Осы Кенжеке ақсақалдың келінін бір сынап, қолайыңызға жақса бата берсеңіз қайтеді?

	Жолбарыс би Қабан жырауға ұқсаған жүндес жүзіне бұрынғысынан да мол мейірім жиып:

	– Сынақ өздеріңізден болсын, қолайымызға жақса, батасын мен-ақ берейін, – деді. Ескелді сәл бөгеліп, сынақ жөніндегі рәсімді Қабанға тапсырмақ еді, ол мұның өзіне қарындас екенін айтып бас тартты. Ендігі жол тек Ескелдінікі еді.

	– Ақсақал, сіз рұқсат етсеңіз, – деп, жас би үй иесі Кенжекеге қарады. – Мына келініңіз Үлпілдек төрге шықсын, ортамызға отырсыншы бір мезет.

	Дарабоздың азан шақырып қойған аты Қалипа еді. Сәби кезінде үкідей үлпілдеген түріне қарап, әке-шеше, туған-туысқан Үлпілдек атаған. Мына кездесу ол әлі сол екінші ныспысымен жүрген кезде еді. Шақырып келтіре алмас қонақтардың бас қосуынан онсыз да шығарға жаны жоқ, әрі мынадай ай жүзді, теңіз ақылды келіннің біраз шапағатын көріп үлгерген Кенжеке шал:

	– Рұқсат! Рұқсат! – деп жік-жапар болды. Ал осында отырған Кенжекенің баласы, Үлпілдектің күйеуі Құлжаны ешкім кәперге алмағандай.

	Үлпілдек қайын атасының төріне шығып, Жолбарыс пен Ескелдінің ортасына шоқиды. Ескелді көп толғатпады. Мұның он бес жасында осы елге сапаршылап келген атақты Төле би халық даналығының тұңғиығына жетелейтін әр түрлі сұрақтар қойып, Ескелді сүрінбей өткесін оған бата беріп, әрі би атандырғалы талай жыл өткенмен, ол оқиғаның бәрі көз алдында еді. Төле би сұрақтарын бергі уақытта ойында сан мәрте жаңғыртып, түрлендіріп, әрі өз жанынан да қосып, қарасын көбейтіп жүретін. Міне, солардың заты әйел Үлпілдекке қайсысын қоймақ керек, соны тез ойлап шешті:

	– Көкке тіреу не болар? Көлге піспек не болар? Терісін теспей, етін сорған не болар? Жілігін шақпай, майын сорған не болар? Осыны тапшы!

	Үлпілдек те бөгелген жоқ. Шаңыраққа бір қарады да, бәрі сонда жазулы тұрғандай жауабын бірден төгілтті:

	– Көкке тіреу күн болар. Көлге піспек жел болар. Терісін теспей етін сорса, қара нарды қалтыратқан қаңтар ғой. Жілігін шақпай майын сорса, екі ағайынды1 ғой.

	Сол кезде үлкендер ортасында мұндай әңгімеге көп қатыспайтын бозбала Балпық суырыла кетіп, қайынсынып:

	– Өзгесін дәл таптың, ал әйелдің қандайы жақсы, соны аташы! – деп салды. Үлпілдектің жаңағы тапқыр жауабынан-ақ қоғадай жапырылған үлкендер жағы Балпықтың мына сұрағынан соң қайта бой түзесіп, пышақ кескендей сап тыйылысып еді. Үлпілдек үшін нағыз сын сәт енді туғандай. Бірақ, ол осы жолы да мүдірмеді:

	Көшкенде жетелейтін боталы түйесі болса,

	Ерттеп мінетін құлынды биесі болса,

	Алдында бесігі болса,

	Маңдайының несібі болса –

	Әйелдің жақсысы сол болады, –

	деді. Амал жоқ, Жолбарыстың бата беруіне тура келді. Батаға қоса қарт би Үлпілдекке қарап, тағы бір ұсыныс түсірді.

	– Жаным, сен әйел затынан бөлек, дара озық туғансың. Сенің бұрынғы ныспың Қалипа да, қазіргі ныспың Үлпілдек те басыңа лайық емес. Сенің ныспың Дарабоз болсын, алла-һакбар, – деп қайта қол жайып, бетін сипады.

	Сөйтіп, Дарабоздың осы атауын берген күшіктің Жолбарыс биі еді.

	Сонымен, Жолбарыс би аттанып кеткен. Қасындағы балғалының басшысы Есентүгел осындағы бүкіл жалайыр қауымының, оған жаптас біраз елдің басшысы, өзімен аты да ұқсас, жас жағынан да қарайлас, бірақ атақ-даңқ жағынан қара көрсетпес ілгері Ескелді Жылгелдіұлының бақ-талайына қызыға да, қызғана да қарап, әрине, ол да кеткен.

	Ия, мұның бәрі бұрынғы. Бәрі бұрынғы. Ал қазіргісі мынау. Сыртта жеті түннің қараңғылығы қандай болса, ойды, ішті тұмшалаған түнек те сондай. Мұрыннан әрідегіні көру мүмкін емес. Тек Ескелді би ортадағы шоқтай сөніп бара жатқан әңгімені қайта тұтатқысы келеді.

	Бұдан былайғы сөз көбіне Ескелді мен Дарабоздың арасында ғана өрбіді. Ақылы мен қайраты еркекпен парапар Дарабоз бұл отырғандарға жорық киімін киіп, алыс қыстаудан түнделетіп жетіп, Қабан жырау мен Ескелдінің алдынан өтуінде әйел жыныстыға жатпайтын бөлек күш-қажыр, жігер тұнып тұрғаны анық еді. Елбасылар бұл жағын тағы да дұрыс бағалады. Ескелді Дарабозға әйелдерді көтеріп, олардың ісін ерлер қимылымен қалай үйлестірудің жөн- жосығын айтып жатты. Құлжа мен Дарабоз кеткесін босап қалған тегенесін көтеріп, Ақжәмилә да орнынан көтерілді. Дербісәлі де қозғалмақшы еді, оны Қабан жырау ұстап қалды.

	Енді бұл төрт адамның ортасында әңгіме ауаны мүлдем тосын бағдар алды. Бұл әсіресе, жаңағы Құлжа, Дарабоз, Ақжәмилә үшеуі келген шақта еске түскен адамдардың құлағын шулатуға арналды. Күшік биі Жолбарыс, балғалының жас барысы Есентүгел, жаңа ғана мен де батырдың тұқымымын деп сестенген Ақжәмиләнің айналасы. Сөйтіп, әңгіме ауаны ғана өзгеріп қоймай, аясы да кеңи түсіп еді. Жаңа өз қарындасы Дарабоз бен оның күйеуі Құлжаның көзінше көбіне аузына су толтырғандай отырған Қабан жырау шешілді.

	– Жолбарыс бидің әлгі Дарабозға бата берген сапарынан соң да төрт-бес жылдың жүзі болыпты-ау? Құдаңыз содан бері ат ізін салмады ғой, – деп, Дербісәліге бұрылды.

	– Мойны қашық ел ғой, әйтпесе пәлендей өкпе-наразылығы жоқ шығар, – деп, Дербісәлі ақтала сөйледі. Сосын тағы бірдеме есіне түсіп сөзін жалғастырды. – Ол Ақдаладағы ағайындар бізге тек қыста қатынай алады. Ал жаз жайлауымыз тіптен алыс. Ал соңғы төрт-бес жылда қыс дегенің бірінен-бірі өтіп қақап кетті емес пе?

	– Қақаған қысты қайтейік, қазақтың бір-біріне деген көңлі сол қыстан да суық емес пе? – деп, Қабан жырау анық кімге меңзегені белгісіз шаншудай сөз айтты.

	Оның мәнісі бара-бара ашылды. Әнеукүні жан-жаққа хабар салғанда мына Қабан жырау сол Іле дариясының төменгі бойындағы күшік, балғалы, қайшылыларға өз атынан Қожаназар балаларының бірін – өз туысын жіберген екен. Дарияның арғы бетіндегі сарыүйсіндерге сапаршылап кеткен Жолбарысты ол таба алмапты, ал Есентүгел салқындау жауап қайырыпты. Жолбарыс би келгесін түп сөзімізді айтып, өз тарапымыздан Қабан жырауға кісі жөнелтерміз депті. Бірақ одан бері көп күн өтті, дыбыс та жоқ, сыбыс та жоқ.

	Ал жаңа өз тұрғыласы Дарабозды көргенде қазандағы қайнаған судай бұрқ көтерілген Ескелдінің бәйбішесі Ақжәмилә мінезі еске түскенде, мұның Дербісәлі, Балпықпен туыстас өз ата-бабалары ғана емес, басқа бір єлдеқайда ауқымды жайлар да кес-кестеп еді. Шындығында Ақжәмиләнің өз қосағы Ескелдінің ғана емес, бүкіл сиыршы әулетінің өрісін кеңейткен бір жағдайы бар.

	Ол мынау: Ақжәмиләнің туған сіңлісі тым алысқа шырқап ұзатылған. Сонау Қара Ертіс, Көк Ертіс бойындағы Жастабан керей ішіндегі Бегімбет дейтіннің өте ерте замандарда батырлығымен аты шыққан Бекназар – Қосайдан тарайтын бір ұрпағы Жобалай би атты белгілі адам бар еді. Кейде ата даңқын бала шығарады, кейде бала даңқы атасының атымен шығады. Ал екеуінің атақ-даңқы теңбе-тең түссе, нұр үстіне нұр, ай мен күн шағылысқандай сәуле береді. Міне, осы Жобалай би жастайынан аузына дуа бітіп, төңірегіне үкімі жүрді. Ал оның немере інісі Шақантай батыр әйгілі Қаракерей Қабанбай батырмен тізе қосып, қалмақтарға қарсы талай ұрыс салды. Соның ең ірісі осыдан алты жыл бұрынғы, ит жылғы

	Аягөз соғысы. Әрине, ол соғыста жаудың мейманасы асқанмен, Шақантайдың батыр атағы өзінде қалды. Біржола туы жығылған жоқ. Сөйтіп, немере ағайынды Жобалай мен Шақантай бірі би, бірі батыр атанып, бұрынғы аруақты аталарының есімдерін қайта жаңғыртты.

	Міне, осы Жобалай би жер шалғайлығын ауырсынбай кезінде жақсы қалың мал беріп, Ақжәмиләнің сіңлісін алған еді. Жас жағынан да бір-бірінен алыс емес Ескелді мен Жобалай, екі жас би бір-бірімен туған бажа. Кейін қоныстанған жер жағдайына орай Ескелді бидің бұл бажасы – Жондағы Жобалай керей атанды. Қабан жырау Ескелдінің көңліне тиюден сақтанып, қиялап, Ақжәмиләнің сол сіңлісінен хабар бар ма деп сұрады. Ескелді оның осыдан үш жыл бұрын төркіндеп қайтқанын, өткен жазда бір жолаушылар арқылы өз аман-саулығы жайлы қысқа ғана хабар жеткізгенін, басқа ештеме жоқтығын айтты.

	Біз еске алмаған тағы кімдер қалды деп, бұл төрт адам – Дербісәлі, Қабан жырау, Ескелді би, Балпық дүниенің әр бұрышын ойша кезді. Жан-жақтан бір хабар, көмек күткізгендей бір дәрменсіз хал бұлардың қиялын әр саққа осылай алып ұша берді. Қандай хабар, қандай көмек күтеді, ол жағын осы ақылды бастардың өздері де тап қазіргі күйде тап басып айта алмайтындай. Ия, бұл сол кездегі барша қазақтың басындағы хал.

	Тек таң жарығы білінер шақта бұл төрт адам талықсып, әрқайсысы отырған орындарында ұйқыға қисайды.





ҮШІНШІ ТАРАУ


	Төбесіне үкі тағылған ноқталы құлынын ойнатқан он-он бір жасар бала мәз- мәйрам еді. Кәрі әжесі қараша үйдің есігінен еңкейе бері сыртқа шықты да, қолындағы жаңа ғана жасаған жайпақ табаққа толы жас құртын өрешедегі ши үстіне жаймаққа солай қарай екі-үш аттады да, сықылықтай күлген кішкентай немересіне қарады. Уақыт күн түске тырмысқан шақ, аспан ашық, айнала кеңістік сәулеге толып, жадырап, жаймашуақтанып тұр.

	Үкілі құлынын ойнатқан бала қараша үйдің есігінен арқан бойындай ғана жерде еді. Басына дағарадай орамал тартқан, ескі қамзолды, ұзын көйлегі аяғының басына дейін шұбатылған кәрі әже әжімді арық жүзін одан сайын шытынатып, немересін аса бір жылылықпен сүйсіне қызықтаған. Қыстан қысылып шыққан, асып бара жатқан дәулеті, сән-салтанаты жоқ үйлердің осындай кәрі-құртаңдарына мұндай көңілді сәттер көп орала бермеуші еді.

	Бүгін бір жайдан күннің ыңғайы жақсы. Әрі немересі мәз. Үкілі құлыны секіріп, басын сілкілей біржаққа қарай ытып кеткісі келеді, бірақ бала шылбырдан мықтап ұстап, оны жібермейді. Асыр салған екеу – екі нәресте өзара тайталастың қызығына батып, тым алаңсыз күйде еді.

	Кәрі кемпір ауладағы өрешеге жақындап, жайпақ ағаш табақты сол қолының иініне орналастырды да, оң қолымен жас құрттарды бір-бірлеп алып, сол өрешеге жайылған ши үстіне қоя берген.

	Бұл үй әр-әр жерде түтін түтеткен, көбіне осындай қараша қостардан тұратын үлкен ауылдың күншығыс жақ бетінің ең шетіне орналасқан. Осы үйдің жоғары жақ іргесінде жаяу адам алқынбай ғана шығатындай көлденең ұзын төбе жатушы еді. Құрт жайған кемпірдің беті сол төбе жаққа қараған. Кенет сол төбеде бір атты адам пайда бола кетті. Кемпірдің көзі өткір, атты адамның осы немесе қоңсы ауылдардың бірінен емес, бөтен біреу екенін бірден бағдарлады. Әрі киім киісі де бөлек, олпы-солпысы жоқ, тым ықшам. Жоғалған жылқы іздеп келген біреу ме деп те ойлады. Бірақ қараса атты адамның ер үстінде көлденең жатқан найзасы бар екен. Оған қоса мойнына аспай жанына салбырата ұстаған садағы да көрінеді. Кемпір шошына қойған жоқ, себебі атты адамның түсі тым жылы еді. Мұның үкілі құлынын ойнатқан немересіне ол да көз салып, екі езуі екі құлағына жете масайрайды.

	Кемпірдің тағы бір байқағаны – атты адам жалақ ерін екен. Бұған қоса өзінде түр де жоқ, пәлендей жасамыс емес, сонда да бет-аузы әжіммен айғыздалып, көздері сығырайып, мұның күлкісін бір түрлі жиіркенішті етіп тұр. «...Е, құдай кімді сын-сықпытқа жарытқан, өңде тұрған не бар, түсі жылыдан түңілме» дегенсіп, өз жұмысымен бола берген кемпірде бір кең пейіл, дарқан көңіл де оянып келе жатты.

	Кенет құлын ойнатқан немересінің шар еткен ащы даусы шықты. Қарт әже жан дәрмен жалт бұрылды. Қараса үкілі құлын басын төмен салып, алдыңғы екі аяғын бүгіп, жер тұқырып барады екен. Баланың ащы даусынан тұяқты неме оның аяғын басты ма деп ойлаған әже қолындағы жайпақ табақты жерге қоя салып, солай жүгірді. Төбеде ат ойнақтатқан бөтен адамнан бір кәкір келді деп ойлаудың өзі қиын еді. Себебі ол біршама аулақта тұр ғой.

	Кемпір жете беріп, тағы аңғарды, кішкентай құлын немересінің аяғын баспаған сияқты, қайта немересі құлап бара жатқан құлынды құшақтап, ұстап қалмаққа жанталасып жатыр екен. Немересіне екі-үш адым қалғанда осы ұзақ ғұмырда онсыз да көресіні көп көрген қарттың шыққыр көзі сұмдық бір жәйттің куәсі болды. Бірақ бұл соңғы көргені бұрынғысының бәрінен асып түскен еді. Құлынға жармасқан баланың сол бүйірінен сақ етіп, садақтың оғы қадалды. Жас нәрестенің ащы даусы тағы бір шықты. Бірақ бұл жолғысы тым қысқа, ортан белінен шорт үзілген дауыс еді.

	Немересінің үзілген даусын әжесі жалғастырып әкетті. Сонда ғана ол бар денесімен бұрылып, төбе басында енді жын-шайтанға ұқсап кеткен, ыржыңдап күлген, жалақ ерін салт аттыға қарады. Қолындағы садағын жасыратын да емес. Кемпір «Әй, енді мені ат» дейтін еді. Оған шамасы келмеді. Жайрап жатқан құлынның қасында шалқалай құлаған немересін бауырына басты. Төбедегі жалақ ерін немеге жұдырығын түйіп айғайлады. Қарғыс түйдек-түйдегімен кетті.

	Енді бір қас қағымда кішкентай құлын мен мұның немересі екеуін екі оқпен сұлатқан салт атты көзден ғайып болды. Оның орнын бұдан он есе, жүз есе жаман құбыжық басты. Бұл құбыжықтың аты арыны топан судан әрмен қалың әскер еді. Төбе басынан бұрқ етіп көтерілгенде сол жаяу адам алқынбай шығатын төбе биік тауға айналып кеткендей.

	Тағы бір қас қағымда кемпір есінен танды. Болат тұяқты арғымақ аттар мінген қалың әскер мұның үстінен жүріп өтті. Қырық жыл қырғын болса да ажалды өледі деген сөз бар. Шаңы шығып, шаңырағы аяқтың астында тапталып, уықтары етсіз қабырғадай сойдиған, қан сасыған ауылда осы кемпір ғана тірі қалды. Кейін мұның бар мен жоқтың арасындағы талықсыған сүлдерін тауып алғандарға ол өзі көрген жайды айтып беруге жарады. Сөйтіп, бұл жай елдің аузында қалды, одан кейінгі ұрпаққа жетті.

	Бір қызық әңгімеге әлгі Бұқпанбет шалдың немересі Шопабай мұрындық болды. Қаратал өзенінің төменгі бір саласында үш бірдей құныкерге тап болып, одан Ескелді құтқарғасын, сол Ескелдінің тапсырмасын атасына жеткізген болатын. Бірақ бұрындар қалмақтармен көп шайқасқан, жекпе-жекке де шыққаны бар Бұқпанбет қартайғанмен де тұғырынан тая қоймаған еді.

	«А, не дейсің, балам, жас би Ескелді жоңғар қозғалып жатыр дей ме, ол жоңғарлар бізге шаппақ түгіл ең алдымен келіп, мына менің бір бұтымды көтеріп алсын. Олар менің осы бір бұтымды көтере алмайды», – деп, жамбастап жатқан күйі тым тәкаппар жауап берген. Бұқпанбет шалдың мұнысы нағыз сәуегейлік сөз болып шықты. Жоңғарлар шапқанда Шопабай ауылда жоқ еді. Сұмдық хабарды жылқы қосынында жүріп естіп, өз басынан қауіптенбей астындағы атын бері қарай пәрменінше қосаяқтатқан. Келсе ауыл үстінен жүріп өткен жоңғар қолының ізі ғана жатыр. Көзіне жас, көкірегіне қан толған бала денесін ер үстінде әрең ұстап, есінен танбай, енді өз үйінің орнына асыққан еді.

	Көз ашып көрмеген шапқыншылық үлкен-кішісі, батыры, бақсы-балгері, сұңғыла көкірек ақсақал, қарасақалы бар мұның аулын осыншама күйретіп, жермен-жексен етіп кетер деп бұл ойлап па еді. Көрген қорқынышты түстей жағдайдан өз үйіне жетсе сытылып шығардай-ақ бұлай қарай да астындағы атын борбайлатқан. Нағыз алапат осы жерде алдынан шықты. Атасы Бұқпанбет тіктірген үйдің жұрты ғана жатыр. Бірақ бұл көшкен елдің жұрты емес, дүниесі қаусап, жау аяғының астында қалған елдің жұрты. Сонда да жас бала Шопабайдың көңлінде бір үміт оянды. Мүмкін атасы, басқалар қашып құтылған шығар. Өз үйінің уық, шаңырақ ағаштары, туырлық, басқұрлары шашылған, қазаны төңкерілген тұста атын ойнақтатып, біраз жүріп алған еді. Сонда ғана үй тігілген орыннан екі арқан бойындай жерде сұлап жатқан Бұқпанбет атасының денесін көрді. Атынан аунап түсіп, солай жүгірді. Келсе денесі емес, бір бұты; оң бұты ғана екен. Жамбастан жоғарырақ үзілген жерінен қызыл еті көрініп жатыр. Ұлы кеуденің басқа бөлігі жоқ.

	Өз атасының аяғы екенін бұл жазбай таныды. Сол сәттегі баланың көңіл- күйін айтуға ауыз бармайды. Тақ етіп, төбесінен таяқ тигенде, адамды бұл өмірден жұлып әкететін шақта болатын, көп адам әлі бастан кешпеген көңіл- күй еді.

	Шопабай әлі бұғанасы қатпады дегенмен ақыл-ойы берік, аса қуатты бала. Бұл халден де арылып ес жия алды. «Жоңғарлар менің оң бұтымды көтере алмайды» деген атаңның сөзі тұп-тура шығыпты» деген желдің желпуімен келгендей сайқымазақ ойдың да табасына шыдады.

	«Әкем-ау, атамның ұлы денесі қайда, жоңғарлар өздерімен бірге өңгеріп әкеткеннен сау ма» деп қатты дағдарды. Сол тұсты айнала шолып, көзін ұзақ жүгіртті. Байқайды, атасының аяғы жатқан тұс ит кеміргендей әр-әр тұсынан ойылып-ойылып кетіпті, әрі өткен жылдан қалған қурайларға от тиіпті. Жоңғарлар жерошақ қазбақ болған ба, не өздері өткен жолды өртемек әрекет жасаған ба, бала түсініп болмайды.

	Сол маңды Шопабай көп шарлады, атасының ұлы денесін таппады. Сосын туырлықтардың қалған-құтқанымен үзілген аяқты жасырып, ат жетектеген күйі шабылған ауылдың орнын кезіп кетті. Аяқ басқан сайын өлік кездесе берді. Кей жерде тіпті топ-тобымен үйіліп жатыр. Ауылда тірі тышқан қалмаған екен деген түйінге тірелді. Шопабайдың мұнда алғаш келген кезі түс шамасы еді. Қазір бесін намаздың уақыты өтіп барады. Киіз үйлердің қыңырайып құлап жатқан орнын шарлады, елдің қыс қыстап шыққан жер, не тас тамдарының бәріне дерлік бас сұғып шықты.

	Былқ-сылқ еткен жансыз денеден басқа ештеңе таппады. Тек қас қарайған шақта ғана ыңырсыған біраз адамның даусын естіді. Шопабай шақпақ таспен от тұтатып, олардың жараларын тауып, киіз күйдіріп басты, ауыздарына су тамызды.

	Түн келді. Жас бала таң атқанша атының бауырын ықтап шықты. Тас тамдардың бірінің ішіне кіріп қисаюды ойлағанмен, онда айқасып жатқан өліктерден шошыды.

	Ертеңіне түске дейін әлгі ыңырсыған адамдар бұған ермек болды. Өз білгенінше ем-домын жасады. Бірақ түс ауа олар да осы көргеніміз жетер дегендей ақирет сапар шекті. Байқайды, бұл жаралылар Шопабайға бұған дейін біраз күш-қажыр берген екен. Енді ол ермегі таусылғасын жас бала өзінің қандай күйде, қандай жағдайдың үстінде тұрғанын қайта сезініп, бір сұрапыл дауыл соққысына төтеп бергендей тағы да қалтырай бастады.

	Өз үйінің орнына келді. Киіз туырлықтармен жабылған әкесінің бір аяғын алыстан бақылап, екі түн, екі күн еңкілдеп жылаумен болды. Шабылған ауылдың орнынан бір талшық тауып жеуді ойламады да. Не ұйқы жоқ. Тек жалғыз жылау.

	Осы екі тәулік өткенде ғана алыстан екі қара көрінді.

	* * *

	– Жау шапты! Жау шапты! Жау! Жау!

	Қараталдың өрінде, күншығыс бетте қарауылда тұрған Ескелді мен Балпық жігіттері жоғарыдан қаптаған жау белгісін танығасын-ақ өздеріне ғана таныс дыбыспен белгі беріп, сол дыбыстың соңынан өздері де құйғыта шапты, ауылға жете бере бір-бірімен араласып та кетті. Енді жасырын белгі беретін уақыттың таусылғанын бұлар ешбір бұйрықсыз-ақ айна-қатесіз ұғып, барлық көмекейден «жау шаптылап» айғайлаған дауыс андыздап шықты. Мынау әлденеден шошыған жалғыз-жарымның «өнері», ойбайы емес, көптің, көп көмекейден көсіліп шыққан дауыс екенін біліп, бесіктегі балаға дейін әлдебір үлкен жаманшылықтың, көз көріп, құлақ естімеген үлкен үркіншілік заманның туғанын көкіректерімен түйсіне сарнап, аңырап-боздап берді.

	Бұл да сол түс әлеті. Аспан ашық. Бірақ сол ашық аспанды көрмей жұрттың көзі қарауытып кеткенге ұқсады. Көктен шақырайған күн екеш күннің өзі бетіне пәранжа жапқандай, қара перде тұтқандай жерге сәуле шашыратпайтын сияқты. Үкілі құлынын ойнатқан немересін қызықтаған кемпірдің көзіне көрінген сол шақтағы күн астындағы ашық-жарқыл дүние мұндағы елге осылай әп-сәтте қара күреңіте жөнелді.

	Жарты бие сауымына жетпейтін уақытта тас-түйін боп жиналған Ескелді мен Балпықтың қалың қолы ауыздықтарын қарш-қарш шайнаған арғымақ аттарын билей бастырып, құмды өлкенің сұрғылт және қызғылт бояуы аралас шаңын көтеріп, жоғары қарай сатырлай жөнелгенде, қатын-бала, шал-шауқан ұлардай шулап қала берді.

	Қол алдында шоқтығы биік Ескелді келеді. Басына шашақты дулығасын киген, тізгін ұстаған қолына айна табақтай жылтыраған қалқанын қоса қыстырып, оң қолын ер үстінде көлденең жатқан найзасына қойыпты. Сауыт сыртынан желбегей жамыла салған қонырқай ма, жоқ, қаракүңгірт пе, әйтеуір түсі белгісіздеу жеңіл шапанның етегі қарсыдан соққан желмен делеңдеп, тортөбел аттың артқы жонын жауып жіберіпті. Жас би жүзін тік ұстап алған. Құс қанатындай қабағының астындағы көздерінде, екі бетінің ұштарында қорқыныш пен кауіптің іздері жоқ, кәдімгі мейманқос елдің ортасына күрделі бір дау шешуге бара жатқандай ғана ауыр ойдың, ішкі толғаныстың сыртқа тепкен белгісі дерлік тұнжыраңқы рең байқалады. Тек артынан ерген қалың қол, шұрқырасқан, шайнасқан жарамды аттар мінген, әр-әр ауылдан жиналып бас құраған, сап түзеп жүрудің де көп мәнісін білмей, жасы үлкен мен жақсы қаруланғанға ғана жол беруге ыңғайы бар, жаудың түсін көріп үлгергеннің аузына қарап аңқиғанда өзінің қайда келе жатқанын ұмытып кететін жеңілтек, ұшпа, елгезек жігіттер тобы ғана Ескелдінің тым ұстамды жүзінің мән- мағынасын басқаша етеді.

	Ескелдімен жанаса Балпық келе жатыр еді. Бірақ мұның жүрісі бір қалыпты емес, құйрығын шарт түйген, есік пен төрдей боз бурылын тебініп жіберіп, кейде алға озып кетеді. Бұдан қалыспай екі-үш жігіт те оның соңынан құстай ұшады. Алға дауыс жетер қашықтыққа дейін ұзап кетіп, жер шолып, қалың қолды сол жерден тосып алады. Жер шолу ісінен бұған дейін де Балпық кенде емес еді. Тек мынау жау алқымға тақалған шақта бұрынғы білгенінің бәрі жел үрген құмдағы іздей мұның санасынан өшіп кетіп, сол бұрынғы білгенін қайта жаңғыртпақ талапқа ұқсайды. Көк шықпаған, өткен жылдың қуы алабажақ еткен құмды даланың бет-бедері аяқ басқан сайын құбылып отырады. Кей жердің беткі қыртысы кепкен ағаштай тақылдақ та, кей жерде ол ат аяғын алып жүре алмайтын борпылдақ құмға, не былқылдаған құс мамыққа айналады. Балпықтың қазір бар еңсесі кеткені – ақыр қашып құтыла алмайсың, жазмыштан озмыш жоқ, мына қаптап келе жатқан жауды қай жерде тосып алған қолайлы екенін шешу. Ашық жазық жер дұрыс па, жоқ, құмды, сексеуілді, ат бауырын еркін жаза алмайтын орманды өлке оңтайлы ма? Қазақ жігіттері үшін де, олардың аттары үшін де бұл үйреншікті атамекеннің бір пұшпағы ғой, оларға қарағанда жоңғарлықтар мінген жылқылар құмды, сексеуілді тұста тарпаяқтап, бүгежектеп қалып, жаудың қиқулап тиген қазақ жауынгерлеріне жем болуы әлдеқайда үміттендірерліктей ғой. Жасырынып барып, лап қоятын жоталары бар ирек-ирек құба жонда жолықса, нұр үстіне нұр шығар. Осындай соғыс жайын Балпық көп ойлаған, көп ақылдасқан. Ол бір басқа да, мынадай нағыз бақ сыналар шақта ақыл таппақ бір басқа. Міне, Балпық алға озып кетіп, арттағы қолды тағы тосып алды. Астындағы боз бурыл айғыры шелектей танауын көтеріп, қос құлағын көкке біздей қадап, артындағы қалың жылқылы топқа шоқ кекілдің астындағы көздерімен атып жіберердей қарайды. Алда не сын, не тағдырдың күтіп тұрғаны осы жануардың ғана санасына жетпегендей. Мұның басқамен жұмысы жоқ, бүйірі солқылдап, деміне нан пісіп, тап қазір үйірге түспек ойы бар екені жылқы танитын қазаққа айдан анық еді.

	– Ес-аға, қалай ойлайсыз, Мойынқұмға жетіп алсақ дұрыс-ау деймін, – Балпықтың даусы күркіреп естілді. Бұл да тастүйін қаруланған, басына дулыға киген. Маңдайын, қабағын түгел жауып, одан төмен мұрынға дейін түскен тік қазықшаның екі жағынан жұмылыңқы көздері әрең-әрең білінеді.

	Дулығының бүкіл желкесіне дейін жауып тұрған темір торының алдыңғы жақтары екі шықшытының сыртынан желп-желп етеді. Бұл да сауыт үстінен жеңіл шапанды желбегей жамылыпты. Сауыттың дәл төс тұсында сұр жебе еркін сыятын дөңгелек ойық көрінеді. Бұл ойықтың атын қазақ «тағдыр» деп атайды. Алла-тағаланың еркіне қарсы тұруға болмайды, егер ол өзіңді алам десе, ол үшін де осындай бір саңылау қалдыру керек деген ескілікті ұғымнан қалыптасқан дәстүр бойынша жасалушы еді.

	Бауырынан жараған боз бурыл айғырдың үстіндегі алпамсадай тұлғасы қазір қалың қолдың алдында көлденеңінен тұр. Бұл қалай қозғалса да қасынан қалмауға тиісті үш жасақшы арт жағынан аттарын ойнақтатып, Балпықтың қимыл-қозғалысынан көз алар емес.

	Ескелді Балпық қарсы келгенде сәл тізгін тартқан. Мұны көрген Ескелдіге тиісті осындай қарауыл-жасақшылардың бірі артқы қолын көтеріп, бүкіл шеруді тоқтатты.

	– Елден ұзап, шатымыз айрылып кетпесін, – деді Ескелді алдағы кеңжазықтан көзін алмай. – Әлі де келетін адамдарымыз бар. Қабан жырауды, әкең Дербісәліні не үшін қалдырдық? Бұл жоңғар бар күшімен осылай қарай салып ұрып келе жатпаған шығар. Қалың ел жалайырдың басқа пұшпағынан да хабар келіп қала ма, біз бәрінен алшақтап кетіп, жеке шауып жау алмаққа ұқсап, майып болармыз. Бұл жоңғар қалай шабады, әңгіме сонда, түсін көріп барып, амал жасағанымызға жақсы, көп ұзамайық.

	Бұл сөзге ең алдымен Балпықтың боз бурылы разы еместей басын төмен салып, жер тарпып, қатты шұрқырап жіберді. Бұған басқа қыл құйрықтылар қосылып, өзара біраз шыр-пырласты. «Адамдарды адам басқарады, сен неге бізге ұйтқы болмайсың» деп боз бурылға кәдімгідей өкпе-наз айтқанға ұқсап кетті.

	Балпық өз жауабын ойланып тұрған. Арт жақтан көз ұшынан жұнттай жалғыз қара көрінді. Өзінен бұрын даусы жеткен, жұлдызша аққан бұл кім десіп, сатыр-күтір етіп, үзеңгі қағысып, болат тұяқтар сартылдап, қалың қол да солай қарай бұрылды. Жүйрік атпен шапқан адам жол жайсыздығына қарайтын емес, тез жақындап келеді.

	Ескелдінің тұлабойын жылы ағын кернеді. Әр-әр жақтан жібі тартылған көп үміттің бірі болмаса да бірі ақталғандай. Ташкентке кеткен Тұрлымбет пен Есенбайдан бір хабар болғай. Әлде Албандағы қыстық Малай ма? Соның баршыны ма? Өзіміздің жалайыр ішіндегі біраз адаммен баршын арқылы тілдестік қой, солардың бірінің басына алтыннан қымбат ақыл келіп, сол ақылдың игілігін мынау құс қанат байлаған адам алып келе жатпасын. Басқалар да есіне түсті. Сол Албандағы Шоған абыздың балалары, әсіресе әйгілі

	Ханкелді батырды да кәперіне алды. Мынадай алмағайып күнде ондай атты адамдар ұйықтап жатпауға тиіс еді ғой.

	Маңдайын түгел жапқан дулыға астынан Балпықтың да жүзі алабұртты. Мұндағы жан баласының аузынан қыңқ деген дыбыс шыққан жоқ. Бәрі келе жатқан адамды күтті. Тек ауыздық шайнасқан күдері бел, күпшек санды сәйгүліктер ғана әлі де Балпық мінген боз бурыл айғырмен тілдесіп болмағандай сабырсыздық танытады.

	Қазіргі мұнда бары мың қаралы қол. Үш бәйтерек – Қабан жырау, Ескелді, Дербісәлі (соңғы күндері мұның есімін баласы Балпықтың атақ-даңқы мүлдем тықсырып тастаған) ауылдарымен қоңсылас, қатарлас жатқан жалайырдың төрт атасы – мырза, андас, сиыршы, сыпатай сияқты елдердің сол үшеудің ысқырығын күткен жайы бар еді. Бірнеше күн садақ тарту, сайыс өнеріне жаттыққан сондағы қазақ жігіттері аттарын баптап күтіп, Ескелді, Балпықтың хабаршы жігіттерінің даусы құлақтарына жеткен заматта-ақ қару-жарақтарын асынып, күн ілгері белгіленген тұсқа қарай құстай ұшуға дайын тұрған. Біразы Ескелді, Балпық бастаған қалың қол шығысқа қарай, жаудың алдын алмаққа қозғалып бергесін ғана үлгеріп арттан қуып жетті.

	Бұл мың найза, мың қылышты топ алғашқы ысқырықпен жиналғандар. Жалайырдың біраз қыстауы бұлардан алшақтау. Оларға да хабаршылар кеткен. Олар қара көрсеткенше біраз уақыт өтеді. Міне, соларды күтіп, басын құрап, Ескелділердің соңынан дүркіретіп әкелу Қабан жырау мен Дербісәліге жүктелген. Әрі заман қандай, заң қандай, хабаршы жігіттердің атының тұяғы жеткен ауылдарды тегіс, кәрі-құртаң, бала-шағасына дейін мініс көлігіне – түйе мен жылқыға артып, әлдеқандай күнде олардың Көкше теңізге, Іленің төменгі сағасындағы кең-кең жалаңаш құмайт жазықтарға қарай жылжып беруге әзір тұруын қадағалау да осы екі адамның мойнында. Бұл алақанға, тіпті көз ауқымына сыймайтын, ұшқан құстың қанаты талатын, әркім жер құнарының, қара отының ыңғайына орай ауа көшіп, шалқалай қонып, шашау-шашау отырған сайын дала, сахара жазық жағдайында оңай шаруа емес. Тек суыр іні атының жіліншігін сындырмаса, туған даланың төсімен тас кесектей атылып тұрған қазақ жігіттерінің шабандоздығы ғана демеу.

	Ия, мына келе жатқан кім болды екен? Жалғыз қара бері қарай қанша тез жылжыды дегенмен бұларға атының басын тірегенше жылдай ұзақ уақыт өтетін сияқты.

	Бір уақытта ол да жетті-ау. Ешкімнің ойлағанындай болған жоқ, бұл келген Дербісәлі еді. Ескелді мен Балпықтың басына әр түрлі жорамал жүгірді. Бірақ оған да көп мұршалары келген жоқ, Дербісәлі бұрын болмаған мінез көрсетіп, айғайлап, ұрандап жеткен еді.

	– Жау қайда, жау қайда? Жауға алдымен мені сал Әлінің кеуір қырған зүлперіндей, – деп, қалың қолдан басып озып, астындағы ақ бөртесін шалқалақтата секіртіп, қайта қайтып, енді мына мың сан қолға қарсы өзі шабардай қатты шүйіліп келді.

	– Ақсақал, не болды?

	Бірақ Дербісәлі Ескелдінің сөзін естір емес, бүйірі тоқ, ақ бөрте аттың қара терін шығарып, ары-бері ойнақтата шапқылай берді. Көпшілік пайғамбар жасына иек сүйегелі тұрған мына адамның қылығын түсінбей, біресе оған, біресе Ескелді мен Балпықтың аузына қарайды. Ал Дербісәлінің көмекейінен неше түрлі сөздер бұрқырады.

	– Қара басты қайтейін, қара басты. Қылшылдаған жігіт, қыз-келіншек, қызыл қарын жас баланың бәрінің обалына қалып, о баста қолдарыңды қаққан кәрі қақпас екенмін. Енді сол күнәмді жаумен бетпе-бет шайқасып, жаудың көк сүңгісін көкірегіме қадап қана жумасам, алла-тағаланың алдына не бетіммен барам? Мені салындар жауға алдымен, мені салыңдар! Кәрі құлжаға жан бермек те оңай емес, біразын жастығыма ала жатармын.

	Әкесінің біраз сөзіне түсінгенмен, арғы мәніне бармаған Балпық ойда жоқта шығарған мына мінезінен зығырданы қайнай бастап еді. Оны қолын отқа күйдірген жаман қатындай шыжбаңдағанға ұқсатып, бір түрлі намысы да келген. «Жауға мені салы несі, қаныңа қарайып, жұрттан бұрын өлмекке пейіл бердің бе, неменеге асықтың, әлде құдайыңа жете алмай орта жолда тұралармын деп қорыққаның ба?» Осындай сөздерді іштен шұбыртқанмен, ол сабыр сақтады. Тап мынадай шақта ашуға орын жоқтығын, ашудың ақылды тұмшалайтынын, көзі-құлағын бітеп, қол-аяғын қайырып тастайтынын бұл мықтап ескерді. Сөйтіп, әкесі мен Ескелдінің жауаптасуын күтіп, боз бурылдың тізгінін қаттырақ тартты.

	Ескелді иек қаққанда топтан екеу бөлініп шықты да, Дербісәліге жақындап, атының шаужайынан алмаққа әрекет жасады. Әлі де аузы тыйылмаған Дәрбісәлі олардың ойын танып, ақ бөртенің мойынын бері бұрды да, Ескелдіге өзі бетпе-бет келді. Дербісәлі де қалың жүн шапанның астынан сауыт киген, басында дулыға. Аузынан ақ көбігі бұрқ-бұрқ етіп, түсі бұзылып кетіпті. Кеудесі жер тартқан әл үстіндегі адамдай бетіндегі аппақ сұр рең мұны әлдебір күш мықтап еңсеріп әкеткенін айқын жазудай баяндап тұр. Сонда ғана Ескелді қара аспан төнген, алағай-былағай заман дейтін осы шақта да ақылы балқаш, ашуы дүлей көрінген мына жасы үлкеннің көкейіндегісін дұрыстап білмекке уақыт бөлді. Ұзын найзасын жерге тіреп, ер үстінен қисайыңқырап, «құлағым сенде» дегендей оған ерекше ілтипат көрсетті.

	Сөйтсе, шалың текке шамырқанбаған екен.

	– Қару-жарағыңды шақылдатып сен тұрсың, атаңа нәлет ит қалмақ қара қытайдан әрмен қаптап, бізді жанамалап өтіп кетіпті. Су аяғы теңіз деуші ең, теңіз жоқ, қалың жау.

	Бұлар Дербісәлінің сөзін енді түсіне бастады. Абыржыған дауыстар қалың қол жақтан бірін-бірі басып, адағайлап шықты.

	– Өтіп кеткені қалай?

	– Жердің астымен өтіп кетпесе жолында біз тұрмыз ғой.

	– Апырау, біз көзбен көрдік, жаудың бағыты осылай еді ғой.

	– Ақсақал, қылқынбай, жұмбақтамай сөзіңізді дұрыстап айтыңызшы.

	«Жау айласын асырып та үлгерген бе» деген ой суық судай бәрінің денесін түршіктірді. Тастай берік, таспадай түйілген Ескелді мен Балпық жасағын қас пен көздің арасында ыдыратып жібергендей бір құйын соғып өткенге ұқсады. Екі қолбасы меңіреу шалғандай үнсіз тұр. Дербісәлі одан әрі айғайлады, бұл енді Ескелдіге емес, оның артындағы найзалары қалың ормандай тербелген әскер шоғырына қарай кеңірдегін созды:

	– Қалмақтар жанбай Бұқпанбет ауылын шауып, тірі тышқан қалдырмай қырып-жойып, таптап өтіпті. Жалғыз ол емес, анау суаннан бастап, талай елдің үстінен өтсе керек. Бұл пәленің басы ғана. Сұмдық хабар сұқсуырдың тіліндей әлі де жетіп жатыр. Киіз туырлықты қазақ қыл жалаулы қалмақтың атының аяғының астында тапталып барады. Үркердей оқшау топ болып біз қалыппыз. Құдай-ай, құдай-ай, қалмақ бізге енді шаппайды деп көтінен кері сиген мен қақпас едім. Мұны білсем қалың қазаққа өзім ұран салар едім-ау, Ташкендегі хан-төреңе де өзім барар едім-ау. Қайтейін, қайтейін, құдай адамды аларда алдымен ақылын алады деуші еді. Менің ақылымды алған екен-ау. Енді ешкімнен көмек күтпе, бәрінің жолы кесілген, төменге қарай жосылып, қалмақ кетіп барады. Өңі ме, түсі ме екенін айырмай анда Қабан жырауың отыр. Қайтеді, Ескелді кері қайта ма, ақыл салып көр деп мені жіберді. Егер бұл жақтан да жау келе жатыр десеңдер, алдымен мені салыңдар! Мені салыңдар!

	Дербісәлі сөзді осылай аңыратты да, Ескелдіге ұқсап, бұл да найзасының сабын жерге тіреп, ер үстінен ауып түсердей бір жанына қисайып еңкілдей жылады. Көзінен жас бұршақтап, сақалының ұшынан домалап жерге түсіп жатты.

	– Не дейсіз, ақсақал? Не дейсіз, ақсақал?

	– Жұқпа жеп, ежегей тұндырып қайтқан адамдай бұл кісі неғып аяқ астынан шала бүлінді деп, сізді жек көріп тұрсақ.

	– Апырау, біз бері қозғалғалы ет пісірімдей ғана уақыт болды ғой. Сол уақыттың ішінде осынша хабар жетіп үлгерген бе?

	– Апырау, алдағы жау қарасы қайда, олар бізді мұрнын тескен тайлақтай бұрып салып, ел ішіне лап қойғаннан сау ма?

	Жасақшылардың алдыңғы легі өстіп даурығысып жатқанда да Ескелді мен Балпық ләм деп аузын ашқан жоқ еді. Жас би жерге тіреген найзасын енді ер үстіне көлденең қойып, өзі бойын түзеп алды. Балпықта еш қозғалыс жоқ, анадан шыр етіп туғалы бері мынау аш күзендей бүгілген өз әкесіне тұңғыш рет жаны ашығандай. Әрі оның тегін адам еместігін, әрі жер ортасына келді дегені болмаса онда да батыр атақ барын енді ғана кәперіне алғандай. Бірақ мұның бәрі көз ілеспес елестей ғана бұлдырап өткен үзік ой.

	Ескелді мен Балпық бір-біріне қарап тастай қатты. Тез шешім қабылдау керектігі аян еді, онсыз мына самсаған әскер шынында ыдырап, қолдан шығып кететіндей көрінді.

	– Осы жерде аялдап, алға шолғыншы жіберейік, – деген Ескелдінің сөзі таза ауада саңғыр ете қалды. – Зұлым жау бұлаң етіп, бұлт етіп... шынында... .

	Ескелді соңғы сөзін айтып үлгергенше, Балпық саусақ ұшымен нұсқап, екі адамды бөліп шығарды. Олар қара жердің бауырын тіліп түсердей бірінің ізін бірі басып, шығысқа қарай дүркірете жөнелді. Бірақ бұлардан қара үзіп үлгермей олар қиқу салып кері қайтты. Жұрттан шоқтығы биік Ескелді оның мәнісін бірден түсінген еді. Басқалар да сөйтті.

	– Жау! Жау! – деп, ұрандасып шыға келді. Ия, алдан қалың жау көрінді.

	– Ия, раббым! – деп Ескелді найзасын көкке көтерді.

	– Ия, раббым! – деді қалың дауыс. Көкке шаншылған көп найзадан қалың қарағайлы орман тіптен биіктеп кеткендей.

	– Бақтияр атам!

	Күбір-күбір іштен дұға оқығандардың да даусы естіліп жатты. Ескелді тортөбелді ойнатып, алға шықты да, найзасын көтерген күйі қалың әскерге қарап тіл қатты:

	– Уа, қалың азамат, ағайын. Жау қарасы көрінді. Мен білсем, бұл түсі жаман, алаштың баласын, кең сахарасын өгіз терісіндей көрмей, абжыландай орап келе жатқан жау. Көңіл шіркін күпті, түйсігі жаман, әр түрлі сұмдығы мол жорамал айтады. Бірақ іштегі түйсікті қылыш сермеп, айбалта жұмсап, кетіре алмайсың. Одан жаудың беті қайтпайды, қаһары азаймайды. Бала анадан тумақ бар, алла әмірін білмек жоқ. Алланың әмірі осы екен, темірдей шыдамды болайық. Тайсалмай барып, тайынбай соғайық. Артта сары ауыз бала-шаға, сүт берген ана. Жауға қарсы тұрудан басқа жол жоқ.

	– Сөзің алтын, Есекем! – деп, әлі де дегбірі басылмаған Дербісәлі айғайлады.

	– Сөзіңіз алтын!

	– Сөзіңіз алтын, би-аға! – десті қалың көпшілік.

	Бұл дауыстардың тұсында Ескелдінің көз алдында шынында арасынан құйын жүгірген қалың қарағайлы орман өсіп тұрғандай көрінді. Көзі мұнартты ма, жоқ әлде құлағы шуылдады ма, дүние келбеті өзгеріп кеткендей, Ескелдіні әлдененің соққысы, жоқ алдамшы көрініс-құбылыс па, әйтеуір бірдеме есеңгіретіп жібере жаздады. Тез бар қайратын жұмсап, қалпына келді.

	– Бүгінгі жау – бөлек жау! – деп, Ескелді қайта айғайлады. – Алладан пәрмен тілейік. Қылыштан өткір нәрсе жоқ. Қылышпен шапсаң абжыланның да мойны қиылады. Жаудың мойны қиылсын. Жаудың қанына біздің топырағымыз бұйырсын. Аруақ, аруақ деселік.

	– Жаудың мойны қиылсын!

	– Жау қанына бізден топырақ!

	– Аруақ!

	– Аруақ! Бақтияр атам!

	– Қаблан атам!

	– Тоғыз түрлі амалы, тоқсан тоғыз бұқтырмасы бар зұлым жау бұл.

	Айласына – айла, найзасына – найза.

	Ескелдінің осы сөзінен соң Балпық алға шықты. Бұл да күндей күркіреді, бірақ сөзі өте қысқа, әрі нақтылы қимылға байланысты еді.

	– Кәне, аттарыңның шап тартпасын мықтап тартып, белдеріңді бекем буыңдар.

	Қалың қол сатыр-күтір етіп, көбі шынында аттарынан түсіп, шап тартпасын мықтап тартып, артқы айылды түзеп, соңғы дайындықты жасап жатты. Бұған көп уақыт кеткен жоқ.

	– Үшке бөлініңдер! – деп тағы дауыстады Балпық.

	Бұрынғы жаттығу кездерінде әскерді санына, жер ыңғайына қарай екіге, үшке бөлу тәжірибесі көп жасалған. Үшке бөлінсе алғашқы екі бөлік бұйрыққа орай не қосылып, не қос бүйірлеп жауға шабады да, соңғы бөлік қолбасының қосымша әмірін күтеді. Қазір сол тәртіп қолданылмақшы.

	Мұнда о бастағы шешім бойынша бас қолбасы Жылгелдіұлы Ескелді де, екінші қолбасы Дербісәліұлы Балпық. Бірақ әскерге нақтылы бұйрық Балпықтың аузымен жетіп тұруға тиіс. Кейде ол шабуыл үстінде соғыс тәсілін өзгертіп, тың шешім қабылдауға да құқылы. Тіпті бас қолбасы Ескелді өзінің басына келген ойды сол Балпықтың аузы арқылы жүзеге асыруға міндетті. Бұрын жауға кіріп, найза майлағаны, сынақтан өткені бар Ескелді бұл қағиданы қазақ жауынгерлерінің күшін шашыратпай, мүмкіндігінше тас-түйін жұдырық етіп ұстау үшін, әрі айла, әдіс қолдануда қайшылыққа ұрынбау мақсатымен өзі енгізген болатын.

	Әр топтың өз басшысы, әрқайсысының өз жауынгерлері бар, үшке бөліне кету де қиын емес еді. Екі қолбасының көз алдында қалың қол жыртылып- айрылып жатты. Ескелді мен Балпық, әрқайсысының қасында он адамнан бар, олар да оқшау шықты.

	– Мені мына топтың алдында қалдырыңдар, – деп, Дербісәлі иығын қомдап, атын ойнақтатып, алдыңғы екі топтың бірінің алдына қарай жылыстай берді.

	– Ақсақал, сіз менің қасымда боласыз! – деп Ескелді салқын ғана үн қатты. Сондағы Дербісәлінің түрі қызық еді. Дулыға астынан көрінген, жаңа ғана жас жуған көздерінің әрқайсысы әр жаққа тартқандай бір түрлі қылиланып, Ескелдіге тым мүсәпір күйде қарады. Көзіндегі осы мүсәпірлікті бес қаруы сай, екі иығына екі кісі мінгендей алып тұлғасы да бүркеніш болып жасыра алмады. Шық басып шытынаған оң көзі шығыс жақты бір барлап алды. Тап осы сәттегі Дербісәлінің ішкі иірімін адам танып болмайды. Бірте-бірте қарасы ұлғайып келе жатқан жауды көріп, жан тәттілігі басым түсті ме, жоқ, мынадай кезелген пышақ кеңірдекке таялып, өмір мен өлім кезекке тұрған шақта біреуі өз бауыр еті – екі қолбасымен тәжікелесіп, назарын, ойын бөліп, әзәзілге ұқсамайын деді ме, әйтеуір жынын алған бақсыдай тез бұзылып, Ескелді қасындағы жігіттерге қосыла кетті.

	Жау қарасы тура шығыс беттен көрінген. Бірте-бірте жақындап, алып бүркіттей қанатын жайып, кең даланы қусырып келе жатыр. Қазақтардың тағы бір байқағаны – қалмақтар аттың қатты жүрісіне баспаған, тап бір салтанатты шеру үстіндегідей жаймен, мамырлап жылжып келеді. Көз жетер жердің бәрі жазық, тіпті ши мен сексеуіл де екі халықтың аяғының астында тапталмайық дегендей әлдеқайда ысырылып кетіпті. Жүгіріп өткен түлкі мен қарсақ та көзге түсетіндей жып-жылмағай тақтайдай жазық. Теріскей жақ та солай. Кенет сол теріскей жақта көз ұшында төмен қарай сынаптай сырғыған ұзын шоғыр көрінді. Қандай шоғыр екені, үлкен бе, кіші ме, жау ма, дос па, тіпті айдаған жылқы ма, түйе ме, айырып болғысыз. Үшке бөлінген қазақ жауынгерлерінің ең артқы тобының ішіндегілер оны бірінші байқап, Ескелділерге қарай айғайласты. Бұл екі қолбасыға тағы бір тың пәледей әсер етті. Құр оймен оның еш байыбына бара алмасын сезіп, олай қарай да екі ертөлені жұмсады. Жаңа ғана қарасы көріне қоймаған жауды барлап келмекке дүркірете жөнеліп, тез кері қайтқан екі ысқаяқ шабандоз енді терістікті бетке алып, ат тұяғымен жердің бауырын тілді.

	Мақұлық та болса алдағы ойранды іштері сезе ме, үшке бөлінген жауынгерлер мінген, мейіздей қатқан, құйрық-жалдары түйілген сәйгүліктердің тұлабойлары селкілдеп жаман шұрқыраса бастады. Адамша тілдесіп, пікір алысып, қауіп ойласып жамыраса кеткендей. Кейбіреуінің даусы тіптен ащы.

	«Адам жер үшін таласады, сол үшін шайнасады, жан беріседі, ал бізге не жорық» дегендей бірі. «Әкем-ау, екі аяқтылар жерді біз сияқты төртаяқтылар үшін керек етпей ме» деп екінші біреулері адаммен одақтас болып шыға келгендей. Екі ортадан табылып, шыр-пыр болысқандары және барға ұқсайды. Бара-бара бұл дауыс тіптен ұлғайды. Жерге қазандай төңкерілген көкпеңбек сеңгір аспан осы дауыстан шатынап, сынып түсердей-ақ.

	Осы екі ортада Қабан жыраудан тағы бір адам жетті. Бұл жыраудың өз туған, әрі тете ағасы Аю еді. Бұл түр-келбеті Қабанға ұқсаған мол сақалды, жүзі айшықты, бірақ тұлғасы жіңішке, сылыңғыр қара деуге бір табан жақын тұрған адам. Әрі денесі ұзын болғасын ба, ер үстінде садақша иіліп, белі бүгіңкі отырады екен.

	Тегінде, Қабанның әкесі Асаннан тараған алты ұл бар еді. Ең үлкені осы Аю да, екіншісі Қабан жырау, қалған төртеуі – Серкебай, Еркебай, Текебай, Көсембай – бәрі осы Ескелді-Балпық қосындарының ішінде. Сол Асан балаларының ең көріктісі, көсем тұлғалысы, көмекейі жезден құйылған ақын- шешені Қабан жырау да, қалғаны шаруа баққан, қарабайыр адамдар. Бірақ жерге қарап, бүгежектеген ешқайсысы жоқ, бәрі де көптен қалыспас, ат үстіндегі жүріске мықты, серіппелі темірдей берік жаратылған. Жалпы бұл үш адам әскер қосындарын құрғанда ең алдыңғы сапқа өз туғандарын қоюға тырысқан. Бұл бір жайдан көпке үлгі болуға жақсы, әрі ешкімді алаламадық деген, керек жерде сүйеніш етер ішкі адалдықтың берік тұғырын жасау үшін де керек. Өзіңнің жасаған әлдебір әділетсіздігің көкірегінді қыжылдатып, жегідей жеп жүрсе ол да тауаныңды тауысады ғой. Ел басшылары бұл жағын жете ойлаған.

	Мысалы, Ескелді де бес ағайынды. Әлі әжетке жарай қоймаған, биыл небәрі он төртке аяқ баспақшы Бектұрғаннан басқа үш інісінің үшеуі де осында, қолдарына қару алып сапта тұр. Бектұрған да әскер тобына енуге жұлқынып еді, бірақ бес ағайынды жігіттің төртеуі түтін түтетіп үлгерген, әрқайсысының үй-жайы, мал-жаны, бала-шағасы бар, әлдеқандай күнде соларға ие болуға да бір адам керек деп қалдырған.

	Ал әлгі Шора балалары ше? Олар түп-түгелімен, тіпті жалшы-жақыбайымен осында. Түнеугүнгі мырзадағы Жайнақ батырмен тістесе кетуге оңтайланып, өздерімен немере ағайынды Ескелдінің сөзіне аса илікпей, құрық тимеген асаудай жұлқынып еді, жас бидің темір шынжырдан әрмен қатты бұғалық боп түскен сөздері жуасытты. «Әне, жау келе жатыр, бүгін қазан бұзар тентек атанып, ертең қалмақ шапқанда қатын-балаларыңды соның атының аяғында таптатсаң, анау көзі тірі әкелерің Шора сақалын талдап жұлып жыламай ма? Бергісі Шора, арғысы Жаңғабыл, Тоқсары әкелеріміз де көрінде жатып өкірмей ме? Мықты болсаң, күшіңді жауға сал, Жайнақты қосыныңа ал» деген. Осы мағыналас сөздерді Шора ақсақалмен оңаша әңгімеде де айтқан. Одан беріде қалмақ қозғалысы жайлы хабар үдей түсті де, Шора балаларын басқа намыс қоздырып, Ескелді-Балпықтың қосынына мол шоғыр боп кірді. Бала-шаға қасында Шораның өзі мен бір-екеуі ғана қалды.

	Жалпы, бір үйден тараған еркек кіндік біршама баршылық жағдайда олардың ыңғайына қарай, жауға шабуға қолайлығы аз не ең үлкенін, не ең кішісін қатын-бала қасында қалдыру да келісілген. Сондай мақсатпен Қабан жырау өз ағасы Аюды жорық ісінен шеттетіп еді. Бірақ оның да аса реті келмепті, тап бүгін оны қасында ұстап, міне, Ескелдіге қарай жөнелтіп отыр. Оның үстіне осы Қабан жыраудың да, ағасы Аюдың да екі-үш баласы қосын ішінде. Тек Дербісәлінің ғана, бұл да бес балалы болғанмен, төртінші ұлы – он сегіз жасар Балпықтан басқа туындылары қолға қару ұстауға жарамады. Ерте үйленген Білдебай мен Меңдебайдың әрқайсысында оннан, он бірден бала-шаға бар. Олардың ішінде ұлдан әжетке жарағандары және жоқ. Кешубайы – «үй тентегі», бұл да көп балалы, түзде жалғыз жүріп, қасқырмен шайқасып, сол қолының бес саусағын бірдей қыршытып алған. Ал кенжесі – Салпығы он беске енді ғана иек сүйемекші. Аузынан ана сүті кеппеген немені қосынға қалай қосарсың. Әрі шешесі Ақбалықтың да оны уысынан шығара қоюы екіталай. Дербісәлінің өзі менің бір Балпығым мыңға татиды деп желпінгенмен, іштей қоңылтақсып, үлкен басымен ары-бері шапқылауы сол олқылықтың орнын толтырмақ бір жанкешті әбігерлігіне де ұқсап кетіп еді.

	Дербісәлінің өкшесін баса жеткен Аю мүддем қарама-қарсы хабар әкелді. Дербісәлі енді ешқандай көмек күтпе, бәрінің жолы кесілген, қалмақ қолы бізді жанап төмен өтіп кетті десе, Аю Тәттібай мерген келді деп хабар айтты. Және ол жалғыз емес, жолай немере ағайынды Малтабар мен Құлжан батырларды қосып алыпты. Барлығы жүз қаралы қол, қарулары да жаман емес деді.

	Ескелдіге айнала дүние көз ілеспес шапшаңдықпен өзгеріп жатқандай көрінді. Бірақ сол қыруар өзгерістің, әпселеңнің ішінде бұл қармайтындай бір үзік тал жоқ сияқтанды. Тіпті Тәттібай мергендердің келуінің өзі қосымша күш қосылғандық емес, мұның көз алдын тұмандатқан тағы бір қара дауылдың шет- пұшпағындай әсер етті. Көзін Балпыққа, Дербісәліге бір жүгіртіп, үшке бөлініп, аумағы тым молайып кеткен қалың әскерді бір шолып өтті. Балпық та Ескелдінің халінде еді. Ал Дербісәлі Аю әкелген хабардан соң тап бір өтірігі ашылып қалған баладай көзі одан сайын қылиланып, сол Аюға бір, Ескелдіге бір жалтақтап, көмек күткендей баласы Балпыққа да мүләйім назарын салды. Тек Балпықтың көңлі әкеге деген қамқорлық сезімінен аулақ, мүлдем басқа қиырда еді.

	– Апырау, Тәттібай мерген келсе, онда құдайымның бергені емес пе? – деп, Дербісәлі тамағын кенеп, әрең сөз айта алды. Мұнiкі Тәттібайдың келгеніне қуанғандық емес, мына қолбасылардың өзіне деген қаһарын қас пен көздің арасында жұмсарта қоймақ ішкі ниетінен туған далбасасы еді. – Тек Тәттібайлар бері қарай қалай өтті? Мүмкін, қалмақ қолы ағындап төмен кеткесін ғана жол ашылған шығар оларға. Солардың ізін көлденең кесіп өткен шығар. Әйтпесе менің әкелгенім анық хабар сияқты еді ғой. Тіпті Қабан жыраудың өзі солай деп айтты. Бәрінің жолы кесілді деген соның аузынан шыққан сөз.

	Бұған Аю жәрдемдесті:

	– Ақсақал, сіз хабар әкеткендегі заман солай болғаны хақ, – деп, ер үстінде садақша иілген күйі сақалды иегін жоғары сілкілей саңқылдап сөйледі. Інісі Қабанға ең алдымен осы ашық даусы ұқсаған сияқты. – Бірақ заман дегенің қазір адам ғұмырымен емес, шежіремен емес, кірпік қағыспен өлшеніп тұрған жоқ па?

	Ескелді Аю сөзіне елең етті. «Қалай тапқыр сөйлейді» деп таңырқады.

	«Қазір заман дегенің адам ғұмырымен емес, шежіремен емес, кірпік қағыспен өлшеніп тұрған жоқ па?» Шешендіктен Ескелдінің өзі де құралақан емес, сонда да болса бұл өнер осылардың тұқымына ерекше дарыған екен деген ойға келді.



	Қалмақ қолы қаптап келе жатқан, тез шешім табу керек осы шақта да Ескелді осындай ойларға уақыт тауып үлгерді.

	– Мына екі ертөле кешікті ғой, – деп, Ескелді теріскей жаққа көзін салды. Не де болса ендігі шешім сол екеуінің әкелген хабарына орайластырылмақ екені белгілі еді. Егер теріскейден көрінген ұзын шоғыр тағы бір жау қарасы болып шықса, мына қазақ жасағының енді алға өңмендеуінен еш пайда жоқ, ол қайта бұлардың қол-аяғын байлап шоққа тастап жібергеннен әрмен қасіретке айналары анық.

	Балпық үндемегенмен, ол да Ескелдінің ойын танып тұр. Бұл да теріскей жаққа оқтын-оқтын алақтайды. Бұрынғы күндері осы Ескелді мен Балпық қалыптастырған тәртіп, ереже бойынша кеткен екі ертөле жау ордасына тап болған күнде де әр түрлі айламен бірін-бірі құтқарып үлгеруге тиіс, бірі қалып жан берсе де, екіншісі бері жол тауып шығуға тиіс.

	Екі ертөле кешікті. Қабан жіберген хабаршы – Аю дегбірсізденді:

	– Ескелдінің бір ауыз жауабын ал да, дереу қайт деп еді ана сығыр.

	Ескелді жауап берген жоқ. Қалмақ қолы әлі де бері жақындай түсті. Бірақ барған сайын олардың жүрісі ауырлап, аттарының аяғына жем түскендей тым баяу мамырлайды. Балпық бір жайдан содан күдіктенгендей. Оларды қалт жібермей бағып, бар ақыл-ойы, көңіл көзі екі шешімнің қайсысын таңдау төңірегінде еді, жауға сыналап кіреміз бе, жоқ, қос бүйірлеп соғамыз ба, міне, осы сұрақтың жетесіне жете алмай тұр. Дәл жауабын табу үшін жаудың әлі де жақындай түсуі керек еді. Балпықты бұл тұста қасақана жүйкелетіп, олар әдейі жүрісін өндірмей қойғандай. Бұл сәл тербеліп барып, түзу ақылға келгендей.

	«Шабатын жау шаппай қалар дейсің бе, оған неге асықтың, ана теріскейге кеткен екі ертөлең келсін де» деп, өзіне-өзі басу айтты.

	Осы екі ортада көз ұшында құмды далада ор қояндай орғыған екі ертөле де көрінді. Екеуінің де аман келе жатқанына қарағанда теріскейдегі ұзын шоғыр жау қарасы емес шығар деп ойлауға ыңғай бар еді. Солайы солай екен, бірақ пәлендей көңіл жұбатарлық ол жақта да дәнеме жоқ екен. Екі ертөленің әкелген хабары мынау: «Анау ұзын шоғыр – мал-жанымен төмен сырғыған қазақ көші. Сонау Ақсу өзенінің арғы бетіндегі сәл оқшау отырған найман жұрты қалмақ шабуылына тап болыпты. Бірақ олар аздап жасақ құрған екен, соның күшімен жаудың бетін жасқап, мал-жанды бері сырғыта беріпті. Қараталға келіп тірелгенде, ондағы жалайырлармен қосылып, сал жасап, бері өткен екен. Бірақ, олар бері өткенше, жаудың бетін жасқаған аздаған қазақ жасағы қырылып та үлгеріпті. Барлық ер азаматынан, қамқоршысынан айрылған, жылау-сықтаумен кетіп бара жатқан жетім-жесір, қатын-қалаш, қаралы көш. Тек төрт түлік малы ғана көп шетінемеген сияқты».

	Ал, Ескелді, тарт күйіңді.

	Ақсу мен Қараталдың арасы уақ малы көп қазақ үшін бес-алты күнде көшіп жететін жер. Бұлар оны бірер күнде-ақ қусырып, әрі екі өзенді бірдей кесіп өтетін жел-құз болып кеткен бе? Жоқ, топшысы қатты жау қалмақ қырғидай тигесін сорлы қазақ шынында аяғына тас байлаған желаяққа айналған ба? Ол да мүмкін. Жан алқымға тірелгенде пенде шіркін қалай жанталаспайды?

	Ескелдіні таңырқатқан бұл да емес. Балпыққа қарап сөйлеп, ішкі ойын айтты.

	– Сонау Ақсудан бері қуылып келе жатқан найман жайын біз неғып естімегенбіз? Біздің ертөле дегендеріміз жертөле болған ба?

	– Қайдан білейік? Біз ол жаққа көз тікпедік қой. Және де мына жаудың жүрісін адам ұғып болмайды. Мысалы, мыналар қой айдағандай келе жатыр. Тап біздің қасқа маңдайымыздан солай келе жатыр. Басқасы басқаша ғой деймін. Басқасының жүрісі сол ертөленің жүрісінен де шапшаң болса қайтесіз, Ескелді аға?

	Ескелдінің де күдігі осы. Дербісәлінің астындағы аты ойнақшып кетті. Шынында ақ бөртеде жазық жоқ, үстіндегі иесінің дегбірсіздене қос бүйірден тепкілеуінен ыршып түсіп еді.

	– Жан-жағымыздан жау қысты. Біз қалың қазақтан мүлдем оқшауланып қалмаймыз ба? – деді ол. «Бас аманда шегінсек қайтеді. Сары Есік Атырауда, қазақтың сары сахарасында біз үшін де орын жетеді ғой» деген сөз тұр еді көмекейінде, бірақ оны шығаруға қорықты.

	Ескелді Аюға айтты:

	– Сіз тез кері шабыңыз. Жырау мен Тәттібай мерген және ана екі ағайындының бірі құстай ұшып, осында жетсін деңіз. Қолды қозғамасын, Малтабар мен Құлжанның бірі сол қолдың басы-қасында қала тұрсын. Дербісәлі аға, сіз сол жаққа бара тұрсаңыз. Онда қызыл қарын жас бала бар ғой.

	– Жоқ! – деген Дербісәлінің ащы даусы құлақ жарды. Ақ семсерін суырып, әуеде ойнатты. Астындағы ақ бөрте ат көкке шапшыды. – Мен ана қарасы көрінген жау шапса, қолдың алдында бірінші өлемін!

	Бұл Дербісәлінің Құран атымен ант етіп айтар шын сөзі. Егер қолды кері шегереміз десе, ол жарлықты да Дербісәлі бірінші болып құптар еді. Ал шегермеді екен, онда бірінші болып, жаудың қоңыраулы серкесімен мүйіз айқастырып, одан арғы тәңір бұйрығын қасқайып тұрып қарсы алуға бел буғаны анық. Бұл бір жайдан Балпығының қамы үшін. Балпықтан жаным артық па, ол үшін жаным садақа деп іштен түйген тастай түйіні осы.

	Қол бастаған Балпығының, аспандағы күнге қол жеткізген Балпығының тап қазіргі халі оңай-оспақ хал емес екені кырқылжың неменің санасына енді ғана жеткендей. Барар жерге барып қалды, енді кері қайтпақ жоқ, абыройсыз жол қол емес, абыройлы жол осы беттен таймауда ғана. Алпысқа аяқ тіреген шағында ақылының шектеулі екенін де мойындағысы келгендей, сосын да тосыннан сөзбен килігіп, ақылдымсып, Ескелдінің де, баласы Балпықтың да ойын бөлгісі келмейді. Тек ара-тұра ішін тесіп бара жатқан күдігін ғана шымшықтың тұмсығындай етіп көлденең тартар, арғы үлкен пайымдауларға өздері барсын.

	Аю кеткесін бәрі де тынышталып, шығыс беттегі жазықпен жайылып аққан лай судай қалмақ қолына барлық назар аударылды. Адам түгіл ер-тұрманы сай арғымақ аттардың да танаулары солай қарай үңірейді. Шоқ кекілдің астындағы көздер де солай қарай от шашты. Мұның өзі адам мен жануардың үлкен бір одақтасқан сәтіндей.

	Күн екіндіден кіші бесінге қарай ауып барады. Түс әлетінде єбден қызған күн біраз күш-қажырды алып кеткендей. Жасақашылар жан-торсықтан шұбат, қымыз ұрттап біраз жан шақырды, тамақ жібітті. Біразы аттарының шап тартпасын босатып, қайта тартып, екі қолға ермек табудың қамына кіріскендей.

	Зұлым жау қазақ қолын әбден ділгіртіп, босаңсыған бір сәтінде бассалуды ойлағаны анық сияқты. Ескелді мен Балпық мұны әлсін-әлсін ескертумен болды. Мұның өзі күнсіген, қару-жарағы, сауыт-сайманы ауырлаған қазақ жауынгерлерін одан сайын иықтан баса түсті. Себебі тарамыстай тартылған аяқ-қолдың, жүйкенің тегеуріні бір қалыпта тым ұзақ шегенделсе, өзін-өзі жеп бара жатады ғой.

	Аю кеткесін көп ұзамай жеткен Қабан ақын тосын ақыл салды. «Біз бүйтіп ұзақ салғырмайық, өзіміз шабайық» деді. Осы Қабанмен бірге келген, аттан түсіп, Дербісәлі, Ескелді, тағы басқалармен төс түйістіріп амандасқан, бет- әлпеті жез құмандай сап-сары, бірақ сақал-мұрты, қасы-кірпігіне дейін аппақ, айдалада жолықса және де үстіндегі қару-жарағы болмаса, ел кезген абыз ба деп қаларлықтай, бұл да денесі мол пішілген Тәттібай мерген басқаша ұсыныс айтты.

	«Біз кері шегініп, сексеуілді қалың тұсқа бекінейік. Сіздерде «күлдірмамай», басқа да темір мылтық баршылық екен. Біздің қолда құралайды көзіне атқан, өзім іріктеген біраз садақшылар бар. Соларды қос бүйірден қойып, жау өзімізге жақындағанда ең бір тас жүректілерін алыстан көздеп атып, сиретіп түсіріп отырсақ. Керек болса, тағы шегіне түссек. Сөйтіп, сіңірі созылған сәтте, сыналап па, жоқ, қос қапталдап па, қарсы лап қойсақ». Тәттібай мергеннің ұсынысын онымен еріп келген Малтабар батыр да мақұлдады. Дербісәлі де Ескелді мен Балпыққа жалтақтап, солай қарай ыңғай бергендей.

	Ескелдіге салса ендігі жерде Дербісәліден кейінгі жасы үлкені Тәттібай мергеннің сөзі дұрыс та сияқты. Бірақ ол үшін кері шегіну керек. Өйткен күнде мына қалмақ қолының жыбырлауы бір түрлі, кері шегінген қолға қиқу сала тиіп, қазақ жасағы бойын жия алмай, есіл боздақтар арманда кетпей ме? Қияметтің үлкені сонда болмай ма? Ескелді қалмақ қолымен шайқасып көрген адам, өзінен бұрынғы аға ұрпақ батырларының да олармен кескілесі жөнінде көптеген әңгімелерге құлақ түргені бар. Соның өзінде де олардың тап мына қозғалысынан ештеңе ұғып болар емес. Бұл қандай айланың алғы-шарты?

	Қалмақтар мықтап тартқан садақ оғы жетер жерге келді. Тәттібай онсыз да сап-сары жүзі өртеніп бара жатқандай Ескелдіге наразылық білдірді.

	– Маған қолсыз кел дегенің қалай? Мыналардың біразын осы арадан-ақ баудай түсіретін мергендерім бар еді.

	Қалмақ қолы садақ оғы жетер жерге келгесін мамырлаған жүрісін де тоқтатып, біржола үймелесіп қалды. Балпық айтты:

	– Жауды мына қалпында қос қапталдап шапқан жөн болар.

	– Мен білсем, бұлар бізді жекпе-жекке шақырғалы тұр, – деді Дербісәлі.

	– Бізден жекпе-жекке әзірленген кімдер бар еді? – деп сұрады Ескелді.

	Балпық қалың әскерге мойын бұрғанда:

	– Мен бармын!

	– Мен бармын! – десіп, сауыт-сайманы ерекше сай бірнеше адам бөлектене берді. Олардың ішінде әлгі кең көмекей, айғайлаған даусымен қасқырдың жүрегін жарған Жайнақ батыр мен Қабан жыраудың туған інісі Көсембай бар еді. Бақталастық осындайда да шаң бере ме, Жайнақтың шыққанын көріп, Шораның Тәңірберді деген баласынан туған Қаскелең, Күртібай атты екі немересі де бері бөлінді. Шораның тұңғышы Көпсарының (мұның шын аты Қожан, тек баласының көптігіне орай солай аталған) да екі немересі бұлардың тобына ентелей жетіп еді, жасы үлкендеу Қаскелең мен Күртібай қабақтарымен белгі беріп, оларды кейін қайтарды. Мұның бәрін қабағының астымен баққан Ескелді жамандыққа жорыған жоқ.

	Ал Қабан жыраудың інісі Көсембай бөлек сеспен шыққандай. Бұл ағалары Аю, Қабанға ұқсас белгілері көп, жас та болғанмен бет-аузын қалың сақал жапқан, кескен бөренедей мығым денелі, көмірдей көздерінің тиген жерін өртеп жіберерлік қауқары бар, аса тегеурінді жігіт. Осы Көсембайды, тағы бір- екі інісін жекпе-жек шайқасқа ертеректе Қабан жыраудың өзі дайындаған. Көсембайдың басқа оншақты жігітпен бері бөлінгенін көргенде Қабан жырау көзін төмен түсіріп, іштей дұғасын оқыды.

	Қазақ қолы не хикметке да әзір еді. Бірақ мына хикметке әзір емес екен. Кенет ашық аспан астында қазақ қолының төбесінен жай түсті. Тап алдыңғы саптағылардың ортасында қара жердің топырағын ойып жіберіп, көкке шашыратқанда арғымақ аттар қоса шыңғырып, аспанға шапшыды. Бірақ кейбіреуінің бұл соңғы дәрмені, алдыңғы екі аяқты аспанға қарай соңғы сілтесі екен. Үстіндегі қару-жарағымен одан сайын ауырлаған иесінің денесін жерге өзімен қоса алып соғып, жамбастай құлағандары бар. Солардың бірі жаңа ғана жекпе-жекке шығуға сайланған Көсембайдың астындағы аты еді. Бұлардың маңына ойнақшып келе қалған дегбірсіз Дербісәлінің ақ бөртесі де осылай құлап, төрт аяғын тырбаңдатып жатты. Жаяу қалған Дербісәлінің даусы ащы еді. Өзі сияқты аты мертіккен, не өзі жараланған басқа да жиырма шақтының барын көрмегендей-ақ, жапанда жалғыз жүріп, жазым болған адамша сұңқылдап берді:

	– Мынау алла-тағаланың қаһары ма? Алланың кәрі тиді ме? Жау қалмақ пайғамбарды бетке ұстап, сахабадан қосақ жалғап алған ба? Әйтпесе, мынау не ақыр заман? Басыңнан бақ тайды, сорлы қазақ! Апырау мынау, ашық аспан қақ айырылып, сынығы бізге түсті ме? Айтсаңдаршы, мынау не, ойбай? – Дербісәлі Ескелдінің қасына жаяу жүгіріп кеп, қамшысымен жер сабалап тұрып алды.

	Ашық аспаннан жай түсіп, біраз жауынгер апай-топай құлап жатқанда алдыңғы саптағы қосын қақ жарылып кетіп еді. Үріккен, шыңғырған жылқы дыбысына «ау-ау», «кеу-кеу» дескен адам үні қосылып, шынында ақыр заманның аузына ойда жоқта таяп келгендегідей, бұрын құлаққа таныс емес, бөгде бір азынаған, ышқынған, бір-бірінен айырғысыз қалың үн айналаны қас пен көздің арасында азан-қазан етіп жіберді. Көк соққы тигендей аттары мөңкіп, қолдан жырақтап кеткендер де бар.

	Осылай қазақ қолының үстіне екінші рет жай түскенде ғана қолбасылар есін жиып үлгерді. Тәттібай мергеннің өткір көзі бірінші байқап:

	– Апырау, анау үңірейген пәледен қалмақтар бізге доп атып жатыр ғой! – деді.

	Ол үңірейген пәлені Ескелді де байқап, айғай салды:

	– Балпық! Мынау біз көрмеген тажал. Әскерді кері шегер.

	– Кері шегініңдер!

	Қазақ жасағы Балпықтың бұйрығынсыз да кері лықсып кетіп еді. Енді мүлдем сұр даланың төсін дүрілдетіп, төмен қарай жөңкіліп берді. Жаяу қалғандар басқалардың атына мінгесіп, өлілер алға өңгеріліп, бұрынғы бекінген орында аяқтарын тырбандатқан шалажансар аттар ғана қалып бара жатты.

	* * *

	– Қыт-қыт-қыт-қы-ы-т.

	Мына бір ұсқынсыз бейшара тауықтарды шақырып, қыт-қыттап тағы да секектеп жүр екен. Мұның бәрібір беретін бидай, не тарысы жоқ, жерге ұсақ тас түйірлері мен құм шашып жүргенін тауық екеш тауықтар да әбден сезіп-білген шамасы, қыт-қыттаған дауысқа мойын созып қарағаны болмаса, бұлай қарай біреуі де қанаттарын сабалап, жүгіре кеткен жоқ. Үстіне алба-жұлба киім киген, белі де, екі тізесі де жазылмайтын, қара күйе жағылған беті адам қарағысыз, құдай әбден қиюын қашырып, дөңгелетіп қойған қайыршы неме өткен-кеткенге қол жайып, садақа сұраудан шаршаған, не жалыққан уақытында осылай жол үстінде биік дарбазалы үйлердің аулаларында жайылған тауықтарды айналдырумен-ақ әуре.

	– Қыт-қыт-қыт-қыт-қы-ы-ы-т. Қыт-қыт-қыт-қы-ы-т.

	Үлкен жолдың бұрылысынан салт атты адам көрінді. Бұл иығына қара мылтық ілген, жанына байланған ұзын қынапты қылышы астындағы жұнттай ақ боз айғырының оң жақ санын соғып келе жатқан аппақ айыр қалпақты, балғын денелі сымбатты жас жігіт еді. Тікенектеп шыққан сақал-мұртының айналасында түнгі ұйқысының қанбай қалғанына ызаланғандай осы таңертеңгілік шақтың өзінде де ашу тұнып тұр еді. Шындығында түнгі ұйқысында мін жоқ, мынау қол-аяғы жазылмайтын, маймылша секіріп жүрген мүсәпір жанды көргенде мұның осылай жыланша жиырылатыны бар. Енді қайтсін, бұл ақбоз атты батыр осы қаланың қай бұрышында жүрсе, маймылша секектеген осы кемтар неме сол жерден табыла кетеді. Сөйтеді де, әлденеден жігіттің көзін тартып, бір түрлі мұның жүйкесіне тиетін қимылдар жасайды. Әсіресе, қара күйе жағылған беттегі өзіне алайып қарайтын көздердегі әлденеше құбылатын майлы бояуды айтсаңшы. Қай шаһардан келген, алтын мен жамбыға бергісіз бояу екен дегізгендей. Соның өзінде де қайыршының көзінде бұл үшін қандай да бір жақсылық нышанының мөлтілдеп тұрмағаны айдан анық еді. Тәніңе қадалса, алтын кездік те ажал көлеңкесін көзіңе түсіреді. Қырағы жігіт мынау ел кезген мүсәпір дәруіштің қарасын тура сол мөлшерде жанына ауыр алатын. Қазір де үлкен жол бұрылысынан шыға беріп, Ташкент қаласының орталығындағы Жүніс ханның мазары тұсындағы алаңның бергі бетінде жерге әлденелерді уыстап шашып, тауық шақырып жүрген осыны көргенде бет-жүзі қатты тыжырынды. Қолындағы қамшысын қыса ұстап, дәруіштің арқасын екі-үш жерден тіліп түсуді де ойлады. Тіліп түсетін де еді, соңында келе жатқан адамдардан жасқанды.

	Олар ел ішіндегі мүсәпір адамдарға қиянат жасауды тозақтың отына екі өртеніп шықсаң да кетпейтін күнә санайтын. Сонда да ақбоз атты батыр жігіт шыдай алмай:

	– Әй, дәруіш, жаның жәннатқа кетсін демесең, былай көзден жоғала тұрсаң қайтеді? Үлкен адам келе жатыр, – деді.

	– Қыт-қыт-қыт-қыт-қы-ы-ы-ыт.

	Дәруіш еститін емес. Басқасымен бірге құдай ақыл-есін қоса алып қойған бұл неменің бір ғана емі бар, ол жотадан айқасып түсер қамшы іздері екенін жігіт біліп-ақ тұр. Сол екі ортада мұның соңынан келе жатқан үш салт атты адам да көрінді. Қап, жаңа бұрылыстан шыққан бетте артық ойға уақыт оздырмай, бірден қамшы сілтеуім керек еді деп, жігіт қатты өкінді. Онда арттағылар мұның із-тозы жоғалғанын білмей де қалар еді-ау.

	Ақ боз айғыр мінген, айыр қалпақты сымбатты жігітті ішін жауыздық тескен қанқұйлы жан деуге мүлдем келмеуші еді. Қайта мейірбандылық сезім мұның бір басынан асып-төгіліп жататын. Ал осы дәруішті көрсе, саусақ-саусағының, жас қайыңның діңіндей білегінің тамырлары сыздап, қамшысын қыса ұстап, өзін-өзі билей алмай кететіні мұның үнемі алдын кес-кестеп, көз алдында көлбеңдеп, жайсыз қарасы өңменінен өтіп, әбден жүйкелетіп шаршатқандығынан еді. Әрі оған істер шарасы жоқтығы қоса мүжіп, жанын жегідей жейтін. Сірә, бір пенденің екінші пендеге шамадан тыс жексұрын көрінуі соңғысының күш-қажыры мен ақыл-есін жалмап тауысатыны жаратылыстың өзінше бір айнымас заңы ғой.

	Бұл Ташкентте не көп, жағы талмай сарнайтын кезбе диуана, дәруіш, қайыршы көп. Бірақ солардың бірде-бірі тап осы немедей мұның жолын үнемі кес-кестей бермейтін. Ал мынау дегенің жас батырдың көз алдына жапсырып қойған көлеңке сияқты. Қайда мойын бұрса, сол жақтан табыла кетеді.

	Ақ боз атты жас батыр соңындағы үш адам көрінгесін, дәруіштің қасынан амал жоқ ары өтіп кете барды. Екі таяқ тастамдай жер ұзап барып, артына бұрылғанда соңындағы үшеу дәруіштің тұсына жетіп, ортадағы ақ қылаң қаба сақалды, денелі адамның сол құдай қарғысына ұшыраған жол үстіндегі құбыжыққа үңіле қарағанын байқады. Ал қасындағы екеу (олар да мынау алға ұзап кеткен ақ боз аттыдай қару-жарақ асынған жас жігіттер болатын) үлкен кісінің осы ілтипатын аса хош көрмегенмен, наразылық білдіруге жоқ еді, тек өздерінің олай қарай елп етпей, астындағы ірі сүйекті арғымақ аттарының шоқ кекіліне көздері біржола байланып қалғандай ешқайда мойын бұратын емес. Демек, мына алда кетіп бара жатқан жас батырдың түйсінгенін ол екеуі де түйсінген. Осылай ойлаған ақ боз атты батыр оларды келесі бір бұрылыста тосып алды. Әлденеден батылдығы ұстап, ақ аралас қаба сақалды үлкен адамға көзін тіктей қадап сөйледі:

	– Жәке, осы бір кемтар дәруіш, құдайдың құдіреті, менің көзіме шөңгедей қадалады. Елес сияқтанып, аттың басын қайда бұрсам, сол жақтан шыға келеді. Жүйкеме тигені соншалық, жаңа қамшымен желкесіне айқастырып із тастағым келді.

	Үлкен адам жас батырдың астамшылыққа толы сөзіне күмілжіген жоқ, қайта қабағын жазыңқырай көтеріп, әкеге лайық қамқорлық реңкіне толы жүзін молынан бұрды.

	– Алланың жер бетіне жіберіп жасаған дүниәуи рахымшылығын тәрік етіп, о дүниелік қызық-шыжықтың қам-қаракетіне бола онсыз да азап пен таршылыққа жонын тосып жүрген дәруіштің қасіретін, жас батыр, сен өз қолыңмен ұлғайтып қайтесің?

	– Жоқ, Жәке, бұл дәруіш атаулының жансебіл парасат-пиғылынан менің де хабарым бар. Бірақ, мынау, алланың әмірімен ақыл-есінен қоса айрылған неме, бұл үшін осы дүниелік, не ол дүниелік қызық-шыжықтың айырмасы жоқ, сірә, қайта ақыр сол үшін тіршілікті тәрік еткен пенде ғой, онан да сол маһшардағы күніне тезірек жеткені дұрыс сияқты. Соған көмектессем дегенім ғой.

	– Бұл сөзіңді де құптамаймын, жас батыр, – деп, ақ қылаң қаба сақалды адам енді көзімен оның өңменін тесердей қарады. – Бұл жазғандар үшін осы дүниелік қасірет пен ол дүниелік рахаттың өзара байланысты өлшемі болса қайтесің. Және сен маһшардағы күніне бұларды жібермей-ақ қойсаң қайтеді? Қамшы сілтер, найза шаншыр жау жоқ, қой үстінде бозторғай жұмыртқалаған заманда күн кешкен жайымыз бар ма еді? Анау қара бұлттай қаптаған діні басқа қоңсылас жұрттың қанқұйлы тобының-ақ маһшардағы күніне қарай жолына қызыл кілем төсеп тастасаң қайтеді? Біздің қайда және не қайранмен келе жатқанымызды жадыңнан шығардың ба?

	Жас батыр сөзден тосылды. Жол үстіндегі дәруішке сілтемек қамшысы өз жотасын тіліп түскендей. Тіпті оны тесіп өтіп, көкірек сүйегін қоса ауыртқандай. Үлкен адамның басында не қайран барын және бүгінгі сапардың мәнін бұл білмейді емес. Сөйте тұрып, кеңірдекке тұрып қалған балық сүйегіндей тап осы таңертеңгілікте бұл қосымша ілгешек болып жабыспаса қайтер еді. Қазір тосыннан айтылған рабайсыз бір сөздің өзі бастағы ойдың зілін одан сайын қозғап, ауырлатып жібермей ме?

	Жас батырдың қатты мүдіргенін үлкен адам сол қас қағымда-ақ байқап, ары қозғала берді. Бұл жас батырды тағы да селк еткізгендей. Дереу ақ боз атын тебініп жіберіп, алға қарай бұл үшеуді айналып өтіп кете барды. Бұлардан оқ бойы озып отыру мұның міндеті еді.

	Үлкен адам Жүніс ханның мазары тұсында кейде атынан түсіп, тауап етіп, сосын ғана ары қозғалушы еді. Бүгін салалы саусақтарымен бетін ақ қылаң қаба сақалының ұшына дейін сипап қана өтті. Сөйтіп, уақыт тапшылығынан «ереже» бұзған ол жас батырдың өзімен сөз жарыстыруына да мұрсат етіпті. Осыны түйсініп, аңғарудың өзі де ұяты бар адам үшін аз жаза емес.

	Бұлар енді көп жүрген жоқ. Айналасында бірнеше шағын көл толқыған жасыл жібектей бір әдемі пұшпақка жетіп, маңдайларын көтере енді тым қатал тәртіппен қозғалды. Ташкенттің ерте көктемінде осыншама желек жайып үлгерген самырсын, пісте ағашы, қайың, үйеңкі тасасындағы қақпаға бірінші жеткен ақ боз атты батыр дауыстап белгі берді. Үлкен қақпаның қос қапталындағы қос есік бір мезетте ашыла кетті де, қару-жарақты екі күзетші астарындағы аттарын секіртіп шыға келді. Қолдарындағы найзасы демесең, бұлар тап бір ойын-сауыққа сайланған жас бозбалалардай тым сәнді киінген. Ақ боз атты жас батырға олар екі жақтан шүйліге жақындап, жауап күткен түр көрсетті. Ақ боз атты мүдірген жоқ.

	– Жарылқаушы хан ием орнында ма екен? Ұлы би келе жатыр. Хан иеммен жолықпақшы, – деп, бұл кезде қалың май қарағай, пісте ағашының тасасынан аттарының тұмсықтары көріне бастаған артындағы үшеуге қарады. Екі күзетші енді жас батырды жайына қалдырып, солай қарай құйғыта жөнелді. Енді арттағылар қақпаға қарай бесеу болып келе жатыр. Қақпаға жақындағанда күзетшілердің біреуі айғайлап белгі берді. Қақпа ашылғанда оның аржағынан көздің жауын алатын гүлзар бақтың шет-пұшпағы көрінді. Белгісіз бір адамдардың дауыстары естіліп жатты.

	Бірақ ақ қылаң сақалды үлкен адам – ұлы би осы құрметке қарамастан қақпа сыртында тізгін тартты. Осы арадан күнбатыс жақтағы көл беті толығымен дерлік көзге шалынатын. Мұны құшаққа сыймайтын айдынды шалқар көл деуге мүлдем келмейтін еді. Қайта аспаннан тамып түскен алла-тағаланың көз жасындай көлкілдеген аумағы тым кішкене, сырлы да сиқырлы бір дүние десең әлдеқайда сыйымды. Қысылғанда қоржынға салып алып жүре беретін асыл құйманың өзіндей-ақ еш ауырлығы жоққа ұқсайды. Ұлы би бұл көлді бұрын да талай тамашалаған. Осы тектес көлдер хан ордасының айналасында тағы да бар. Тек үлкен қақпа алдынан аспан мен жер ортасындағы үлкен кеңістікте жоғалған жақұттай жылтырап, мен мұндалайтыны осы ғана.

	Ұлы би көлге ұзақ қарады. Қасындағы жас жігіттер бұл адамның не нәрсені де орнымен, асқан кірпияздықпен істейтінін көріп үйренгендіктен, қазіргі мінезін түсіне алмай тұр. Бұл көл тамашалайтын уақыт па? Бірақ тіл сумаңдатып, жазғыра қоятын адамың бұл емес. Амал жоқ, ұлы би қызықтаған көлге бұлар да назар аударды.

	Байқайды, сол көз жасындай көлдің ортасында бірнеше адам қайықпен жүзіп жүр екен. Кішкене ақ желкен көтеріп, бірін-бірі айнала қуып, көңіл көтеріп жүрген топқа келіңкірейді. Таңертеңгілік күн сәулесінен күмістей жылтыраған көл беті желмен шайқатылып та тұр ма, қырлы әйнектей құбылып, кейде қайықшыларды көзден жасырып та жібереді. Тек сәлден соң ғана шағала қанатындай ақ желкен қайта қылаң береді. Онымен қоса басқасы да көрінеді. Сірә, олар айғай-шуы мол топ. Тек дауыс жетер жерде емес болғандықтан ғана ештеме естілмейді.

	Ұлы би салқын қараспен тұр. Нұрлы, сымбатты жүзіне сол гауһар моншақтай әдемі көлден көлеңке түскендей:

	– Хан болсаң сән-салтанатыңмен бол деп бұлардың бір атасы айтқан екен.

	Содан танбайды-ау, сығыр.

	Ұлы бидің мына бөгелісінің мәнін енді ғана ұққан атқосшылар дүр сілкінісіп, енді көл жаққа, ондағы шағала қанатындай ақ желкен төңірегіндегілерге жаңаша, өзгеше ықыласпен сұқтана көздерін қадады.

	Қақпа ішінде ұлы биді зерлі ұзын шапанды ақсақал адам екі қолымен төсін басып қарсы алды. Гүлзар бақтың таса-тасасынан шыға келген жас жігіттер аттан түсуіне көмектесті. Қыздың сәукелесіндей төбесі шошақ, қыш кірпіштен қаланған қабырғасына өрнек салынған биік хан сарайының шығыс бетіндегі көгалда ақ киіз үйлер тігілген екен. Соның біріне ұлы биді кіргізді. Қасында үш атқосшысының біреуі ғана бар еді.

	Хор қыздарындай әдемі, шашбаулары сылдыраған сұлулар бірі жеміс, екіншісі қымыз бен шұбат, ыдыс-аяқтар тасып, онсыз да әшекейлі киіз үйдің ішін тіптен көрікті етіп, онымен қоймай ары-бергі шапшаң қозғалыстарымен есік пен төрдің ортасын желдетіп те жібергендей. Төрге қалың түкті кілем үстіне жайғасқан ұлы би оң жағына таудай үйіліп қалған мамық жастықтарға шынтағын да тигізген жоқ. Тікесінен тік отырған күйі қолындағы қымыз құюлы сырлы аяқты түбінен қыса ұстап, киіз үйдің айқара ашулы есігіне қадалумен болды. Алдындағы өрік, мейізден алып, еңғұрмаса біреуін аузына салатын емес. Ұлы бидің қасында хан адамдарынан жаңа өзін қарсы алған ақсақалды шал ғана бар еді. Есік сыртында екі жасауылдың келіп, тұра қалғаны да байқалды.

	Ұлы би оларды кәперіне алмаса да, бәрібір көзі әлі де сол жақта еді. Бірақ бұл олай қарай бекер телмірмеген екен. Сыртта ақ шалмалы, ұзын таяқты, иықтарына қоржын асқан екі дәруіш көрінді. Олар ішке кірмеді, тек алакөлеңке киіз үйдің төрінде отырған ұлы бидің көзіне толық түсетіндей жерде, көгал үстіне айқасып қисая кетті. Иыққа асқан қоржындарында ауыр заттар бардай қара сақал басқан бет-ажарлары шаршап-шалдыққанға ұқсайды.

	Ұлы би қарт адамға мойын бұрды:

	– Хан иемнің ордасында алла-тағаланың мына жанкешті пақырлары қалай шалқайып жүр? Бұл ненің ырымы?

	Қарт ұлы бидің тілге келгеніне қуанғандай қозғалақ қағып жауап берді:

	– Хан иемнің ұлы ордасының есігі әр түрлі пақырларға айқара ашылып тұр, Жәке, бұл заманда. Жан-жақтан әр түрлі сыбыс, сөз осылар арқылы құйылып тұрғасын да ма, қалай да хан ием бұл пақырлардың бәріне болмаса да көз үйренген кейбіріне кеңшілік етуде. Күнәсіз жандар санайды да әрі...

	Ұлы би киіз үйде көп омалған жоқ. Бұл кісінің келгенінен таңертеңгілік көл бетінде көңілді сайран құрған хан құлақтанса керек, ұлы бидің сораптап екі шара қымызды тауысқаны сол еді, сарайға кірсін деген хабар алынды. Бұлар киіз үйдің есігінен еңкейіп сыртқа шыққанда аулада отырған екі дәруіш те орындарынан көтерілді. Ұлы биге қолдарын төстеріне басып, еріндері жыбырлап, еңкейіп тағзым етті. Байқайды, киіз үйдің сыртында айналасы ат шаптырымдай жерді алып тұрған хан ордасының қоршауы ішінде бұлардан басқа да дәруіштер бар екен. Желкесінен зілдей ауыр ой басқан ұлы бидің олардың ешқайсысына түстеп қарауға мұршасы жоқ еді. Өзін шақыра келген қару-жарақты, бірақ сән-салтанат ордасына лайық әдемі киінген, ұзын бойлы адамнан екі адымдай алға түсіп, сарайдың алтын зерлі есігіне қарай беттей берді.

	Сол кезде екі дәруіштің мұның жолына көлденеңінен килікпесі бар ма? Ұлы би, амал жоқ, жүрісін тоқтатып, қабағын ажырайта оларға дұрыстап көз салды. Соңына ілескен қару-жарақты, ұзын бойлы хан қызметшісі оларды итеріп тастамақшы еді, ұлы бидің оларға соншама ықылас қоя қарағанын байқап қана өзін-өзі тежеді.

	Дәруіштердің бірі:

	– Аруағыңнан айналдым, ұлы би, таудай Жәкем. Сіздің басқан ізіңізді құшып-сүюші, алла-тағаланың қаріп-қасерлері – мына біздердің бір өтінішімізге де құлақ аспас па екенсіз. Анау қақпа сыртында тұрған атқосшыларыңыздың бірі бізге үлкен қиянат жасайтын ниетте екен. Жорғалаған құмырсқаға зияны жоқ біздерге ол қамшы сілтемекші, – деп, судай төгіле жөнелді.

	Бірақ бұл сөзден емес, тап осы тұста ұлы бидің көңілін басқа бір жай елең еткізді. Бұған арыз айтқан екі дәруішке олардың тағы бір үшеуі жақындап, олар да иіліп, ұлы биге құрмет көрсеткен болып еді. Міне, сол үшеудің бірі мана Жүніс ханның мазары тұсында кездескен, үсті-басы адам көргісіз қара қожалақ, кеудесі жазылмайтын, ақылы ауысқан, секектеп қыт-қыттап, тауық шақырып жүрген кемтар дәруіш екенін жазбай таныды.

	Ұлы би өз көзіне өзі сенбегендей оған қайта сұқтана қарады. Ол дәруіш те манағыдай емес, артық қимылдан ада, иттің көзіндей қисық, сынық сәулелі көзінен сау адамға лайық бір шөкім ұшқын шығарғанға ұқсады. Әрі жаңа ғана бұл Жүніс ханның мазары тұсында бұлай қарай беттемек ойы жоқ, өзімен-өзі жүр еді ғой, неғып қас пен көздің арасында хан ордасының ішінен шыға келді. Осының бәрі қосылып, ұлы биді екі ұдай етті. Жауаптан бөгелгені де содан еді.

	Қақпа сыртында қалған екі атқосшысының бірі – осы жарым-жан дәруішке қамшы сілтеуді, сөйтіп, оны маһшардағы күніне шығарып салуды арман еткен ақ боз атты жас батыр еді. Мыналардың тап сол батырдың үстінен шағым айтып тұрғанын айна-қатесіз ұқты. Басқа жағдайда ұлы би сөзін екі еткен жас батырды қатты жазғырып, жаза қолдануға да барар еді, ал тап қазір оған түсінгендікпен қарағысы келген пиғылы жарқ берді.

	– Жақсы, алланың пендесі, сол жас батырдың қиянатшыл қарекеті үшін мен кешірім өтіндім. Бұл шиеленістің байыбына өзім барып, іс қыларыма алла атынан ант беремін! – деп, ұлы би ары қозғала берді. Ұлы би алла атымен ант беріп тұрса да, дәруіштер бұл жауапқа риза болмаған сыңайда қалды.

	Ұлы би жақындағанда атты адамнан биік үлкен сырлы есік өзі ашылды. Іште, ұзын дәліздің өне бойында алтын түстес, басқа да әрқилы бояулармен өрнектелген биік бағаналар сарайдың төбесін тіреп тұратын. Сол бағаналардың бірінің түбінде шоқиып отырған тағы бір дәруішті көргенде ұлы бидің тұлабойынан суық жүгірді. Далада қақпа сыртында қалған ақ боз атты жас батырдың мінезіне басып, осы дәруішті қамшы жұмсап, хан сарайынан қуып шықпаққа өзінің де аңсары ауды. Бірақ мынау хан ордасы ғой, ондай іске қалай барсын. Сонда да мұнда кірген-шыққан адамның көзіне шөңгедей қадалатын осы дәруіштер жайын ханмен болатын әңгіме үстінде сөз арасына сыналатып, кірістіріп жіберу де артық емес-ау деген ойда қалды. Бірақ ол ойдан тез айныды. Мынадай күнде ханның басын майда-шүйдемен шырмау дұрыс емес, ондай әрекет үлкен іске кесірін тигізеді. «Хан қателессе, халықтың соры» деген ескіліктен келе жатқан нақыл сөз және бар. Оның дұрыстығына Адам атаның қас жауы, мың-мың жасаған сайтанның өзі күмән келтіре алмайды.

	Хан ұлы биді төбесі аспан тәріздес көгілдір жарты шар түрінде жасалған аса кең бөлмесінде, жақтауларына алтын мен піл сүйегі бастырылған шымқай қызыл жібек шашақты тағының үстінде отырып қарсы алды. Басындағы зерлі биік киіз қалпақ, қолындағы аса таяқ, сарыала өңірі аяғының ұшына дейін жауып тұрған ұзын жасыл шапан, әрі тақтың арқасына сүйеніп, сәл иегін көтере тік отырысы бәрі қосылып, ханға лайық рәсімнің толық сақталуы қажет екенін қалаған ниетін қоса паш еткендей. Ұлы би де мұны өз тарапынан лайық, орынды санағандай. Бөлменің ортасына жете беріп, бас иіп тағзым етті. Ханның оң жағында отырған уәзірлері де орындарынан көтеріліп, ұлы биге қарап, бас иісті. Олар хан атынан би сәлеміне жауап бергенге ұқсады. Ал сол жақтағы ханым мен ханшаларға арналған шымылдық іші бос тұр. Ханзадалар да көрінбейді. Сірә, олар көл бетіндегі таңертеңгілік серуеннен кейін өздерін жұрт алдына шығатындай тәртіпке келтіріп үлгермесе керек. Ал ханның өзі тұғырына тез қоныпты. Сірә, бұл ұлы бимен кездесуге ханның да өз тарапынан ынтызар екендігінің белгісі. Ұлы би мұны солай ұқты.

	Ханға тағзым ету рәсімі аяқталғасын ғана ол тағынан бері түсіп, ұлы бимен төс қағыстырып, амандасты. Уәзірлері де соны қайталады. Сосын ғана келген үлкен адамды уәзірлердің бәрінен жоғары, хан тағынан кейінгі ең сыйлы орынға жайғастырды. Сол-ақ мұң екен, сарай ішін хор қыздарындай әсем, бойшаң сұлулардың тізбегі толтырып әкетті. Бұлар ішімдік, суық тағам, жеміс атаулының алуан түрлерімен әп-сәтте отырғандардың алдын жайнатып тастады.

	Бұл да елес сияқты тез басталып, тез аяқталған көрініс еді.

	Хан сарайының ішінде зіл қорғасындай ауыр сәт енді туды. Ханның өзі де мазасызданды ма, астындағы жібек шашақты тақтың сықыр-сықыры құлақ тескендей жетті.

	– Уа, ұлы би, кең далаға аяғы көсілген, Алатау мен Қаратауға арқасын сүйеген қалың қазақтың қара шаңырағының бас иесіндей бабам менің, не шаруамен келгеніңізді жүрегі құрғыр түйсініп отыр. Сөз түйінін алға тосып, өзіңіз арылыңыз!

	– Көңіл күпті, хан ием, – деп, ұлы би жаралы аңдай бір ыңыранып алды. Малдас құрып отырған күйі жүзін төмен салып, алдындағы кесеге созған қолы оған жетпей тоқтап, саусақтары темір қышқаштай бүгіліп-жазылып, ештеме ілінбегесін ғана кері қайтқан қозғалыс жасады. Осындай қатты тегеурін ұлы бидің бүкіл тұлабойында бардай. Әсіресе, басындағы дөңгелек тақия астынан көрінген аппақ қамырдай мойын еті соны айтады. Ұлы би төмен қарағанда қабақ жүні тым ұзын көрінеді екен. Астына айқастыра салған қос аяғының тізесіне тиердей тым салбырап кетіпті.

	Ұлы бидің осы түрінен онымен қатарлас отырған хан уәзірлері де тым төмен қарап шөкті. Көздерін көтерсе, әлдекім ойып алардай, дүниенің жарығы олар үшін осымен таусылғандай мойындарына біржола зіл көтерем көк қорғасын байлап алған, бұл дүниеден баз кешкен мәңгілік пақыр жандарға ұқсады. Үстеріндегі зерлі, асыл бұйымнан тігілген сәнді шапан мен кең балақ шалбарлар ақтық сапарға аттандырылғанда басқа біреулердің қолымен жапсырылған шын киім1 шамасы.

	Хан уәзірлерінің де біразы көпті көрген көнелер. Сөйте тұра олар ұлы бидің мынадай қалпына бірінші рет куә болғандай. Ұлы би жерге қараса, бұлардың көрге қарағаны әлдеқайда жөн емес пе?

	Ұлы бидің түрі осы болса, сөзі одан бетер екен. Ақыр заманның алдында адам баласының апшысын қуырар қара желдің өзі де осындай-ақ болар:

	– Өліктей бозарып таң атады, қызыл ала қанға боялып күн батады. Күннің түсін танимын ғой мен ғаріп. Алланың айласын онымен жағаласып жүріп көргендей көкірек сүйегім жел қобыздай сайрап тұрса қайтесің. Алдамшы түс емес, қара қазақтың сорына орай, бізден бетін теріс бұрған алланың жазуымен қаптап келе жатқан қан селі болса қайтесің. Таңның атысы мен күннің батысының түсін бұзып тұрған соның сиқы болса қайтерсің.

	Хан мына сөздерден соң тағына сыймады. Алдына жайылған жылжымалы биік сатыдағы дастарханды бір шетке ысырып жіберіп, тағынан төмен түсті де, сарай ішін кезіп кетті. Қашқарлық бір керуенбасы сыйлаған сылдармақты үлкен аса таяғымен сарайдың еденін тесіп жіберердей дүңк-дүңк еткізеді. Сол дүңкіл отырғандардың құлағына темір сылдырмақтың үнінен әлдеқайда айқын естіледі.

	Бұл хан отыз үш жастағы, ат үстіндегі сайыстан, не аң қуудан бір күнін де құр жібермейтін, күрт, қауырт қимылға әрқашан дайын, оңтайлы, қайрат-жігері тасып тұрған жас адам еді. Әрі ойсыз да емес. Ұлы бидің сөзінен үлкен бір әпселеңнің тықырын сезді. Ол енді ешқайда мойын бұрғызбайтын, тым жақындап қалған тықыр екенін де айна-қатесіз түсінді. «Беліңнен опырылғыр, аса таяқ, құр сылдырамай адамша сөйлесеңші» деп, жансыз немеге зекігендей оны одан сайын еденге қаттырақ шаншады. Сөйтсем тілі шығар ма дегендей-ақ.

	Таяқ емес, ханның өзінің сөйлеуіне тура келді.

	– Әз Тәуке ханның тұсында қазақтың «Жеті жарғысын» жетіге бөліп, жеріне жеткізе түйіндеп берген өзіңіз емес пе едіңіз. Жасыңызда Бұхар медресесінде ғұлама атанған Орта жүздік Әнет бабадан алған батаңыз қабыл болды ма, жоқ, өрге сүйреген хан затынан артық асыл сүйегіңіз бе, әлде қалың қазақтың бағы ма, не бәрінің қоспасы ма, әйтеуір бұл қара мен төреден сіздің алдыңызға түсетін жан шыққан жоқ. Кейбіреулер сізді Үйсін Төле би атайды, ал үйсіннің өз ішінде жаныс Төле би дейтіндер және бар. Мен мұның бәрін сіздің қадіріңізді жете бағаламағандық деп қабылдаймын. Маған салса, сіздің шын ныспыңыз үш жүздің төбе биі, күн нұрынан нәр алған алтын айдарлы көсемі. Тек ұлы хан әз Тәукеге дем берген ақылыңыз маған келгенде таяздап, түбі көрініп қалды ма, бұл қалай? Ауыр салмақты маған аудара салғаныңыз желкеме тастай батты ғой. Қабырғадан қар жауса, атан менен нарға күш, ел шетіне жау келсе батырлар мен биге күш деген аталы сөзді сіздің аузыңыздан естіп едік қой.

	Қарсақша шақылдаған хан сөзінен оның жайын ұлы би – Төле тіптен терең барлай алды. Сонда да арқалап әкелген ұсынысын бірден ақтара салмай, «сыйға – сый, сыраға – бал» дегендей, бұл өз кезегінде оның да астына көпшік қоймай өтуді жөнсіз санады. Ханға лайық тәкаппарлық жайын Төле бидей үлкен адамдар ұмытса, былайғы ел ағаш аттың басына іліп әкетер сөз қылмай ма? Хан көкірек адам деп қазақ әлдекімдерді неге бөле-жарады дейсің?

	– Күн нұрынан нәр алған қара емес, хан баласы емес пе? Әйтпесе қалың қазақ өздеріңді моншақ етіп басына көтере ме? – деп, бір тоқтады да, осы да жетер дегендей алдындағы шарасынан қымыз ұрттады. Көзін жерден алатын емес. Егер ханға тура қадала кетсем, оған ауыр тиер, бір кезекке аузымнан шыққан сөзім де салмақ салуға жарайды дегендей бірыңғай бейбіт қалыпта отырды. – Жоңғар Алатауының етегін жағалай қонған қалың ағайыннан келген баршындар біздің қасымызда жантая-жантая жамбастары тесілді, жауап күткен көздерінен біздің өңменіміз қоса тесіліп барады. Түркістандағы үлкен ханға жіберілген біздің баршындар сондай күйде білем. Ол үлкен Болат хан – үш жүздің ханы, әз Тәукенің тікелей мұрагері саналса, сен сол үш жүздің бетке ұстары – Ұлы жүздің ханы Жолбарыс емессің бе? Аң төресінің атауы саған ныспы етіп берілсе, ол да құдайдың қалауымен болған іс шығар. Сен, Жолбарыс, жолбарыстығыңа басып, бір жағына шықпаймысың?

	Сарайдың ортасында қалшиып тұрған хан мына сөздерден соң тағына қарай адымдай басты. Бірақ оған отырған жоқ. Жете бере тоқтап, кейін есік жаққа қарай қайта жалт бұрылды. Тағы да екі-үш аттап барып, кілт тоқтады. Ұлы биге жүзін бере басындағы биік зерлі қалпағын шешіп, аса таяғына кигізе салды. Бұл қимылында бір мән бар деп ойлады ма, ұлы би енді ғана басын көтерді. Хан мен ұлы бидің бір-бірімен көздері түйісті. Бүгіндікке ұлы би Жолбарыс ханның түр-түсін енді ғана дұрыстап бақылай алды, шамасы.

	Есік жақтағы бір қызметшісі хан қалпағын шешкенде оған қарай тақия ала жүгіріп еді, бұл қолымен ишара жасап, оны өзіне жуытпады. Мүлдем жалаңбас күйде ұлы бимен көз сайысына түсті. Жарты елідей ғана бар шашынан төмен ұзынша маңдайы ақ бәтестей екен. «Ақ сүйектің тұқымы деп, сендерді текке атамайды-ау». Төле би осылай ойласа да, әлденеден ханға жаны ашыды. Бұл өзі бір көрімге бар өңді жігіт екенін енді ғана аңғарғандай оның бет-жүзіндегі ұсақ қыл-қыбыр, елес сияқты көрініп жоғалған бар мен жоқтың арасындағы белгілерді асықпай тере бастады. Ия, хан жүзінде бүгін оқшау бір құбылыс бар. Қыздың қабағындай керілген көзінің үсті, екі самайы бір түрлі тарамыс жіппен тартылып тұрғандай кейбір жансыз бейненің сын-сықпатын еске түсіреді. Ал қос жанарын айтпа. Оған түстеп қарау үшін ұлы бидей адамның ұстамдылығы керек сияқты. Қос жанары көп ешкімге көрінбейтіндей де. Тек мынау үш жүздің төбе биінің алдында ғана арғы терең тұңғиығынан қалқып шығып, тез қайта жоғалу үшін, «міне, көріп ал» деп, уақытша ғана жанары жылтырап тұрғандай. Онда ханға лайық қаһар да, қараға лайық жалыныш та, қызуы басылмаған жастықтың жалыны да бар, бәрі қосылып, бір-бірінен ажыратып бөліп алғысыз қалың бояу түйдегін жасап тұр.





Маңдайы сопақ көрінгенмен бет-ажарының қырлы мұрыннан төменгі бөлігін ұстара мен қайшыны күнде көретін мойылдай қара сақал-мұрты дөңгелентіп тұр. Қос ерін жымқырулы, ауыз орнында сол дөңгеленген сақал-мұртпен бірге майысқандай көкке шаншылған айдың алғашқы жаңасындай тілік қана бар. Ол тіліктен бүгіндікке бір сөз шығыпты дегенге ешкім нана да қоймастай.

	Ия, Төле бидің оған мықтап жаны ашыды. Қай қарғыс атқан күні хан затынан тудың екен, егер қарашаның қара шаңырағының астында осы қалпыңмен дүниеге келсең ғой, ит жүгіртіп, құс салып, қыз-бозбаланың мол ортасында думандатып, алаңсыз жүрер едің ғой. Ал енді, міне, атаңнан ауысқан күнәнің өтеуіндей болып, халық қамы атты қара тас басыңа домалап келеді. Жалт беріп, жан сауғалар жерің және жоқ, шыда, берік бол, не зобалаңды да қасқайып тұрып қарсы алғын, хан ием!

	Әрине, хан үндемей құтыла алмайды. Жаңа кері қайтартқан тақияны енді өзі сұрап киді. Таяқ басындағы биік қалпақты қызметшіге ұстатты. Ол оны тақтың арқалығына апарып ілді.

	Сірә, бұл сарайдағы біраз бұйым, анау шашақты биік отырғышты тақтан бастап, хан қолындағы аса таяққа дейін өзге хандардың ордасындағы жасау- жиһаздан біраз бөлектеніп тұратын. Мұнда қытай, орыс үлгілері бар деп, алыстан, өзге жұрттан келген керуенбасылардың, саудагерлердің, жиһангездердің аузынан қалған сөздер де ұмытылмаған. Ал талай ханның ордасында отырып, шашын сонда ағартқан ұлы би – Төлеге бұл жағы әсіресе айқын. Әрі қолымен көтерген осы хан үшін Ташкенттен сарай таңдауға да, оның жасау-жабдығын құрастыруға да өзі қатысып, көбісін өзі шешпеп пе еді. Тек соңғы кезде өзге жұрттан келген, хан алдынан өткен діні басқа, тілі басқа жоғары мәртебелі, есегінің шылбырын жібектен ескен бай жолаушылардан қалған тарту есепті бұйымдар ғана ұлы бидің ұйғарымынан тыс біраз жиналып қап еді.

	Оның да өз жөні бар. Бір кезде Орта Азиядағы бүкіл сауда жолына бас- көздік еткен түрік қағанаттары тұсындағы Ұлы Жібек жолының бір кіндігі осы Ташкент, бұрынғыша Шаш қаласы емес пе еді. Адам өзгерер, заман өзгерер, ал дәстүр мен кәсіп сол адам мен заманның өзінен анағұрлым ұзақ жасамай ма? Осы Жолбарыс хан мен Төле бидің заманынан төрт ғасыр бұрын-ақ ол Жібек жолының тамырлары қиылды, қан жүрісі тоқталды. Себебі өзара бәсеке мен қырғын соғыстар қала мәдениетінің күйреуіне әкеліп соқты. Отырар-Фараб, Тальхиз (Талхир), Сайрам, тағы басқа мәдениет орталықтары күлге айналды. Қытайдың жібегін ол күл мекендер енді қайтсін. Қытайдың жібегі ғана емес, Византия, Рим, Үндістан, Иран, Араб халифатынан келетін жақұт пен гауһар, жасмин суы мен жаңғақ, кілем мен мата, піл сүйегі мен алтын-күміс құймалары да керексіз дүниеге айналды. Қытай өз жібегін мұндай асыл бұйымдарға айырбастаудың басқа айласын тапты. Ол мұхит пен теңіз жолын игерді. Ал Жетісу мен Сарыарқа кеңістіктерін, Памир мен Тянь-Шань асуларын, Қызылқұм мен Қарақұм шөлейттерін кескілеген керуен жолдарын жыңғыл мен дермене басты, құм мен топырақ көлегейледі. Жібек жолының тармақтары ескі жылнамалар мен жазбаларда ғана сақталды.

	Жібек жолының тағдыры солай. Бірақ, уақыт пен соғыстар дауылы Жібек жолын өшіргенмен, оның дәстүрі алдында әлсіздік етті. Шақылдаған қару- жарақтардың даусы тыйыла қалған дәуірлерде ұзын-ұзын түйелер тізбегі Ташкент қаласын қайта бетке алушы еді. Сән-салтанатты ата мұрасындай көретін Жолбарыс ханның ордасында ол тізбектер қалай із қалдырмасын.

	Әрине, Жібек жолының алпыс екі тамыры қайта соға алмас еді, тек кейбір осы Ташкент, Самарқанд, Бұқара төңірегіндегі жеке тармақтарына ара-тұра жан бітіп тұратын.

	– Ал мен Жолбарыстығыма бастым, Жәке, Болат ханды тәрік еттім, Жетісудағы қалың жалайыр мен албан-суанға көмек деп, керней тартқызып, әскер жібердім. Сонда сіздің әлгі аттың шідерін ұрлап қолға түскен ұры жөніндегі билігіңіз, сол билігіңіздің тұңғиық мәні қайда қалады? Балапан басына, тұрымтай тұсына деп, үлкен хан сол биліктің мәнін неге ұмыттың деп, мені көзіме шұқымай ма? Әрі өзіңіз қай қырыңыздан қарайсыз?

	Ханның осы сөзінен кейін Төле би томырылып, жүзін тағы төмен салды. Өткен өмір елестері көз алдында бұлдырады. Ол кезде Тәуке ханның ең бір туы шалқып-ақ тұрған. Хан ордасы осы Ташкенттен оңтүстікке қарай қырық шақырымдай жерде жатқан, Ангрен өзенінің бойындағы Күлтөбеде еді.

	«Күлтөбенің басында күнде жиын, ақыры сол жиынның болды қиын» дейтін атақты мәтелге мұрындық болған сол Күлтөбе. Күз түсе ұлы ханның үш жағындағы үш алтын қазыққа баланған осы Төле, Қаздауысты Қазыбек, Әйтеке және осы Тәукенің ұйғарымымен белгіленген қарақалпақ, қырғыз, басқа да ұсақ ұлттардың үш биі – алтауы бас болып, көп елдің аузынан от бүріккен шешен мен білгірлері, қасқа мен жайсаңдары, бектері мен батырлары жиналушы еді. Ел дауы, ер дауы, жер дауы, жесір дауы – бәрі түйін-түйінімен бұлардың алдарынан өтетін. Бәріне «Жеті жарғы» тұрғысынан кесім айтылады.

	Мұның сыртында ұлы хан мен алты би, басқа да бүркіт көзді сұңғылалардың кірпік қақпай қадағалайтыны ел бірлігі атты қасиетті ұғым. Қай-қай шешім де соған қайшы келмеуі парыз. Қайта әрбір төрелік түптің түбінде сол қасиетті ұғымның туын шалқытуға себі тиетін аңғардан соққан желдей қосымша қуат әкелуі керек. Міне, ұлы хан мен алты би және осылармен құйысқан тістескен басқалар өздері қолдаған ұйғарымда осындай астар, қасиет жатса ғана даналық аулына ат ізін салған болып есептелуші еді. Онсыз Күлтөбенің басында, ұлы ханның ордасында ошарылудан еш пайда жоқ, қайта бұл ер тудым деп масайраған елдің етегін басып, еңсесін түсірген қылық болып шығар еді.

	Міне, осындай бір алакөбең кезде, Күлтөбедегі жиында деміне нан піскен баз бір майталмандар ауыздық шайнаған мінез көрсетіп, бөле-жарылып, қайыруға көнбей қасарысып еді. Қалың қазақтың бір пұшпағын ойып түсіп, қара үзіп кетуге жанталасып-ақ еді. Ұлы хан мен алты би бастаған топ тіл мен жағын қанша безегенмен, аузы көпірген долы мінез көсемсымақтар өз жетегіндегі елдің тағдырын жеке-дара шешпекке аңсары ауғанын танытып-ақ баққан. Бұл айтыс ащы ішекше созылып, бас-аяғы көрінбей қойып еді. Сол екі ортада аттың шідерін ұрлаған бір ұры қолға түсіп, Төле бидің алдына жүгініске келеді. Хан ордасындағы даудың шешімін іздестіруде, әсіресе, өзіне үлкен күш түскен ұлы би осы бір болмашы кикілжің жөнінде үлкен мағына тудырарлық оқшау төрелік ойлап тапқысы келеді.

	Ханы, қарашасы бар үлкен алқалы топтың ортасында Төле билік айтады. Қалың қайыстан жұмарлап өрілген үш тармақты шідерді қолына ұстап, ұрыға:

	«Шідер ат сақтайды, ат ер сақтайды, ер ел сақтайды, осы шідердің үш тармағына үш аттың аяғын байлаймын да, оларды үркітіп қуамын, егер аттар шідерді үзіп кетсе, сен құтылдың, үзе алмаса әр тармағы үшін бір-бір аттың құнын төлейсің» дейді. Әрине, аттар шідерді үзіп кете алмайды. Ұрыға шідердің үш тармағы үшін үш ат айып салынады. Біреулер ұлы биді тым қаталдық жасады деп күңкіл сөз тудырады. Басқалар ұлы би кесімін тереңірек түсініп, «Жәкем, шідерді үш жүздің бірлігіне балап тұр емес пе, қазақ қауымының күші сол бірлікте деп тұр емес пе, сол билікке қастандық еткеннің жазасы да осылай ауыр болмақ дегенге меңземей ме бұл шешім» деседі. Бұл жеке-дара билік көксеп, бөле-жарыламын деп, Тәуке ханның ордасында ауыздық шайнағандарға біраз ақыл кіргізсе керек.

	Осыдан ширек ғасырдай бұрынғы бұл оқиғаны ол кезде өзі талшыбықтай жас бала, хан ордасының сыртында ақ сүйек ойнаған Жолбарыс жадында тұтқан екен. Жадында тұтпай қайтсін. Ұлы бидің бұл билігінің мәні кейінгі жерде талай ежіктелді. Әсіресе, ел бірлігі сөз болған ордалы жиындарда ауызға ілікпей кеткен емес. Ал мынау хан тұқымы, бүгінде өзі де хан Жолбарыс сондай жиындардан көп қор жиып ержеткен ғой. Сол білген-түйгенімен ұлы бидің өзін де ойламаған жерден тосылдырды.

	Ия, бұл өзінше әскер қозғаса, Болат хан жалғыз шауып жау алмақсың ба деп, жазғыратыны анық та. Бірақ өзі де қарап жатқан жоқ. Үлкен ханға елші салды, бірақ ол үлкен хан бір ауыз жауабына осыншама заман зар қылғаны несі? Әлде бұл шаруаның басқа бір гәбі бар ма? Мүмкін, сол жағын да мұқият көкіректен өткізген жөн шығар.

	– Осылай айтарыңды өзім де сезіп ем, хан ием! – деп Төле кәрі бурадай шайқатыла сөйледі. – Ұлы ханнан жауап келмеуінің бір гәбі бар ма деп сескенемін.

	– Гәбі сол, ұлы хан ордасына бір табан жақын Кіші жүз елінің ішіндегі қым- қиғаш жағдайдың беті бері қарамай тұр емес пе? Жәдік тұқымынан шыққан, аға тұқымнан шыққан менмін, Кіші ордаға хан болуға мен лайықпын деп Батыр сұлтан шалқаяды. Тұқымға емес, тұрқына қара, әрі мен де алысың емеспін деп, менің інішегім Әбілқайыр атты жас сұрперен ол керезулейді.

	– Сөзің аузыңда, хан ием, жаның жәннатта болғыр Әйтеке би сол Әбілқайырды аса жаратпаушы еді.

	Жолбарыс ұлы бидің бұл сөзіне орай ештеме айтпады. Себебі жақыны бола тұра Әбілқайырға өзі де пәлендей іш тартып жүрген жан емес. Даланың тағы құланындай жойқын мінезді Әбілқайырдың мұны мысы басып кететіндей көрінуші еді. Сосын да бұл Жолбарыс оның аса үлкен тілектесіне жатпайды. Бірақ оның атына ғайбат сөз айтып, тас лақтыруға да жоқ, ондай атты қылық Жолбарыстың ішкі әлсіздігіне баланып кетуі ықтимал ғой.

	– Бір бүйірден Қайып сұлтан кимелеуде. Кіші ағайының осы болса, ортаншың ол да желсіз күнгі тұнық суға ұқсамайды. Сәмеке мен Күшік хандар алты арыс елді қырық ру етіп олар бөліп алды. Олардың да әуселесі үлкен ханға оңайға түсіп жүрген жоқ шығар. Соны біле тұра Болат бауырымды қалай кінәлайын? Өзіңіз жақсы білетін әз Тәукенің құдіреті сенде жоқ деп, Болат ханнан мен де бөле жарылайын ба? Гәптің бәрін осы төңіректен іздеу керек шығар, алтын айдарлы Жәкем!

	Хан сөзін доғарды да тағына барып жайғасты. Бұл ендігі шешімді ұлы бидің өзінен күткен белгісі еді. Төле мұны дұрыс түсінді.

	– Күн санап жата бергеніміз дұрыс бомас. Тағы бір шұғыл қам-қарекетке барғанымыз жөн болар. Көктем дегенің ерте шығып, күн қауырт ысып кетті. Жетісудың өрінде қалың жалайыр жайлаған Жоңғар Алатауының бергі етегінде де осылай деп естіп жатырмын. Жау қозғалса осындайда қозғалады ғой. Хан ием, дәл бүгіндікте аузымен құс тістеген бір жүйрікпен жау жүрек бір жігітті Түркістанға қарай ұшырсақ деймін. Ол хан жауабын алса да, алмаса да ыңғайын танып, екі тәуліктен уақыт оздырмай қайтып оралса деймін. Өткендегі баршынды үлкен ханның жауабын естіп қайт деп, әрі үлкен шерулі топ етіп, салмағын тым ауырлатып жібердік қой деймін. Гәптің бір ұшығы сонда болмасын. Ал мынау ұшқан құспен жарысып барып қайтса.

	Жолбарыс ұлы бидің бұл ұсынысын құп көрді:

	– Сөзіңіз жөн! Ендігі әрекет бәрі өзіңізден!

	Төле би хан келісімінен соң шынында іске кіріспек еді, қай жігітті солай қарай ұшырмақ керек, соны ойлай бастаған. Бірақ, жас хан мұның көңілін бөлді.

	– Сірә, Жәкем, күдігіңіз тым ересен екен.

	– Енді қайтейін! Жалайырдың көсемі Қабан жырау жіберген баршын өрімдей жас болғанмен сөзі отты екен. Сірә, ол жақтағы ел текке мазасызданбаса керек. – Сәл бөгеліп барып сөзін жалғады. – Сол Қабан жыраудың тәрбиесінде менің тұңғыш немерем, жиен немерем бар еді, өзін жол аяғы ұзақ болып, көптен көргем де жоқ, шешесі менің қызым ғой, малды өзі қайырып бағатын қасиеті бар Кертаған атты бұқамның миына жерік болып, іштен шыққан шұбар жыланымнан немді аяйын, Кертағанды бауыздаттым да, миын ақтарып бергіздім, сол жолы туған бала ғой, аты Ескелді, әке жағынан сол жалайырдың сиыршы атасына жатады, өзі шынында туысы бөлек болғасын он бес жасында өзім бата беріп, «Бала би» атандырып едім, сол қазір мына келген баршынның сөзіне қарағанда жалайырдың Қабан жыраудан кейінгі тұтқасы сияқты. Бұл баршыннан жіңішкелеп сұрап отырып, көп нәрсеге қандым. Олардың мазасыздануы тым орасан және текке емес көрінеді.

	Бидің мына сөзінің тұсында тақта отырған ханның қырау қатқан жүзі тез бұзылып, жас балаша ыржалақтай күлмесі бар ма?

	– Сіздің Ескелді атты немереңіздің жайын мен де естідiм. Ол жақтан маған келген баршын да аузына құм құйылған адам емес сияқты. Бірақ сізді үш жүздің қамқоры атасам, сол алыстағы жиен немереңіздің жайы бүйіріңізді кертiп жеп жатқан сияқты ғой. Сөзім күнәкарлық болса кешіріңіз.

	Төле би ханның сөзін бұл жолы да дұрыс түсінді. Бұлай күнә арта сөйлегеніне бір жайдан қуанды да:

	– Егер қалың қазақ қамынан өз туғанымды бөлек санасам, сақалды қуды құдай ұрғаны да! – деп бір қойды да, осыған жалғас есіне түсе қалған басқа бір жайды көлденең тартты. – Жаңылыспасам, сіздің де бір келініңіздің төркіні сол жақта екен ғой.

	– Ия, оны неге бетiме салық еттiңiз? – деп, хан жүзі қайта бұрынғы қалпына келді.

	– Оның да туғанға бүйрегі бұрғаны шығар. Сол келініңіз жалайырдағы төркініне жансыз жіберіп, мал-жанымен оларды көшіріп єкеткенi жетті ғой құлағыма. Және де әңгіме түйіні көшіріп єкеткенiнде емес, оларды қалмақ қаупімен орайластырып шошытқанға ұқсайды. Міне, құдайдың атқан оғы қай жерден тиіп тұр?

	– О, құдірет!

	– Құдаңыздың аты Қыдан екен. Мен келген баршыннан сұрап білдім. Ол Қыдан біреуден қорлық-зорлық көретін адамға мүлдем ұқсамайды дейді. Әрі жері-суы да мол неме екен. Демек, жаңағы мен айтқан күдік расқа ұқсайды. Әйтпесе, Жетісудай жерді тастап, ел аман, жұрт тынышта ақай-тоқайсыз жау қуғандай ауа көше ме?

	– Егер айтқаныңыз расқа шықса, осының өзі-ақ жалайырдың тыныштығын бұзуға жарап жатыр емес пе? Бірақ ол келін мұндай білімпаздықты қайдан тауып жүр? Қайдан естіп жүр?

	– Қайдан естісін? Хан ордасында не дҮние сапырылмайды? Көрпе асты сұхбат деген бар. СҮйiп қосылған немелер бiр-бiрiнен сыр бҮге ме? ¤з туғаныңыз лєззат құшағында сары майдай ерiп жатып, сұлу келiнiңiзге хан ордасында не естiп, не қойғанын кҮнделiктi ақтаратын-ақ шығар.

	– “Ауру астан, дау қарындастан” деген. Мойны тым қашық елдегi құда болғасын аузымды бағып сөйлеп едiм. Шынында ол Қыданды өмiрiмде бiрiншi көруiм. Сөйте тұра оны ендi қайта қуайын ба?

	– Ендігіңіз кеш, хан ием.

	– Неге кеш болмақ, Жәке? Ел тыныштығы үшін керек емес пе?

	– Бірақ сол тыныштықтың барына көзіңіз жете ме? Онан да Болат ханға асығайық та.

	Шындығында бұл шақта Қыдан мал-дҮниесiн ғана Iленiң төменгi сағасы арқылы Хантауға қарай өткiзiп Үлгерген едi. Ал Ташкентке жеткен өз басы мен балалары ғана.

	* * *

	Төле би ешкімді шақыртқан жоқ, хан ордасын айнала көмкерген үлкен қоршаудың сыртына өзі шықты. Қақпа алдында бұл кезде мол атты шоғыр тұр еді. Көбісі өзінің адамдары. Манағы үшеуден басқа да ұлы бидің соңына ерген біраз салт аттылар бар болатын. Олар қозыкөш жер кейін келе жатқан. Қазір олар да жетіп, өңкей маңдайы жалтыраған сәйгүлік аттарын тыпыршытып, өздерінің де көздері жұтынып, дабыр-дұбыр әңгіме айтысып тұр екен. Манағы ақ боз атты жас батыр да осылардың кақ ортасында.

	Үнемі зерігіп жүретін хан төлеңгіттерінен де сұлу ат мініп, әдемі киінген, жеңіл-желпі қару асынған біраз бозбалалар бұлармен етене араласып үлгеріпті. Әңгіме негізінде хан мен ұлы би жігіттерінің арасында сияқты. Бұлардан оқшау аттарынан түсіп, көптен көріспеген әке мен балаша, аға мен ініше бір-біріне қолдарын айқастырып, жұбы жазылмай тұрған бірі үлкен, бірі кіші екеу ұлы бидің бірден көзін тартты. Кішісі бұл кісіге әбден таныс, ол жалайыр елінен өзіне арнайы келген жас баршын – Тұрлымбет. Ол мынау бидің соңынан жеткен топтың ішінде-тұғын. Ал екіншісін де бұл табанда ойша жорамалдап үлгерді. Сол жалайырдан Жолбарыс ханға келген баршын болмасын сығыр. Мынау екі баршынның мұнда келгелі алғаш жолығысулары-ау, шамасы. Осыны болжалдағанда ұлы бидің ішін лап етіп ыстық жалын кернегендей.

	Қақпадан шыққан ақ қылаң сақалды, денелі адамның кім екенін Тұрлымбет Есенбайға айтып үлгерді-ау, сірә. Есенбай одан қолын ажыратып, атының тізгінін де соған тастай салып, ұлы биге қарай елпелектей басты. Екі-үш адымдай жерде тоқтап, екі қолын төсіне апарып:

	– Ассалаумағалейкөм! – деп, иіліп сәлем берді.

	Есенбай хан ордасында едәуір уақыт шалжиғасын ба, сырт ажарын біраз өзгертіп үлгеріпті. Бұл өзгеріс, әсіресе, киімінде еді. Белін сары жібек белбеумен буған қысқа, әрі жұқа ақ шапан мұның елден киіп шыққан киімі емес еді. Қап-қара өңі мен сақал-мұртын да бұрынғыша қазанның түп күйесіндей дей алмайсың. Таза бекзадалық рең бұрынғы қабығын бірте-бірте аршып, еңсеріп бара жатқандай. Мұны, әсіресе, Есенбайдың соңынан сығырайып қарап тұрған Тұрлымбет айқын байқап еді.

	– Уағалайкүміссалам! – деп ұлы би де барынша ілтипат көрсетті. – Аузыңнан Қабан ақынның сәлемінің исі аңқиды. Хан ордасында сарғайған ғамкөңіл сын- сипатыңды танығандаймын.

	– Аруағыңнан айналдым, Жәке! Сізді исі қазақ текке әулие тұтсын ба? Тек менің сын-сипатым сонау діні басқа, ділі басқа қалың жоңғармен ірге тиістірген бүкіл жалайырдың сын-сипаты екенін қоса айтпадыңыз ба?

	– Жалайыр – аға баласы. Жөн-жосықты өзі нұсқамай ма?

	– Жалайыр аға баласы болғанмен, кішіктік жасап, өзіңізді ту көтерді емес пе? Бір тудың астына жиналған қазақ ғұмырлы, нәсіпті болмақ деген өзіңіз жариялаған жүрекжарды ұран сөзге олар қалай жалаңаш көкірегін тоспасын?

	Бірақ оларды қазір, міне, біраз айдың жүзі болды үрей мұздатып барады. Біз де мұнда келгелі әлденеше жұма намаздың басын қайырдық.

	Есенбай осыны айтқанда ұлы бидің екі көзі оның өрттен шыққандай қап- қара сақал-мұртты жүзінен тайқып кетіп, мана осында келген бетте тамашалаған айдын көлге ауды. Аспаннан жазатайым құлап түскен тамшыдай күн сәулесінен мүлдем құлпырған көл беті жанарын аямай-ақ қарыды. Бас шұлғыған аттары демесең өздері бұлардың әңгімесіне селт етпей құлақ тосқан ер үстіндегі қалың топ та бір түрлі алыстап кеткендей, көлмен араласып бұлдырап барады.

	Төле би бойын әрең жиды. Жалайыр баршынына ендігі айтқан сөзі:

	– Көбіне шыдағанда азына шыдарсың. Енді бірер күн ғана мұрсат берші.

	Сосын ол Есенбайды орнында қалдырды да салт атты топқа жақындады.

	Манағы ақ боз атты жас батырды сұқ саусағымен нұсқап:

	– Сен, жаным, менің соңымнан ерші, – деді.

	Басқа басқа, ақ боз атты жас батыр тап осыны күтпеген. Сақал-мұрты тікенектеп шыққан дөңгелек жүзі, күнәсіз ержүректікпен қараған отты көздері сыр бермегенмен балғын денесінде құйын көтеріліп еді. Оны да күшпен басып, айнала қаумалаған өзі құралпылас жас жігіттерді жағалата шолып шықты да, үлкен адамның сөзін екі ете алмай ер үстінен аунап түсіп, би соңынан хан ордасының қақпасына қарай беттеді.

	Бұл мана Жүніс ханның мазары тұсында қыт-қыттап, маймылша секірген жарымес дәруіштің енді жаңа ғана хан ордасына өзінің үйреншікті ұясындай домалаңдап кіріп бара жатқанын көргенде шыдай алмай аздап мінез көрсетіп алып еді. Кемтар дәруіштің қасындағы екінші біреуі бұл қысастығың үшін ұлы биге шағым айтамыз деп ескерткен. Олар шынында шағым айтқан болып шықты ғой. Сонда ұлы би мұны хан ордасының ішінде жазаламақ пе? Әлде әлгі дәруіштің аяғына жығылдырмақ па? Оның аяғына жығылдырғанша өлім жазасына кессе сол құдайдың жөні болар еді-ау.

	Бірақ бұл жолы ақ боз атты жас батыр бекер-ақ қауіптенген екен. Аузымен құс тістеген жүйрік атқа мінгізіп, екі тәуліктің ішінде Түркістанға барып қайтуды міндеттеу үшін ұлы бидің ойша іріктеп, таңдап алған жігіті осы еді. Жас батыр мана Төле би осында келгенде алғаш бас сұғып, дәм татқан киіз үйде отырып, хан сарқыты атты арнайы ас ішті. Бұл ас ішіп болғанша мінетін ат та дайын болды.

	Жас батыр хан мен ұлы бидің алдынан қабат өтіп, тағы да қақпа сыртына шыққанда манағы үлкен шоғыр екі жарылып тұр екен. Бәрінің көзі хан төлеңгіттерінің бірі шылбырынан ұстаған шынында қанаттыны қаққандай түрі бар сұлу кер торы атта еді. Арқасына үйрек бас ер салыныпты. Жүген, өмілдірік, құйысқан сияқты әбзелдерінде шамшырақ тастар көп емес, сірә, алыс, әрі қауырт жүріске әшекей жағы да ықшамдырақ болсын деп ұйғарысқан сияқты.

	Жас батырдың анау-мынау әңгімеге енді алаңдайтын уақыты жоқ, жаңа хан мен ұлы би алдында естіген сөздері мұның ішкі ойын ғана емес, сыртқы ажарын да өзгертіп жібергендей. Ол келді де, хан төлеңгіті шылбырынан ұстаған кер торының үзеңгісіне аяқ сала берді. Сол кезде сол жақ беттен әлдекімнің жүрек тітіркенткен айғайы естілді. Бірақ ол ащы айғай ұзаққа созылмады, құлақ түбін суырып барып, пышақ кескендей тыйылды.

	Жас батыр ер үстіне қарғып мінгенде дауыс шыққан жақта, көкпеңбек жатаған бұта ағаштар арасында екі-үш адам қолдыаяққа тұрмай балықша шоршыған жыртық киімді біреуді жерге жығып салып, қалайда оның Үнiн шығармау үшін, төрт-бес қолды бірдей аузына басып жанталасып жатыр екен.

	– Мынау не майдан? – деп жас батыр елең етті.

	Ат үстіндегі хан төлеңгіттерінің бірі жайды түсіндірді.

	– Анау үш-төртеуі жабылып жатқан жыртық киімді бейшараны көрдіңіз бе, астыңыздағы кер торы аттың иесі – сол.

	– Апырау, сонда не, бұдан басқа ханға қарасты ат жоқ па еді? – деп жас батыр әлдене көкірегін тырналағандай онда-мұнда көзін жүгірте бастады.

	– Ат көп қой. Бірақ сіздің мына сапарыңызға осы жануар лайық. Хан сөзінде қате бола ма? – Осыны айтты да төлеңгіт кер торыға байланысты аздаған кілтипанның бетін ашты. Бұл шынында алыс шабысқа, ылди мен өрді талғамайтын, аламан бәйгеге асқан төзімділігімен көзге түскен жүйрік екен. Иесі анау үш-төртеуі жабылып, үнін шығармай жатқан, үсті-басы өрім-пөрім кедей байғұс шектен тыс жылқықұмар адам екен де, осы малды қатынын күңдікке, баласын құлдыққа беріп жүріп, сатып алыпты. Мұның арқасына бөтен біреу тақым тигізбек түгілі сауысқан қонса жарылып өле жаздайтын мінезі және бар екен. Сөйткен басына енді не күн туды? Бауыр етінен ыстық жануарға басқа біреу қарғып мініп, ай-шай жоқ алыс сапарға аттанып барады. Бұл жайдың қатынын бөгде біреудің қойнына салғаннан әрмен қорлығы өз алдына, түз жортқан жырынды, айлакер қарақшысы көп, осынау ұзақ жолдан қимас жануары аман келе ме, жоқ па, егер аман келмесе ше, онда Ташкенттің ханы қазынасынан алтын құшақтатып та мұның көңлін көншіте алмас.

	Хан төлеңгіті тілдің майын тамызып осы жағын мәнерлеп жеткізді.

	Жас батыр селсоқ күйде қалды. Жатаған бұта ағаштың арасында әлі де арпалысып ұйпа-тұйпа болып жатқан үш-төртеудің әрекеті енді асыққа таласқан жас балалардың қылығына ұқсады.

	– О, көріңді ұрайын, қалың қазақтың қажетіне жараған малдан айналмайсың ба онан да?! – деп жас батыр көзін олардан аударып әкетті. Сөйтсе де өзінің ақбоз аты есіне түсіп, қалың шоғырдың ішінде әлдекімнің жетегінде тұрған ол жануарын көзімен іздеп тауып алды. Ақ боз ат қос құлағын қайшылап, шоқпардай кекілінің астындағы көздерін бұған қанжардай қадап тұр екен. Амал жоқ, жас батыр онымен қоштасуға барды. Ер үстінде отырып жақындасам екі ат шайнасып қалар деп, кер торыдан қайта түсті де ұзын шылбырдың ұшынан ғана ұстап жақындады. Ақ боз басын төмен салып жіберіп, қаз мойнымен иесін қолтығынан алып, өз арқасына бір-ақ аударып салардай, жер сүзермен болып барады. Жас батыр жалының астына қолын жүгіртті. Саусақтары шыққа тигендей. Ақ боздың да адам сияқты денесі бір қызынып, бір суынып түгі дымқылданып тұр ма? Жас батыр әлденеден секем ала бастады. Мұның бәрі ештеме емес екен, сұмдықтың көкесі ақ боз шоқ кекілін көкке сілке басын көтеріп алғанда болды. Жануардың екі көзінен бірдей жас моншақтап тұр екен. Жылқы малымен бірге туып, бірге жаралғандай одан әсте екі елі ажырап көрмеген жігіттің ес білгелі көрмеген, білмеген ғажайыбы осы еді. Әлдене қақ маңдайдан ұрғандай әсер етті. Кенет анау жап-жасыл бұта ағаштардың арасында хан қызметшілерінің қолында жайын балықтай тулаған мына кер торының иесі айтқан қарғыстан келер кесепатты адамнан есті жануар алдын-ала сезіп, жас батырға аяушылық білдіріп тұр ма?

	Жас батыр тура осылай ойлады. Ақ бозды мойнынан құшақтап, еңіреп тұрып жылағысы келді. Бірақ бұл даусыңды ешкім естімейтін айдала емес қой. Адам мен малдың қоштасу сиқын кірпік қақпай баққан үлкен шоғыр, тілінің ұшына у толы дорба байлаған құрбы-құрдас тұр. «Апырау, кер торының иесі мені неге қарғауға тиіс, мұны қолынан тартып алған мен емес қой» деген ой да сынық сәуледей бір сәт ішкі сарайын жарық етті. «Әрі құдай жолын оңғартса, өзіне қайтатын мал емес пе еді? Әлде ол да мына менің ақ бозым сияқты бір жаманшылықты сезіп тулап жатыр ма? Бұл заманның адамын да, малын да бірдей құдай әулие етіп жіберген бе?»

	Жас батыр қалтасынан жібек орамалын суырып, ақ боздың көзін сүртті. Енді ол орамалды өз көзіне де апара жаздап, таба болудан құдай сақтағанын сезіп, төбе құйқасы шымыр етті де, орамалын қалтасына сұға қойды. Ақ бозды қатты құшақтағансып, екі көзін оның жалына, шоқ кекіліне сүйкеп өтті.

	«Жетер осы!» Кер торының тұла бойын солқ еткізіп, қайта қарғып мінгенде ұлы бидің адамдары мен хан нөкерлері қақ жарылып жол берді. Тағы бір сәтте соңынан сүйретілген шаңынан басқа ештемесі көрінбей кетті. Жатаған бұта ағаштар арасынан шыққан манағы үзік дауыс енді жиілеп, өрісін ұлғайтып, мұндағыларға сала құлаш боп созылып, сұңқылдап естіле бастады.

	Кер торыға мінген жас батыр қаладан шығысымен Қазығұрт тауын бетке алды. Себебі соңғы жылдары Төле би соның төңірегінде көшіп жүруші еді. Сосын да жас батыр Қазығұрт пен Ташкент қаласының арасындағы жолды жақсы біледі. Бұл жүйрік атпен жер ұтуына қолайлы. Әрі Қазығұрттан өткен соң Түркістанға қарай тышқан тайып жығылардай мидай жазық басталады. Кер торы бар өнерін сонда көрсетпей ме? Ал төтесінен салса жер бедері жүріс өндірмей қоюы ықтимал. Ондайда керторыны міндің не, қойшының шабдар атын міндің не, айырмасы жоқ.

	Биенің жарты сауымына жетпейтін уақытта Сарыағаш бұлағының тұсынан өтіп бара жатты. Бұл маң ойлы-қырлы. Ойы жап-жасыл шалғынды да, қыры көктеменің осы күнінде-ақ жасыл шапанын сыпырып үлгерген кәрідей өңі ескі еді.

	Енді сәл жер ұтса, Қазығұрттың да тұмсығына ілінеді.

	Кер торы шынында ылди мен өрді талғамайтын аса жүйрік жылқы екен. Сонда да жас батыр жолдың ең бір өнімдісін талғап, жүйріктің оңай-оспаққа сарқыла қоймас екпіні мен қуатын барынша тиімді пайдалануды қадағалайды. Себебі барар жол әлі ұзақ. Түркістан қайда, бұл қайда?

	Былай шыға бере жас батыр қиыр шеттегі бір ғана нысананы қаперіне алып, басқаның бәрін тәрік еткендей. Баршасы ескі киімдей иығынан сыпырылып түсіп, алыс, мәнсіз-мағынасыз елеске айналыпты. Әке-шеше, жаны жанымен бірге жаралғандай ақ боз ат, хор қызындай жұмбақ қалпымен, жібек мінезімен адамды жүз жасартатын жас қалындық – бәрі-бәрі ұмытылғандай. Бұл үшін ендігі өмірдің әуселесіне жарамсыз, қажетсіз алыс дүниелердей. Жас батырдың көкірегін жайлаған, басын тұмшалаған Жолбарыс хан мен ұлы бидің өз ауыздарынан естіген сөздер. Түркістандағы Болат ханға бұл қиюын келістіріп жеткізуге тиіс сөздер. Кей адамның естілігі желкесіне мінген жәбіршісіне де айналады. Есті жігіт ол сөздердің мәнінен таудай салмақ сезініп келеді. Асқан қайраты, төзімділігі ғана сол салмаққа төтеп беріп келе жатқандай. Сонда да бұл жігіт өзіне сенеді, ендігі сиынар тәңірісі астындағы кер торының төрт аяғы. Аузы күбірлеп, сол төрт аяқтың тілеуін тілеп қояды.

	Алдан бойжеткен қыздың қос анарындай бір-біріне егіз қозыдай ұқсас, көкке шаншыла біткен екі төбе шыға келді. Жер жағдайын жақсы білетін батыр ең дұрысы сол екі төбенің дәл ортасынан өтіп кету деп шешті. Кер торыны да солай ыңғайлап, аяғын тыпырлатып, жорға аттай шайқалта бастырды. Қос төбеден ары біраз жазық жер бар, онда кер торының басын еркін қоя бермек.

	Екі төбенің оң жақтағысы қалың бұталы, қурайлы еді. Тар қуыстан өте бергенінде әлгі қалыңның ішінен құлақ жарардай ысқырғанға ұқсас бір жағымсыз дауыс естіді. Жеңіл қарулы батыр қылышына ма, садағына ма, қайсысына қол жүгіртерін білмей сасқалақтап кер торының тізгінін тарта берді. Сол кезде биіктегі қалыңнан домалаңдап біреудің шыға келмесі бар ма? Оны көрген өткір көзді жас батыр естен тана жаздады. «Жоқ, мен сәтті сапарға бара жатқан жоқ екенмін» деп бірден шешті. Тіпті бұл өзінің ақыл-есінің дұрыстығына да күмәнданды. Сонда да кеудеден соққан қалың толқынға қарсы жүргендей ішкі бір жан тілеуін орындап қалуға тырысып, бар қайратын сарықты. Қарысып қалған аяқ-қолды әрең икемге келтіріп, саусақтары қылышының қынына барып, тарамыс боп қатты. Оны құдыққа құлаған бөренені суырғандай күшпен суырды. Сөйтті де кер торының біреуді тістеп алардай құлағын жымитқан, жыланға ұқсап кеткен басын солай қарай бұрып, бүйірін қос аяқпен қоса қаққылады.

	Жас батырдың олай етпеске лажы да жоқ еді, бұл көрінген мұның талайдан зығырданын қайнатқан, жаңа ғана хан ордасының ішінде жүрген әлгі тұлабойы жазылмайтын, беті қарақожалақ, көшеде қыт-қыттап тауық шақыратын дәруіш еді, ол неме қас пен көздің арасында, айтулы кер торыға мініп жер ұтып келе жатқан жас батырдан бұрын мына арада қалай пайда бола кетті, бұл мұның әзірге бас кессең де шеше алмас жұмбағы. Оны шешсем деп алаңдап жатпады, ең алдымен тап осы жер пұшпағын сол пәлекеттің қанына бояп кетуге асықты. Айдалада сүйек-саяғы, ішек-қарны қақ бөлініп жатқан жексұрын дәруіштің өлімін ұлы би неше әулие болса да менен көрмес деген ой да сәулеленіп жүгіріп өтті.

	Кер торы әлі де құлағын жымитқан күйі өрге салғанда алғашқыда қозғалысы жазық жердегідей-ақ жылдам еді, кенет аяғын жаңылыса басып, басын шайқап, тұла бойын әлдене селкілдетіп әкетті. Жүрісі де өнбей қойды. Жас батыр сырын алып үлгермеген жануардың бұл мінезін жоғарыдан маймылша домалаңдаған дәруіштен шошығаны шығар деп жорыды. Енді кер торының қос бүйірін қаттырак қаққылады.

	Жас батырдың басындағы ағын күшті еді. Анау пәлені өлтіруге деген құштарлығы сонша, егер ол ниетін табанда жүзеге асырмаса, мынау қос төбенің бірінің құлама етегінде өзі майып боларын анық сезген түрі бар.

	Маймылша секектеген неменің ақ тістері жалаңаштанып, екі езуі екі құлағына қарай барынша керіліп кетіпті. Қара майша жылтыраған көздерінде сайқымазақ күлкі және бардай. Бұл жас батырдың жынын одан сайын қоздыра түсті. Дәруішті екі бөліп қана қоймас, сүйегін отқа да жағар, тек мына жамандатқыр кер торының аяғына жем түскендей болуын қарашы. Қамшылар жақ санын қылышпен осып түскісі де келіп еді, бірақ сақтық ойлап өйтпеді. Шынында кер торы өрге қарай да жүрісін өндіре бастап еді, тек мұның шыдамсыз көңіліне ол тым мардымсыз көрінген.

	Осындай асығыстық үстінде жас батырдың желкесіне құс жүнінен құйрық тағылған сұр жебе келіп сарт етіп қадалды. Атынан ауып түсе бастаған есіл боздақтың көз алдында дүние қоса төңкеріліп бара жатты. Ту сыртынан садақ тартқанның кім екеніне бұрылып қарауға да мұршасы келмеді. Айнала жаратылыс, тіршілік келбетінен бұған ендігі көрінгені сағым бұлдырлатқан көк сеңгір аспан, көзінен жас моншақтаған ақ боз ат, он екіде бір гүлі ашылмаған жас қалыңдық қана еді. Құлағында жаңағы дәруіштің сақ-сақ күлген күлкісі тұрды.

	* * *

	– Менің көзімді олжа тартып тұр бүгін, – деді бала түйеші.

	– Не, тағы да түс көріп ояндың ба? – деп, қара қайыстай өңі бар, дөңгелек сеңсең бөрікті аға түйеші оны мазақ етті.

	– Түс көргем жоқ, көзімді олжа тартты дедім ғой мен саған, кәрі малғұн!

	«Кәрі малғұн» бала түйешінің сөзіне реніш білдірмеді, қайта осы ерте көктемнің күніне лайық, бұл да жадырай, көздеріне жылылық жүгіртіп, шабан шабдар ат мінген бала түйешінің суық өңін жібітердей қарады. Бірақ шошақ бөрікті, ескі сырма шапанды баланың сұп-суық мұз боп қатқан өңі оңай- оспаққа жібіместей еді. Өзі де ат үстінде. Қазығұрттың ойпаң етегінде жайылып жүрген қалың түйеге бір қарап қойып, өз серіктесі – қарғадай баланың жүзіндегі кезекті бір оқыс құбылысты құр жібермейін деп жіті бақты.

	– Көзім тартты дегеніңді кәрі құлақ шалды ғой. Пайғамбардың әулиелігіне бергісіз пайымдауларың түс көріп оянған күні болушы еді. Әйтпесе, көзіңді олжа тартқанын қалай айырасың? Бәлкім, көзіңді тартқан олжа емес, жай ет жүректі пендеге тән қуаныш шығар. Кедейдің қуануы үшін алла-тағалам сары алтыннан өзен ағызып әуре болмайды. Қожайыны ыржиып ақсиған тісін көрсетсе-ақ қойны-қонышы асыл дүниеге толғандай жүрегі жарыла жаздайды. Сондай бір жалған дүниенің жалған құбылысына бұрып тұрған шығар. Жоқ дейсің бе? Ә, онда, осы байқаймын, сенің аузың салулы, бәлкім, ханның қызы тұсымыздан өтіп бара жатып, саған ықылас білдірер. Соған қуанарсың.

	«Ханның қызы ықылас білдірсе, олжаның көкесі сол емес пе?» деген сөздер бала түйешінің тамағына тірелді, бірақ ол сөздерді кәрі түйешіге қарай тілінің ұшымен атып жіберуге бармады. Себебі хан-төреге байланысты оңы, терісі бар әр түрлі алып-қашпа, қым-қиғаш әңгімелер бала түйешінің осы жасында-ақ жанын жаралап болған еді. Бұл жайды және оның түп себебін өзінен басқа ешкім білмейді. Бірақ баланың басына келген ой кәрі түйешіні де айналып өтпепті.

	– Әй, бірақ, бақ-жұлдызың жанып, ханның қызы саған ықылас білдірсе, ойпыр-о-ой, одан артық олжа болар ма? Қызықтың, байлықтың шәрбатын жүзіп жүріп ішер едің-ау. Әй, сен сияқты әулиелігім жоқ, бірақ менің де көзім соқыр емес, осы сенің сүйегіңде бірдеме бар, тек көзіңнің қарасы жаман, осы шешең сені тапқанда жыланның көз етіне жерік болған жоқ па екен, ана құлағы кесік құл әкеңнен сұрау керек екен, жоқ, айтайын дегенім сол сенің сүйегіңде, тұла бойыңда бірдеме бар, сен ондай бақытқа тап болсаң құлдан туғаныңа қарамай бақыттың шәрбатын мастанбай ішер едің.

	Шошақ бөрікті бала түйеші іштей қатты долданды. Долылықты сыртқа шығаруға келгенде бұл өте сақ. Тек Шыршықтың жағасында өскен қалың қайыңнан кесік құлақ құл әкесі жасап берген, мұның қолына лайық, басы жаңа туған қозының басындай ғана бар шоқпары жанына байлаулы еді, соған қолын жүгіртіп, сабынан қысып-қысып қойды. Бұл ішкі тегеурініне бой бермей кеткен еріксіз қимылы еді. Еңғұрмаса жұртқа сырымды шашар өсекші жолдасым – көзімді жасыра тұрайыншы дегендей жүзін төмен түсіре қойды. Қарт түйешінің ойында дәнеме жоқ. Өзінің «хан-төре», «кесік құлақ әкең» деген сөздері жас баланың кеудесіне қара пышақтай қадалып, ішкі жарасының зардабын одан сайын ұлғайтып жібергенін ұғар емес. Жас баланың осы ойран сезімді жасыруға да қайраты, қабілеті жетті.

	Қарт түйешінің әлі де аузы жабыла қоймапты. Тағы да бір ілік тауып, мұны жара-марасымен қосып қағып өтті:

	– Кедейдің иегі қышыса, кебежедегі тарысына қышиды дейді. Мүмкін, көзің тартса, кешкілік есік күңдер саған тамақты жуылған ыдыспен берер. Соған қуанарсың. Рахаттанып, сүйсініп жеген тамақтан үлкен олжа болушы еді?

	Бұл баланың сондай дағдысы да бар еді. Егер алдына жуылмаған ыдыспен тамақ келсе, аштан өлсе де одан татып алмайтын. Бұл есік күңдер арасында біраз қарбалас туғызған, құлағы кесік құлдың баласы төреге бергісіз кесірлік жасады десіп, ақырында ол сөздер үй иесі мен оның келімді-кетімді кісілері арасында да тараған. Бұл біраз ығай мен сығайлардың осы бала түйешіге назар аударуына себеп болып еді. Үй иесіне «сіз жылан асырап жүрген жоқсыз ба» деген наразылық та туып қалған. Мұндайда үй иесінің ұстамдылығы ғана бала түйешіге төнген қатер бұлтын кері жасқап тұрғандай еді.

	Кенет бала түйеші алыстағы бірдемеге елең етті. Бойжеткен қыздың қос анарындай төңкеріліп жатқан екі төбешік осы Қазығұрт жақтан сәл жатағандау, әрі бір-бірімен қойындасып жатқандай көрінетін. Қазір сол жақта бірнеше адамның апыр-топыр қозғалысы байқалғандай еді.

	– Анау не сойқан? – деп бала түйеші қасындағы кәрінің де бетін солай қарай бұрды. Кәрінің көзі де өткір еді, бала көргенді бұл да байқады.

	– Мыналар, мен білсем, бір жабайы құланды қуып жүрген сияқты ғой.

	– Жабайы құлан емес, көзіңді шел басқан ба, кәрі малғұн, қуып жүргендері ерттеулі жылқы ғой.

	– Болса болар, – деп кәрі түйеші келісе салды.

	– Ағатай, – деген жас баланың даусы қайта шықты. – Жаңа ғана үлкен серіктесін «кәрі малғұн» атаған бұл енді «ағатайға» көшіпті. – Ағатай! Астыңыздағы атыңызды бере тұрыңызшы. Не шабыншылық екенін біліп келе қояйын.

	– Егер менің атымды соларға беріп, өзің жаяу қайтсаң, маған неңді беріп құтыласың? Қайдан білесің олардың кім екенін? Еңғұрмаса астыңдағы шабан шабдарың да өзіндікі емес.

	Бала кәрі түйешіге түтіге қарады. Балалығына қарамай сүйекті өңінде сұп- сұр қаһар оянып, осы шағында жылан көз деуге аса келмейтіндей, бірақ соның ағайынындай бар қос жанары өңменінен қадалды. Кәрі түйешінің тап қазір көріп тұрғаны көз емес, керулі садақтың өзіне тұпа-тура бағытталған күшіген жүнді жебесі сияқты. Ол осыдан секемденді. «Бастан құлақ садақа» деп, ерні еріксіз күбірлегендей. Тек сыр алдырмайын деп, қос төбе жақта ары-бері үйіріле шапқылаған белгісіз топқа жүзін аударып әкетіп, әншейіндегі сөзуар мінезінен жаңылғандай-ақ сыбырлай сөйлеп, атынан ауып түсе берді.

	– Сенен қара қасқаның майын аяп тұрғаным жоқ, жөн-жосығы беймағлұм әлдекімдер болғасын сақтыққа шақырғаным ғой. Менің қара қасқамнан бұрын өзің келешегің алда жас емессің бе? Әнеукүні осы далада алыстағы жоңғарлардың мүләйімсіп тыңшылары жүргенге ұқсайды деген сөзді өзіңнің де құлағың естіді ғой.

	Бала кәрі түйешінің қара қасқасына қайың шоқпарын ала мінді.

	– Мынауың не тағы? Бес қаруы сай келді дегізіп, жау шақырып алмайсың ба?

	Қара қасқа тақымына тиген бала кәрінің ендігі сөзін пәруәйіне ілетін емес екен. Қаз мойынды атты көздеген жағына бұрып алып, бүлкектете жөнелді. Бұл өзі бір кезде бәйге ат еді. Жүлде алған кезі де аз емес. Бірақ одан бері заман өтті, қартайды, басынан бағы тайды, қазір түйе соңындағы қырқылжың бейбақтың әйт-шүуіне қор болып жүрген жайы бар. Бірақ бәрібір бала түйешінің астындағы шабан шабдардан көш ілгері жылқы. Баланың мұны сұрап мінуі де содан.

	Бала ұзай бере қара қасқаны қосаяқтатқанда ғана кәрі түйешінің бойына қайрат орнағандай еді:

	– Әй, Сабалақ, сонда да оларға көп жақындама! Кімдер екенін көрсең жетпей ме саған! – деп айқайлап жатыр. Бірақ мұның бәрі желге кеткен сөздер. Кәрі түйешінің осы бала серіктесінің қарасынан, бет-әлпетінен сескеніп, ыңғайына жығыла кеткені бір бұл емес. Қазір де сондай әлсіздік танытып, астындағы атынан айрылып қалғанын сезіп, іштей қанжылап қала берді.

	Сабалақ атанған бала қос төбеге қарай біраз құйғытты. Енді байқады, сол қос төбенің маңында аңдыздап, шапқылап жүрген аса үлкен топ емес екен, бар болғаны үш-ақ адам. Екі атты, бір жаяу. Жаяу атынан айрылып қап, ана екеуі соны ұстап бермекке жанталасып жүрген сияқты. Мүмкін көз таныс осы маңның адамдары шығар. Мүмкін, жаңағы алжыған неме қай-қайдағыны айтып тұр ғой, айналаны жау қысқан заманда, үйірінен адасқан саяқ құландай тұяғы қатты әлдекімдер болып шықпасын. Бала сақтықты ойлай білетін. Тура тартпай, сәл қиыстау барып жететін үлкен сай бар еді, сол сайға түсіп алып, бой жасыра, тек аналарды көзден таса етпей жүріп отырды.

	Қара қасқа енді аяғын әлсін-әлсін жаңылыса басып, бүлкек желіспен келеді. Айнала сай біраз жолды ұзартқан еді. Бұл жақындағанша ана топта бір өзгеріс те болды. Олар ер-тұрманымен қашқан жылқыны ұстап үлгерген еді. Енді оны жаяу адамның жетегіне берді де, қалған екі атты алыстаңқырап тұрды. Сол кезде ғана сай ішімен салып отырған бала оларға тіптен жақындап келген еді. Ел іші ғой, астымда жүйрік ат, жау әлпеттес әлдекімдер болса қашып құтылармын деген еркөңілділікпен сай ішінен ат-матымен шыға келді. Сол кезде баланы таң қалдыра екі-үш көрініс көзіне оттай басылды.

	Бала сайдан шыққан сәтте, ана екі атты бет-бетіне шаба жөнелді де, төбе айналып ілезде жоқ болды. Оның үстіне мына жаяудың тұрысы бір түрлі көрінді. Шылбырынан ұстаған ер-тоқымды аса келісті кер торы ат мұның өзінікі емес сияқты, себебі, жаяу адам оны өзіне тартқан сайын мына жануар жер сүзердей төмен тұқырынып, пысқырынып, шегіншектей береді. Әрі жаяудың түрі де бір түрлі, түсіңе кірсе шошытар нағыз құбыжықтың өзі. Бой дейтін бой жоқ, домалаңдаған маймыл сияқты, беті қара қожалақ бірдеме. Сабалақтың ең қатты таңырқағаны бұл да емес. Анау домалаңдаған неменің бір қолына ұстаған ұзындығы өз бойымен бірдей дерлік аппақ алмас қанжары да жарқ ете қалған. Онысын Сабалақ сайдан шыға келгенде жасыра қойған, сірә, бұл мынау бітісі керемет әсем жануарды міну үшін емес, өз дегеніне көнбегендіктен оны шылбырынан ұстап, бірте-бірте өзіне тартып, дәл күре тамырдан ба, кеңірдектен бе, әйтеуір қайсысы оңтайға келсе, сол тұстан қиып түспек ниетпен тұрған сияқты.

	Сабалақ жас болғанмен мал таниды. Мынау тегін жылқы емес. Ал қазақ атаулы мұндай жылқыны арам ниетпен өлтіруді кісі өлтіргеннен әрмен қылмыс санайды. Бірақ сонда да мұның аса сезгір жаратылысы көргенін дәл бағалап тұр. Мынау, сөз жоқ, кер торыны жарып салмақ. Алмас қанжары, қимыл- қозғалысы, қара түнектей пиғылы, майша жылтыраған көздерінің қарасы, есті жануардың одан шошына төрт аяғымен жер тірей көткеншектеуі – бәрі-бәрі ақыл-есінен адаспаған адамға айқын етіп соны айтып тұр.

	Сабалақ, сөз жоқ, батыл қимылды керек қылды. Қара қасқаны бүлкектетіп келіп, қастарына тұра қалғанда өзіне тура қараған қара қожалақ бетті, маймыл тұлғалас пендеге деген жиреніш сезімі оянды. Бұл сезімнің күштілігі соншалық, бұғанасы әлі қатып үлгермеген баланың тұла бойын су жағасында бой көтерген сәмбі талдай солқылдатып әкетті. Әрі мұны көре бет-бетіне қашып, қараларын батырған екі атты, мынаның мына түрі – бәрі аса жұмбақ емес бір жайды баян еткендей. Кер торының қолды болған, әрі көк қасқадай құдайға шалынғалы тұрған жануар екені тіптен күмәнсіз.

	Сабалақ құбыжық немені сөзге айналдырып жатпады, тым жас баладан үлкен зобалаңды күтпей қамсыз қалған немені жалаңаш маңдайдан қайың сойылмен салып өтті. Ол шалқалай құлады. Бір қолында алмас қанжар, бір қолында кер торының шылбыры бар еді. Сабалақ енді бір айналғанда кер торының шылбырын қоса іліп әкетті.

	Бұл қара қасқасының майын сыйлаған кәрі түйешіге үлкен олжамен оралды. Жетегінде күн сәулесінен жаралғандай сұлу ат, белінде алмас қанжар. Ал енді баламен ойнап көр. Кәрі түйеші тіл-жағы қарысқандай алғашқыда не айтарын білмеді. Мына олжаның қалай қолына түскенін сұрау екінші санаттағы нәрсе еді. Бірінші кезекте кәрі түйешінің басын айналдырған, буын-буынын дірілдеткен жаңа ғана «менің көзімді олжа тартып тұр» деген баланың хас әулиелігі еді. Неге өзін қарғадай баланың мысы баса беретінін бұл енді ғана ұққандай.

	Сәл уақыт өткізіп барып қана кәрі түйеші тілге келді. Өзін баланың әулиелігі тапа-талтүсте сансыратып әкеткенін мойындап, ағынан жарыла қойған жоқ.

	Өйтсем, бұл тіптен басынып, басына ноқта тигізбей кетер деп саясат ойлаған еді.

	– Ұлы би мынау тұлпар атты қайдан алдың деп сұраса не айтасың?

	– Не айтушы ем, сені куәға тартып, әлдебір кәпір пішіндес кезбе немеден тартып алдым деймін. Өлігі әне жатыр, бүгін-ертең қарға-құзғын жеп тауыса қоймас, ол осы аттың адал иесіне мүлдем ұқсамайды.

	– Ұлы би түп төркіні беймағұлым сөзді аса жарата қоймаушы еді.

	– Ұнатпаса, ана өлікті тірілтіп алып, соны сұраққа алсын. Мен қайдан білейін, ол кәпірге бұл жануардың қалай қолды болып жүргенін?

	– Сені көріп қашқан ана екі аттының түр-түсі жадыңда қалмады ма?

	– Тәрізі алыс жердің адамдарына ұқсайды.

	– Он үш жасыңда шоқпарыңды қанға боядың. Мұндайлық іске саған әлі ертерек емес пе еді? Әрі жау қаны болса бір сәрі, дос қаны болып шығып, обалына қалсаң алдыңа құрылған қалың тор емес пе?

	– Дос десең ондай достың маған керегі жоқ. Түрін көрсең түңілетін, пиғылы одан да әрмен қара түнек досты мен итіме жемтік ету үшін ертпекпін бе? Ондай дос жөнінде ең сауапты іс осындай-ақ болар. Жау десең жау қанына майланған қару ондай-мұндай күнде өзі ойнап тұрмай ма?

	Бала түйеші енді лепіріп-ақ сөйледі. Өзінен аса сескене қоймаған кер торыны шылбырынан тартып, жалының астына қолын жүгірте бастапты. Шабан шабдар жайына қалған. Кәрі түйеші де өз қара қасқасын сылауға кірісіп еді, бірақ көзі кер торыға қарай ауа береді. Бір жайдан мұның жас балаға жаны да ашығандай. Түр-ұсқыны аламан бәйгеде жеңсік бермейтін тұлпарға әбден-ақ келетін мынадай сүйекті кер торының иесі табылып (мұндай жануардың иесі де оңай- оспақ пенде болуға тиіс емес), ол неме баланың төбесінен қаһар бұлтын үйіріп жүрмей ме? Өзім алжыған кәрімін, айдаладағы өлік куәлікке жүре алмайды, екі ортада мен қоса күйіп, олжаның арты ел тонаған ұры-қарының ісіндей дабырайып, әулиесінген бала шырпыдай отқа жанып кетпей ме? Тек ұлы бидей адамның түйесін бағатыны ғана өлмелі күнге бір сүйеу сияқты. Сосын да бұл сөз аңғарын сол ұлы биге қарай бұра берді.

	– Бүгін таңертең ұлы би Ташкент жаққа, хан ордасына жүрмек деп естіген едім.

	Бала түйеші үндемеді. Кәрі түйеші тамағын қанша кенегенмен ар жағынан басқа сөз шыға қоймады. Бүгіндікке екеуінің әңгімесі де осымен түгесілгендей.

	* * *

	Жалайырдың Ескелді мен Балпық бастаған қолы сол шегінгеннен мол шегінгендей еді.

	Сексеуілді құмдауыт дала борт-борт желген саңлақ аттардың тұяғымен одан әрмен айғыздалып, түсі бөлек, діні бөлек жаудың келген хабарынан барша дүниенің де жон арқасы мұздап түршіккендей айнала мынадай ашық күнде де сұрғылт тартқанға ұқсады. Күн көзін әлдебір мақұлық алып қолымен көлегейлеп тұрғандай әлсін-әлсін қарауытып кететіні де бар. Қару-жарақты салт аттылар таудан құлаған су тасқынындай лықсып бара жатқанда сексеуіл бастары иіліп, «бізді жауға тастайсыңдар ма, қанжығаларыңа байлай кетіңдер» деп жалыныш айтатын сияқты. Туған жердің күйігі басыңа іс түскенде ет бауыр жақындардың күйігінен де әрмен жан күйзелтеді. Әншейінде қозғалыссыз жатқан тас пен құмға, жыңғыл мен теріскенге, қарашұбар не сарыала жазықтарға тіл бітіп, қасы-қабағы өкпе-наз, өтініш-тілек білдіріп, қоса сайрап қоя береді. Олардың тілін кіндік қаны осында тамған жанкештілер жақсы ұғынады, қатесіз қабылдайды. Бірақ өтініш-тілекті ұғыну бар да, оны орындау бар. Екеуі екі басқа қиямет. Екеуін бір басқа, бір жүрекке сыйғызу, бір қолмен атқарып шығуды жазмыш пенденің маңдайына үнемі жаза бермейді. Бірін жазса, екіншісін өшіріп, көкіректен қара қанның селін ағызады.

	Төбелерінен бір емес, екі рет жай түсірген қалмақ қаһары бас қолбасы Ескелдінің ғана емес, бүкіл қазақ қолының біржола сағын сындырып, жүрегін шайлықтырып жібергендей. Ай мен күні, мың сан жұлдыздары көз қызықтырған, пәктіктің, тазалықтың белгісіндей дәріптеліп, сол лебіз, сол бағаның хақтығы ана сүтімен бірге көкіректеріне орнаған аспан екеш аспанның өзі малдың етін сасытып жейтін қалмақ жағына шығып алып, көкпеңбек көкірегінен қазақтардың төбесінен жасынмен ұрды. Бұл заманның бұзылғаны емей немене, бұл ақыр заман емей немене? Ей, тәңірімнің аспаны, соншама қатуланып, заһар отын шашатындай не қылығымыз қытығыңа тиді, қалмақ туған балаң да, біз өгей балаң емес сияқты едік-ау, ол қанша кәпір болғанмен сол қалмақпен бірге өзіңді тел еміп өспеп пе едік. Қалмақтың ай-шай жоқ, бізге қозғалғаны аздай сен де, тәңірімнің аспаны, соның қолындағы от жебелі садаққа айналмасаң қайтер еді.

	Бұл әлде тәңір бұйрығы ма? Бірақ қазақтың ата жауы кәпір қалмақ та сол тәңірінің жиеншары емес сияқты еді. Қалмақтан келген кер көп-ақ, санап тауыса алмайсың. Жоқ, әлде қалмақтың ағаш құдайының мысы басты ма? Біздің табынатынымыз біреу – ол көк тәңірісі. Қарға қарғаның көзін шұқымайды деп, оның ағаш құдайы біздің көктегі құдаймен тіл табысып алды ма, сөйтіп дегеніне көндірді ме? Мынау не сойқан, не тажал?

	Қалмақ жақтан әлдененің үңірейген өңеші көрініп, одан өздеріне қарай екі дүркін доп атылғанын Ескелді мен Тәттібай, Балпық қана емес, қолдың алдыңғы шебіндегі біраз көздер де байқап еді. Түстеріне кірмейтін құбыжық бұларға тұтқиылдан ойран әкелетінін ойламаған, қол сайысқа, садақ тартуға, найза айқастыруға ғана бар пейілдерін беріп, сондайлық өнерге ғана өздерін шыңдаған, сол арқылы ғана алла әмірін орындамақ жасақшылардың санасында да әлдене аударылып-төңкеріліп түскен еді. Бұлардың да құдайға деген наразылығы діндар адамның кәпірге деген қарғысына бергісіз қатты еді.

	Бұлар алда тұрғандар. Ал арттағылар қалмақ жақтан ешнәрсені бірден аңғара алмаған. Олар қолдың алдыңғы шебінің ту-талақайын шығарған екі дүркінгі тажал тасын шынында-ақ аспаннан түскен алланың добына балаған. «Ашық күнде жасын ұрды», «Құдайдың каһары оянды», «Ақыр заман». Міне, осы сияқты сөздер мен ұғымдар көкіректерін қылыш боп кесті.

	Бытырай шегініп бара жатқан қолдың соңын ала әлдекімнің атына мінгесіп бара жатқан Дербісәлінің даусы тіптен аңырап есті:

	– Құдай көктен бізге тасын тастады. Мың қарғаға бір кесек. Қарға боп, құзғын боп бытырай ұштық, бәтір-ау. Су аяғы теңіз, жер өрісі тарылды, су иесі Сүлеймен патшаның құзыры қайда екен, соның қойны-қонышына кіріп жан сақтамасақ, құдай қарғысына ұшыраған біздер қайда сыямыз? Кім керек қылады бізді? А-у-у!

	– Көріңде өкіргір, қақпас, өшір үніңді! – деп мұнымен жаптас келе жатқан Ескелді айғайлады.

	Бұл да әбден шегіне жеткен екен. Жайшылықта Дербісәліге мұндай сөз айтса, Ескелді өз тілін өзі кесуден тайынбас еді. Айтулы батыр, ел ағасы, әрі өзімен иық теңестірген Балпықтың әкесі Дербісәліге бұлай сөйлеу деген...Жоқ, одан құдай сақтасын.

	Ал қазіргісі...қазіргісінің жөні бөлек. Ескелдінің басы қара тастан әрмен ауырлап, көзінің алдын тұман басты. Басын екінші бір таспен ұрып ұшқын шығармаса басқаша бір жарық көзін табу енді қайтып мүмкін еместей. Бір мәнді сөз айтып, ақыл табар шақ көрген түстей, айыққан сағымдай жоғалып, оралмас күнге айналғандай. Сұрапыл қайрат жұмсап, атының жалынан көзін көтерсе көретіні құйрығы түйілген өңкей сәйгүліктердің күн сәулесімен жылт- жылт еткен сан еттері мен ер үстіндегі жасақшылардың садақ асулы жон арқалары. Осы көргендерін саралап қана әзірге аспандағы күнді ешбір алпауыттың көлегейлемегенін, тек қана өз көзін қап-қара қан жапқандай жүрер жолын әлсін-әлсін аңдатпай қоятынын аңғарғандай. Міне, осындай алмағайып шақта Дербісәлінің даусы көз алдына қосымша бір қара перде тұтқысы келеді. Оған іштегі ең қаһарлы сөздерді неге айтпасқа? Тазы ашуын тырнадан алады дейді. Мынадай жөн-жосықты жоғалтып алған, ішің толған у мен зәр, қатыбас күнге деген қарғыс кернеп тұрған шақта ол неге болымсыз нәрседен ұшына у жағылған жебедей атылмауға тиіс.

	Әлден уақытта Ескелді ұйқысынан шошып оянғандай. Жаман түс көріп, өзін есеңгіреткен соның лаңы ма деп те үміттенген қалпы бар. Бірақ, көз алдында ақай жоқ, тоқай жоқ төмен қарай жосылып бара жатқан қолды көргенде кеуілжірі кесіліп, еңіреп-боздап жылағысы келгендей бір сезім билеп әкетті. Жаңа ғана Дербісәліге қатаң сөз айтқан бұл өз басындағы хал үшін сондай сөгісті кімнен тілеп аларын білмей жан-жағына алақтай беретіндей. Жоқ, бұл шынында жан-жағына алақтады. Байқайды, Балпықтың да дулығалы басы төмен иіліп кетіпті. Тәттібай мерген тіпті тәтті түс көргендей ер үстінде басы бұлғаң-бұлғаң етеді. Қабан жырау Ескелдіден сәл алда еді, жасақшылардың ең соңғы тобымен құйысқан тістесіп кетіп барады. Халінің аса емес екені желке тұсының қозғалысынан-ақ білінеді. Жаңа ғана жекпе-жекке сайланған інісі Көсембай сол өзінің маңында әлдекімнің атына мінгесіпті.

	«Апыр-ау, біз қайда жылжып барамыз? Алда бала-шаға, мал-дүние жайрап жатыр емес пе? Мына арынымызбен оларды баса-көктеп өтіп, Көкше теңізге батып кетпейік. Су иесі Сүлеймен патшаның құзырында бәрімізге орын жетер ме екен». Осылай толғап барып, Ескелдінің ащы даусы қайта шықты:

	– Балпық! Балпық!

	– Есекем, мен қасындамын ғой.

	– Тәттеке, Қабеке! Менің алтын ағаларым, асыл қазыналарым, ақылдарың түгесілді ме? Бар болса ақтармайсыңдар ма? Мынау не хадиса?!1

	– Әскерді кері қайыру керек шығар! Ақыл токтатқанға сосын да уақыт табылар.

	– Дұрыс айтасың, Балпықжан! Қайыр әскерді!

	Таудан құлаған тас көшкініндей сырғып бара жатқан мұншалықты әскерді кері қайырып, тоқтата қою да оңай шаруа емес еді. Бірақ басқалар өң мен түстің аралығындай меңіреу күйде болғанмен Балпық сергек екен. Осы Балпықтың бұйыруымен өзіне және Ескелдінің қарауына он-оннан бөлінген жасауыл жігіттер алға қарай қалың әскерді айнала айғайлай шапты.

	– Тоқтаңдар! Тоқтаңдар!

	– Кері қайтыңдар!

	– Есекем бұйрығы! Есекем бұйрығы!

	Балпықтың өзі де қолдың дәл арт жағынан қалыңға сыналай кіріп, айғайға басты:

	– Тоқтаңдар! Тоқтаңдар! Ей, қырандар, тоқтандар! – Балпықтың дауысын естігендер қақ жарыла жол беріп, әрі аттарының тізгінін тартып бөгелеңдеп, кейіндеуде еді. Ал алдағылар олай емес, барған сайын жүріс үдетіп, енді сәл қайыру бермесе әскердің бас-аяғы екі қозыкөш жерге созылып кететін сияқты.

	Балпықтың айғайына Дербісәлінің даусы қосылды:

	– Болат қанат Бұқарбайдың баласы! Аруағыңнан айналайын Сүмбіленің қарашығы! Ау, менің жєкетайымның кешегі тентек, бүгінгі батыр баласы Ығылман! Тоқтаңдар! Тоқтаңдар! Соғыс үстінде, жау қысқанда қолбасының бұйрығы тәңір бұйрығындай қабылданса керек-ті. Әйтпесе жау мерейі үстем болмақ-ты! Әу, ағайын, тоқтаңдар! Мұндайда сүбутия1 керек-ті.

	Біреудің артына мінгескен Дербісәлі әскердің бетін бері қайырып тоқтатудың не мәні барын анық ұқпаса да осылай айғайлап, көзіне шалынған көз таныс жігіттердің әкесінің атын, не өз атын атап, кеңірдегіне барынша күш түсіріп, көкірек күйін қоса сарнатып келеді. Бұған біраз Қабан жырау мен Тәттібай, Ескелдінің өзі де дауыс қосты.

	Әскердің бетін қайыру сүт пісірім уақытқа созылды.

	– Ау, сабыр, сабыр. Мың қарғаға бір кесек. Қарға-құзғын болып бытырап ұшпайық!

	Бұл әлі де Дербісәлінің даусы. Оны көріп, Ескелді «әттең, заманың өтіп кетті-ау, әйтпесе нағыз қол бастайтын батыр өзіңсің-ақ. Жарайды, Балпығың бар ғой, батырлық пен қолбасылықта саған бұйырмаған нәсіп Балпығыңа бұйырсын, мынадай төбеден алланың қара тасы төнгенде, қалың жалайырдың амандығына орай ол нәсіп Балпығыңа молынан бұйырсын» деп, ішкі ойлары мен тілеуін қоса қабат тоғытты.

	Терең сайда басы қайырылып, толқын құраған тау суындай лықсып тоқтаған қалың әскер бұл жолы орын-орнымен, сап-сап болып тұрған жоқ. Шашырап, бытырып, садақтың жағындай иіліп кеп, Ескелді бастаған қолбасы топты қоршап алды. Шыңғырған жылқы даусы мен адам даусы құлақ тұндырады.

	– Ау, Ескелді, ақылы тұңғиық тереңім, не жол бар? Қалмақтың каһары қатты ғой.

	– Бұл не тұрыс? Ау! Жалғыз шауып бұл жолы жау ала алмаспыз! Албан, суан, найман болып, төмен жосылып бара жатыр дейді ғой. Біз де бала- шағамызды алып, су аяғы құрдымға тартпаймыз ба? Айналайын жер кең ғой. Сол кеңшілік қана құтқарар бізді.

	– Жау қарасын көріп, жаның мұрныңа келді ме? Жаның шықты ма?

	– Әй, батыр болсаң, жаңа менің соңымнан неге тыртаңдадың?

	– Қара аспанды төндірген мына қаһарыңды тоқтат деп, қалмаққа елші жіберген дұрыс шығар.

	– Әй, мына қалмақ сенің елшіңді тыңдайын деп тұрған жоқ.

	– Ау! Ау! Сонда шығар бір жол жоқ па? Онда қырылайық, өлейік! Бірақ бала-шағаның обалы кімге?

	Көкке шаншылған найзалар орман сияқты сірескен қалыңның ішінен дулығалы, дулығасыз шошақ бөрікті, дөңгелек бөрікті адам бастары мен маса жеп мазалағандай шұлғыған жылқы бастары анталап кеп жауап күтіп тұр. Адам мен жылқы малында осыншама ала-құлалық, алуан түрлі ұсқын-келбет, мінез болады деп Ескелді қасындағы шоғыр бұрын-соңды ойлап көрмегендей. Тек алыстан көрінгесін бе, көздерінде ғана ұқсастық бардай, әрқайсысы от болып жанып, қолбасылар тұрған аядай жер пұшпағын өртеп жіберетіндей-ақ. Ақыл іздеп, текке сансырағанша, осыншама көздердегі отты жиып-теріп, анау қалмаққа қарай бағыттаса ғой, ол үңірейген тажал бейнелес пәлесімен бірге лап етіп, жанып кететін сияқты, Ендігі істер амал осының төңірегінде ғана болуға тиіс қой.

	Ескелді қолды көп салғыртқан жоқ. Кәнігі шешендігіне басып, суырылып сөйледі:

	– Уа, жұртым, ағайын ел – қоңсыласым, түз құсындай түлеп ұшқан батырларым! Мен білсем, жаңа төбемізден түскен доп, бізге деген заманның жаңа қыры. Қыры болғанда қатты қыры, жағымыз бен сағымызды сындыра келмекші қыры. Бізге дегенде алла тағаланың бетіне қара көлеңке түскендей. Бұл жерде айла тауып шығу сол алла-тағаламның өзімен тілдесіп барып, сол алла-тағаламның өзінен ақыл сұрап барып қана қолдан келетін шаруаның ұсқынына ұқсайды. Бізді де алла-тағалам тегін жаратпаған. Тоғыз түрлі амалы, тоқсан тоғыз бұқтырмасы бар зұлым жау бұрынғысынан асып түсті. Біз күшігеннің қойлық жүні, тазқараның тайлық жүні деп, қозы жауырын сүр жебе деп, мал мен құстың жүнін талғап жүргенде олар анадай аузынан тажал добын ататын басқа бір сұмдықты ойлап тауыпты. Оларға мұны құдай берді ме, қытай берді ме, бір алламның өзіне ғана аян. Қалмақ пен шүршіттің ойда жоқта ауыз жаласа кеткенін естіп, мен о баста-ақ алла-тағаланы ауызға алып едім. Сібір жұрты, ит жеккен жақ тағы бар. Әлде сол жақтан келген кәкір ме? Сол қиырдан созылған қол ұшының лаңы ма? Атаңа нәлет ит қалмаққа солардың бүйрегі бұрды ма? Әйтпесе, малдың етін құрттатып жейтін, бауырынан өрген биті тайыншадай бар кәпір немелердің бізден өнері асқанын көрген жоқ едік қой. – Ескелді сәл бөгеліп барып даусын қайта көтерді. – Ау, жұртым, батырларым, ақылдасып пішкен тон келте болмас дейді. Мынадай жау алқымнан алған шақта көсіліп сөйлеуге көңіл қалай барсын. Ақыл қорытып, бас суытпаса, харби1 қарекетіміз нәтижесіз шықпақ. Ау, жамағат, мұндай халетте1 сабыр сақтап, бізге мұрсат беріңдер, біз мынау Қабан жырау, Дербісәлі аға, Балпық және андастың төмендегі атасынан келген Тәттібай мерген, сиыршы Жақсымбеттен Малтабар бар – бәріміз ендігі істің бағдарын анықтайық. Егер саф алтынның құймасындай тамаша ақыл өздеріңнен табылса, оны да бүгіп қалмаңдар.

	Осылай қалың әскерді үйіріп қойған қолбасылар тобы оқшау шығып, қоламтадан жаңа ғана суырғандай піскен, піспеген, бірақ тиген жерін күйдіріп түсіретіндей ыстығы бар ойларын ортаға салды. Бұл ойлар тиген жерін күйдірмей қайтсін, қай-қайсысының да көкірек қаритын, жүрек тітіркентетін, басыңа қара жабатын сықпыттары бар еді. Бұл оқшау бас қосуға Ескелді атаған адамдар ғана емес, екі қолбасының маңындағы жасауылдар мен ертөлелер де қатысты.

	Бірден екі пікір додаға түсті. Қайсысы жеңіп, қайсысы үстемдік алары о баста тіптен белгісіз еді. Балпық айтты, «енді шегінбейік, аңысын аңдиық, жаудың жүрісі тым сылбыр, анау үңірейген өңешті немесінің қозғалысы ауыр көрінеді, күн бесінге ауып барады, олар бізге енді доп ата қоймас, түн өткізіп барып, таң бозында шабайық», – деді. Жалайырдың сиыршы атасынан келген Малтабар: «Жоқ, мынау біз көрмеген сұмдық, теңізге қарай шегінейік, оған дейін өкшелесе Іле өтіп, Қаратауды бетке алайық», – деді. Басқалар да осылай екі жарылды. Тек Ескелді үнсіз. Соңғы сөз өзінікі екенін ойлап қатты томырылды.

	Дербісәлі қашан да баласының жағында: «Шегінбейік, Тәттібай батырдың мергендерін алға салайық, бытырай, қанатымызды кең жайып тиісейік. Орақ батырдың аруағы қайда? Доп атқан пәлесі Орақ батырдың садағынан құлаған қос жалмауыз Ақкөбік, Қаракөбіктен жойқын емес шығар».

	Балпыққа жанасқан ертөлелер де осыны қолдап кеу-кеуледі.

	Орақ батыр туралы аңызды іштей еске алысып, оған сыйынумен қабат, оның аруағының құс болып ұшып келіп, не жел болып сыбырлап па, әйтеуір қалайда ақыл салуын өтінгендей де райлары бар. Ерте заманда осы жалайыр ішінде бір байдың жібек жабулы түйесі ұрланады. Аузымен мұз бүріккен сараң да қатыгез бай бұл қорлыққа шыдамай, айналасындағы кедей-кепшіктің үйіне түгел тінту жүргізеді. Сонда бір бала-шағалы, асып бара жатқан дәулеті жоқ момын адамның үйінің іргесінен әлгі түйенің жібек жабуы табылады. Бай жоғалған түйесін осы момынның өзінен көріп, оның алла атымен ант-су ішкеніне қарамай төрт-бес ірі қарасын түгелімен сыпырып алады. Ешбір күнәдан пәк момын зарлап қала береді. Ақыры, ол әлдебір суық қолдылардың өзіне қастандық жасағанын ұғып, молдаға барып, былай деп дұға оқытады: «Байдың түйесін ұрлап, із жасыру ниетімен оның жабуын менің үйімнің іргесіне тыққан адамдар өмірі тамақка тоймайтын обыр, әрі өмір-бақи сол обырлығынан қасірет шеккен мақұлыққа айналсын. Әумин!»

	Бұл дұға мүлт кетпейді. Байдың түйесін ағайынды екі жігіт ұрлаған екен. Олар табанда адам денелі, айдаһар басты екі жалмауызға айналып шыға келеді. Мұның ақыры неге соғатынын дұға оқытқан момын ойламаса керек. Сол-ақ екен, әлгі екі жалмауыз қалың елге шабады. Бұларды қылыш кеспейді, оқ теспейді, от дарымайды, ел ұлардай шулап көше қашады. Екі жалмауыз да олардан қалыспайды. Ақыры, ақыл таппай сансыраған ел олармен мәмлеге келуді ойлайды. Сонда екі жалмауыз бізге күніне бір қыз, бір қой, бір қарын май беріп тұрсаңдар тиіспейік деп шарт қояды. Одан да зорғысынан айрылып, барар жер, басар тауы қалмаған ел бұған келіседі. Күніне бір қыз, бір қой, бір қарын май беріп тұрады. Екі жалмауыз қызды түнімен кезек құшақтап, ертеңіне қоймен, маймен қосып жеп қояды екен.

	Бірінің басы ақ, екіншісінің басы қара, екеуінің де қолтығында теңгедей ақ бар. Әрі екеуінің де аузынан көбігі ақтарылып тұрғасын ол екі жалмауызды ел Ақкөбік, Қаракөбік атайды екен. Сол Ақкөбік, Қаракөбік жемеген ауылда қыз қалмай бара жатады. Ақыры кезек Орақ атты жас батырдың қарындасына жетеді. Басқалардан әулие емес, бұл да қарындасын екі жалмауыздың мазағына, әрі жеміне беруі керек. Бірақ күшіне, мергендігіне сенген Орақ бір айла-әрекет ойластырады. Кеудесін оқ теспегенмен ол екі жалмауыздың көздері бар емес пе, сауыт бұзар жебені сол екі көздің бірінен тигізсе, қалайда олар құламай ма? Бірақ он шақырым жерден адам жұтатын қос пәленің көзін қалай дәлдеп ата аласың?

	Ақыры Орақ сұпы би Сұпатай дегеннің ақыл қосуымен қалың орман ішінде киіз үй тіктіріп, ішкі жасауын жасатып, оның дәл қасындағы қайың ағашты шауып, одан адамның денесін жасайды да, қызша киіндіріп қояды. Қасына бір қой байлап, бір қарын май қойып кетеді.

	Ақкөбік пен Қаракөбік келіп, ең алдымен мал мен майды жейді, сосын қайың-қызға үйге кір десе ол былқ етпейді, ашуланған екі жалмауыз оған тап беріп, екеуі екі жерден тіс салады. Қайыңға қадалған сояудай тістер суырылмай қояды. Сол кезде қалың орман ішінен аңдып тұрған жас батыр екеуін екі көзден дәлдеп атып құлатады.

	Жас батырдың ерлігіне шексіз риза болған қалың ел оған қалауыңды ата дейді. Жас батыр өзімнен тараған тұқым қашан да, кай жерде де той бастау рәсімін атқаратын болсын деген тілек айтады. Он екі ата жалайырдың бір атасына жататын сол Орақ (шежіреде Орақты) тұқымдары әлі күнге қыз ұзату, келін түсіру, шілдехана сияқты бас қосуларда той бастайтыны содан қалған дейді. Жалпы жалайырдың Ұлы жүз үйсін ішінде ноқта ағасы атанып, әрдайым жолы үлкен саналатынын да осы аңызбен байланыстыратындар бар. Орақ батырдың есімін кезінде тура атамай Оқшы ата (мерген ата) деседі екен. Оқшы атаның бейіті Сырдарияның бойында Шиелі атты мекенде екенін де мұндағы ел білмейді емес. Оған осынау Жетісудан ат арытып барып, тауап етіп кайтқандар да болған.

	Міне, Ескелділердің есіне осы аңыз түсіп еді. Үңірейген өңешті қалмақ қаруы сол Ақкөбік, Қаракөбіктің жиынтық бейнесі де Тәттібай мергеннің тобы сол Орақ батыр заманынан келе жаткан асылдың сынықтарындай. Ақыры таразының Балпық пен оның әкесі Дербісәлі жағы басым түсті. Шегінуге жол жоқ, Тәттібай ерткен мергендерді осында келтіріп, ең жақсы қарулармен жабдықтап, таң бозында шабу келісілді.

	Бұл шешімді қалың әскерге Ескелді айғайлап жеткізді.

	Бірақ мұның бәрі құр бос сөз болып шықты. Ауыр қаруды қозғалысқа келтіре алмай бір орында шегенделіп қалғандай көрінген қалмақ қолы сол күні-ақ күн бесіннен ауа бере өздері шапты. Енді ауыр қарусыз, аттарын құйғытып, білтелі мылтық, садақ, найзаларын делбеңдетіп, лап қойды. Қазақтар қарсы тұрды.

	Жыңғыл мен теріскен алашұбарлап тастаған үлкен жазықта теңіз бетінде жел қуған екі үлкен көбік толқынындай ағып келіп, екі жақтың қолы сатыр-күтір араласып кетті. Алғашқыда олар бір-біріне қару жұмсаған жау емес, алыстан аңсап келіп, жылап көрісіп, құшақ айқастырған алқалы топқа ұқсап кетіп еді. Тіпті бір-бірімен жымдасып, көз жастарын төгіп, еңіреп-боздап, оңайшылықпен бір-бірінен ажырамастай көрінген.

	Бір-бірімен оңайлықпен ажыраспайтыны анық-ақ екен, бірақ олардың бірте- бірте ғана беті ашылып, бір-біріне кім екені бара-бара айқындала бастағандай. Көк сүңгілі найзалардың ұштары төбелерінде ойнап, көкжиекке құлаған күн көзіне шағылысып, тура теңіз төсінде бауырын жазған ақ шағаланың қанатын еске салатындай. Әлсін-әлсін тырс-тырс етіп, бөгде дыбыстардан бөле жарылып жететін мылтық дауыстары сол теңіз бетіндегі ақ шағаланы көздеп жүрген аңшы тірлігін көз алдыңа келтіретіндей. Бірақ мылтық дыбысы сирек. Құдайдың қарғысына ілігіп, қара-құмырсқаның илеуі емес, одан он есе, жүз есе жаман қозыбас пен бүйі бір-бірін жеп, бір-біріне инесі мен уын дарытқан майдан даласына айналған осынау жер пұшпағында аспан астын толтырып тұрған негізінде жылқы даусы еді.

	Шыңғырған жылқы даусы құлақ тұндыратын еді. «Адамдар-ау, сендерді не жын соғып кетті» деп, осы сөздерді сауыт киіп, қару жұмсағандардың құлағына құюға қанша жан салғанмен, оларға жетер болмағасын көкке шапшып, айғайлап дүниеге жар салып, алыстан көмек сұрай шырқыраған шыбын жандары еді. Тіпті болмағасын үстіндегі ес-түстен айрылып, көзі қарауытқан жанкешті немені илеудің ортасына сұлата тастап, құр ер-тоқымымен ғана суырыла шыққандары да бар. Суырыла шығып, тұмсығы мен түюлі құйрығын көтеріп, қос танауын шелектей үңірейтіп, алыстан айбар шеге тұлабойын селкілдете шыңғыратыны және бір бөлек.

	Бұл шайқас бие сауымына созылды. Сол кезде шығыс жақтан әлгі қалмақ қолының үңірейген ауызды тажал бейнелес пәлесі тағы да екі дүркін доп атты. Ол допты қайда атты, қайда түсірді, ол жағын өмір мен өлім додаға салынған мынау илеу ішіндегілер ажырата алған жоқ, тек қара жерді қақ айырардай дыбысы жетті. Жай жеткен жоқ, қазақтарға үркіншілік үрей тудырып, буын- буынын әлсіретіп әкетті де, қалмақтарға жігер болып құйылды. Бар айырмасы сол ғана. Бірақ бұл үлкен айырма екен. Енді бір сүт пісірімдей уақытта қалмақтардың қазақтарды ығыстырып бара жатқаны белгілі болды.

	Үш бөлек әскердің үшеуін де салып үлгерген Балпық Ескелдіден рұқсат алып, айналасындағы аз топ жігіттермен өзі де кірді. Қазақ жауынгерлерінің ішінде аттың тізгінін ауызға салып, тісімен тістей ұстап, екі қолға екі қару алғандар көп еді. Балпық та сөйтті. Қасына ергендер де сол әдісті қолайлы тапты.

	Күндей күркіреген Балпықтың даусы біраз жігер әкелгенмен, анау үңгір ауызды қалмақ қаруының екі дүркін жер дүниені көшіре доп атып ойсыратып жіберген орнын толтыра алмады. Қазақтар енді қаша соғысып, бас қорғаудың қамына көшті. Тезірек қараңғылықтың түсуін тілесті. Бірақ көз байланғанша біраз уақыт бар еді. Қазақтар шегіне-шегіне сексеуілді орманға кірді. Осы арада ғана қалмақ пен қазақ қолдарының ара жігі ашыла бастады.

	Қазақтардың басындағы хал жаман еді. Шілдің боғындай тозып, бытырап бара жатқан әскерлердің қайта басын қосуға бір кеш уақыт кетті. Әсіресе ыңыранған жаралылардың әуселесі қиын. Ескелді тез бұйрық таратты: «Кім- кімнің денесінде жарақат бар, соған қолының шипасы барлар ем-домын жасасын, басқалар да көмектессін».

	Манағы қалмақтармен алғаш беттескен жыңғыл, теріскенді ала-шұбар дала Қоржынкөл аталатын. Сол Қоржынкөлмен екі ортада үлкен шегініс үстінде талай боздақтар аттан құлады. Өлік жинауға мұрша жоқ, кеудесінен жан кетіп болмағандар да бар шығар. Соларды теріп әкелуге, кейбірін сол жатқан жерінде бетін бері жарық дүниеге қаратуға да адамдар бөлінді.

	Қоржынкөлдің өзінде үлкен қоян-қолтық шайқас кезінде жер құшқандар өзінше бір бөлек. Қазақтарды сексеуілді орманға дейін тықсырған аса жүні жығыла қоймаған қалмақ қолы сол Қоржынкөлдің үстімен кері қайтты. Сағағына дейін қанданған қылыш-найзаларын әлі жаны шығып болмаған, ыңырсып азап шеккен, бауырын жерге төсеген қазақтардың төбесінен сілтемей өтті дейсің бе? Сонда да бір барлап қайтқан жөн, әрқайсысы екі-үш аттан жетектеген бір топ солай қарай жылжыды.

	Бұл ретте Ескелдінің және бір ойы болды. Оны Балпық та құп көрді. Қоржынкөлдегі шайқас алаңында қалмақтардан да талай адам құлады, солардың тілге келерлік, жауап аларлық біреуі болса ем-домын жасап, қоса ала келуді тапсырды. Қалмақ жақтан бір «тіл» керектігін бұлар енді ғана ойласқандай.

	Мұның бәрі көзсіз қолмен, құлақпен атқарылатын жұмысқа айналды. Себебі көзге түртсе көргісіз айсыз қараңғы түн туып еді. Әншейінде жарқырап тұратын жұлдыздар да жоқ, соғысушы екі жақтың, әсіресе күші анағұрлым кем түскен қазақтардың сорына орай олардың да бетін тап бүгінгі түнде жеңіл бұлт пердесі көлегейлей қалыпты. Ол бұлт пердесі бара-бара қалыңдай, арты жауынға айналды. Жылы жауын. Сонысы ғана өлмеген жанға бір демеудей. Қойны-қонышына су құйылған, қол созым жерді алақанмен сипалап алмай ажырату мүмкін емес көрдей қараңғылықта хас соқырға айналған Ескелді мен Балпық қолы мүлдем оралымсыздық етті. Тек таңның ұзақтығы көңілге медеу.

	Ескелді, Қабан жырау, Балпық, бұларға Тәттібай мерген, Малтабар батыр қосылып, сексеуілді орман ішінде жаудан қара үзіп құтылғасын, бәрі жиылып, ың-дыңсыз бір-ақ шешімге келді. Енді қалмаққа қарсы соғыспақ жоқ, осы түнде одан әрі кері шегініп, бала-шағаны, қолға ілінер дүние-мүлікті аяқты малға өңгеріп, су аяғы құрдымға қарай жүріп беру. Құдайға шүкір, жер-ананың төсі кең, құмы мол, жолы адам денесіндегі қан тамырларындай алпыс екі тарау. Соның біріне түсіп, төменге тарта берсе, берісі Іле, Көкше теңіз бойы, арысы Қаратау, Шу. Бірақ Қаратау, Шуға дейін құдай қаңбақша домалатпас, қазақ атты елдің өзге ұлыстары қырылып қалмаса алдарынан шығар, не оларға жеткенше қалмақтардың өздерінің де діңкесі құрып, орта жолда тұралар. Алда не тағдырдың күтіп тұрғанынан бейхабар, әрі ата жаудың осы жолғы шабысының қарқыны мен көлемін әлі де толық түйсініп үлгермеген жалайыр қолбасылары осылай толғады. Ал әзірге қолда бар әскердің басын топтап, жаралылардың жарамдысын алып шығуға бағыттау барлық тыныс-тіршіліктің өзегі болып тұр.

	Ескелдіге алғашқыда қолбасылардан ешкім шетінемегендей көрінген. Жаңбыр сібірлеген қараңғылықта бір-бірін даусынан танып жүрген бұларға бара-бара әлдекімнің үні жетпейтіндей болды. Ол кімнің үні, кімнің даусы еді. Мұны ең алғаш ойлаған да Ескелді сияқты еді. Ол түн түнегінде үйілген шошақ шөптей болып, әлдекімдерге нұсқау беріп жүрген Балпыққа жақындап:

	– Осы Дербісәлі аға қайда? Сенің әкең қайда осы, хабарың бар ма? – деді.

	Үйілген шошақ шөпке ұқсаған аттылы адам Балпықтың даусымен жауап қайтарды:

	– Әкем алланың аманатын берді-ау деймін. О баста тәрізі солай еді.

	Басында көп ойға орын қалмағын Ескелді «иманды болсын» айта жаздап, тілін тартты:

	– Қайдан білесің? Құдай қаласа жараланып құлағандардың арасынан табылар.

	Қарт батыр Дербісәлі шайқастың басында қолбасылардың қасында тұрды да, ақыры дегбірсізденіп, ешкімнің тілін алмай қазақ пен қалмақтың додасына кіріп кеткен. Балпық сол кезде-ақ әкесінен күдер үзіп еді. Ішінің қандай екенін құдай білсін, тап қазір дауыстан өзге ештемесін ажыратып болмас қараңғылықта сол даусымен басқаларға сыр бере қоймады. «Менің әкем өзгелерден әулие ме еді, ғазауат соғысы ұшырған ол да бір періште» деген сыңайы бардай.

	Ал шындығында Балпық ең алғаш қазақ пен қалмақ қолдары айрылғанда-ақ көзімен әкесін іздей бастаған. Әке мінезін жақсы білетін Балпық мүмкін ойламаған жақтан даусы естіліп қалар деп те үміттенген. Бірақ ақыры өзі де, даусы да жоқ болғасын, батырға лайық құдай жолы, ақ өлімі осы шығар деп түйген. Әрі қазақ жасағының мұншалықты мол шығынға ұшырауы әкеге деген көңіл қуысын ел алдындағы жауапкершілік сезімі, оның ертеңіне деген үлкен үрейлі күдік толқыны толтырып жіберіп еді.

	Түн түнегінде дабырласқан, айғайласкан дауыстар бара-бара үдеді. Көздің орнына кеңірдек жүрген уақытта осылай болмай қайтсін. Тек Ескелдіні, басқа қолбасыларды осы дауыстардың бүгін ғана жауға қарсы тұрып, жеңіліс тапқан өз жасақшыларының емес, бөтен біреулердің көмекейінен шыққан дыбысқа ұқсағаны қобалжытып еді.

	Біреу біреуді тұншықтырып жатыр ма, біреу біреуге қарғыс айта ма, жоқ, бір-бірін қараңғылықта көре алмай атын атап шақырып, өзінің көз таныстарын, жора-жолдастарын, ағайын-туғандарын түгендеп жүргендер бар ма, адам айыра алғысыз.

	Ескелді он бес жасында-ақ сонау Қарақорымда Қанжығалы Бөгенбай батыр бастаған үш жүздің қалмаққа қарсы соғысына қатысқан. Одан кейінгі жау қанына найза майлаған кезеңдері де бар. Бірақ оның бәрінде де қазақтар жеңіске жеткен. Сол жеңіс дегенің кеудедегі жара, көкіректегі қасірет атаулыны өзі-ақ ұшықтап, емдеп жібере ме, Ескелді соғыстан туатын көп жағдаяттарды ескерусіз қалдыра бергендей. Міне, сол ескерусіз қалдырғанының бәрі тап қазір қақ жүрегінің тұсынан жау найзасынан жаман қадалып тұр. Ескелдінің ең алдымен жеңіліс дегеннің, оның сыртында өзі бастаған қолдың жеңілісі дегеннің не екенін тереңнен ұққан, молынан ұққан жайы бар. Егер мынау жасақшылар қарғыс айтса, оның тек өз басына арналғанына күмән жоқтай. Қолбасыға лайық қасиет, дана көкірек, көреген көз болмағасын қол бастап не керегі бар еді. «Апырау, мен біреудің орнына таласып, тартып алғаным жоқ қой, мен бастамасам, кім бастар еді мынау қолды, бұлардың басын кім қосар еді? Егер біз болмасақ, қалмақтар жанбай Бұқпанбет шалдың аулындай етіп, бізді де шауып тып-типыл ғып кетер еді ғой. Ол жағын ойлаған жан бар ма екен? Жоқ, әлде хан тұқымына қыз беріп, жең ұшынан жалғасып, ел аман, жұрт тынышта Ташкентке қарай ауып кеткен Қыдан шалдың ақылы, айласы дарымағаны үшін кінәліміз бе? Жоқ, Қыдан шалдың ақыл-айласы бізден онсыз да алыстамаған сияқты ғой, ауа көшу біздің де иегімізге тақалып тұр емес пе, тек біз одан гөрі абыройлы жолды, ел намысын қорғауды ойладық емес пе, көп болып бізді қолдады емес пе? Ия, көп болып қолдады... бірақ қолдамағандар да бар еді ғой».

	Мойнынан жаңбыр суы құйылған Ескелді мұздайтын емес. Әзірше аяғын жаңылыспай басқан тортөбелдің үстінде ары-бері дамылсыз жүріс, топ-топ болып қарауытқан жасақшылардың түсін көрмесе де түрінің салыңқы екенін сезіп, оларға жігер бере сөйлеген сөздері ішінің қызуын көтеріп, суықты дарытпай тұр.

	– Бала анадан тумақ бар, алла әмірін білмек жоқ. Жасымаңдар, жігіттер! Біз де аруаққа сиынған халықпыз. Аруақ бізді де шеттетпейді. Бәрі уақытша нәрсе. Қазақтан қалмақ үнемі үстем болып тұра алмайды. Қалмақ бізге тажал жұмсаса, сондай тажал қару кәпір қалмақтың да төбесінен төнбек. Жасымаңдар, батырлар! Асылдан соққан сүйегі бар сұңқарлар!

	Қалмақтың төбесінен төнетін ол қандай тажал қару, Ескелді оны қайдан шығарып тұр, оны ешкім білмейді. Анығын ешкім сұрамайды да. Бұл жағын Ескелді іштей топшылап, қазақ қолын мынадай екі түрлі тұңғиық жағдайдан шығарып алуды көздейді. Тұңғиық түн мен ауыр жеңілістен кейін сол тұңғиық түннен әрмен желкеден басқан, адамды біржола сансыратып, естен тандырып жіберуі мүмкін ой тұңғиығы. Бұл екеуінің әпселеңі, зардабы қалың көпшілікті иесіз қалдырып, тағдыр тәлкегіне салып қойсаң майып қылып жіберуі де ғажап емес. Туған әке мен шешенің шырылын шегірткенің шырылынан артық көрмейтін мәңгүрт ететін кесепат-ауру да осындайда жабысады. Жасақшылар бір-бірін ұшықтап, ем-домын жасап жатса, Ескелді сол кесепат-ауруды бұлардың баршасына жуытпау үшін, «кет, пәлекет», «кет, пәлекет» деп, сырттан орағытып, айғайлап, төбелерінен асыра желпуіш сілтеп, қуып жүрген сияқты.

	Балпықтың да басындағы хал осы тұрғылас. Он сегізге жаңа толған балауса қолбасының осы бір күнгі соғыс пен бір жеңілістің үстінде екі мүшелге жасы ұлғайып кеткендей. Балпық көп нәрсені көрді, көп нәрсені түйді, тіпті өздеріне доп атқан, аузы үңірейген қалмақ қаруының сырын ұқпаса да, осы көріп- түйгенінің өзінен сол қалмақ қаруына қарсы қолданарлық күш-қайратты құрастыруға болатын сияқты.

	Балпық бір жайдан өзін де кінәлағандай. Бұл сонау күндері, осыдан бір айға жуық уақыт бұрын Жоңғар Алатауының Текелі атты қуысында орналасқан қалмақ ордасында болғанда олардың өздеріне шабатынын еш бүкпесіз ұғып, ал қалай шабатынынан мүлдем хабарсыз келуін жеке басының жетімсіздігіндей көріп, қиналған райы бар. Ал қалай шабатынын ол кездегі Балпықтың жағдайында бағдарлап келу мүмкін бе еді? Балпықтың қазіргі сезгірлігі бойынша әбден мүмкін-ақ сияқты, тек көңіл көзін жұмбақ дүниенің ортасындағы адамдай ұзағырақ созып, жіті бақылап, аспандағы бүркітке тор құрғандай айла-шарғының мың түрлісінен ең қажетті, ең оңтайлы бір түрлісін таңдап алып, іс қылу керек еді. Тек Балпық заман өзгерісі қалмақ қаруын мұншама құбылтарын кәперіне алмапты. Міне, мұның қалың ел – қазақ алдындағы кінәсі қайда жатыр?

	«О, аруағыңнан айналайын, Оқшы ата! Орақ батыр, қайдасың?»





ТӨРТIНШI ТАРАУ


	Түн түнегіне, сабылтқан жаңбырға қарамай Қоржынкөлдегі шайқас алаңына кеткендердің бас адамы бүркіттің көзіндей көзі өткір саналатын Тәттібай мерген еді. Әрқайсысы қос-қос аттан жетектеген оның кісілері қашан келеді, тіпті келе ме, келген күнде Қоржынкөлде жер жастанғандардан еңғұрмаса біраз үміті барларының жарық дүниеге бетін бұрып, мұнда жеткізе ала ма? Ал «тіл» ше? Оның әуселесі тіптен қиын-ау. Бірақ кім білсін? Қалмақ діні қатты, аса мейірімсіз деуші еді, көп өліктің ортасында жанталасып өмірмен, өліммен қатар жағаласқан өз адамдарына мойын бұрмай кетуі де ықтимал-ау. Ажал көзіңе көрінгенде дос кім, қас кім – бәрі айырғысыз, қайсысы қол созса соған жарқ бересің. Мүмкін сондай бар мен жоқтың арасында алмағайып күйде ыңырсыған қалмақ жанкештілерінің бірі өзіне қол созған Тәттібай адамдарынан жарасына шипа тауып, біреудің артына көлденең өңгерілсе де осында жеткізілер. Бір жанды құдай берсе, екінші жанды қазақтар берді деп, өзіне-өзі келгесін ол бұлардың төбесіне жай түсірген қалмақ қаруы жөнінде көсіліп сөйлеп берер.

	Қабан жырау осында. Ол қазақ қолы алғаш үйірілгенде-ақ қараңғылыққа сіңіп кеткен. Қолының шипасы бар, әрі аузы дуалы жырау денесінде жарасы барларды дауыстап іздей жүріп, ұшықтап, ем-домын жасауда еді.

	Мұнда ем-домның негізі – жараның аузына киіз күйдіріп басу. Себелеген жаңбыр астында, әрі мынадай тастай қараңғылықта ол да оңай жұмыс емес. Киіз жеткілікті, ер астындағы тоқымнан қалақтай-қалақтай етіп қиып алып, соған жаратуда. Шақпақ тас та бар. Бірақ жауға шабамын деп, әбден әлсіреп, сірескен саусақтар икемге келе бермейді екен. Әрі жараның аузын дәл тауып басу да қиынның қиыны. Жаралы адам жарасының аузы дәл табылды ма, жоқ па, оны да ашып-айырып айта қоймайды, күйдірілген киіз сау етке тисе де, темір кескен етке тисе де бәрінде бірдей ыршып, ыңыранады да қояды. Бұл әрекеттер тірі адам тіршілігін жасайды дегеннің кері ғана, әйтпесе құдайдың жарық күні тумай қай-қайсысының да көзі ашылатын емес екен.

	Жылдай ұзақ көрінген біраз уақыттан соң Тәттібай тобы да, қалмақ қолынан шегінгенде жолай құлағандарды теріп әкелуге кеткен адамдар да оралды. Біреуді біреу танып болмайтын қараңғылықта айғайласып, дабырласа келді.

	– Уа, Есекем, біз ғой. Балпықжан, өздерің бе?

	– Биекем, қайдасыздар? Жау емеспіз, доспыз. Біз ғой.

	Бұлардың әкелген жаралылары көп емес екен, бірақ арасында Дербісәлі бар болып шықты. Кеудесіндегі жаны демесең тілі жоқ, ерні қыбырламайды да. Жарасының қайда екенін айтуға да жарамады, былқ-сылқ еткен құр денесі ғана жұрттың көз алдында көлденең жатты. Тәттібайлар оны екі атқа көлденең өңгеріп әкеліпті.

	Ескелді өзі бас болып, Дербісәліні шешіндіріп, бүкіл денесін жалаңаш қолмен сипалап шықты. Жара аузы табылмады. Тәттібай айтты:

	– Ат аяғына тапталып, жүйке тамырына зақым келген шығар. Әзірше аузына су тамызып, қалған ем-домды күн жарыққа қалдырсақ.

	Мұны манадан үндемей, өзінің әкесіне еңкейіп, әрекет жасаушыларды шапанының етегімен жаңбырдан бүркемелеген Балпық та қолдады. Мал иесі сөйткесін басқалар да сол ыңғайға жығылды. Ендігі назар қалған жаралыларға аударылды. Бұл тағы бір бие сауымындай уақытқа созылды.

	Сосын ғана әбден жүні жығылып, қалжыраған қол ел жаққа қарай қозғалып берді. Жаралылар өңгеріліп, сау адамдардың бастары салбырап түн түнегінің қап- қара шудасын мойындарына іліп, кетіп барады. Ара-тұра Ескелді мен Балпықтың қысқа-қысқа бұйрықтарын жеткізуші, не бағыт сілтеуші жасауылдар мен ертөлелердің даусы әр тұстан естіліп, сұңқылдаған түн құсының үніне ұқсайды. Тек одан гөрі қатаңырақ, әрі құлаққа жағымсыздау. Бара-бара ол да тыйылды. Аттар да еш дыбыс шығармайды. Қараңғылықты жамылып, ауыр үнсіздікте кетіп бара жатқан қалың қолдың басындағы хал жануарлардың да басына көшкендей.

	Ал қолдың басындағы халді атап сұрама. Мынадай қайғылы қара түннің ауырлығы, ертеңгі күнге деген қара қанжардан жаман көкірекке қадалған сұрапыл күдік пен қорқыныш атаулының бәрі түйіліп келіп, осылардың бастарына орнай қалғаны анық еді. Сірә, адам сірі жанды, әрі оның шыдамдылығында, терісінің кеңдігінде шек жоқ, әйтпесе, соның бәрін тарының қауашағындай ғана дерлік басқа қалай ғана сыйғызып, қалай ғана көтеріп келе жатқаны адам түгіл, қос мүйізді шайтанның өзін таңырқатып, абыржытып тастайтын керемет қой.

	Жәй қозғалған қол ұзақ жүрді. Жолай Ескелді мен Балпықтың екеуара айтқан бір сөзі мынау:

	– Тәттібайлардың қалмақтан «тіл» әкеле алмағаны қиын болды-ау, Есекем.

	– Қараңғы түн жолдасым, қызыр әулие қолдасын десеңші онан да.

	Жеңіліс күйігі, ертеңгі күннің уайымы, түні, жаңбыры сарсылтқан қазақ қолын тағы бір апат күтіп тұр екен. Жолай үлкен бір көлденең сайдан өтуші еді бұлар, сол сайдан дариядай болып су жүріп кетіпті. Ал, ендеше!

	Осы маңда басын Алтынемел жотасының батыс беткейінен алатын Быжы өзені ағады. Оның Қоғалы, Үлкен Быжы, Белағаш сияқты үлкен салалары бар. Мына сай да сол салалармен қатарласа біткен, мүмкін өткен замандарда бұл да Быжының бір саласы болды деуге әбден келерлік, бас-аяғы жоқ, кейде терең аңғарлы, кейде жайылма жазаңға ұласып, табаны атты адамға алыстан көрінетін, қырық құбылып біткен құмды, сексеуілді алашұбар өлкенің бір қыры, болмысы еді. Міне, сол саймен гүрілдеп, тасып, жойқын өзен ағып жатыр. Шет-шегі қаншалық екені мүлдем айырғысыз, тас домалатқандай тасыры күшті ағысы ғана мұның оңай-оспақ дүние емес екенін құлаққа құйып тұрғандай.

	Мынандай көктем ерте түскен, әрі жазға бергісіз жылы күндері кей жылдарда жауын-шашынды уақыттарда осылай су жүріп кететіні болушы еді. Табиғаттың мұндай құбылысы мұндағыларға ертеден таныс. Және де оны ешкім үлкен апатқа санамайтын да. Себебі ол жарты тәуліктей, не бір тәуліктей, тек ілуде-шалуда ғана екі-үш тәулікке созылып, күрт тыйыла қалатын. Адасқан тоқты-торымды, түнделеткен жалғыз-жарым жолаушыны алып кетпесе болғаны, бұдан келер басқа кесепат жоқ. Бар кедергісі ары-бері өтетін жол кесіледі, дала адамдары жайшылықта қайда асығушы еді, су жүріп кеткен кезде соны сылтау етіп, сол тоқтаған жерінде жантайып жата береді.

	Ал Быжы өзені мен оның Қоғалы, Үлкен Быжы, Белағаш сияқты салалары да дала адамдарына бөгесін бола алмаушы еді. Себебі кәнігі ел олардың өткелді тұстарын жақсы біледі. Тіпті осылардың бәрі барып құятын үлкен су – Қараталдың өзі де тосқауыл емес, одан сал жасап өтсе де ары-бері қозғалыста жүріс тоқтатып, ошарылып жатпайды. Ал мынадай жер астынан шыға келгендей ойда жоқта жүріп өткен сулардың жөні бөлек, одан өткел іздеп әуре болудың да қажеті шамалы, себебі бұл барлық жағдайда да қауіпті. Әрі су табаны қандай, тастақ па, жоқ, жылқы малын тізесіне дейін тартып әкететін балшыққа айналды ма, оны қай тәңірім біліп бермек. Әрі бұл сулардың барынша екпіні қатты келеді, түйе малын, не атты адамдарды қиналмай-ақ, емін-еркін аударып-төңкеріп әкете береді. Бұл апатты жеңудің түз адамдары жақсы меңгерген бір ғана тәсілі бар, ол – судың өзінің беті қайтуын, тыйылуын күту. Ол апаттың әлсіздігінің өзі де сол өмірінің ұзақ еместігінде. Міне, сол әлсіздігін мұндағы қазақтар жақсы біледі.

	Бірақ солай бола тұра аспанды қақыратып, төбелерінен жай түсірген қара қалмақ енді темір саусақпен алқымынан алған шақта тап сол қилы кезеңді күтіп тұрғандай құдайдың топан суы да лап қойып, біздерді тап сол сәтте тобықтан қағар деп бұлар ойлап па еді. Иә, қазір екі атқа көлденең өңгеріліп, ес-түссіз жатқан Дербісәлі ақсақал мана күндіз дұрыс айтқан екен. Біз шынында құдай қарғысына ұшыраған елміз. Құдай өзінің бізге беті теріс қарағанын бұдан артық қалай дәлелдеп бермек. Жеті ағайынды жұт, апат бәрі қабат келіп, коршауға алыпты.

	Шегінген әскердің алдыңғы легі бірден шулап қоя берді. Оған басқалар да қосылды.

	– Су жүріп кетіпті ғой! Ойбай!

	– Астапыралла-ай, енді қайттік? Бала-шағадан бөлініп қалдық қой!

	– Су ғой, мынау! Ойбай, мынау жаман су ғой. – «Артымызда жау» деген сөзді ғана ешқайсысы айтқан жоқ, бірақ ол шындық бәрінің тамақтарына кептеліп тұрғаны анық еді. Араларында еңкілдеп жылап жібергендері де бар.

	Ескелді мен Балпық жасауылдары алға шығып, «Ау, сабыр, сабыр, ақыл ойласайық, ендігі амал не, көп болып қарастырайық» деп, айғайлай түн түнегін түрді. Дұрыс ақыл жоқтығы бәріне аян да сияқты, сосын да кім не айта алсын, мұндай дәрменсіз шақта көкіректегі «гөй-гөй» осы бір дала тандырын қақ жарып, тасыған судай өзінен-өзі ағытыла жөнелмей ме, оған кім тыйым салмақ. Ескелді мен Балпық қатты торықты. Манағы қалмақтардан көрген соққы да бұлардың ішкі сарайын тап осы ағын судай ойсыратып жіберген жоқ еді.

	«Алдағы күннің біз білмеген енді неше әпселеңіне жолығар екенбіз, жоқ, әлде мынау соңғысы ма, қара қалмақ таң ата желкемізден тағы ұрып, сүйек- саяғымызды мына суға ағызып, Қараталға, одан әрі Көкше теңізге жеткізіп салар ма екен».

	Бұл жерде ойлап табатын сан тарау шешім жоқ еді. Мынау жойқын ағынды кешіп өту мүмкін емес, ондай атты күнде бүкіл әскерді жаудың емес, өз қолыңмен су аяғы құрдымға жіберіп аласың. Бұл жағын Ескелді мен Балпық қараңғы түнде де айдан анық топшылады. Не жоғары, не төмен су жағалап, қалмақ қолының кезенген пышағының ұшынан жалтарып тайқи тұру да ақылға сыймайды. Өйте қалсаң, мынау жойқынның қашан тыйыларын қайдан білесің, қазақ қолы бір жаққа тайқып кеткенде, су сарқылып, жол ашыла кетіп, анау топан судан жаман лықсып тұрған жойқын қалмақ төменде қорғансыз қалған бала-шағаны, қатын-қалашты, мал-мүлікті лезде-ақ табанымен таптап өтпей ме? Ең дұрысы, осы арада бөгеліп, таңды күту. Сөйтіп, құдайдың не жазғанын да қасқайып тұрып қарсы алу.

	Ескелдінің осы шешімін жасауылдар айғайлап жеткізіп жатты. Балпық та біраз дауыс шығарды. «Басқа жол жоқ, бар болса айтыңдар». Ал Қабан жыраудың жөні бір бөлек, ол қазірде үні өшкен Дербісәлінің орнын басқан еді.

	«Жау жағадан алғанда, бөрі етектен. Жасымаңдар, жігіттер?» Осы бағытта шашыла жайылған қолға жігер берерлік, кейінгі ұрпаққа жетпей ұмытылған үзік-үзік өлең шумақтарын ат үстінде жүріп төгілтті. Домбыра орнына ұстайтын табадай қара тасын әлі тастамапты. Соған бес саусағының тырнақтарын егей безілдеп, кеңірдегін кере болат қанат құстай саңқылдаған даусымен түн түнегімен айқасқа түсіпті. Бірақ төбеден себелеген жаңбыр сол саңқылдаған құсты қанатынан ұрғылап, өзімен бірге жерге алып түспектей көп аспандата қоймайды. Жайыла ошарылған қолдың біресе ана жағынан, біресе мына жағынан шыққан дауыс біразға дейін аңырады. Қазақ өлеңге, әнге өлердей құмар халық, осындай шақта да Қабан ақынның жырына құлақ қоя білді. Кейбір ұстай алмаған сөздерін ұқсам деген ынта да ашықтан-ашық ояна кетті. Тіпті жаралылардың арасында да «Қабекең жаңа не айтты, соңғы шумағын құдай атып, ұстай алмағанымды қарашы» деген күңкіл сөз де шығып қалды. Қазақ қолы осылай бөгелді, бәрі ат бауырында отырып таң атырды.

	Су да басылмады, жаңбыр да тоқтамады, таң атты дегенмен бұл таңның сұлбасы ғана, жарқырап жердің жүзі ашыла кеткен ештемесі жоқ. Көкжиек сызығын көріп болмайды. Міне, осы шақта Ескелді, Балпық, Қабан үшеуінің басындағы ой бір жерде тоғысты, бұлар қалай да жанын шүберекке түйіп, жүрек жұтқан біреуді арғы жағаға өткізіп салып, сол арқылы алдағы қалың елге «жаудың беті қатты, аяқты малға өңгеріліп, Көкше теңізге, Іленің сағасына қарай жылжи беріңдер» деген хабар-бұйрық жеткізуді дұрыс деп тапты. Бірақ ондай адамды қалай табасың және оны қалай өткізесің. Таң жарығы біліне келе бұлар айқынырақ көрді, мына судың көлемі бұлар ойлағаннан да үлкен екен. Қап-қара болып лайланып, таудың тарғыл тасын қарш-құрш шайнағандай құм- топырағын, бұта-қурайын қоса ілестіріп, буырқанып ағып жатыр. Өткел бермек түгіл, қараған адамның өзінің үрейін ұшырады.

	Сонда да Ескелді шешім табуға үміттенді. «Жүзден жүйрік, мыңнан тұлпар». Осыншама адамнан біреу кеңес айтар. Сөйтіп, көпке ақыл салды. Ат бауырында түнеп шыққан иектері дірдектеген, көңілдері де, сыртқы ажарлары да ұйқы-тұйқы жасақшылар ештеменің байыбына бара алмастай, қайта қолбасылардан өздері жөн-жосық күтіп, көздері сүзіліп қарайды.

	Бір ақылды Қабан жырау айтты:

	– Судың төменгі ағысын шолып қайтсақ. Дала кең ғой, мүмкін жайылып аққан тұстары бар шығар. Кім білсін.

	Бұл сөзді Балпық қостады.

	– Қолды қозғамай, өзі ерік білдірген аты мықты он бес, жиырма адамды жіберейік, төмен қарай су жағалап көрсін. Мүмкін біреуі өтіп те кетер.

	Өз еркімен бөлінген жиырма шақты адам, ішінде Қабан жыраудың інісі Көсембай да бар, Ескелдінің арғы бетке өте қалған жағдайда елге жеткізер сәлем-бұйрығын құлақтарына құйып, әлі де қарға адым жер көзге бұлдыр сібірлеген таң жарығымен шошайған бастарын үкідей бұлғаңдатып, жүріп берді.

	Бие сауымнан астам уақытта олар күпті көңілге бір демеу – жайлы хабар әкелді. Көсембай судан өтіп кетіпті. Мінгені осы топтағы басқа біреудің жіліншігі мықты көрінген сүйекті жылқысы екен. Сонымен төменде судың жайылып аққан бір тұсында тәуекел етіпті.

	Қабан жырау сақалды жүзін сипап, құдайға дұғалығын айтып тұрды. Басқа қолбасылар үшін де бір жеңілдік туғандай. Өздері жер жастанса да арттағы елге ажал аузынан тая тұруға бір жағдай жасағанын бұлар іштей болжап, әзірге осыған да тәуба дескен сыңайлары бар.

	Елдегі ендігі басты адам Қабан жыраудың ағасы, кеше осы қолға келіп кеткен Аю, оған енді Көсембай қосылды, әрі Тәттібай ертіп келген мергендер тобы бар, әрі осындағы Тәттібаймен үнемі қосақтасып жүрген Малтабардың немере інісі Құлжан батыр да сонда. Солардың бәрі Көсембайдың аузынан жағдайды дұрыс ұғып, қалың елді табанынан тік көтеріп, қозғап беруге шамасы жетер деп сеністі. Себебі Көсембай жекпе-жекке шығуға оңтайлы батыр тұлғалы ғана емес, ағасы Қабанға ұқсаған көмекейі кең, айтқанын жеткізе алатын ішкі жігері де мол жігіт. Басқалардан бұрын соның өтіп кетуі дәтке қуат еді.

	Бұдан кейінгі істелген шаруа – әлі де себелеген жаңбыр астында таң жарығымен жаралыларға көмек көрсету ісі қайта жандандырылды. Жара аузына киіз күйдіріп басумен бірге шүберек салып байлау, дұға оқу, ұшықтау да көбейді. Себебі кейбір жаралылардың денесінің қызуы көтерілген еді. Іштегі жейденің етегін, шапанның астарын жыртып, кәдеге жаратып жатты. Кейбіреулер жанында тұмардай қастерлеп сақтап жүрген жібек орамалдарын да аяған жоқ. Ұшықтау кезінде, әдетте, ыстық суға тұз бен күл салып, аурудың бетіне шашып, «ұшық, ұшық» деген сөздерді, білетіндер басқаларын да қосып айтушы еді. От жағып, күл жасауға жағдай жоқ, тұз және қайдан табылсын, бұлар аурудың бетіне жаңбыр суын шашып, ырым жасады. Ел ішінде не көп, бақсы-балгерлерден естіп-білген ем-домның түрлері көп, әрі оны әркімнің өзінше ұғатыны және бар, кейбіреулер екі алақанымен қос тізесін шапақтап, жаралыны айнала қоянша секектей жүгіріп, «кет, бәлекет, кет, бәлекет» деп әлдекімдерді қуып жүрген әрекет жасауда. Бақсылар зікір салғанда керісінше жын-шайтандарын шақырушы еді, ал мыналар қуып жүр, соған қарағанда бұлардың құйрығына шала байлап қумағы, кетірмегі жара азабы, не оны күшейтетін әзәзіл, не албасты сияқты сол жын-шайтанмен ағайындас, бірақ бақсылық дарымаған адам үшін қаскөй келетін көзге көрінбес пәлелер сияқты.

	Дербісәлінің әуселесі де біразға созылды. Мұны Қабан жыраудың өзі айналдырғанымен беті бері қарамады, сол жатқаннан өлі сүйектей қозғалмай жата берді. Тілге де келмеді.

	Ақыры қолбасылар мынадай шешімге келді. Төмендегі елге хабар берілді ғой, олар ендігі қайтсе де табан аударды. Себебі Көсембай бәрін көзімен көріп, ет-терісімен түйсініп кеткен адам. Бұлар енді жау бетінен сәл тайқи тұрса да болады. Тайқығанда қайда бармақ, сол төмен, Көсембай өтіп кеткен жазаңға қарай, су бұл қалыпта мәңгілік тұра бермес, әйтеуір бір кезде беті қайтар-ау.

	Қол төменге беттеді. Ескелділер Көсембайдың судан өткен жерін көргенде, ол нағыз жүрек жұтқан екен десті. Себебі су мұнда біраз жайылып аққанмен де арыны қатты еді, дөңгелетіп әкетіп жатқан тасы мен саз-балшығы көп, әрі тереңдігі әр тұста әрқилы екені толқын іздерінен айқын-ақ аңғарылады. Мінген атыңды тобықтан қағып, не балшығына жұтқызып, арғы жағаға жеткізбеудің неше амалын жасап бағатынын жасырмай-ақ көлгірсіп, көсемсіп, сылқ-сылқ күліп жатыр. Беті қап-қара, әжімі мол мыстан кемпірдің күлісіндей жүрек шошындыратын сайқымазақ күлкі.

	Көсембайды шығарып салғандар оның екі-үш рет аттың қара қапталына дейін батып, су ағынымен кетіп барып, арғы жағаға әрең тұяқ іліктіргенін жыр қып айтты. «Ине өткен жерден жіп өтеді» дейді халық. Көсембай ине болғанмен, мынау қалың қол онымен бірге өтетін жіп емес және бастырмалап арттан қуып келе жатқан дәл қазір жау қарасы жоқ, мынау жауыннан олар да біразға дейін ошарылатын сияқты. Демек, көзжұмбайлық жасап, артық тәуекелге барып, табиғат апатымен орынсыз жерде арпалысам деп лап қойған жарамайды. Қазақ қолы қанша бөгелсе де осы арада бөгеледі.

	Бұл бөгеліс ұзаққа созылды. Сол күннің кешінде ғана жаңбыр басылып, тағы бір түн өтіп барып, таң сыз бере судың да беті қайта бастады. Жайылма лай судың ені тарылып, тарамдалып, әр тарам жылқының тізесінен аспайтын халге жетті. Сол кезде ғана қазақ қолы дүрк көтерілді. Ескелді мен Балпықтың бұйрығынсыз-ақ суды кешіп арғы жағаға өте бастағандар бар еді. Бүкіл қол да лай ағынға көлденең құлаған қара көлеңкедей болып, ары жылжып берді.

	* * *

	Ел қозғалды. Бірақ бұл қозғалыс оңайға түскен жоқ. Жанын шүберекке түйіп, табиғат апаты – судан өтіп келген Көсембайдың сөзіне алғашқыда ешкім сенбеді. Тіпті бала-шағаны, дүние-мүлікті аяқты малға өңгеріп, қазір жүріп беру керек дегенін айдалада адасып, әлдененің шалығы шалған адамның ессіздігіне балап кекірейгендер де табылды.

	Мұндағы әзірге ел басшысы Аю еді. Бірақ бұл бұрындар ел басқарып, қойын құрттап, айранын ұрттап жатқан жалпақ жұртқа жөн сілтеп, тілін алдырып көрген емес. Ондайға өзінің тете інісі Қабан, Дербісәлі ақсақал, Ескелді және жаңадан шығып, жалындап келе жатқан жас жолбарыс – Балпық бар еді. Бұл ел басшысы атанса, құдайдың басқа салуымен ойда жоқта, өң мен түстен айырғысыз жұмбақ жағдайда болып отыр. Кеше Ескелді мен Балпық қосындары жаудың алдын алмаққа күншығысқа беттегенде осындағы бала-шағаға бас-көздікке Қабан мен Дербісәлі қалған. Алғашқыда бұларға жанбай Бұқпанбет аулының тып-типыл болып, жау табанының астында қалғаны туралы хабар жетті. Бұдан Дербісәлі нағыз көк соққы тигендей күйге ұшырады. Енді еш ақылға көнбей кеткен қосындардың соңынан шапты. Жау қолынан бірінші болып өлмекке қаны қарая шапты. Сосын көп кешікпей Тәттібай мерген мен Құлжан батырдың жүз қаралы қолы келді. Қабанның тапсыруымен бұл хабарды Ескелдіге жеткізген осы Аю еді. Ескелді осы Аю арқылы Тәттібай мергеннің қолсыз тек өзі мен Қабан екеуін шақыртып алды. Сөйтіп, Аю арттағы қатын- қалаш, шал-шауқан, қызыл қарын жас баланың күтпеген жерден ең естияр адамы болып шыға келді. Құлжан батыр да бар дегенмен, ол бұлардан жырақтау төмендегі елдің адамы.

	Бұл жерде ең таңқаларлық нәрсе – бала-шағаны, дүние-мүлікті аяқты малға өңгеріп жүріп беру қажеттігі көктен түсе қалған әлдекімнің сөзі емес. Бұл Көсембайдың анау қолбасылар атынан жеткізіп тұрған бұйрығы еді ғой. Және де мұндай қажеттіктің туу мүмкіндігі Аюды сонша естен тандырарлық соны жаңалық па еді. Кешегі күн қазақ қолы шығысқа шеру тартқанда осында қалған Қабанға, Дербісәліге тапсырылған міндет те сол елдің сайын даламен Көкше теңізді, Іленің сағасын бетке алып, қозғалып беруге әзір тұруын қамтамасыз ету еді ғой. Оны Аю естімей қалған жоқ. Тіпті бұл жөнінде інісі Қабанға көмектесіп, біраз шаруаны өзі атқарды. Сөйте тұра өзінің ең кіші інісі, болашағы зор қайратты да, әрі біршама ақыл-ойлы Көсембайдың сөзіне тосырқай қарап, оны әлдененің шалығы шалған адамға ұқсатуы айқын шындық та еді.

	Ол – ол ма, теріскейдегі аз ғана найманның саяқ жұртының, түстіктегі қалың албан-суанның қосы ауғанынан да там-тұмдап хабар жетті емес пе? Соның өзінде жасы жер ортаға кеп қалған Аюдың тас керең адамға ұқсап, Көсембай сөзіне ырық бермеуі айтса адам нанғысыздай нәрсе еді. Басқа тақ етіп таяқ тимей, қауіп сырын ұққысы келмейтін де адамда бір қара дертке ұқсаған әлсіздік болады ғой. Міне, сондай әлсіздік Қабан жыраудың ағасы Аюды алып жеп тұр еді.

	Жоқ, аса олай емес, кешеден бергі жаңбыр, әрі үй-үйге бөлініп, ауыл үстін басып жатқан Құлжан батырдың жүз қаралы қолы да бұлардың есін шығарып, артық ой мен шешімге қауқарсыз етті ме? Ескелдінің Малтабардың қара басының ғана келуін қалауы жанбай Бұқпанбет шалдың аулы шабылғанын, әрі теріскейдегі найман қозғалысын естігесін ондай-мұндай күнде Құлжан бастаған жүз қаралы қол төмендегі суық соққан торғайдай бүріскен көп-көп, шашау- шашау ауылдарға қорған болуға жарай ма, жоқ, оларды жаудың мейманасы асқан шақта төмен қарай сырғытып тастауға қолқабысы тие ме, әлде құбылмалы заман жағдайында басқа кәдеге жарап қала ма деген ойынан еді. Ал Малтабардың өзі, әрі Қабан жырау маңдаймен маңдай түйістіргелі келе жатқан мынау жаудың бетін қайтару үшін ақыл қосуға керек болды.

	Аю биенің бас сауымына дейін қасарысты. Көсембай Құлжан батырды көмекке шақырды. Құлжан батыр және оның қоластындағы жауынгерлер сұмдық сырын енді ұға бастағасын төмен жақта, түстікте өз ауылдарының қалғанын ойлап, Аюдың қарсы алдында ұлардай шулап тұрып алды. «Елді қозғау» керек десті.

	Құлжанның жүз қаралы қолы бұл кезде біраз ыдырай да бастап еді. Отыз шақты адам жан-жақтан әр түрлі хабар жеткесін, бастан құлақ садақа десіп, өз мал-жанын ойлап, тайып тұрған. Ал қалғандары бірлі-жарым адамдарды өз ауылдарына қарай шаптырып, хабар алып та үлгерген. Дәл осылардың ауылдары әзірге аман болғанмен, басқалардың халі жан шошытарлық күйде екені бұларды астынан су шыққандай тықыршытып еді. Жаудың әзірге саябырлай қалуы мынау жаңбырға, әрі судың жүріп кетуіне байланысты екені анық сияқты. Бірақ оның бәрінің беті қайтады ғой, сосын басқаларға туған күн бұлардың да қатын-баласына, кәрі-құртаңына, мал-мүлкіне туады ғой. Құдайдың осы мүмкіндігін пайдаланып, кең даланың төсімен жылжыңқырай тұрса аспандағы ай мен күннің орны ауысып кетпес.

	Ақыры Аю көнді. Жұрт дүрк қозғалды. Ең алдымен құлақ жарар ысқырықтан шошып жылқы малы кетті. Борт-борт желіп, келе-келе түйе жосылды. Жау алмайтын түлік делінетін қой айдаушылар да табылды. Қанша айтқанмен қарапайым елдің де құлағы түрік заман ғой, жапа-тармағай жан- жануарлардың жалына жармасуына көп уақыт кеткен жоқ. Бәрі де алдын-ала буынып-түйініп отырған екен.

	Біраз адамдар Құлжан жасақшыларынан қосақ жалғап, алдағы ауыл- ауылдарға шапты. Бәріне де Қабан жырау мен Ескелді атынан бұйрық жеткізілді. Ең шеткері ауылдың көші бері қозғалғанынан хабардар етілді. Көбі қалмаққа қарсы кеткен қазақ қолының хал-жағдайына алаңдап, соның жайын білгісі келеді. Әсіресе, өз үйінен шыққан ер-азамат, жігіт-желең жайы іштерін тесіп бара жатқаны белгілі еді. Аю мен Құлжан жөнелткен адамдардың мұндайда айтатыны біреу: «Қазақ қолы шегінді, қалмақ әскері көп екен, олар басым түсіп, бері тықсырып келеді, тез табан жалтыратпаса болмайды».

	Жоғары жақта, ең шеткеріде орналасқандар жаңбырлатып, биенің бас сауымынан ауа бере қозғалса, төмендегі Сары Есік Атыраудың ортан белінде қалың шиге жасырынған ауыл көші күн бесіннен ауа бере басталды. Сөйтіп, жарты күндей шамасында Қараталдың түстік жағында жау тісі тиіп үлгермеген жалайырдың бүкіл жұрты қыстауларын тастап, төмен бет албаты құла дүзге қарай сынапша сырғыды. Бел албаты түзің қай жақ. Іленің сағасы дейді. Соншама ит өлген жерге қосы ауған қазақ өзі де ит өлімші болмай ма? Және де бұл байырғы көш жолы емес. Әдетте, бұл қыстаулардан жалайырлар жаз шыға жоғары қарай, өздері қалмақтармен бөле жайлаған Жоңғар Алатауындағы көк майсалы, салқын самалды жайлауларына қарай жылжитын. Бұл да таяқ тастамдай жер деуге келмейтін-ді. Бірақ бұл көш жолы қаншама ұзақ болғанмен таныс жер. Таныс сүрлеулермен өтеді. Әрі оның қызық-шыжығы, ойын-сауығы мол болатыны және бар. Жамыраған қозыдай көшпелі, әрі қарға тамырлы қазақтың көп елмен сағыныса көрісіп, қимай айрылысатын, бір-біріне бары мен жоғын, ашы мен тоғын, жасауы мен жабдығын көрсетіп үлгеретін сәті де осы жол үстінде болады. Сосын да жайлауға қарайғы көш көбіне жарқын жүз, жақсы киім, сұлу ат, түйе қомындағы жүктің ою-өрнекті жабуы сияқтымен әшекейленген сән-салтанатты күйде өтеді.

	Ал мынау ше? Қас пен көздің арасында қалың қазақтың күнін түн етіп жібергендей мүлдем басқа қозғалыс. Мүлдем басқа бағыт, басқа шеру. Жарқын жүз де, жақсы киім де, жақсы жабу да жоқ. Көңілді күлкі дегенің өмірде болып көрмегендей, өткендегінің бәрі шала есте қалған алабажақ алдамыш түс сияқты. Бір күн ғана бастан кешкен хикымет мың күнгі тозақтай бәрін ұмыттырып жіберіпті.

	Жаңбырлатып дүрк көтерілген ел алғашқы күні жеткен-жеткен жерлерінде түйедей шөкті. Қос тігіп әуреленген ешкім жоқ. От та жағылмады, екі тәулікке созылған жаңбырдан соң қу отын қайдан табылсын, тіпті табылған күнде де мынадай жағдайда шақпақ шағуға ешқайсысының қолы бармас еді. Ылғалды даладан соққан суық желдің өтіне шыдамай бәрі шөгерілген жүкті түйелердің ығында түнеп шықты. Таң ата қайта дүрк көтерілді. Мынау екінші күнгі қозғалыс. Осы тоң-торыстығымыз да жетер дегендей бұл күні аспан біраз ашылды. Үзік-үзік ұшпа бұлттардың ара-арасынан күн көзі де сығалап қояды. Бірақ жарқырап, ибалы жүзді сұлу келіншектей тұла бойымен түгел көріне кеткен жоқ, қосы ауған жұрттың ұсқынсыз мына түрін табалағандай болмайын дей ме, жапырақ-жапырақ кішкене бұлт түйірлерін әлсін-әлсін бетіне жапсырады. Бірақ сонда да аспан жақтан енді кәкір жоқтығы аян еді. Күн төңірегінде болмаса аспанның өзге бөлігі жуылып тазарғандай тұнық тұр. Тек аздаған салқын тартқан райы ғана кетпепті.

	Әдетте, көш үстінде қазақтар ауыл-ауыл болып топталып жылжитын. Бұл жолы олай емес, бірнеше ауыл қосылып кетіп, қайсы көш қай ауылдікі екені айырғысыз ырың-жырың, әйтеуір бас-аяғы жоқ жосылған мал мен адам қарасы жер бетін біржола көмкеріп жібергендей құйқалы өңірдің ию-қию өрнектері көзден таса болыпты. Бұл екінші күнгі қозғалыс үстінде Ескелді бидің ең кіші інісі – Бектұрған көп нәрсеге таң қалды. Көз ашып, ес білгелі көріп жүрген адамдары бір-ақ күнде өзгеріп сала бергендей олардың түсін де, мінезін де бұл танымай қалыпты. Әне үлкен жеңгесі – Ескелдінің бәйбішесі Ақжәмилә еркекше киініп, құйрығы түюлі күрең қасқаға мініп, білектей жуан қамшыны қолына іліпті. Ол қамшыны Бектұрған біледі, қорғасыннан өзек салып өрген, жауға қарсы қару орнына жұмсауға болатын зілдей нәрсе. Білегі сол қамшының өзінен жіңішке Ақжәмилә жеңгесі ол қаруымен кімді ұрып сұлатпақ?

	Бектұрғанның өзі де ат үстінде. Ескелді бастаған ағалары, олар бастаған қол қайда, ондай сұрақтар жас баланың санасынан біржола өшіп кеткендей. Мұны барынша алаңдатқан мынау көш жайы, адам мен малдың сұрқы. Кеше жаңбыр кезінде киген қалың күпісін әлі тастамапты, тек оның далбағайын ғана арқасына қарай құлата салыпты. Ескелдіге сәл-пәл ұқсастығы бар ұзынша, бірақ әбден күнқақты жүзінде қатты абыржу бар ма, әйтеуір осы жасында-ақ ұшқындаған көздері әр нәрсеге, бұрын беймағлұм болған әрбір құбылысқа қадала-қадала тала да бастағандай. Сонда да бұл ешнәрседен көз аударып әкетпейді. Көргенімнен көз ақы алмай қоймаймын деген уәдесі бардай-ақ не дүниені назарына іліктірсе, соған ақыр аяғына дейін қадалып бағады. Астындағы өзінің бәсіресі – жаратып мінген шауқар атына да маза жоқ. Егер көш жөнімен бұлар еш алаңсыз жүре берсе, шауқар аттың қылы да қисаймас еді. Тіпті әлі толық әжетке жарап үлгермеген Бектұрғанға да еш әрекетсіздіктен, томаға-тұйықтықтан келіп-кетер дәнеме жоқ. Ескелдінің осы ең кіші інісіне «сен жорыққа қатыспай-ақ қой, біздің нәсілде ең үлкен шаңырақтың отағасы сенсің, түптің түбінде баршамыздың үй ішімізге, мал- мүлкімізге сен иесің» деген сөздерінің де тап қазір мынадай жөңкіліс үстінде мән-мағынасы азайыпты. Қазір ешбір дүние-мүлік, мал мен адам осы Бектұрғанның бас-көздік етуін қажетсініп тұрмағаны анық. Жан алқымға тірелген шақта әркімнің қиналысы өзінше жүріп жатады, бәрін ортақ бір жіппен байланыстырып, басқарып отыру мүмкін емес. Ал Бектұрған сияқты оңы мен солын танып үлгермеген бала үшін ол тіпті қысыр қиялдан да тысқары нәрсе.

	Әдемі жабусыз шоқпыт дүние теңделген тізбек-тізбек түйелер алқа-салқа болып, іркес-тіркес қозғалады. Бүкіл көштің негізгі көрінісін құрайтын осы түйелер тізбегі. Әйелі, еркегі бар – атты адамдар сол түйелер қозғалысының ығына жығылғандай ара-аралықпен екі жағалау көмкерген ағын судай солармен қапталдасып сырғып барады. Мұндағы негізгі үн де сол түйелердікі. Түйе малының мұншама бақырауық келетінін Бектұрған бұрын білмеген де екен. Мына бір тізбектің орта тұсында келе жатқан қара бураның даусы тіптен жаман. Үстінде қомның ортасында шайқалып, екі-үш немересін бауырына қысқан кемпір кетіп барады. Қара бура сол кемпірді ауырсына ма, жоқ, әлде басында басқа бір мұң бар ма, Бектұрған соны білмекке шауқар атын тебініп жақындамақшы еді. Бірақ сынапша сырғыған, жон арқадан қарағанда әйел- еркегін айырғысыз аттылардың жігін бұзып өту де оңай емес екен. Не мақсатпен аңсары ауғанын Бектұрған өзі де білмейді, екі-үш немересімен кемпірді қарындағы майша шайқап әкетіп бара жатқан қара бураға қайтсе де жақындағысы келіп, шауқарды қос өкпеден қатты тепті. Бірақ мұның да себі тимеді. Тек сәл жүрістен соң ғана жер бедері ойқыш-ұйқыштанып, атты адамдар мен түйелер тізбегінің ара жігі ашыла кетті. Бектұрған осы сәтті пайдаланды. Қара бураға жанаса тіптен жақындап келді.

	Енді байқаса қара бураның басындағы хал бұл ойлағаннан да жаман екен. Даусымен жерді жарардай бақырып, ара-арасында аузынан жынын шашып, аузын қисаңдата тісін қайрап, басымен қом үстіндегілерді ұрып құлатпақтай өркешін соққылай берді. Бектұрған байқамай тым жақындап кетіпті, қара бура ендігі кегін осы тым әуесқой баладан алмақтай аузындағы жынын – ақ көбігін осыған қарай шашты. Баланың бір жақ иығы аппақ болды. Үстіндегі ол да әлсін-әлсін дауыс шығарып келе жатқан кемпір Бектұрғанды танып, жас би Ескелдінің кіші інісі екенін ескерді ме, оған жанаспай әрірек жүрсеңші деген жоқ, өзін балаша әлдилеп әкетіп бара жатқан қара бураны қарғап берді:

	– Үй, ала күлік келгір қара бура, қатпа келгір, сойылғыр, терің жайылғыр, қара бура, зәріңді шашып, не көрінді, сенің дүниең әзірге аман! Ақ шелек келгір! Біздей болып басыңа күн туса нетер едің, қышыма келгір, сойылғыр!

	Басына кимешек, үстіне дағарадай орамал тартқан кемпірдің даусының ащылығы қара бураның даусынан кем түспейді екен. Көмекейі кең кәрі сұңғыла түйе малына айтылатын қарғыстың бәрін қара бураның басына осылай бірден лақ еткізді. Тек осы қарғысы құдайдың құлағына шалынып, ертеңгі күні тұп-тура орындалатынын ғана сезбеді. Қара бура сойылып, терісі жайылғаннан кейінгі кемпірдің өз күні не болмақ, ол жағын мүлдем кәперіне алып жатпады.

	Қара бура үстінде шайқатылған кемпірмен қапталдасып жүре берудің енді қызығы жоқ. Бектұрған шауқар атты бұрып әкетпекші еді, соңынан жөңкіле жеткен көп атты бұған ырық бермей толқын қуған жаңқадай ағынға ілестіре жөнелді. Бектұрған қара бураның қарнына иығы тиердей келеді. Адам даусы, мал даусы құлақты ғана емес, әлсін-әлсін көзді де бітеп жіберетін сияқты.

	Себебі Бектұрғанның көз алдындағы қозғалыс қас қағым сайын өзгеріп, бір- біріне ұқсамайтын, өзара уақыт жағынан алшақтығы көп, байланысы шамалы үздік-создық бірдемелердей. Әлде жас неменің бар көргенін бірдей ақыл- санасынан өткізуге шамасы жетпей, қабылдай алмай келе ме, бүгін көрген құбылыс ертеңгі күн көп өзгешелігімен қайта қайталанғандай уақыт, кеңістік, табиғат сияқты ұғымдардың бесіктегі балаға дейін аян ең қарапайым заңдылықтарынан жаңылып, адасып қалған бір сыңайы бар.

	Апырау, соншама есінен танатындай Бектұрғанға мал мен адам таңсық па еді? Жанарын қалай төңкерсе де көретіні желді күнгі қурайша бұлғақтаған адам бастары, түйе мен жылқы, сол түліктердің сауыры мен тірсектері, олардың әлденеге өкіне бас шайқағандай тым төмен қарай салып ұрып бара жатқан шұғыл жүрістері, қом үстінде тербетілген кәрі-құртаң, бала-шаға.

	Бір кезде зарлауық кемпірдің даусы қайта шықты. Бектұрған бұл әлі де қара бураны қарғап-сілеп келе ме деп таңырқай мойнын бұрып еді, жоқ, байқаса, бұл жолғысы басқа әуен. Бұл адамды қарғап келеді. Адам болғанда кім? Соңдарынан түре қуған жауды ма? Жоқ, оған мүлдем ұқсамайды. Көп сөз борасынының ішінен Бектұрған мына бір тұстарын ғана құлағына құя алды.

	– ...Келіннің аяғынан, қойшының таяғынан деген. Келін болмай келсап бол? Елге үркіншілік заман әкелдің! Жау әкелдің! Үйімізге келін түскен жоқ, сұр жылан түсті!

	Мәселенің байыбына енді ғана барған Бектұрған кемпірдің сол жаңа түскен келінін көрмекке әрекеттенді. Тез есейіп келе жатқан бала жігіттің көкейінде ақ жібекке оралған сәукелелі сұлуға деген құмарлық сезімі мынадай жөңкіліс үстінде де лап бергендей. Бірақ бұл шауқар атты тебініп қанша мойнын созғанмен кемпірдің даусы жетер жерден ондай перизатты көре алмады. Өңкей бір ер үстінде теңселген, мойындары салбыраған түйе жүн шекпенді, жарғақ тонды, бас киімдерін көздеріне баса киіп, желкесіне түскен ауырлықты көтере алмай бара жатқандай тұлабойлары әлеміш біреулер.

	Қара бураның арғы қапталында дене порымы осы Бектұрған қатарлас тағы бір бала жігіт атын тепеңдетіп келе жатыр еді. Оның түрі тіпті салыңқы. Маңдайымен ердің алдыңғы қасын ұрып қалардай кеудесі тым еңкіш. Сеңсең бөріктің екі құлағын түсіріп жіберіп, тап бір қыстың аязы жалғыз өзінің басына кеп орнағандай жұрттан алабөтен қалың киініпті. Мұнысына қарап, Бектұрған оны аурудан тұрған бала шығар деп те жорыды. Тек ауру болса оны ат жүрісімен қинамай қом үстіне неге отырғызбаған? Сол жағы түсініксіздеу. Мүмкін ауру емес, тым жуас бала шығар. Қалай да Бектұрған өз тұрғыласына жақындап, мынау ел қозғалысы жөнінде баламен балаша дабырласуға аңсары ауды.

	Жосылған түйелер тізбегі мұны олай қарай өткізетін емес. Жаңа түскен келініне қарғыс айтқан кемпірдің даусы әлі де басылмапты.

	– Келмей жатып, құдай қосқан қосағыңды жауға беттедің. Құт емес, жұт боп кірдің. Құдай-ау, бес уақыт намаз оқып, садақа-сыйымды судай төгіп, жұт емес, құт шақырып едім ғой. Бұл неғылғаның? Қарашығым жау тырнағына ілінбесін де.

	Бектұрған енді шынымен таң қалды. Апырау, бұл заржақ кемпірдің келіні қайсы? Көзі өткір Бектұрған бара-бара ажыратты. Қара бураның арғы қапталына жанаса тепеңдеген, бұл өз тұрғыласына балаған неме «бала» емес, осы кемпірдің еркекше киінген келіні екен. Кемпір аузындағы у мен зәрін соның төбесіне төгіп келеді.

	Бектұрған оның әйел затын омырауынан сәл шығып, қарсыдан ескен самал желмен бұлаңдап ойнап тұрған ақ шүберекке қарап топшылады. Ол жай шүберек емес, ақ жібек шығар, қалыңдыққа лайық ісмер қолдан шыққан киімнің бір пұшпағы, бәлкім. Сәл жүрістен соң жаңа түскен келіннің көзін Бектұрғанның көзі тартты ма, ол да қара бураның иін ағаштай қайқиған мойнының ар жағынан бұған жалт қарап жүзін ашты. Бектұрған үшін ендігі жерде ешбір жұмбақ жоқ еді. Енесінен қарғыс естіп келе жатқан жас келін тым сұлу көрінді.

	Белгілі бағыт-бағдары жоқ асығыс жүріс бір топты екінші топпен қақтығыстырып, соқтығыстырып, қазақтың сахара сайын даласы бұларға тулақ құрлы болмай өрістерін тарылтып, үйме-жүйме етіп, бір шұқанаққа құлатып түсіргендей тым дәрменсіз етіп еді. «Әй, жер жетеді ғой, аулағырақ жүрсеңдерші» деп, жайшылықтағы заман болса бір-біріне айғайлап, тіпті қамшы сілтесуден де тайынбас еді. Ал қазір ол мінездің бірі жоқ, қайта бірінің- бірі желкесіне шығып, не аяғына оралғы болып, үймелесе жүруді өзара қатты ұнатысқандай. Осылай шымыр топтасқан елді жау ала алмайды дей ме, жоқ, бірін-бірі ес тұтқан ішкі үркектіктен бе, қазақтың мұншалықты иін тіресіп, бірінің иығына екіншісі басын қойғандай шектен тыс бауырмал, тым ұйымшыл бола қалғанын әлі оңы мен солын танып үлгермеген Бектұрған түгіл, талай қызық-шыжықтың, талай ойран-асыр қулық-сұмдықтың куәгері – көне көздердің өздері де көрмеген шығар-ау.

	Ен-таңбалы мал дегенің бірден араласып кетті, оны бейқұтшылық заман туса сол ен-таңбасына қарап та ажыратып, бөліп алу оңайға түспес. Ал ел-ел болып, ру-ру болып, әрқайсысы бөлек-бөлек түтін түтеткен ауылдар көшінің араласуы енді басталды. Басталуы-ақ мұң екен бұл ең тез аяқталған іске айналды. Бір арнада тоғысқан қарқыны күшті екі ағын судай бірден араласа жөнелді. Бұған үшінші, төртінші ағын судай басқалардың да көші лап қойып, тез сіңісіп кетіп жатты. Ал енді бұл елді бір-бірінен ажыратып көр.

	Бектұрған қарақұрым ел қозғалысының алдыңғы жағынан бір аңыраған дауыс естіді. Тым созылыңқы, әрі жүйке тамырыңды қозғап жіберетіндей жаман дауыс. Көргенінен көз ақы алмай қоймайтын мінезі бар Бектұрған енді солай қарай асықты. Шауқар аттың екі өкпесін аямай тепті. Шауқар атта жазық жоқ, алда кетіп бара жатқан ит тұмсығы батпайтындай қалың шеруді бұл қалай бұзып-жарып өтсін. Бектұрған мұның да бір сәті келер деп тосты. Себебі сексеуілді жер бедері әрқилы болғандықтан алдағылар қаншама қара ормандай тұтасқанымен ара-тұра жігі ашылып кететін еді. Сол жігі ашылған тұстан бұл сұр жебедей алға қарай атылып кетпек.

	Бір қызығы, Бектұрған өз аулынан мүлдем көз жазып қалды. Жаңағы еркекше киініп, қолына қорғасын өзекті қамшы ұстаған жеңгесі Ақжәмилә қайда, басқалар қайда, «біз жоқта бәріміздің мал-мүлкімізге, бала-шағамызға бас-көздік етесің» деген ағасы Ескелдінің сөзі қайда қалды, олардың бірі де қазір Бектұрғанның ойына кіріп-шығатын емес. Жылма-жылғы екі дүркінгі дағдылы көш үстінде ат жалына жармасып, ержетіп келе жатқан бала жігіт оларға алаңдасам мынау ұлан-асыр ел қозғалысындағы көптеген қызықтардан құр қалармын деген балдырған дала түлегіне лайық ынта-ықыластың ыңғайына ессiз құлапты.

	Бір уақытта алдағылардың ара жігі де ашылды. Манағы аңыраған дауыс әлі басылмапты. Бектұрған шауқар атты жер жағдайына қарамай сұр жебедей атылсын деп, қос өкпеден де тепті, қара саннан да қамшымен келістіріп ұрды. Шауқар ат ойқы-шойқы жерде жіліншігін сындырарман болып алға өңмеңдеді.

	Аңыраған дауыс иесін бұл өте жақындап барып қана таныды. Бұл әлгі төменгі ауылдардың біріндегі Байбек деген шал екен. Басына ақ киізден ескі қалпақ киген, қасы-кірпігі, тұтасқан сақалы да сол басындағы киіз қалпақ түстес, аузының сілекейі бір жақ езуінен жылтырай ағып, көмекейіне күш салып бара жатыр. Ат жүрісімен басы теңселгенмен даусы біркелкі шығады. Өз єуенiнен өз денесі ұйығандай көзін жұмып, бақсыдай сарнап, көпшілік қозғалысының ортасында толқын қуған жаңқаға ұқсайды. Бектұрғанның бір байқағаны, Байбектікі құр аңырау емес, ертегі-жыр айтқандай сөзінде бір мазмұн бар. «Екі бауырым-ай» дейді. Бұл жағын Бектұрған өзінше жақсы түсінді. Қалмақтардың алдын алмаққа кеткен қазақ қосындарының ішінде сондай бір ет бауыр жақындары болғаны ғой, шамасы. Ал «қос арғымақ жеккен жібек желекті күймесі» несі? Бектұрған тап қазір мың жерден балталасаң да шалдың сол сөздерін түсінер емес. Тап қазір жібек желекті күйме, басқа да сән- салтанатты аңсайтын заман ба? Әрине, жоқ, сонда шалдікі не? Ақылынан алжасқандық па?

	Жаңағы сөздеріне жалғас Байбек енді хан-төренің атын атап кетті. «Хан- төреге сыйлық» дейді. Апырау, мынадай жөңкіліс үстінде мына алжыған кәрі хан-төреге берілетін сыйлық жайын ойлап қабырғысы сөгіліп келе ме? Бұл шынында ақыл-парасатына бір зақым келген шал болып шықты. Бектұрған солай түюін түйді, бірақ даусында, сөздерінде адамның көңлін бұзатындай бір сарын барлығын мойындамасына болмады.

	Бара-бара Байбектің даусы тым ащы шықты.

	– Әй, қақбас, жұрттың еңсесін түсірме, тый аузыңды! – деген көсем дауыс Бектұрғанның ту сыртынан естілді. Бектұрған артына жалт қарап, айшықтай жүзі қан түленіп кеткен мол сақалды Аюды көрді. Астындағы қаз мойынды сұлу қара аты еті қызғасын ба, билей басып, кейде бір жақ қырымен қағып өтердей көлденеңдеп, ауыздығын қарш-қарш шайнап, бұл да Байбекке көзін ата қарағандай.

	– Ау, жамағайын, тый дегенмен мынадай ауыз тыйыла ма? Іштеге құса еркіңе қоя ма? – деп, екінші жақтан тарғылданған әйел даусы жетті. Бектұрған оған да бұрылып еді, сөйтсе бұл айғайлаған манағы қара бураның үстінде шайқатылып, жаңа түскен келініне қарғыс айтқан кемпір екен.

	– Көппен көрген ұлы той демейсіңдер ме онан да! – Аю екі кәріге бірдей жауап берді.

	– Ай, мына жөңкілісіміз ұлы тойға ұқсамай барады-ау! – деп үшінші біреу айғайлады. Оны қоштаушылар да табылды. Сөйтіп, қас пен көздің арасында аяқты малдың үстіндегілер шулап қоя берді. Сол кезде күйі келген бақсыдай Байбек қайта сарнады. Сол-ақ мұң екен, бұған ілесіп басқалар да көмекейін керді. Бектұрғанға аяқ астынан қара жердің жарығы ашылып кеткендей көрінді.

	Өлік шыққан үйде жыласқан адамдардың қосарласқан дауыстарын Бектұрған талай естіген. Ол дауыстар да адамның төбе құйқасын шымырлатушы еді. Сөйте тұра Бектұрған өзінің бала көңілімен-ақ ілезде аспан мен жердің арасын кернеп кеткен мынау көпшілік үнін мүлдем басқа сатыға қойды. Бұл естігені үйінен өлік шыққан адамның қара шаңырағының астында ғана бұлқынатын жылау емес, одан гөрі әлдеқайда биікте, тіпті көк сеңгір аспанның өзін сол шаңырақша мойнына іліп жүре беретіндей еңселі, қайрат-күші мол басқа бір алапаттың, ес білгелі көріп-білмеген, тіпті үлкендердің өзін сең соққандай еткен басқа бір дүлей күштің өзіне балады.

	Аюға қарап еді, оның ер үстінде садақша иілген кеудесі тіптен еңкіш тартып, өзі қаз мойынды қара атының жалын құшардай ұйқы басқан адамға ұқсап, тым мүсәпір күйге түсіпті. Байбекке наразылык білдірем деп, онсыз да іштей қыстығырылып келе жатқан елдің бітеулі көмекейін ашып жібергеніне нала жеген түрі анық еді. Бектұрған бұл кісіні жақсы танитын. Мойнына ауыр салмақ артқан үлкеннің бір керегіне жарап қалармын деген үмітпен қапталдаса жүруді қалады.

	Көптің ыңырсуы бара-бара жаман үдеді. Бас-аяғы пәлен шақырым жерге созылған ұлан-ғайыр көш жамыраған қозыдай болып түгел Үн қосты.

	* * *

	Ескелді мен Балпық бастаған қазақ қосындары бұл көшті күн бесіннен ауа бере қуып жетті.

	Бектұрған әлі де Аюдың қасында еді. Мұның жас бидің туған інісі болғанмен тым елгезек бала екенін байқап, Аю «ана тұсты байқап кел, мына тұсты байқап кел» деп, анда-мұнда жұмсап та алды. Әсіресе, түс мезгілінде қалың ел жарылып, бытырай жайылып, онсыз да алабұжыр жердің бетін одан әрі шұбарлағандай мол көсіліп аял жасағанда Бектұрғанның тіптен көп қолқабысы тиді.

	Сондай бір еңбегі сіңген сәттерін пайдаланып, Бектұрған атынан түсіп, қамшысының сабымен жер шұқып отырған Аюды өзіне қаратты.

	– Аға, анау аузы-басы ақ қылшық Байбек деген шал не айтты бағана?

	– Не айтқаны несі? Оның сілекейі шұбырған ақ көбік аузынан не шықпайды дейсің? Қайдан білейін қай сөзін ұстап тұрғаныңды?

	– Хан-төреге сыйлық дейді. Оған екі бауырын қосақтастырып сөйлейді. «Қос арғымақ жеккен жібек желекті күйме» дей ме? Әйтеуір қай-қайдағы сөздердің басын құрастырып айтады.

	– Ә, сен соны ұқпай келеді екенсің ғой, – деп, Аю тісі ауырғандай оң алақанын жағына жапсыра қойды. Сәл үндемей барып, қамшысымен қара жерді тағы бір-екі рет аямай нұқып жіберіп, Бектұрғанның бұл мәселеде көзін ашты. – Осыдан бұрын да бір, шамасы алты жылдай болды-ау деймін одан бері, атаңа нәлет ит қалмақтың тағы бір тиіскені бар бізге. Бізге ғана емес, Орта жүзді қоса қусырды. Сол соғыста осы Байбектің екі інісі шәйіт болды. Бірақ ол жолы қазақтар жаудың бетін қайтарған еді. Ол кезде Байбектің әлі де күш-қуаты тая қоймаған шағы екен, өзі де соғысқа қатысса керек. Сонда қалмақтың қос арғымақ жеккен жібек желекті күймесін олжалапты. Ол кезде қазіргі Ташкендегі ханымыз Жолбарыс әлі хан емес еді. Бірақ хан болмаса да ықпалы күшті. Бізге сол соғыста көмек жіберіп үлгерді. Соған разы болған ел басшылары әлгі Байбек олжалаған қос арғымақ жеккен жібек желекті күймені сол Жолбарыс сұлтанға сыйлық ретінде жөнелттірді. Жеке адамның қамынан ел қамы жоғарырақ қой. Бұл шараны Дербісәлі де, Қабан да, өзіңнің ағаң Ескелді де бірауыздан құптады. Себебі алдағы күнге бір нәсіп, хан тұқымдарынан тағы да көмек сұраған заман туып қала ма дегендік қой. Бірақ сол жай сұлтан күнінде жәрдем еткен төре баласы енді хан күнінде тырп етпей жатып алғанына бұлардың қабырғасы қайысып келеді емес пе? Ханға кеткен елші Есенбай – менің туысқаным, аузынан сөзі түскен адам емес. Ал анау үш жүздің төбе биі есепті жаныс Төле биге кеткен Тұрлымбет туғанда-ақ қағынып туған. Екеуі де жалайыр елінің сәлемін ұқтыра алмайды дейтін жандар емес. Кім білсін, қай жағынан қырсығып жатқанын.

	Аю мен жас бала Бектұрғанның арасында бұл әңгіме екіндінің кезінде болған. Сәл тыныстаған ел қайта қозғалғанда да бірін-бірі түгендеп шақырғандай әр тұстан біраз дауыс сұңқ-сұңқ етіп жатты. Ал кейбіреулердің көмекейінен шықылықтап ұшқан үн көк аспанның өзін қаңылтыр шелекше ұрып, қиратып, төбелерінен түсірердей әсер етеді.

	Бұл күні Бектұрған он жасқа есейіп кеткендей еді. Сонда да мұның бәрі алдағы көресісінің қасында түк те емес екен. Күн бесіннен ауа арттағы әскер қосындары қуып жеткенде құладүзді бетке алған бас-аяғы жиюсыз қалың елдің тіптен шат-шәлекейі шықты. Жас бала елдің мына халінен ештеме біліп болатын емес. Сұрай қоятын естияр адам – Аю да жоқ, ол әскер қосындарының қарасы көрінді дегенде-ақ қаз мойынды қара атының басын солай бұрып, ел басшыларының алдынан шықпаққа тайып тұрған.

	Енді Бектұрғанның маңында ауылдас ағайын-туған түгіл, жүзтаныстан ешкім қалмапты. Өңкей бір қайдан келгені белгісіз, түйелеріне шоқпыт артқан, киімдерін айналдырып кигендей, не қырық жылғы жұттың қыспағына түскендей түрлері жан шошырлық әлеміш біреулер. Бір ғажабы, әскер қосындары тарап, кейбіреулер өз үйінің көшін тауып, аман-есен қауыша қалғанда да бұлардың ешқайсысынан қуаныш түгіл, шүкіршілік еткен рай білінбейді. Жүректі тітіркентетін сол сұңқылдаған дауыс, жылау, етегі жасқа толған өңкей бір қара қайғылы, қасіретті адамдар. Тіпті арттан қуып жеткен әскер қосындары араларына шашырай тарап, судай сіңіп кеткенде олар қосы ауған жұртқа сүйеніш болудың орнына, керісінше бастарындағы мұң зарды ұлғайтып жібергенге ұқсады. Бара-бара елдің мына күңіренісінен қара жердің өзі де солықтап қалатындай-ақ.

	Өз үйінің көшін тауып алу туралы ой Бектұрғанның басына енді ғана келді. Себебі мынау далада мұның ұғымына сыймайтын шектен тыс ауыр көрініс, құбыжық құбылыс басталып еді. Бұл да жаңағы Аюдың бағытымен атының басын кері бұрды. Неге екені белгісіз, бұған өз аулының көші артта қалғандай көрінді. Байқайды, кейін қарай шауқар аттың аяқ басқысы жоқ. Таудан құлаған тас көшкініндей мынадай жойқын ағынға қарсы құлаш ұрудың қажеті шамалы екенін мал екеш мал да іштей сезіп келеді. Қос өкпеден қанша тепкі көргенмен шауқар ат қасарысып-ақ бақты. Мүлдем жүрісі өнетін емес. Қарсы беттен соққан қара желдің өтіндей мынау қалың нөпірдің қозғалысы да бұған себеп сияқты.

	Бектұрғанның бір орында шегеленбеске амалы қалмады. Былай қараса мұның өзі де ақыл сияқты. Арттағыларға қарсы жүріп қайтеді, олардың өздері- ақ аяқ-қолдары жерге тимей бері ағылып келеді ғой. Бірақ байқаса мынадай жағдайда бір орында шегенделудің өзі өрге жүргенмен парапар қиын шаруа екен. Бектұрған қалған бар күшін жаңа ғана жоғарыға беттегісі келмеген шауқар атты енді төмен қарай сынаптай сырғып кетуге жібермей тежеп бағуға тырысты.

	Енді мұның тұсынан ала-құла көштің неше түрлісі өтіп жатты. Кейде оған топ-топ жылқы үйірлері де араласып кетеді. Ауыздық шайнаған шауқар аттың оларды көріп тіптен делебесі қозады. Бұл Бектұрғанның екі қолына одан сайын күш түсірді. Жылдай ұзаққа созылған біраз уақыттан соң ғана көш таусылып, бұлардың соңын ала салпақтаған әскер қосындарының алды көрінді-ау. Бектұрған ағасы Ескелдіні алыстан таныды. Қасында Қабан жырау, Балпық, кеше мұның көзіне абыз сияқтанған Тәттібай мерген, Құлжан батыр, тағы біраз ел шоқысы дерлік адамдар бар. Жасақшылардың көбісі ауа қашқан жұртты қуып жетісімен әрқайсысы өз үйінің көшін іздеп, қалыңға сіңіп кетті дегенмен де мына қолбасылардың соңында көз ауқымына сыймайтын үлкен орман көлеміндей әскер бар-тұғын.

	Бектұрғанның бірден байқағаны ағасы Ескелдінің жүзі салыңқы екен. Ат жүрісімен қоса ілбіп, екі көзін ердің қара қасынан айырмай келеді. Алғашқыда Бектұрғанға «аға, сенің ел басшысы болғандағың осы ма, мынау не шеру, не жылау» деген сұрақтың келгені рас. Бірақ дала баласының мұндайда көкірегі жүйрік, әрі туа біткен сезімталдығы қоса бар Бектұрған ол сұрақты басынан бірден сілкіп тастады. «Аға, сен ту көтеріп шыққанда ел басына мынадай сойқан келді ғой, шарт сынып кетпеші тек» деп, бауырына жаны ашып, оның өзіне, құдайға қоса шын пейілмен жалбарынып, бұл жылап та жіберді. Тамағында үн жоқ, тек екі көзінен жас парлады. Мынау күні бойғы жүрісте құлағын тескен, көп елдің, көп ауылдың көмекейін аспанға тосып құйқылжытқан зарлы әуені мұның жүйкесін әбден-ақ жұқартса керек. Алғашқыда мұның бәрін қызық көрген баланың тап осы кеште мұндай күйге жетерін болжамағаны қай жағынан бақыласаң да ақиқат еді.

	Қалың аттыны қапталдай жеткен Бектұрған бір жайдан ағасына жақындауды қаламады да. Көз жасымды көрсетіп алармын деп сақтанғаны емес, мынау шеру үстінде көз жасы кімде жоқ дейсің, тап қазір Ескелдінің өзінің де бетінің алды дымқыл шығар-ау, әрі күн еңкейген алакөлеңке шақ, кімнің жүзін кім байқап жатыр, әрі оған тесіліп қарауға да мұрша жоқ қой. «Ауыл қайда, үй қайда, бәрінен ажырап, саяқ жүрісің не, сенген қойым сен болсаң, күйсеген аузыңды...» деп, ұрса ма деп те қауіптенген жоқ. Бектұрғанды ағасына жақындатпаған басқа нәрсе еді: сергек бала ел басшысы – ағасының күлге айналып кеткен ажарын алыстан-ақ анық мөлшерлеп, тап қазір арсаландап алдын кес-кестесем, «мына сиқыммен ең кіші інім, ең үлкен шаңырақ иесі дейтін Бектұрғанымның жас жанына жара салдым-ау» деп одан сайын іштей үгітіліп кетпесіне кім кепіл? Міне, жас бала сол жағын қаперіне алды. Ағасының жан күйзелісін одан сайын ұлғайтып жіберуден сақтанды. Жай білуге басқа ағалары да бар ғой. Әзірге осылай қапталдаса жүріп, мына қалың әскерді бақылайын деді. Жаңа ғана көзінің алдын жас жуған бала енді осы жақтан қызық іздеп, жанарын жалт-жұлт еткізіп осылай сұқтанды.

	Байқаса жылау-сықтау жоқ болғанмен, бұл жақта да қасірет атаулы молшылық екен. Әскердің орта тұсында көптеген жаралы жауынгерлердің атқа көлденең өңгеріліп келе жатқанын көрді. Олардан тым әлсіз, үзік-үзік ыңырсыған үндер де шығады. Бұл Бектұрғанның төбесіне тағы бір тоқпақ болып тиді. Себебі қазақ қосындарының осы екі күннің ішінде жаумен қоян- қолтық айқасқа түсіп үлгергенін бала дұрыстап естімеген де еді. Мұның көңілге түйгені «арттан қару-жарағы күшті қалың жау тықсырып келеді» деген сөз ғана. «Байтал түгіл бас қайғы» дегендей бұл енді өз ағаларын түгендемекке айналды. Ағасы Ескелдінің өңі күлдей болып келе жатуы соларға байланысты шығар деген күдік те көкірегіне инеше қадалды.

	Бектұрған әскердің бергі қапталында тепеңдесе, арғы теріскей жақ қапталдан қап-қара құйындай болып түйдектеліп, төрт-бес баран атты атылып келеді екен. Олар алдыңғы жақтан Ескелдінің тұсына жете бере аттарының мойнын қайырып сындырып жіберердей әрең тізгін тарта тоқтасып, қолбасыларға қарап айғайлап шуласып кеп берді. Тап осылардан үлкен бір кінә кеткендей өңештерін кере айғайлайды. Олардың даусы қаншама қатты шыққанымен Бектұрған түгіне түсінген жоқ.

	– Желден жүйрік жануарды әлден жаудың айдауына беріп оларға не көрінді?

	– деп Ескелді қарсы дауыс көтерді. Төрт-бес баран атты қайта шуласты. Бектұрған енді ғана олардың сөзін ажырата бастады. Осы Ескелділермен ауылдас Шақа деген адам бар-ды. Оны Бектұрған жақсы танитын. Өзімен қатарлас баласын да жақсы біледі. Түнеугүні Құлсары өлгенде жылқышылар қосында түнеп жатқан Ескелдіні шақыра келген сол Шақаның баласы болатын. Міне, сол Шақаның, тағы бірнеше қоңсыластың жылқылары жаудың қолына түсіпті. Желден жүйрік жануарды ысқыра қуып, қара үзіп кете алмаған себебі жақында ғана піштірілген тай-жабағылар жарты күндік жүрістен арыға жарамапты.

	– Малымыздың іші-бауырына пышақ тиіп, еліміздің сиырдың бүйрегіндей бөлшектеніп жатқанын аңлап, бүркіттің көзіндей көзі бар зұлым жаудың дәл шағында бізді отқа сала қойғанын қарамаймысың? – Бұл Қабан жыраудың сөзі. Бұл да жүйкесі тозғандай шаңқылдай сөйлейді. Қолбасылардың ешқайсысының басында қызығарлық хал жоқ екенін осы сөзден-ақ байыптауға болатын еді.

	– Қашқан жауға қатын ер демей ме? Мұның бір қайраны болмай ма, ағайындар-ау? – деп, жаңағы төрт-бесеудің біреуі алабөтен сұңқылдады.

	– Бұл шегінісіміздің аты не, Көкше теңіздің суына батып кетпейміз бе? – деп екіншісі заржақтанды.

	– Балапан басына, тұрымтай тұсына деп, әркім өз басын ойлаймын деп, суырдайын күн кешкен заманда һәммасы осылай болмақ, туысқандар! – Бұл суырылған Тәттібай мерген еді.

	– Ел еңсесін одан сайын езгілеп, бізге не жорық, мерген аға? Бір түйір болса да жігер беріп, ақыл таппай сансырағанда арқа сүйер ел асқары болуға неге талпынбаймыз? – Бұл ат жүрісімен одан әрі теңселген Ескелдінің аузынан шыққан сөз.

	Томырылған Балпық, Құлжан батыр және басқалар әзірге жақ ашқан жоқ.

	Сол жүріс бұзбаған күйі тепектеп барады.

	Тек ымырт үйірілер шақта ғана әркім өзді-өзінің жеткен жерінде тізгін тартты.

	Бұл түн ұйқы көретін түн емес еді. Бектұрғанның ендігі бар арманы өз ауылдастарын табу. Бірақ оны мынадай тас қараңғылықта қалай табады? Ағасы Ескелдіге жақындаған жоқ. Оны даусынан танып, алыстан торуылдап, әр-әр жерде теңкиген ши түбірлеріндей жамбастай құлап қирап жатқан жауынгерлердің ара-арасында шауқар атты жетекке алып жүрді де қойды.

	Ескелдінің даусы ауық-ауық үзіліп-үзіліп естіледі. Қараңғылыққа көзі үйренген Бектұрған ағасына әр түрлі адамдар бірінен соң бірі келіп, әр түрлі бұйрық алып, жан-жаққа бытырап жатқанын әбден-ақ біліп тұр. Оған жақындап, өз аулының қай бағытта екенін сұрап жүрсе, қас масқарашылық емес пе? Керісінше, ол бұдан сұраса құдайдың жөні ғой. Өзінің азаматтығына үлкен мін боларлық осы жағдайдан қалай шығу керектігін көп-ақ ойлады, бірақ ақылы жетпеді, ақыры ер-тоқымын жастанып, мынау жауынгерлердің қан ортасында түнеп шығудан басқа амал жоқ деген қорытынды жасады. Бұл бір жайдан жас баланың көңілін өсірерлік ерлікке пара-пар сияқтанып еді, байқаса мұның да бір ащы дәмі бардай, Бектұрған көзіне тікенек қадалғандай тап осы күйде өзінің жай жатып, жай тұра алмасын сезді. Бірақ не шара, әлден уақытта бұл шауқар аттың ерін сыпырмақшы еді. Тап сол заматта Ескелді жақтан құлағына майдай жаққан бір әйелдердің даусы жетті. Тіпті олар «Бектұрған, Бектұрған» деп, мұның атын атады.

	«Одан қай мөлшерде көз жазып едіңдер» деп Ескелді де сұраққа алып жатыр. Екі әйел жағаласа жауап берісті. Апырау, мыналардың біреуі өзін шарқ ұрып іздеп жүрген жеңгесі Ақжәмиләнің даусы ғой. Жас баланың өмірде бүйтіп ешкімге іші жылымаған шығар. Ендігі қимылына көз ілескен жоқ, ер үстіне қарғып мініп, жолында ошарылып жатқандарды қаға-маға солай қарай бастырмалатты.

	– Жеңеше, мен мұндамын ғой! – деп, бұл сылқ-сылқ күліп, қараңғылықтан шыға келгенде Ескелді қасындағы әйелдердің тілі байланды.

	Сылқ-сылқ күлетіндей мұндағы қайдағы тасыған көңіл-күй дейсің, тек қараңғылық бүркемелеген жүзімде ойран-асыр қуанышты рең бардай тасыраңдасам ел басшысы – ағайыма қарлығаштың қанатымен су сепкендей медеу бола ма деген балалық ой-пиғылынан еді. Сөйтіп, өзін-өзі зорлап, өтірік жырқылдаған үн шығарды.

	– Жаным, сен қайда жүрсің? Сені жоғалтып алдық қой деп мына жеңгелерің ұлардай шулап кеп тұр ғой! – деп, бұл шақта аздап даусы қарлыға бастағанға ұқсаған Ескелді бетін бері бұрды.

	– Мен Аю ағаның қасында болып, ол кісіге қолқабыс еттім ғой.

	– Бәсе, Бектұрғаным сөйтсе керек-ті.

	– Апырау, бізді бір ауыз сөзбен хабардар етсең нең кетеді? – деп, күні бойы жаны шыжғырылған Ақжәмилә безек қақты.

	Бектұрған ендігісінде үндемей құтылды. Бұл енді осы екі әйелдің соңында кетті. Ақжәмиләнің қасындағы еркекше киініп, тұлпар ат мінген екінші әйел – андас Құлжаның зайыбы – әлгі атышулы Дарабоз болатын. Бұл қиыла сұранғанмен Ескелді мұны бүгінгі жорыққа қоспай, заты әйел, әлдеқандай күнде бөгде қажетке жарар деп, арттағы ел ішінде қалдырған.

	* * *

	...Бұл ұлы шерудің үшінші күніндегі басты оқиға – жаудың қазақ қозғалысының алдын орап алғаны белгілі болды. Олар жай орамапты, көп елдің күні бұрын сақтық ойлап, төменге, су аяғы құрдымға қарай қуып кеткен жер қайыстырған қалың жылқысын айдап алыпты. Енді мынау казақ жұрты, байы бар, кедейі бар тар лақатқа кірмей-ақ, мынау жарық дүниеде-ақ өзара теңесіп, астарындағы бір-бір бұт артарларымен-ақ қалғаны анық еді. Бұл шамадан тыс қорлыққа қазақ қолы қалай шыдасын, ұрандап қалың көшті айнала шауып, жылқы қуғандармен бетпе-бет келуге жанталасты. Ескелді, Балпық бастаған әскер сол қолды болған мал соңындағылардың сілтеуімен теріскейге, өздері біраз ұзаңқырап кеткен Қараталдың жағасына қарай едәуір жер шалды. Бара- бара кіндік қандары тамған атамекен – ұлан-асыр кеңістік бұларға тас бауыр тартып, жәдігөй көзбен қарағандай әсер етті.

	Ең алдымен ақыл тоқтатқан Ескелді еді.

	– Әй, Балпықжан, «мал – жанның садақасы, жан – ардың садақасы» демеуші ме еді, осы біз қайда ұзап барамыз? Мал үшін артымыздағы қызыл қарын, жас баланы отқа тастап кеткеміз жоқ па?

	– Менің де сондай күдігім бар, би-аға. Тез қайтқан жөн болар.

	Бұлардың қатарында Қабан жырау, Тәттібайлар жоқ еді. Жылқы қуғандар аса мол қарулы топ дегесін, мына әскерді Ескелді мен Балпық алды-артын ойлап жатпай екеуі ғана бастап ала жөнелген. Енді қайтсін, тап қазір Ескелдіде бас дейтін бас жоқ, кешелер бүкіл ел қозғалысы мұның кішкентай інісі Бектұрғанды қалай есеңгіретсе, бұл жолғы қалың қалмақ шабуылының арыны мен айбаты, сын-сықпыты тәжірибелі жауынгер санатындағы Ескелдінің өзін де сондай мең-зең күйге түсіріп еді. Ал Балпық қайтсін, мұның да санасын қара тұман басыпты, әрі бір жайдан өзінен жасы үлкен көргені көп Ескелдіге алаңдап есі кетіп жүр.

	Бұлар босқан жұртты қайта қуып жетті.

	Алдарына мал салып қайтады деген әскердің жалаңтөс өздері ғана жеткенін көргенде Аю ер үстінде аш күзенше бүгіліп, еңкілдеп жылады. Қабан жырау да көңлі босауға шақ қалып еді, тек ағасының халін байқап, тың күш тапқандай бұрқ етті:

	– Құдайдың бір салғаны бар шығар, көрсетпе көз жасыңды, – деп, қыр көрсете сөйледі. Аю өзінің кеше ғана Байбек шалға айтқан сөзін өз басы енді інісінен естіп тұр. «Мынадайда жыламасқа ерік қайда, Байбек шалға бекер-ақ зекіген екенмін» деп, Аю көз жасын қолының сыртымен сілкіп тастап, іштей үгітілді.

	Шерудің төртінші күніндегі басты оқиға – қазақтардың осы шоғырының басы көбейді.

	Қазақтардың бұл алғашқы шоғыры әзірге аяқты малдың үстімен жылжыса бұларға қосылғандар жаяу-жалпылап келіп, тұнық суға күмп берген лай судай көштің түрін өзгертіп жіберді. Бұлардың біразы бейқұтшылық заманда өз ағайындарының арасынан бөліне көшіп, ауа жайылып, іргесін алыстатып жүрген жалайырдың біраз саяқ жұрты еді. Қалғандары Іле өзенінің өрінде Қараталмен екі ортада жүгірген аңның кенезесін кептіріп, өзегін өртейтін ұлан- байтақ Мойынқұмның түстік бөлегін жиектеген қыстаулары бар албан-суанның елі еді.

	Қазақтар жалпақ-жалпақтанып жатқан құмды өлкелерге атау қойғанда аса талғампаздық көрсетпейді. Мойынқұм атаулы құмды кеңістік аталмыш екі өзеннің ортасында ғана емес, Іле өзенінің түстігінде де бар. Осы мол сулы дарияға құятын екі өзен – Күрті мен Топардың арасында сол Ілені бойлай өзара жарыса біткен екі өлкенің бірі – Тауқұм да, екіншісі Мойынқұм аталады. Ол ғана емес, Қараталдың екі қапталындағы Іріжар, Жалқұм, Үлекқұм, Бестас сияқты атаулар да қазақтардың атының тұяғы тиген жерлердің біразында қайталанып отырды. Аңыз бен тарихта кейде жер мен жердің, оқиға мен оқиғаның, заман мен заманның шатастырылып жататыны осындай жер атауларындағы талғамсыздыққа байланысты болса керек.

	Ал мына жалайыр, албан, суан қатар қыстайтын Мойынқұм түйенің мойнына ұқсайтын иректері көп болғасын да әлдекімнің жеңіл аузымен солай аталып кеткен шамасы, әйтпесе адам мен малдың бір ғана мүшесі есепті мойынға теңей салатын кішкентай дүние емес еді. Себебі осы Мойынқұмның өзі әрқайсысының өз атаулары бар бірнеше бөліктерден және тұратын.

	Осы төртінші күнде Бектұрғанды таңырқатқан және бір оқиға болды.

	Тым мазасыз жаратылған бұл онда-мұнда су ішіндегі балықтай жүйткіп, өз аулының көшінен тағы да көз жазып еді. Ол ғана емес, азын-аулақ жүз таныстары бар, андыздап, аңырап-боздап келе жатқан бүкіл ауыл-аймағының да қайда қалғанын білмейді. Сондай адасудың арқасында сырттан жаяу-жалпылап келіп қосылғандардың ең алдыңғы легінің қара толқынына тап болды. Қара толқын мұны басып-жаншып кете жаздады.

	Соңғы екі күнде аспаннан күн шақырайып, құмды өлкені ысытып-ақ жіберіп еді. Бектұрған мынау сырт елдің адамдарын осындай шақырайған күн астында жақсылап бақылай алды. Жас бала мұншама елдің қарақұрым болып, шет-шегі жоқ құла дүзде бұлай жаяу сабылғанын бұрын-соңды көрген жоқ еді. Қазақ қайда жүрсе де, аз болып топталса да, көп болып бас құраса да сом тұяқты жануарлардың жалына жармасады ғой. Ол аздық етсе, маң-маң басқан түйелердің екі өркешін аядай ұяға айналдырып жіберіп, тербеліп беретіні және бар. Тіпті ол да жетпеген күнде өгіз бен сиырды да көлік етеді.

	Ал мынау қалың қазақ ол дағдылардың бәрінен бір-ақ күнде жаңылып, аяқты мал атаулыны тәрік етіп, жаяу шұбырыпты. Және бәрі ашық күнге қарсы айбат шеккендей ашкөзденіп, сақал-мұрттары отқа тигендей өртеніп келе жатқанға ұқсайды. Түс дейтін түс жоқ, күлге айналып кеткендей. Киім киістерінде де береке көре алмайсың. Бірен-сарандарының ғана иыққа ілген шапандары бар, көбісі тіпті іш киімдерімен, кенеп шалбарларымен ғана, сауыс-сауыс болып былғанған жейделерімен ғана келе жатыр. Ал әйелдерінің түрін атап сұрама, айтуға ұят-ты. Әйелдердің бәрінде дерлік бір-бір баладан бар. Біразы арқаланып, біразы екі қолымен төсіне жабыстырып алған. Еркектері де солай, екі қолға екі бала ұстағандары да байқалады.

	Бектұрған оның үстіне жаяу адамдардың мұншама жүрдек болғанын да бұрын-соңды көрмепті. Бұлар тіпті алды-артына қарамай жосылған аттылы-түйелі адамдардың өздерін қуып жетті ғой. Ескелді бидің кіші інісі бұлардың ішінде әбден жасы келген кәрілердің жоқтығына ғана зер салмады. Егер олардың қайда қалғанын білсе, жас бала тіптен шошынар еді. Бірақ бұл үшін шошынатын да нәрсе жеткілікті еді.

	Жаяу тобыр бұларды бір бүйірлеп лап қойғанда ең алдында өңмеңдеген ашқарақ көзді, шекпенсіз біреудің екі қолы Бектұрғанның шауқар атының шылбырына жармасты:

	– Әй, бала, аяғыңда етігің бар екен ғой, атыңды бере тұршы, – деді. Бектұрған «аяғымда етігім болса мен жаяу қалуға тиіс пе екем» деген сөзді айтпақ түгіл ойлап та үлгерген жоқ, ер үстінен қалай ауып түскенін өзі де білмей қалды. Көзді ашып-жұмғанша жаңағы шекпенсіз неме тықыр желкесінің шұңқырын көрсетіп, шауқар аттың үстінде кетіп бара жатты. Енді бір қас- қағымда Бектұрған арттағы қалың нөпірдің аяғының астында таптала жаздады. Тез ес жиған бала аяғын жаңылыса басып, сүріне-қабына ағынға ілесе жөнелді. Қанша айтқанмен аяғының желі бар жас қой, бұл да жаяулап ешкімнен қалыспас еді, тек бірнеше күндік ат үстіндегі жүріс мұның екі санын кеспелтек ағашқа ұқсатып, қатырып тастаған екен, оны икемге келтірудің өзі біраз күшке түсті.

	Шауқар атты мініп кеткен неме ол жануармен бірден тіл табыса алмады ма, әлі ұзап кетпепті. Бектұрған өзінің алдына түскендерді бұзып-жарып солай қарай ұмтылды. Енді бір сәтте оған жақындап та қалды. Тағы бір-екі адымдап жүрісін тездете түссе, шауқар аттың күміс жалатқан үзеңгісіне қолын да іліктірер еді. Бірақ сол кезде әлдене Бектұрғанға беттен қаққандай әсер етті. Шауқар атты иемденген неме шынында жалаңаяқ екен. Баланы тосылдырған ол да емес, ер үстіндегі адам шауқар аттың қос бүйірінен жалаңаяғымен қаққылағанда бұл анық көрді. Табаны адам айтса нанғысыз аппақ екен. Мұндай ақтабанды көрсе Бектұрғанның көзі шықсын. Ақ болғанда тіпті адамның көзін қарықтыратындай.

	Тамылжып аңыз сөйлейді, таңырқатып тарих сөйлейді. Аңыз дегенің шанақты қобыз ұстаған ақындай бәрін әсірелеп, боямалап, асқындырып төксе, тарих, керісінше, күйі кеткен кәрідей көмекейі бірде ашылып, бірде бітеліп, булығып, білгенін там-тұмдап шығарып, үздіктіріп ыңыранады. Сол тарихтың өзімен жасты, не оның өкшесін баса дүниеге келген көне қолжазбалардың шаң басып сарғайған беттері мың жасаған кәрінің жүзіндей өзіне ұзақ телміртіп барып, оннан-мұннан сыр ұшығын шығарады. Ықылым замандардан талмай жетіп тұрған жел ызыңы, су сыбдыры тағы бар. Сан ғасырлық қайғы мен қуанышқа, дауыл мен тыныштыққа еті үйреніп, бәріне күпті болған асқар таулар мен сайын далалардың ішке бүккенін және қайда қоярсың? Осылардың бәрі қосылып, бізге жеткізген бір шындық – қазақ халқының есінде «Ақтабан шұбырынды, алқакөл сұлама» деген атпен сақталған 1723 – қоян жылындағы қалмақтар шабуылы жер шұрайы Жетісудың өрінде, Іле мен Қаратал өзендерінің екі аралығындағы бас-аяғы жоқ салқар жазықта осылай басталып еді.

	* * *

	Су аяғы құрдымға босқан қалың елдің қан ортасында адасқан Бектұрған осылай да, мұнымен тұрғылас, сонау өз аулының жұртында жетім қояндай шоқиған жанбай Бұқпанбет шалдың баласы Шопабайдың басындағы хал мүлдем басқаша еді. Ит кеміргендей аядай тұста әкесінің бұтын екі тәулік күзеткенде көкжиектен қылтиған қос қара – бірі үлкен, бірі кіші өз ауылдастары екен. Оларды танығанда Шопабайдың құр иегі кемсеңдеп, дауыс шығаруға да шамасы келмеді.

	Үлкен кісі – қаба сақалды, шүңірек көзді, мол тұлғалы Баймұрын бірден үстіндегі ала түйе жүн шекпенін шешіп, Шопабайдың мұз болып қатқан денесін орады. Бала дегенмен сірі жанды екен, мынадай күйде қалай ғана мынау пәни тіршіліктен біржола тайып кетпегеніне әккі Баймұрынның өзі танданды:

	– Жарығым-ай, әкең Бұқпанбетке тартқансың ғой. Бұл Бұқпанбет қайыңның безіндей мықты адам еді ғой. Әне, темір топшылы жау соққысы ғана сөйте алды. Жау соққысы ғана сөйтті. Әйтпесе анау-мынауға бұл кісі шарт сынбайтың адам еді. Сен де соған тартқансың. Мен көзі қарақты адаммын ғой. Біліп тұрмын, жаным, сенде әкең Бұқпанбеттен дарыған қайрат бар. Әйтпесе, мына қалпыңмен, мынадай сұмдықты көрген балалық шамшырағыңмен не әкеңнің соңынан кетіп, не сені жын-шайтан ілестірер еді ғой.

	Шопабайдың аузына құрт, ірімшік тосып еді, екі күндік жылау-сықтаудан жағы қарысқан баланың оны шайнап жеуге шамасы келмеді. Сосын Баймұрын қасындағы жігітті жұмсап, су тауып, құрт езіп ішкізді. Там-тұмдап, тамшылап аш өзегіне жеткен қышқылтым сұйық баланың бетін бері қаратты. Суық ішімдіктің өзі ыстық сорпадан әрмен бойын жылытты.

	Шопабайдың өз көрген-білгенін айтпаққа, не ауыл ортасын мұншалықты күлді-көмеш еткен жау ұсқыны жайында сұрап білмекке талабы бар еді. Оның сыртында әкесі Бұқпанбеттің ұлы денесі қайда екені туралы сауал да ет- жҮрегiн сыздатып барады. Тіл болса айтары да, сұрары да көп-ақ, тек жағы құрғыр жансыз ағаш сияқтанып, жөнге көнер емес. Түйе жүн шекпенге оранған күйі Баймұрының шүңірек көздеріне сазарып қарағаннан басқа түк бітірері жоқ. Бірақ бір игілігі сол Баймұрынның өзі ағытылып тұрған сөзуар адам екен. Жұмбақтатып, борандатып, біраз жайды Шопабайдың құлағының түбінен өткізіп те жіберді. Тек Шопабай әлі де толық есі кіріп үлгермегесін бе, жоқ, балалығынан ба, оның айтқандарының бірінің де байыбына бара алмады. Топан су басып өткендей айнала дүние қалпынан біраз нәрсені ұқсам, көкірекпен қабылдасам деген ынта-ықыласында шек жоқ, бірақ, амал не, мынау үлкен кісі тым алыстан орағытып, әңгіме көкжиегін болжатар емес. Кейде Шопабайдың екі құлағы тас бітеліп қалғандай ызыңдап ала жөнелетінін қайтерсің. Ондайда Баймұрынның сақалды иегі бұған ұйықтап жатып түс көрген адамдай үнсіз жыбырлап тұрғанға ұқсайды.

	Шопабайдың құлағы қайта ашылған бір тұста Баймұрын Ескелді мен Балпықтың есімдерін сап еткізді. Сонда ғана кеудесіне енді-енді жылылық пен әл кіре бастаған жас бала өзгеше елең етіп, сөз мәнін қайтсем де ұқсам деген балауса қайратын барынша жиып бақты.

	Мұның да көмегі бірден тимеді. Баймұрын Шопабайға әжептәуір таныс адамдардың есімдерін атағанмен бала зердесіне лайық ұғымдардың төңірегіне ат ізін сала қоймады. Тек бара-бара Шопабай әлденелерді байыптай бастады.

	Мұның ішкі үмітіне сай Баймұрын Ескелді, Балпықты қасиеттеп тұрған жоқ, қайта қатаң айыптап тұрғанға ұқсайды. Жаңсақ естідім бе деп, қанша құлақ түргенмен, бұл болжамы теріске шықпады. Бара-бара тіпті айқындала түсті.

	Баймұрын қаба сақалды иегін нан шайнағандай малжаңдатып, сөзді тіптен үдетті. Шүңірек көздері тап сол Ескелді мен Балпықта кеткен кегі бардай суық жылтырап, алысқа қарайды. Қас-қабағынан да дір-дір еткен ызалы кескін танылады. Баймұрын атаған жалайыр қолбасыларының есімдері, әсіресе, түнеукүні Қаратал өзенінің жағасында мұның жанын ала жаздаған екі бірдей құныкерден құтқарған Ескелді тұлғасы Шопабайдың суық шала қоймаған ішкі тереңі үшін қаншама ыстық көрінгенмен, түйе жүн шекпеніне орап, әрі құшағына қысқан үлкен кісіге наразылық білдіруге шамасы жоқ еді. Тек ендігі әуселесі бұл өзіне қамқорлық еткен адам ол қолбасыларды не күнәсі үшін жазғырады, соны білмектің айналасында болды.

	Баймұрын Балпықтың әкесі, пайғамбар жасындағы Дербісәліні де, Қабан жырауды да жайқап өтті. Тағы бір адамдарды да атады, бірақ өзіне таныс болмағасын ба, іші әлем-тарқы бала олардың есімдерін ұстай алмады.

	Баймұрын Шопабайды құшағына қысып самбырлап тұрғанда оның қасына ерген жас жігіт атын жетектеп, қыстаудың орнын жаяу аралап кетіп еді. Мұнда да көбісі жер тамдар, тек ерте шыққан көктемге орай қос тігіп, қалқа жасап, аяқтарын сәл көсіле бастаған елдің сұрқы бар еді. Міне, сол қыстау орны қазір әлем-тапырығы шығып, адам танымастай өзгеріп кетіпті. Жас жігіт әлдебір қалдықтарды аяғымен тепкілеп, аударыстырып көріп, асықпай кезіп жүрген. Әлден уақытта ол жерден алтын тапқандай қуанғанға ұқсап, қол басындай қарайған бірдемені көтеріп:

	– Аға, мынаны қараңызшы, бір түрлі нәрсе, – деп, аяғын жеделдете басып, бастырмалата сөйлеп, Баймұрынның қасына келді. Темір ме, жоқ басқа ма, әйтеуір қандай да бір берік заттан жасалған, түр-нұсқасы ешбір бұйымға ұқсап болмайтын, тек отқа күйгені анық сап-салмақты нәрсені Баймұрын да ұстап көріп, сұңғыла неме қайта ағытылды:

	– Міне, айттым ғой, осы, осы, тап осы, қалмақтар оттың күшімен бізге осындай темір шоқтарды атты ғой. Мен көзіммен көрдім. Мен Ескелді мен Балпықты неге жазғырып тұр дейсің? Осындай апандай ауызды ошақ темірге ұқсаған тажал қаруы бар қалмаққа қарсы қол жиып, әскер құрап, Ескелдінің не жыны бар еді деймін. Онан да дәм-тұзымызды алдына тосып, жатып жастық, жайылып төсек болып қарсы алсақ қой, көресіміз бұдан көп болмас еді. Қайта құдандалы елдей, нағашылы-жиенді туыстардай араласып-құраласып кетер ме едік. Құдайдың салуын қарамаймысың. Қайыңның безіндей мықты Бұқпанбеттің ұлы денесі әнекей не болды? Қалмақтың осындай темір шоқтары дәл тиіп, бөлшектеніп қалғасын, бет-бетіне қасқыр сүйреп әкеткен ғой. Әй, әй, Жылгелдінің баласы-ай, жаныс Төле бидің жиен немересі-ай, астамшылық етіп, қара халықты осындай соққыға ұшыратып алдың-ау. Балпығың анау, жау қалмақтың ордасына барам деп, тұпа-тура осылай қарай із салып келіп отыр. Ерте замандарда қалмақ дегенің Сарыарқамен сандалушы еді де, тигенін алып, тимегенін қалдырып, келген ізімен кері қайтушы еді. Ал енді келіп бас салды. Онсыз да қаны қарайған дұшпанның қытығына тигесін оның у мен зәрін жиған соққысы да осылай қатаң болады да. Пайғамбар жасындағы Дербісәлің анау, баласы Балпықтан әрмен әпербақан.

	– Сонда, аға, мынау тиген жерін өртеп кететін добалдай бірдемелер болды ғой, – деп, жас жігіт әлі де қол басындай қарайған нәрсені айналдыра қарап, көз құмарын қандыра алмай тұр.

	– Өртейді ғой, өртейді ғой, сонысымен жаман болып тұр емес пе? – деп, Баймұрын бірте-бірте тіптен күйіне келгендей одан әрі сарнап берді. Тек пұшпақ бөрікті, қысқа шапанды, сақал-мұрты жаңадан тебіндеген жас жігіт таңырқаған даусын қаттырақ шығарып, оның сөзін бөле берді:

	– Бәсе, мына қыстау орнын аралап көріңізші, қара жерді тура ит кеміргендей әр-әр тұстың топырағы шығып жатыр. Сол топырақ та күйген, өткен жылдан қалған дымқыл шөп, қурайлар да күйген. Бұл бір сұмдық нәрсе болды ғой, аға.

	– Апырау, мен үш күннен бері нендей зар төгіп келемін саған? – деп, Баймұрын кәрі теректей шайқатылды. Құшағындағы Шопабайды жығып ала да жаздады.

	Шопабай Баймұрынның мына соңғы сөздерін түгел ұғуға жарады. Ескелді, Балпықты не үшін жазғыратынын да анық топшылады. Егер тап қазір Шопабайдың орнында естияр үлкен адам болса, оның қазіргі күйін соңғы екі күннің ішінде шашының жартысы ағарып, өзі он, тіпті жиырма жасқа қартайған шерменде деп сипаттауға болар еді. Бірақ бұл қанша айтқанмен бала, шашы да ағарған жоқ, өзі де қартая қоймады, оның есесіне бұған дейінгі балауса іш дүниесі қара тастан әрмен қап-қатты шеменге айналды. Басындағы мынау дүниеге деген наразылық ол іштегі шеменнен он есе қатты, сом балғамен ұрып, ұшқын шығарсаң да былқ етпейтін тіптен бір дүлей дүниенің көз көріп, құлақ естімеген қатыгез бөлшегіне айналды. Есейіп, табиғи күш-қуатын бойына түгел жиған күнде де ол наразылыққа қайыру беруге, басшылық етуге Шопабайдың өзінің де шамасы келместей. Ал қазір бала күйінде ол наразылық мұның еркінен тіптен тысқары тұр.

	Ескелдінің, Дербісәлінің, Қабан жыраудың кімдер екенін Шопабай ес білгелі естіп келеді. Әкесі Бұқпанбет ертеректе Дербісәлімен үзеңгі қағыстырып, ойға- қырға бірге шапқан күндерін талай жыр қып айтқан. Дербісәліні тіпті лауазымды хан тұқымдары кеңесші етіп ертіп жүрген күндер де болыпты. Соның бәрін сыздықтатып тісінің арасынан шығара отырып, Бұқпанбет баласына Дербісәлі жайында сөздің ең бір нәрлісін, шұрайлысын аямай төкпелетуші еді. Мұның ұғымында Дербісәлі де, Ескелді де хан тұқымдарындай сүйегі асыл адамдар. Солай бола тұра Шопабайдың мынадай шақта оларға теріс қарап, Баймұрын жаққа жалт беруге ыңғайы бар еді.

	Ақыры бұлар төмен қарай қозғалды. Денесі былқ-сылқ Шопабайдың ер үстінде жалғыз отыра алмайтын қаупі болды. Баймұрын баланы алдына алып, оның атын жас жігіттің жетегіне берді. Тап осы күйде олар ақ жауынға ұрынып, екі түн жолай кездескен, бұл да жау аяғының астында тапталған қыстау орнындағы төбесі бұзылмаған жер тамдардың бірінде уақыт өткізді. Ақыры жауын басылып, жүріп кеткен су да тоқтап, жол аяғы ашылғасын, үшеуі үш атпен бүлкектетіп, төменге қайта беттеді. Баймұрынның қасындағы жігіт садақты жақсы тартады екен, құс, қоян атып жеп, бұлар төпелеген жаңбыр астында, жер тамның ішінде кәдімгідей бірнеше дүркін сорпа жасап ішкен.

	Сөйтіп, іштегі шемені демесең Шопабай әбден-ақ бойын жиып еді. Қазір ер үстінде былқылдамай-сылқылдамай жақсы-ақ келеді. Әрі осы екі күн, екі түннің ішінде онсыз да тесік қаптай ағытылған Баймұрынды одан сайын әңгімеге тартып, көп сырды ұқты.

	Баймұрын жоғалған мал қарап жүріп, қалмақ әскерлерінің үлкен тобына ұрынып қала жаздапты. Тап сол шақта сәті түскен істей бұл олардың апан ауызды үлкен бір дүлей пәледен қазақтарға қарай доп атқанын жақын жерден өз көзімен көріпті. Өтірік пе, рас па, айтысы солай. Және де Баймұрынның пікірінше, анадай қаруы бар қалмаққа енді қарсы шықпақ жоқ, тек әкең жақсы, шешең жақсы деп, айтқанына көніп, айдауына жүріп, атадан балаға ұласатын қалмақ пен қазақ арасында мәңгілік достық орнатудан басқа амал қалмапты. Басқасын құдайдың өзі де хош көрмейтін сияқты.

	Баймұрынның айтуынша, бұлардың ауыл-аймағы қалмақтарға өз еркімен берілсе керек. Қазір төменде олармен ауыз жаласып, аяқ-табақ араластырып, той-тойлап жатқандай-ақ. Бұл үш салт атты солай қарай келеді. Ескелді, Балпық атты қолбасылардың қарауындағы қалың ел де осылай төмен қозғалғанмен екі ортада бір жарым күндік жолдай қашықтық бар еді. Ондағы қосы ауған жұрттың халінен бұлардың хабары жоқ. Тек Ескелді, Балпық қосындарының маңдайы тасқа тиіп, сағы сынып, үлкен шығынмен кері шегінгенін ғана біледі. Ал арттағы ел қайтті, ол жөнінде Баймұрын өз түсінігімен қалды. «Қайтушы еді, қалмақтарға берілді де, тек ел мен ел қосылғасын анау қолбасылардың күні не болды екен, қалмақ қонтайшысы аса кешірімпаз болмаушы еді?»

	Баймұрындар алғашқы күні көп жер ұта алмады. Себебі алдарынан бір ат ойнақтатып, ерсілі-қарсылы шапқан азғантай қалмақ тобын көріп, бой жасыра тұруды жөн көрді. Кім білсін олардың кім екенін, айдалада кездескен әлдекімдер деп жетіскен немелер бұлардың кеудесіне көк сүңгіні бойлатып кетіп жүрмесін.

	Сөйтіп, бұлар тағы бір күн, бір түн аялдады. Екінші күнгі таңертеңгілікте алдан бір түтін түтеткендер көрінді. Оларды айналып өтуге тура келді. Жолы қиын бір қалың шеңгелді тұстарға тап болып, аттар аяғын дұрыстап баса алмады. Ақыры жол тауып шығудың машақатына ұшырады. Тек үшінші күні ғана бұлардың бағыттары да, жүрістері де түзеліп еді. Ел мен ел табысып, қазақ пен қалмақ боп қауышып жатқан тұсқа жеткенде ғана бұлар майқан шегетіндей көрінген. Әлі де жағы қарыса қоймаған Баймұрынның айтуынша, әрі жас бала Шопабайдың қабылдауынша солай.

	Және Шопабайдың ұғуынша мұның аулы, басқа да біраз ауылдар сияқты қатты шабылғанмен тегіс қырыла қоймапты. Сауға сұрап, қалмақтардың алдынан шыққан төмендегі елдерге біразы аман жетіп, қазір солардың ішінде сияқты. Міне, Шопабай еңғұрмаса солармен жүздескісі келеді. Өзін өлі мен тірінің арасынан алып шыққан Баймұрынға деген разылығында шек жоқ. Әрі ақыл-ойы қалыптасып үлгермеген жас бала бұл кісінің өнегелі сөздерін, насихатын санасы түгіл, қанына да сіңіріп үлгергендей.

	Баймұрын мен оның қасындағы жас жігіт сол төмендегі елдің, қалмақ жағына бірден тайқып шыққан біраз ел басшыларының тапсыруымен жоғарыда шабылған ауылдарда тірі қалған, адасқан, саяқ жүрген мал-жан бар ма деп, шолып қайтуға шыққан адамдар еді. Бұлар бір ғана Шопабайды тауып келе жатыр. Соның өзінде аса көп уақыт жоғалтты. Ал алда тағы не күтіп тұр, оны бір құдайдың өзі білсін.

	Үшінші күнгі жүрістің түс әлетінде бұларға алдан қалың шоғыр көрінді. Баймұрын тағы да жалтарып кетудің қамын ойластырмақ еді. Пұшпақ бөрікті жас жігіт сабырлылыққа шақырды:

	– Мынау өзі әскерге ұқсамайды ғой. Тым момақан шеруге келіңкірейді. Үрке қашпай сәл аяңдасақ қайтеді? Астымызда атымыз бар, мына баланың да қазір халі жаман емес. Азар болса қашып құтылармыз.

	Шопабай да жігітгің сөзін құптағандай көңілді түрмен Баймұрынға жалтақ- жалтақ етті.

	Аспаннан күн шақырайып, әжептеуір қызған құмдауыт далада денелері жіпсіп, әрі аттардың белі талғандай көрінгесін Баймұрын да осы ыңғайға жығылды. «Қалмаққа құлдық дедік қой, енді әкесінің құны бар ма?» Осылай ойлаған бұл да шүңірек көздерін жылтыратып, алақанымен көздерін көлегейлеп алыстағы қалың шеруге ұзақ сүзілді.

	– Қыстау-қыстауларына қайтқан қазақ көші, сірә.

	– Қазақ көші түйесіз болмаушы еді, мыналар... тым жатаған көрінеді ғой.

	Жіптіктей болып созылып келеді. Аға, мынау бір түрлі өзі.

	– Түйелерін қалмақтарға бере тұрған да... Олар түйесіз келді ғой.

	Ұзақ та жұмбақ шеру бұлардан сәл қиыс кетіп бара жатыр еді. Шопабай да оған ұзақ ойлана қарап тұр. Баймұрынға салса бұл қазақ жұртын жау шаппаған да сияқты, тек көңіл көтеру үшін келген қалмақтың қалың қолын Ескелді, Балпық сияқты мұндағы қолбасылар ашуландырып алып, олар шет- пұшпақтаған біраз ауылдың ту-талақайын шығарған сияқты. Егер мынау шынында қыстау-қыстауына қайтқан қазақ көші болса, солай емей немене?

	Баймұрынды алдында сабырлылыққа шақырған жас жігіт енді тебіндеп шыққан сақал-мұрты жыбырлап, қол-аяғы байланғандай өзі мазасыздыққа ұшырады. Шопабайдың тағы бір байқағаны, бұл жігіт Баймұрынның сөздерін жай тыңдағаны демесең аса құлағына құйып, құлап тұрғаны шамалы еді. Қазіргі мазасыздығы сондай бір ішкі дербестігінің жалғасы екені анық.

	– Аға, біз жақындасақ қайтеді?

	– Сақтықта қорлық жоқ деп атамыз қазақ зарлап кеткен ғой.

	– Онда сіздер осы арада бой жасыра тұрыңыздар. Мен анау қалың сексеуілдің ішімен барып, жақыннан бақылап келейін. Не деп болады, бұл заманда?

	Шопабай өзінен біраз үлкендігі бар жігітке қатты іш тартты. Бірге баруға сұранбақшы да еді, тек бәрібір рұқсат жоқтығын сезіп аузын бақты. Жігіт атын шайқалта бастырып, сол өрге салған шеру мен екі ортадағы қалың сексеуілге кіріп жоғалды. Далада сағым ойнап, жіптіктей созылып жатқан шеру әлденеше ирек жасап, құбылатынға ұқсайды. Баймұрын мен Шопабайдың солай қарай тесіле-тесіле көздері талды. Жылдай ұзақ көрінген біршама уақыттан соң ол шеру де ғайып болды. Ал жаңағы кеткен жігіт жоқ. Сонда ғана Баймұрынның еңсесі түсе бастады. Әлде бір жаманшылықты іші сезгендей, қас-қабағының айналасына үрей іздері орнады. Тек өзіне аса сыйлы Бұқпанбет атты батыр адамның мынау жалғыз кішкентай нәсілін шошытпайын дей ме, енді ғана құрт жегір жағына тыйым салып, өзі де тас боп шегенделді. Осы жағын жіті болжаған, бірнеше күннен бері аузына құм құйылған Шопабайдың енді ғана тілі шықты білем:

	– Кәшке өзі бірдемеге ұшыраған жоқ па, ата? Кешікті ғой, – деді.

	Жас баланың бұл сөзі Баймұрынның онсыз да шығасылы жанын шырқырата ауыртты. Аузынан ештеме шықпаса да шектен тыс сөзуар адамның әдетімен бекерден-бекерге жағын қимылдата жөнелді. Шопабай үлкен адамның бет- жүзіндегі бұл құбылысты бір түрлі шошына, әрі таңырқай бақылады. Жын- перінің мекеніндей мынау елсіз құлазыған далада әлдебір көзге көрінбейтін белгісіз мақұлықтың қанатымен желпіп өтуі де ғажап емес қой. Шалық шалды деген сөз сондайда айтылады. Ондай әңгімелерге ес білгелі қанық Шопабай енді олардың тірі куәгеріне айналғанын түсінгендей Баймұрынға жаны аши да қарады. Тым мейірбанды адамдардың орынсыз қасірет шегетіні де болатынын талай естіген. Әсіресе, еңіреп отырып ертегі айтатындар ол жағын қалай майын тамызып, мәнерлеп жеткізуші еді. Баймұрын сондай бірдемеге ұрынды ма?

	Жаңағы кеткен жігіттің аты Кәшке еді. Әке-шешеден ерте жетім қалған ол қазірде түтін түтетіп, алдына мал салып үлгергенмен, бір кезде осы Баймұрынның шарапатын көргесін үнемі осының ығында жүрген жас.

	Кәшке бұлардың әбден тағатын тауысып барып қана оралды. Айдалада адасқан әке мен баладай бір түп бұтаның түбінде бір уыс боп шөккен екеу оның түрінен шошыды. Шошымай қайтсін, Кәшкенің атыздай болып кеткен көздері алыстан-ақ жүрек тырналады. Пұшпақ бөркін шешіп, қолына ұстапты, сірә, оны көз жасын сүртуге жаратса керек. Бір елідей боп қана өскен қара шашы тікірейіп кеткен бе, бөріксіз басы тура кірпікшешенге ұқсайды. Қалың сексеуілден шыға атын тепкілей желдіртіп, жаман хабар әкеле жатқанын анық білдіре өңмеңдей жақындады. Таяқ тастамдай жер қалғанда атыздай көздері күрт құбылтып жіберген бет-жүзін пұшпақ бөрікпен тағы бір сипап тастады. Әккі Баймұрын енді анық шамалады. Тіл мен жағын темір құрсау салғандай тежеп ұстап, алдын-ала сәуегейсімей не зобалаңның да хабарын ең алдымен Кәшкенің өз аузынан естуге тырысып бақты. Тым сөзуар адамға бұл да оңай сынақ емес, бірақ Баймұрын шыдап берді.

	Бұлардың күткендеріндей-ақ болды. Кәшке өлікке дауыс айтқандай өкіре келді, атынан аунап түсіп, пұшпақ бөрікті жерге бір ұрды да, етпеттеп жата кетіп, тұмсығымен құмдауыт топыраққа көміліп, ал еңкілдесін.

	– Батыр болар жігіт өсіте ме, айтсаңшы, не екен анау? Ескелді мен Балпықтың жасағы емес пе қолды болып кетіп бара жатқан? – деп, Баймұрын үлкендігіне басып, айғайлап сұрады. Сәуегейлігін тежей тұруға қанша күш салғанмен Кәшкенің мына түрінен соң осылай өзі суырылып түсті. Басқада ойы жоқ Баймұрын о баста-ақ қол-аяқтарына кісен салынып, қолды болып, еңіреп- боздап кетіп бара жатқан жалайыр жасақшылары ма деп сезіктенген еді. Қолында анадай от қаруы бар қалмақтар, сірә, аясын ба?





Баймұрынның жаңағы сөзінен соң басын жерден жұлып алған Кәшкенің үлкен адамға қарасы жаман еді. Жас жуған бет-аузы әрі топыраққа былғанып, мүлдем әлемішке айналыпты. Сол елді қалың қалмаққа тұтқын еткен осы Баймұрынның сатқындығы болып шыққандай жігіттің көзінде найзағай іспеттес бөтен құбылыс жарқ-жұрқ етті:

	– Қайдағы әуенді құйқылжытасыз, үлкен аға! Қайдағы жасақ?! Жасақ емес, қасап! Анау кетіп бара жатқан қол-аяғы кісендеулі қазақтың қыз-келіншектері! Жігіттер, жауқазындай балалар да бар. Бәрінің құлындағы даусын шығартып, гөй-гөйлетіп, шырылдатып әкетіп барады, ағатай! Өлдік қой, қырылдық қой, масқара-ай, мұны көріп тірі жүргенше құдайдың ақ өлімі бізге неге бұйырмайды, ағатай? – Осыны айтқан Кәшке басын қайта жерге салып, жауырыны бүлкілдеп жігіт адамға жараспайтын жаман даусын одан әрі зорайтты. Түсіп кетер жарығың жоқ деп, қара жерден кінә тапқандай сол жер- анаға тасбақаша жармасып, екі қол, екі аяғымен оны аямай ұрғылап та жатыр.

	Баймұрын мен Шопабай бір-біріне қарады. Көзінің алды құрғағанына көп болмаған Шопабай қайтадан сорасын ағыза бастады. Осынша көз жасы қайдан шығып жатыр екен? Әлде кайғы-қасірет атаулының іште телегей-теңізге айналып, осылай өмір-бақи там-тұмдап тамшылап тұратын қасиеті бар ма? Жаңа Шопабайдың қауіптенгеніндей Баймұрынды емес, ең алдымен бұғанасы қатпаған осының өзін бірінен соң бірі сумаңдаған заманның сұмпайы сұрқы мен қылықтары ақылынан біржолата адастырып жіберердей-ақ. Түсі түндей, қабағының астына қалың кіреуке қатқан Баймұрын енді өз кезегінде содан секемденіп, баланы көз қырына ала бастады. Өз «сәуегейлігінің» дәл шықпағанына сосын ғана ой жүгірткендей. Кәшке әкелген хабардың мағынасына бірден жетпей, тек асықпай сіңіріп, денесіне бірте-бірте жайылған удың әсерін сезген адамша бұл да құрдымға құлап бара жатты.

	Баймұрынды екі нәрсе шошытты. Біріншісі – сол Кәшке айтқан кісендеулі қыз-келіншек, жас боздақтардың жайы. Екіншісі – өзінен-өзі анталаған бірнеше сұраулар. Қалмақтар неліктен осынша қаһарлы келді? Мүмкін, Ескелді мен Балпық қолы әлі де бетпе-бет барып шайқасып, бірден беріле қоймай онсыз да дінсіз кәпірлердің шамына біржола тиді ме екен? Сол Ескелді мен Балпық жиған әскер тап қазір қайда, әрі не күйде? Осындай түсініксіз беймағлұм жайлардың бірінің де пердесін аша алмай бұл қаққан қазықша бір орнында ұзақ қақайды.

	Ия, мынау заман қай заман? Бұл шешенді сақау етіп, сақаудың тілін шығарған заман. Өзінің тіл-жағының байланғанына қарап, үлкен кісі солай топшылады.

	Баймұрын дүниеге көзін ашқалы бері қара сөзді қамшы еткен қызыл тілдің адамы. Бұған туа біткен жаратылысы бір, екінші шыққан тегі көптен-көп итермелейтін. Шыққан тегі сол – бұл Шыңғыс хан нәсілдерінің мықты бір тармағынан еді. Ерте замандарда жалы қатты күдірейгенмен кейін, осы

	Баймұрын туатын ғасырға тақай келе шілдей тозыңқыраған тармақ. Ал мына Баймұрын сол тозғанды қайта озған қыламын деп, өлермендік етіп, «мен төре тұқымымын» деп, кеуде қағумен-ақ пайғамбар жасына жетті. Жалғыз шауып, жау ала алмасын сезген Баймұрын кезінде Дербісәліге жақындап, не соны қосақ еткісі, не өзі қосақ болғысы келді. Бірақ Дербісәлі мұның тым сөзуарлығынан қашақтап, өзіне көп дарытпады. (Шынтуайтында Баймұрынның Ескелді мен Балпықты ғайбаттауына бір жайдан сол Дербісәліге деген ескіден қалған өкпесі де май құя түсетін еді). Дербісәліден тауы шағылған соң Баймұрынның таңдағаны осы Шопабайдың атасы Бұқпанбет еді. Бұқпанбет Дербісәлідей кірпияз шықпады. Соны пайдаланып, Шопабайдың үлкен әкесі Бұқпанбетке ілесіп, бұл талай алқалы топтың алдында сайрап-ақ еді-ау. Соңғы екі-үш күннің ішінде Шопабайды бұл жағына әбден-ақ қанық еткен.

	Ал енді ше... Тіл мен жаққа тұсау салынған басқа бір бет қаратпас, үскірік аязды заманның туғаны ма? Мұның неге көмекейі тас бітелді? Апырау, жас бала Шопабай бір кәкірге ұшырар деп күдіктенген басы ең алдымен сондай күйге өзі кезікпесін. Сөйтіп, әке мен баладай екі адамның басында осындай түбірі қатты қорқыныш сезімі алма-кезек ауысып тұрды. Ия, үлкен адам – Баймұрынның басына ауыр зіл, қайғы түсті. Қызыл тіл де ендігі жерде қажеті жоқтығын өзі де сезгендей әлдекімнің құрған ауына оралған бейшара құсқа ұқсады. Кәшке жер бауырлаған күйі тағы бірдемелерді шұбыртып, бөгде бір дауыспен боздап еді, бірақ оның бірі де үлкен адамның санасына жетпей, келер- кетері жоқ жел ызыңындай ғана құлақ түбін сипап тұрды.

	Бұлар күн бесінге таянғанда ғана орындарынан қозғала алды. Құр жылау- сықтаудан, сарғая езілуден ештеңе шықпасын үшеуі де мойындағандай, ендігі жүрістерінде бір ширақтық байқалғанға ұқсайды. «Есің барда елің тап». Бірақ бұлар табатын ел қалды ма? Қырылған, жойылғаннан аманы әне байлауда кетіп бара жатыр. Сонда да елдің еңғұрмаса жұрнағын көріп барып, арғысын ойлаған дұрыс-ау.

	Кәшке ат үстінде өң мен түстің аралығындай бір жұмбақ халде келеді. Пұшпақ бөркін баса киіп, көзін жасырғанмен, қарсы маңдайдан қадала қараған күн қасы-қабағын, жанарын қытықтай береді. Сексеуілді құмайт далаға қарағысы жоқ, ал осынау мылқау ішмерез салқын көрінген кеңістікке сәулесін шашқан күн көзі тіптен басы артық дүниедей. Онан да осынау құдіретті жарық көзі біржола сөніп, адам баласы бір-бірін түстеп тани алмайтын мәңгі-бақилық көрдей қараңғылық патшалығы орнаса Кәшке өз басы үшін әлдеқайда көп жеңілдік алатын сияқты.

	Күн бесіннен ауғанда бұлардың алдынан тағы бір ұзын көш шықты. Мұны да байлауда кетіп бара жатқан қазақтың қыз-жігіттері шығар деп ойласқан. Баймұрын осы жолы алабөтен мінез көрсетіп, мықтап ерсінді.

	– Сен екеуіңнің бастарың жас, қалмақтардың көздеріне түссеңдер құлдыққа жарамды деп, айт-шүуге қаратпай байлап әкетер. Мені неғылсын, өзекті жанға бір өлім, жасарымды жасаған адаммын, осы жолы мен барлап келейін.

	Ойдым-ойдым ши өсіп, кей тұста қалың сексеуілмен алашұбарланып, қыр арқасы көтеріліп тұрған далада бірер аттының қай қырағының да көзіне түспей бой жасыруы қиын шаруа емес еді. Теңкиген бір түп ши мен бірер сексеуілдің өзі де пана бола алады. Тек ұзыннан ұзақ созылған аттылы-түйелісі аралас көш қана алыстан жуан арқандай шұбатылып, сексеуіл мен ши түгіл, сағым көрпесімен қоса бүркесең де әр-әр жерінен болса да шетпұшпақтанып көрініп, түз кезген жолаушының көзін алыстан-ақ тартады. Мына көш те солай. Және де бұл алдында көргендегідей емес, түйелі көшке ұқсайды. Мұның жайын, не болса да жасы үлкен Баймұрын өзі болжап келмекші. Басын бәйгеге тіккендей атын шоқақтатып, сол көш жаққа, теріскейге қарай бет алды.

	Кәшке мен Шопабай жерге түсіп, үлкен кісінің соңынан сүзіле қарауда еді. Әлденеден Шопабайға осы кісі қайтып келмейтіндей көрінді. Бірақ құдай жарлыға да бір саңылау қалдырған ғой. Баймұрын манағы Кәшкеге қарағанда әлдеқайда тез оралды. Сексеуіл тоғайының ішінен оның атының тұмсығы көрінгенінде-ақ, әлдекім «Бұқпанбет әкең тірі екен» деп, сүйінші сұрағалы келе жатқандай-ақ қуанды.

	Бірақ Баймұрынның түсі бөлек екен, арнасын қайта тапқандай ақтарыла келді:

	– Апырай, Кәшке-ай, сен мана не көріп ең? Менің көргенім мүлдем басқа сұмдық қой. Тамағыңа тас тұрғыр мына қомағай қалмақ сен айтқандай қыз- жігіттерді ғана емес, ұлардай шулатып, үлкен-кішісі бар бүкіл елді үй-ішімен, мал-мүлкімен көшіріп әкетіп барады ғой, тегі. Бұған шақты көзін шел басқан адам емес едім, қайтейін, жақындап барып зерлеп қарадым. Тұп-тура қазақ көші. «Елім-ай, елім-ай» деп зарлаған дауыстары тура буыныңды босатады. Екі жақтан, қасапшының итіндей жалақтап, қалмақ жасауылдары бас-көзге қарайтын емес, айдап әкетіп барады. Бүкіл елді қонтайшысының аулына қарай шұбыртып, кемпір-шал, қызыл қарын жас балаға дейін құлдыққа салмақ па деймін.

	Баймұрынның шүңет көздерінде енді ғана жас білінді. Құдай қауқарсыз жаратқан бейшара өзінің бүкіл сорлылығын енді ғана түсінгендей мынау екі жастың көз алдында үгітіліп кете жаздап әрең тұрды. Қамшысының сабымен маңдайын нұқып, арлы-берлі егеген қимыл жасады.

	– Енді бетті төмен салып неғыламыз? Солардың артынан біз де қозғалайық.

	«Жалғыз жүріп жол тапқанша, көппен бірге адас» деп өздеріңіз айтатын сөз бар емес пе, Баймұрын аға?

	– Әй, Кәшке-ай, құдай салса құлдықтың заманы бізден қашпас. Еңғұрмаса елдің қалған-құтқанын сүзіп қайтайық та. Кеше біз бас иіп, құлдық ұрып, «әке- көкелеп» иығына жығылғанда қалмақтардың тәрізі бұлай емес еді ғой, еңғұрмаса мынасының ау-жайын түйейік те. Бұл қайдан келген қаттылық, аямастық?

	Бұл кесімді сөз еді. Бұлар тағы төмен жылжыды. Көксеген жерлеріне бұлар сол күні кеште-ақ жетті. Ел іші қанша шашып-төксең да таусылмайтын теңіз сияқты ғой. Мұнда әлі де ел-жұрт бар екен. Мынау үшеу қас қарайғанша сол елдің қалдығын кезді.

	Бірақ бұл қандай қалдық, бас-аяғы қаншалық, әзірге біліп болмайды. Қос пен күркелерін тіккенсіп, кейбіреулерінің оған да икемі келмей, көрпе-жастықтары, қазан-ошақтары әр-әр жерде шашылып, өздері де сол жансыз бұйымдардай құлаған-құлаған жерлерінде қоса ошарылып, бұдан әрі саусақ қимылдатуға жоқ, мынау келе жатқан түн көрпесінің астында ақирет демін алғандай елдің ауыр тынысы сезіледі.

	Мұнда тек жылаған балалардың даусы ғана тіршілік нышанын үзбеуге бар. Ешқашан жақтары семіп болмайтын солар. Ал үлкендер боздай-боздай талықсыса керек. Қарайған қостар мен бұталардың түптерінен әріректе ғана қысқа-қысқа уілдеген үндер шығады. Олар жаралылар ма, қамкөңіл қарттар ма ажырату да қиын. Баймұрын бастаған үшеу ақ құмдауыт төбелердің ық жағындағы салқар шұбар жазықта шойырылып жатқан елді түгел аралап шыға алған жоқ, бұлар да әбден титықтаған екен. Сол жеткен-жеткен жерлерінде қисая кетісті.

	* * *

	Іле мен Қаратал өзендерінің екі ортасында көлбеген, ұшқан құстың қанаты талатын, сексеуіл мен ши алма-кезек жайлап, тек кей тұстарында ғана шегіртке мен тасбақа патшалығы – тақыр жазыққа айналатын Сары Есік Атырау бірнеше құмды өлкелердің басын құраған мол жаратылыс еді. Жоғарыда аталған Мойынқұм, Жаманқұм, Іріжар, Бестас дегендердің сол Сары Есік Атыраудың мойын, жауырын, бел, аяқ-қол сияқты мүшелері іспеттес.

	Қалмақтар босқан жұрттың алдын орап, жылқысын айдап әкеткенде қазақтардың бұл шеруі Іріжарды көктей өтіп, Бестас құмына ілінген шағы еді. Бестастан әрі Көкше теңіз басталады. Бірақ Бестас дегенің өрдегі ағайындарына қарағанда ыстығы мен масасы мол, ара-тұра көшпелі құм таулары да кездесетін, соған орай заман өткен сайын тонын айналдырып киген, айла- шарғысы көп адамша бедерін өзгертіп, түсін құбылтып отыратын, әрі етек-жеңі бәрінен де кең жатқан ең үлкен өңір еді. Ілгерілі-кейінгі замандарда бұл Бестас құмына қалмақ әскерлерінің атының тұяғы тиген емес.

	Ескелді кейінгі күнге бір таяныш деп о баста осы жағын да ескерген. Қалмақтар бұл Бестас құмына қайтсе де басып кіре алмайды, ең алдымен оның ажарынан шошиды. Сонау Жоңғар Алатауы мен атақты Ыстықкөл іргесін шайған Күнгей Алатаудың көкмайсасын, сонау Сібір жұртымен қоңсылас қонып, Қара Ертіс, төменгі Ертістің ен тоғайын қызықтап дәніккен қалмақ қосындары Бестастың құмына тұмсық тірегенде-ақ тозақ отының лебі беттерін шарпығандай болар. Ал қазақ жұрты үшін ше?.. Қазақ жұрты үшін бұл екінші ата қонысындай, қатыгез де сырмінез туған даласындай, оның ыстық аптапты тұстарын айналып өтеді, паналы тұстарында ат басын іркеді, сөйтіп, жау қарасы жоғалғанша бой жасыра тұруға жаратады.

	Қалмақтардың шошитыны, сонау шүршіттердің жеріне сұғына біткен, нағыз тозақтың оты лаулаған Тақла-Мақан шөлінен басқа шөл олар мекендеген аймақтарда кездеспейді деуге де болады. Кездескен күнде де ондай қарғыс атқан тас ошақ мекендерге бас сұғу мәжбүрлігіне ұшыраған қалмақтар әзірге жоқ. Шұрайлы жер, жайылым, қосымша кеңістік керек жағдайда олар шынжырдан босаған иттей көрші елдерге тап береді.

	Қалмақтың бір атасы торғауыттар әне Еділ бойында қалды, оларды соған жеткізген сол шұрайлы өріс атаулының дәмі емей немене. Хошауыттар делінетін бір атасы Сібір жұртының күнбатысындағы Түмен, Тар ояздарына да басып кірген ғой. Башқұрттар мен Жайық өзенінің төменгі ағысындағы бейқам елді де қан жылатқан. Бірақ мұның бәрі қай заманда болған десеңші. Ол кездерде осы Ескелділердің аталары ес біле қоймаған шығар. Сол торғауыттар Еділге, хошауыттар Жайыққа жеткен жылдардан сәл кейінірек бұл қалмақтардың күншығыста қалған мына басқа аталары Жетісуға да тап беріп, қазақтарды тықсыра-тықсыра сонау Талас өзеніне дейін өңмеңдепті. Ескілердің айтуынша, сол жорықтардың бірде-бірінде де қалмақтар осы Сары Есік Атыраудың ішіне дендеп енбеген, ал Бестас құмын тіпті маңайлап та көрмеген. Бұған жетуге осыған дейінгі құмдар бөгесін болса керек. Аттарының табанына тас батып, маңдайларынан күн өтіп, өздері қоса қалжырап, жүректері шайлығып, бір жағына қарай тайып тұрса керек. Содан бергі кезеңдерде қуыршақ құдайдың аузынан шыққан сөздей бір ережені олар қатаң сақтап келе жатқан секілді. Ол ереже сол құм көрінсе атыңның басын бұрып әкет дегенге саятын сияқты. Бұл жорамалды Ескелді тап-таза өз ойынан шығарған жоқ, ескілерден қалған там-тұмдаған сөздерді өрбіту арқылы тауып отыр. Ал осы жолы ше... Осы шоқақтап, түсін жылытып келген қоян жылының ерте көктемінде қалмақтардың атының тұяғы алғаш рет осы Бестас құмына тиді. Жай тиген жоқ, Ескелдіге оның бір бөлшегін орып түскендей әсер етті. Енді қайтсін, құмды өлкенің сұрынан қорқып қашады деген қалмақтар оның уысқа сыймас жалпақ-жалпақ бірнеше туырлығын баса-көктеп өтіп, қазіргі таңда қара құлып салулы қазына өлкесіндей іштей дәріптелген Бестасты қоса таптап, қазақтардың алдын орап кетіп отыр. Сөйтіп, бұлардың қауіп сырын ерте сезгендей күн ілгері төмен қарай ысқырта құлдилатқан желден жүйрік жануарларын өз әуеніне көндіріп, айдап әкетті. Сом тұяқты малсыз қарға адым жер баса алмайтын, Ескелді мен Балпықтың аузына қараған бүкіл жалайыр жұрты, сырттан келіп, судай сіңіп жатқан басқа да қазақ атаулы тақымдағы барымен, жоғы мүлдем жаяу қалды.

	Аузынан от шашатын қалмақ қаруын алғаш көргенде Ескелдінің бұл ата жаудан қалай жүрегі шайлықса, осы жолы да сондай бір құлдыраған күй кешті. Жалғыз-жарымдап емес, ағайын-туғанын жиып, жетеулеп келген жұт жаман ғой. Ескелді өз қарамағындағы бүкіл елдің тап соның қарсаңында, жоқ қарсаңында емес, тап сол жеті ағайынды жұттың әрқайсысымен кезектескен шайқас үстінде екенін ұқты.

	Бірақ жұт жетеу де, бұлар жалғыз. Қорған болар деген Бестасың анау, жау табанының астында қалды. Оның сексеуілін ат қып мінбесең басқа қайыры жоқтығын осы бастан білдіре табаныңды күйдіріп, әлден-ақ қызып барады. Алда алты ай жаз, мамыр мен маусым, шілде мен тамыз, оған жеткенде заман не болар, басқаны қойғанда күн көргені қымыз бен шұбат, жылқы мен түйеден айрылса, мына қалың қазақ шөлден-ақ қырылып бітпей ме?

	Қалмақтар жылқы малын айдап кеткеннен кейінгі тағы екі күн жүрісте Ескелдіні меңдеген осы төңіректегі ойлар еді. Бірақ жүріс тоқтаған жоқ, қалай тоқтасын, көз қарықтыратын аппақ тақырдың үстіне отыра кеткеннен не жақсылық өнбек, әлдекім көктен келіп аузыңа су тамыза ма?

	Сары Есік Атырауды ежелден қыстау еткен жалпақ жалайыр, албан, суан, аздаған найман елі бұл атыраптың кең-кең құмды өлкелерін едәуір біледі. Қыста тебіндеп алысқа кеткен жылқыны қайыру, көңіл тоқта із кесіп аң қуу, ағайын аралау, не Көкше теңізге мұз қатқанда оның арғы бетіндегі Орта жүздік арғын еліне қатынау, міне, осы сияқты сабылыстар ер үстінде ұйықтайтын, атқа мықты, темір тақымды ер-азаматтарды мынау құм, ақ тақыр, не сексеуілді орман патшалығының қыр-сырымен, тылсым-жаратылысымен, жөн-жобасымен әжептәуір-ақ таныс еткен. Мұндай жүрістерде әсіресе көп болған Қабан жырау.

	Соңғы күндері Қабан жыраудың түсін танып болмайды. Шошақ елтірі бөркі әлдекім суға малып, күнге кептіріп алғандай мыжырайып кетіпті. Жалпақ жүзінің сүйегі адырайып, белуарына түскен бұрынғы қап-қара сақалы мынау ұзақ, ақыры белгісіз жортуыл үстінде шаң мен құмға әбден тояттанып, сұрғылт тартқанға ұқсайды. Әлде мынау ерте көктемде екі күндік жаңбырдан соң да алты ай жазғы ыстықта тамшы тамбай безеретін, кәдуілгі қуаң жылдардағы қалпын тез тауып алған құмайт даланың ыстық желі көзінің нұрын суырып әкеткендей Ескелдіге солай көрінді ме? Қалай да Қабан жыраудың желкілдеген, алдыңғы өңірін жапқан қап-қара сақалының бұрынғы бояуы жоқ сияқты. Ескелді екі-үш мәрте бұрылып, әдейілеп қарағанда да солай деп түйді. Жыраудың астындағы ақ боздың да жүні жығылып, құлағы салбыраңқы тартыпты. Жүргенде бұрынғыдай басын кекжитіп, көзін ойнақтатып, жан- жағын жіті бақылайтын бұл емес. Не тауқыметке де көндіккен түрі бардай жүріс ырғағымен ғана шұлғи басып келеді. Жыраудың екі көзі сол ақ боздың салбыраңқы екі құлағының ұштарына барып біржола байланып қалғандай. Тек анда-санда қабағын ажырайтып, Ескелді мен Балпыққа, басқа қолбасыларға жігер бергенсіп, тамағын кенеп, әлдене айтқансып қояды. Сөзінде де бұрынғыдай от-жалын жоқ. Тек ерін жыбырлатудың қамынан ғана туған көкжасық сөздер екені беп-белгілі.

	Бірер рет Балпыққа тіл қатты:

	– Дербісәлі ағаның халі нешік?

	Балпық өзінен көп үлкен адамның сұрауын жаратпаған адамша түксиген қабақпен қысқа, әрі қырыстау жауап қайырды:

	– Әлі сол тілі байлаулы, жаны шықпады демесең басқасынан хабар жоқ, екі атқа өңгерілген күйі келеді. Кешегі батыр бүгін қашқын жұртқа өзі масыл болыпты.

	– Ат арыса тулақ, ер арыса аруақ. Таусылмай сөйле, жаным. Жүйкесі жұқарып, жетесіне жетіп келе жатқан жалғыз сен емес. Кеше мына Ескелді бәрің барсың, ел ерге қарағанда, ер жерге қарамасын демеп пе едіндер.

	Осы сөзді естігенде Ескелдінің жүрегі шаншыды. Ауық-ауық өстіп жүрегі шаншитын дағдыны бұл қайдан тауып алған? Асқан сезімталдықтан ба, жоқ, жас қайыңның діңіндей берік жаратылған денесінің сол бір тұсына жармасқан бармақтың басындай ғана бір дерт бар ма? Жоқ, олардың бірі де емес, осынау қалың ел бір өзінің аузына қараған шақта осынша апат таудан құлаған тас көшкініндей төбелерінен төніп берді. Соның бәрі осы Ескелдінің жолының қаттылығына баланып, сол шындықтың бір пұшпағы болат сүңгінің ұшындай мұның жүрек етін жаралап тұр ма?

	Егер Қабан жырауға көз салған Ескелдіге ұсап, осы Ескелдінің өзіне де көзі қарақты біреу тосыннан бақылау жасаса, мұның да түр-түсінен көп өзгерісті байқар еді. Қырынан қарағанда қанжардай көрінетін тіп-тік шоқша сақалы түбіріне су бармаған ескі шөптей бір жағына қылжия бастапты. Күйкентайдың қос қанатындай бар екі қасы керісінше ұзарып, түзу қырлы мұрнымен жарысқа түскендей алға қарай тікірейіп кетіпті. Тек сырықтай денесі иілмеген, сол бұрынғы қалпында, екі көздің қарашығы да бұрынғы отынан айрылмапты. Мұның екі жағын ала ат басын теңестірген Қабан жырау мен Балпыққа, Құлжан, Малтабар батырлар мен Тәттібай мергенге, Аю мен Көсембайға, бұлардың соңын ала салпақтаған, бұл кезде қарасы тым азайыңқырап кеткен әскерге соның өзі-ақ әзірше үлкен медеу сияқты. Егер Ескелдінің кеудесі еңкіш тартып, қос жанарының оты қайтса, құдай ондайдың бетін аулақ қылсын, онда үлкен-кішісі бар бәрі бастарына қара жамылып, алда жөңкіліп бара жатқан шал- шауқан, қатын-қалаш, жас баладан әрмен зарлап, боздап, үгітіліп сала берер ме еді, кім білсін. Бірақ мұндай күн де алыс емес сияқты.

	Ескелді Қабан ақынды тағы да бір түстеп қарап, қасындағы Балпыққа естірте тіл қатты.

	– Жырау аға! Бір жейдені болсын бұрын тоздырдыңыз. Ескі сөзді де бізден көп білесіз. Қазақ боп, қалмақ боп жағаласқалы бері ата жаудың мынадай сұрын көріп-білгеніңіз, жүдә естігеніңіз бар ма? Аузынан от шашқан тажал қаруы анау, жау аяғы тимеген Бестасыңыз мынау, бұған да жетіп, жетпек түгіл, алдымызды екі орап кетті. Бұлар осы жолы қабаған итіне дейін жаратып, бесіктегі баласына дейін тік тұрғызып, біздің соңымызға түскеннен сау ма? Жаудың осы жолғы ажарын қалай бағалайсыз?

	Бұл Қабанның өз көкейіндегі сұрақ еді.

	– Ескелді-ай, мынау ата-бабаның кезінде болмаған, біздің ғана басымызға түскен бөлек сынақ қой. Ата-бабамыз қалмақтың мынадай қарқыны жөнінде ешбір сөз қалдырмапты. Дүниеден баз кешкендегі бір болжалым енді ескіге алаңдайтын ештеңе жоқ сияқты. Бар болса өзіңнен тап. Жаныңа ауыр алсаң да айтарым осы.

	Жыраудың мына сөзінен ең алдымен Балпықтың көкірегіне зіл түсті. Сөйте тұра мұның бас қолбасы Ескелдіге жаны ашыды. Соған түскен ауыртпалықтың жарым-жартысын құс болып келіп, тұмсығымен іліп әкетпектей бір ойсыз әрекет ойластырғанға ұқсады. Ер үстіндегі қалыпты отырысын бұзып, көпшіктен бөксесін көтере екі ағаның бет-жүзін бір барлап алды. Тамағын қоса кенеп, олардың құмды өңірдің күні мен желі жеп, түссіз еткен жанарларын өзіне тартты. Би мен жырау шынында Балпықтың аузына қарады. Екеуін бір сәтке арқандап тастағанына дән риза болған раймен бұл көз қарықтыратын аппақ даланың бет-бедерінде өзі айтатын ойдың нұсқау, сызықтары жатқандай ұзақ сүзіле қарады:

	– Соңғы күндері менің басыма тосын бір ойлар келіп жүр. Ендігі күнге қажеті жоқ болса да мазалауын қоймайды. Біз бір нәрседен қапы қалған сияқтымыз. Мен сонау Жоңғар Алатауының қуысындағы қалмақ қонтайшысының ордасына барып қайттым емес пе? Жай қайтпадым, біліп қайттым. Қалмақтың бізге шаппай қоймайтынын осы өздеріңізге ежіктеп айттым. Сонда деймін, біз қай құдайдың дауылпазын күттік? Ақыр болатын шапқыншылық, осы шапқыншылықтың біз неге алдын алмадық?

	– Алдын алғаны қалай, жаным?

	Қабан жырау Балпықтың көкейіндегіні бірден танығанымен, өз құлағына өзі сенбеді ме, жоқ, Балпықтан ондай мінез шығатынына күмәнданғаны ма, қалай да қатесіз анығына жетуді жөн көріп, оған бір жақ қырымен сәл қисая ықылас қойды. Ескелді де жыраудың ыңғайына жығыла, жас батырға қатты сұқтанды. Балпық сонда ғана өзінің әбес сөйлегенін ұқты. «Шешінген судан тайынбас», айтарын айтты, енді бұғыншақ ойнайтын не бар, бәрібір күні озған қысыр әңгіме ғой:

	– Ақыр болатын шапқыншылық, бұларды біз бастап неге шаппадық деймін. Қайта тұтқиылдан тиіп, таудың қуыс-қуысында бөлшектеп ұрып, тіпті ана тажал қаруының да үнін өшіріп тастар ма едік деймін. Кең сахарада ғана жүкті әйелдей толғатып барып үні шығатын пәлекет сияқты ғой.

	Қабан жырау ер үстінде оңдалып отырып, түсі түндей болып, қарауытқанға ұқсады. Ескелді де сондай күйде қалды. Аппақ, көз қарықтыратын құмайт даланың, қозыкөш жер алда қозғалған қап-қара бұталы ормандай қазақ көшінің көрінісі бұлардың ақыл-ойын әбден тауысып, беттеріне қара күйе жаққан ба дерсің. Ол аздай, оған жас қолбасы Балпықтың мына сөзі қосылыпты. Қалай да Балпықтың өзіне солай көрінді. Бұл сөгіс естимін деп ойлады.

	Қабан не олай, не бұлай демей ұзақ салғыртты. Тіпті ендігі түріне қарасаң Балпықтың сөзіне жауап беру ойында жоқ, мүлдем басқа бір әпселең қияң-кескі жағдайлардың соңына түсіп алып, соның шешуін таппай басын шатқанға ұқсайды. Тіпті осы сандалған жүрісіміз бізді қай жарға апарып ұрындырмақ деп, сол тақылеттес әрқилы сұмдықтар тудырған сұраулардың улы зәрі мендегендей.

	Бір заманда ғана жырау тілге келді-ау:

	– Қазақтар қалмақтарға өзі соқтығып көрмеп пе еді. Соқтығып та көрген, сөйтіп маңдайлары тасқа тиіп, кейін қайтқандары да болған. Арғыны қайтеміз, осы беріректе Тәуке хан өлген ит жылы1 Орта жүздің батырлары қозғалды ғой, Балпықжан. Керейден шыққан Шақантай мен Қаракерей Қабанбай батырлар отыз мың қол жиып, сол ит жылының осындай ерте көктемінде Аякөз суының бойында қалмақтарға тіс салды. Бірақ тіс салғанмен, амал не, қазақ қолы шымыр топ болып ұйымдаса алмады. Бірі анда, бірі мында тартып, үш күндік шайқаста қалмақтарды қусыруға шамасы жетпеді. Ақыры қалмақтар айласын асырып, ту сырттан тиіп, қазақтарды бөлшектеп әкетіпті. Сөйтіп, даланың жабайы құланындай тоз-тозы шығып, қазақ қолы кейін қайтыпты. – Осыны айтты да Қабан жырау ішін кекірік қысқан адамдай одан сайын тұқырып, біраз өзіне-өзі келе алмай басын шайқай берді. – Ал сен қалмақты тау қуысында шабам дейсің. Өйтіп, шаптан түртіп, өзіңе күнә жүктейтіндей артыңда қанша қол бар? Сиырдың бүйрегіндей бөлшектенген қазақты бір тудың астына жиып ала аласың ба? Ұлы хан Тәукенің қолынан келмеген іс қара қазақтың қолынан келе ме? Оның сыртында Тәуке заманындағы соғыс бір бөлек те, бүгінгі соғыс, мынау сұмпайы замандағы шапқыншылық бір бөлек деп, бір-бірімізге зарлай- зарлай жағымыз талып, тіліміз күрмеліп келеді емес пе?

	Бұдан әрі бұл тозық жайды өрбіту үшеуіне де ескі жараны қасығанмен бірдей еді. Алда бірде ақ қылшықтанып, бірде қара шұбарланған мидай дала. Қолбасылар бастарын төмен салып, сол далаға көздерінің астымен қарап келеді. Кейде далаға емес, қарсы алдарында қалқиып, жабайы қояндай әр түрлі ойын көрсеткенге ұқсас аттарының қайшыланған қос құлағының қимылын тамашалайды. Мүмкін бірауық көңілді алаң еткенге ол да жақсы ма? Бұлар әлдеқашан-ақ байқаған, бәрінен ауыры осындай үн-түнсіздік. Бірақ не айта бермек, көңілдерін күпті еткеннің бәрін сарқып болған. Тек Қабан жаңағы өзінің сөзінен соң әлгі керей Шақантай батыр мен Ескелді арасындағы құдалық байланысты еске түсіріп, жас биге бұрылып:

	– Олардың халі нешік, бір аллам білсін, – деді. Ескелді үндеген жоқ. Өзінің бәйбішесі Ақжәмиләнің туған сіңлісін алған Жондағы Жобалай керей мен оның немере інісі Шақантай батыр, тіпті атағы жер жарған Қаракерей Қабанбай батыр, басқалар жайлы білігі бүгінде тас кереңнің білігінен әрі аспасын бұл кімге мақтан етсін? Жер шетіндегі бажа, балдыз түгіл, осы бетте тап өзінің екі туып бір қалғандарының қайсысы тірі, қайсысы өлі екенін бұл тап басып айта ала ма?

	Бір кезде жолдарын қарсақ кесіп өтті. Сүйір тұмсығымен ауаны кесіп, зулап барады. Қара коңыр құйрығының ұшы тура сұр жебеге жапсырылған күшігеннің жүнін еске салып бұлдыраң етті. Жайшылықта бұлай ажалмен ойнап, жақын көрінген ұшқыр аңның ешқайсысын қазақ жігіттері мүлт жібермеуші еді, бұл жолы қорамсаққа қол жүгірткен де ешқайсысы жоқ.

	Қарсақты көзбен ұзатып салғандары сол-ақ еді, алдан көш жақтан жұнттай бес-алты қара бері бөлініп шықты. Сірә, жүрістері тым шұғыл, аттары ор қояндай секіреді.

	Екі ортадағы аядай аралық аса жазық емес, құмдауытты өлкенің ойдым- ойдым қалың шилі, ара-арасына сұғынып шеңгел мен қарабарақ өскен, ат жүрісіне қолайсыздау бір тұсы еді. Соны бірден кәперге алған қолбасылар уақыт оздырмады, шалдыққан аттарының екі өкпесін үзеңгілі аяқпен қағып, бұлар да қарсы желдірте жөнелді. Қолбасылардың соңын ала қалың әскер де өлі даланы дүбірлете борт-борт желіске түсті. Қалғып, манаурайтын заман жоқ, бәрі де сақ.

	Алдағы көштен бөлініп, Ескелділерге қарай шапқандар жақындаған сайын олардың айғайлап-ұрандаған даусы да құлақ жара бастады. Анық жаманшылықтың белгісі екеніне күмән жоқ. Екі жақ та енді жүрісті тіптен үдетті. Алда Ескелділердің білуінше Іле өзенінен бөлініп шығып, Бестас құмының мұртын ойып түсіп жатқан тарам-тарам шағын сулар. Шет Бақанас, Орта Бақанас, Қара Бақанас, Ортасу, Нарын аталатын, жағалауларын қалың ши басқан шағын-шағын тармақтар. Кей-кейде жергілікті ел дария атайтын Іле өзені келе-келе бет алысын өзгертіп, тайқып кетті ме, жоқ, арнасы төмен түсіп, өзінен су артылмады ма, әйтеуір кейінгі ұрпақтарға жетпей суалған шағын өзеншелер еді.

	Ал одан арыда көктем туа, жаз шыға мұз құрсауынан ажырап, аруақтанып көкжалданып кететін Көкше теңіз, сол Көкше теңіздің тапқан жұмыртқасындай, онымен суы мен суы жалғасып жатқан Балатеңіз көлі. Көкше теңіздің де, Балатеңіздің де осы беттегі жағалауы қамысты, қопалы келеді. Әрі Көкше теңіздің осы Балатеңізге ұқсас, одан көп шағын, жағалаулары осындай құйқалы шығанақ, қойнаулары баршылық еді. Ескелділердің бір есепке алғаны қалмақ қолы бұдан әрі өкшелей бермес, өздеріне қараған елді берісі Қара Бақанас, арысы сол Көкше теңіздің шығанақ қойнауларына жайып орналастырып, одан арғыны сосын көріп алмақ еді. Ол жақтан әзірге қарсы алатын жау жоқ. Ал сонда мына шапқыншылар не сұмдықты жеткізгелі келе жатыр? Бір-біріне қарсы ентелеген екі жақ тұмсық тиістіргенше жылдай ұзақ уақыт өтетін сияқты. Адам жаманшылық хабарды естуге де осыншама асығатын болғаны ма?

	Ақыры бұлар беттесті-ау.

	«Ау, ау» деген дауыстары өздерінен көп бұрын алыстан-ақ жеткенмен, Ескелділер тура аттарының тұмсықтары түйіскенше ештеменің байыбына бара алмады. Алғашқыда құлақтары қоса шыңылдап, не сөздің де мағынасын ұстаудың өзі қиын болып еді. Алдағы көшті айнала өтіп, мұнда жеткендер бір- бірімен жарыса сөйлеп, бірінің сөзін екіншісі бұзып-жарып, тамақтары қырылдай айғайласып, жағдайды одан сайын ушықтыра түскендей.

	Қолбасылар тегін шошынбаған екен. Мынау жас шамасы әр түрлі бұларға танысы да, таныс емесі да бар, қара терден аттарының түсін танығысыз адамдар шынында жаман хабар әкелді. Алдан жау тосып алыпты. Бестастың құмына жете бергенде қазақтардың жібек жалды жануарларын қуып әкеткен қалмақтар енді қалың көштің өзін де алдан орап тежеп тұр екен. Мынау анық соғысқа шақырған белгі. Ал соғыспасқа амал жоқ. Ескелділер елді тап мынау жазықтың үстінде үйіріп қоя алмайды. Себебі мұнда су жоқ. Бұларға ең құрығанда бергі шеттегі Қара Бақанастың жағасына жетіп қана бөгелген дұрыс. Оның өзі де таршылық етер, бірақ жоқтан бар жақсы.

	Қолбасылар қысқа кеңесті. Алда тосқан қалмақтың қарасы қаншалық деген сұраққа хабаршылар екі-ұшты жауап қайырды. Бірі ұшан-теңіз десе, екіншісі үш-төрт жүздей найза ұстаған қол бар деп, дәлдеңкіреп, ықшамдап айтты. От қару жөнінде ешқайсысының да мәліметі болмай шықты.

	«От қаруы болса да толғатқан әйелдей бабына келмей жатқан шығар, тездетіп барып шабайық, басқа амал жоқ» деген Балпықтың пікірі еді. «Елші салсақ қайтеді» деген Ескелдінің пікірі. Қабан жырау мен Тәттібай мерген сол Ескелдінің ыңғайына жығылды. Ақыры бір аралық шешім қабылданды. Әскер осы бағытпен аттарын да, өздерін де қинамай жай аяңдап, солай қарай жылжи берсін, тек бұлар жеткенше елшілер жүріс өндіріп, қолдың қарасы көрінгенше олармен тілдесіп үлгерсін.

	Бетінің қаттылығы қаншалық, шабыспай тоқтайтын түрі бар ма, жоқ па, әлде бір атайтыны табыла ма, соның бір аужайын түйсе, шіркін. Ол жағын тез аңғарып, артын тез болжай, дұрыс тұжырым жасайтын көзі мен құлағы сақ, ойы жүйрік бір адамдар керек мұндайға. Ия, кім лайық? Ақыры, бұл жұмысқа Қабан жырау мен Тәттібай мерген іріктелді. Қастарына он жауынгерді және қосып, әлгі келген хабаршыларды да ертіп, бұлар алға қарай құм даланың төсін қара борандата жөнелді.

	Енді асығатын ештеңе жоқ сияқты. Ескелді алға озыңқырап, артына қайырыла бір қарап еді, қара ормандай теңселген найзалардың ұштарынан әлсіз қурайдың халін көргендей көңілі құлазыды. Шындығында да ол найзалардың ұштарында жазулы тұрған ештеме жоқ, Ескелдінің өзінің сол найза ұстағандардың осынша күнгі жүріс үстінде шаршағанын іштей сезінуінде еді. Шаршаған қол жауға қалай шаппақ?

	Елшілер кетті ғой, оларға жау адамдарына бетпе-бет барып, тілдесу үшін уақыт та керек. Ендеше, осылай ентелей бермей, қолды бие сауымындай уақыт болса да тынықтырып алса қайтеді? Бірақ мұның да пәлендей пайдасы тие қояры күмәнді. Жалпы әнеукүнгі жаңбырдан соң қыруар заман өтті дейтін емес, сөйте тұра Кербаланың шөлі1 осында ауып келгендей алдарынан бір сары аңызақ есіп, кенезелерін кептіре бастағаны алаңдатқан. Әлі ерте көктемнің кезі ғой, әлден бүйтсе бара-бара не болмақ? Кәрінің сақалына сары шіркей ұялып, баланың ет пен терісін күн мен құм сорған заман тумас па? Осындай да қауіп көкірегін суық жел боп кеулеген бір Ескелді ғана емес.

	Міне, осы жағын да пайымдаған бас қолбасының мынадай қайнап жатқан бұлағы, не сарқырап аққан өзені жоқ, сексеуілі мен шиі, жыңғылы мен күйреуігі ылғалды тереңнен тауып қана желкілдеп тұрған аса сырмінез емес далада әскерді бөгей қоюға жүрегі дауаламады.

	Ескелді мен Балпық қолы көшке жақындағанда олар да ошарылып, бірінің денесіне екіншісінің тұмсығы тиіп, иін тіресіп, үйірілген ессіз малдай тұр екен. Қалың қолға бұрылып қараған көздерде найзағай ойнады ма дерсің. Тап осы Ескелді соңында найза ұстап салпақтаған адамдардың өздері бұларды жаз жайлауға бұрмай, керісінше осы сахара шөлге қуып тыққандай ашу-ызамен қарайтынға ұқсайды.

	Ескелді әскерді бастап, босқын жұртты айналып өтіп бара жатып, құлағына шүберек тығып алғысы да келді. Себебі боздаған түйе мен ыңыранған адамдардың үні жүрек тітіркентетін еді. Балпық Ескелдіден сәл бөлініп, оншақты жауынгерді оңаша алып шықты да, сол көш соңынан жүруге бұйырды. Олар мұның өз әкесі Дербісәліні екі атқа көлденең өңгеріп, жолай әр түрлі ем-домын жасап келе жатқандар еді.

	– Асыл датқам, алтын күнім!

	– Жас батыр! – десіп, бірнеше жауынгер Балпыққа қарап тіл қатты.

	– Не айтасыңдар? – деп Балпық дауыстай сұрады.

	– Аруақ қонған Дербісәлі ағаның қасында бізді де қалдырмасаң болмас.

	Ендігі күнге бізден де қайыр жоқ! – десті олар.

	Бұлар ат үстінде өздерін әрең ұстап келе жатқан жаралы жауынгерлер еді. Балпық оларға да көш соңында қалуға рұқсат етті. Қырық-елудей адам ат үстінде бастарын үкідей бұлғаңдатып, бөліне берді. Балпық олардың түріне қарап, осыншама жүріс үстінде қосын ішінде сыр бермей шыдап баққан сірі жандылығына таңданып еді. Бұл жай жас қолбасының басына ескермеген нәрселерің көп деп тосын ойлар да салғандай.

	Қалың қол бауырына құм төсеніп, шөгіп қалғандай босқын жұртты айнала жүріп, оның алдыңғы шебіне жеткенше бие сауымындай уақыт өтті. Бас-аяғына көз жеткізгісіз осыншама ел, қауқарсыз қатын-бала, азынаған шал-кемпір осынау үркіншілік заманның тап қай бір қарғыс атқан күні төбелерінен төнгенін түсіне алмағандай-ақ, бұрынғы мен соңғыда қалмақ шабуылы дегенің болмағандай-ақ шектен тыс дағдарған, есірік күйге ұшырағандай халде еді.

	Босқын жұрттың алдын ораған қалмақтармен келіссөз ұзаққа созылмапты. Ескелділер қалың қолмен алға шықтық-ау деген мезетте-ақ Қабан жырау мен Тәттібай мерген жіберген екі хабаршы құйындата жетті. Қалмақтар қазақ жұртының мынау алдағы тарам-тарам шағын өзендердің және Көкше теңіздің жағалауларын мекендеуіне рұқсат етіпті және де жан басынан жылына бір-бір қарсақ терісін сыйлап тұрса тимейміз, бізге бодандықтың бар шарты осы десіпті. Ескелді мұны естігенде жаңа ғана қара қоңыр құйрығының ұшы бұлдыраңдап, жолдарын кесіп өткен жалғыз қарсақты еске алды. Айуан екеш айуан да бастарына төнген хауіпті алдын-ала сезіп, адамнан сауға сұрағандай жансыз жіберген әрекеті болып жүрмесін. Мына сорлы қазақтардан олардың да күн ілгерідегіні болжағыш қабілеті асып түскен бе?

	Осындай саруайыммен қабат Ескелді тиісті шешімді де қабылдап үлгерді.

	«Байтал түгіл бас қайғы» заман емес пе? Қарсақ деген аты болғанымен, олар да осы қалың қазақпен жері бір мақұлық емес пе, қазақ көтерген зілзаланы олар да бөліссе, тұқымы құрып кетпес, жан басына бір-бір тері дайындап беруге шамамыз жетер, оқ пен шөлден қырылғаннан гөрі ол әлдеқайда жеңілірек қой, «болсын, келістік» деді. Балпық ашылып сөйлемегенмен ол да мақұл деген сыңай танытты. Құлжан, Малтабар, әрі осылармен үзеңгі қағыстырған басқалар да осыны жөн көргендей.

	Қабан жырау мен Тәттібай мерген жіберген екі хабаршы қайта кетті.

	* * *

	Осыдан бір аптадай өткенде-ақ әбден қалжыраған ел Шет Бақанас, Орта Бақанас, Қара Бақанас, Көкше теңіз бен суы тұщы Балатеңіздің құйқалы, қамысты жағалауларына бытырай тарап, орналасып та үлгерді. Осы уақытта Ескелді бастаған барлық қолбасылардың жұмысы мынау түсі беймәлім, құмдауыт кеңістікті ешқашан жаз жайлау етіп көрмеген елдің орналасуын өз көздерімен көріп, жүріп бақылау еді. Бір-бірден бөлініп, әрқайсысы әр жағалауға қарай тартып берді. Себебі ел ішінде тақиядай жерге таласу, дау- дамай туып қалуы да мүмкін ғой.

	Ескелді Қара Бақанастың жағалауындағы елді аралап кеткен. Қасында ең кіші інісі Бектұрған бар. Атты адамның бойынан биік қалың шилерді сағалай, малдың тобығынан аз-ақ асатын болмашы өзендерге есігін телмірте қос тігіп, шашырай орналасқан елдің жағдайы әр алуан еді. Үш күннен кейін адам қараңғы көрге де үйренеді дегендей мынадай күйде де әркім өз хал-қадарынша тіршілікке бейімделе бастапты. Тіпті құйрығы жер иіскеп үлгермей жатып, қарсақ соғуға кеткендер де бірен-саран табылып қалды. Себебі Ескелді мен Балпық осы шағын суларды жағалай қоныстануға бұйрық берген мезетте-ақ әрбір түтін иесі өз қарамағындағы жан санына қарай қарсақ терісін өткізуге тиіс екенін тарата айтып еді. Ертең жұрт жаппай қарсақ соғуға шыққанда сезгір мақұлықтың аулы алыстап кетеді деп бірден қамданғандары еді бұл.

	Бір жерде Ескелдіні қасындағы кішкентай інісі Бектұрғанның дауысы елең еткізді:

	– Аға, аға, мына қараңызшы, – деп, Бектұрған қалың шидің көлеңке жағында қос түбінде боздап отырған бір кемпірді нұсқады. Егер Бектұрған болмаса Ескелді ол кемпірді елемей де өтер еді. Себебі мұндай зарлауық үнге бұл күнге дейін әбден құлағының еті өліп кеткен.

	– Неменеге қара дейсің. Басына қара жамылған кәріден көз ақы алмақпын ба?

	– Жоқ, жоқ, сіз түсінбедіңіз.

	Осыны айтты да, жас бала сөзін әрі қарай қалай жалғастырарын білмей ағасына, кемпірге, ол кемпірден оқтау тастамдай жерде жаюлы жатқан түйе терісіне кезек-кезек алақтай берді. Сол кезде өзен жақтан қос бүйенге су толтырып әкеле жатқан үріп ауызға салғандай, бірақ киімі өте жүдеу тым жас перизат та көрінді. Енді Бектұрғанның осы жолғы өз аңғарымпаздығына зәредей де күмәні жоқ еді.

	– Мына кемпірдің айтқаны айдай келіп, алдынан шығыпты, – деп, Бектұрған ділмәрси сөйлеп саңғыр етті. Ескелді енді ғана өз інісінің ет пен терінің арасындағыдай бөгде бірдемені аңғарып тұрғанын сезіп, ат басын ірікті. Бектұрған асықпай сөйлеуге оңтайланды. Өз аңғарымпаздығын мақтан тұтып та, тұтпай да мына көріністің жайын бар бояу-нышанымен арғы тереңінен бастап түгел қиюын бұзбай жеткізгісі келді. Осыдан бір аптадай бұрын аяқталған көш үстінде мына кәрінің қара бура үстінде теңселіп бара жатып, жау шақырып, үркіншілік заман тудырған сол өзін шайқаған қара бура болғандай-ақ оны тілінің барлық у мен зәрін төгіп, «сойылғыр, терің жайылғыр» деп қарғыстың астына алғанын, енді сол қарғысы өзімен құдандалдығы бардай құдайдың құлағына шалынып, дөп тигенін баяндады. Әрі күн көзіне жаюлы қара бураның терісін де нұсқады.

	– Малының киесіндей жануарын қарғап-сілеп, енді оның жаюлы терісінің қасында өлікке дауыс айтқандай боздаған мұңлық жалғыз осы ғой деп пе ең. Оның несін маған таңсық еттің? Және де бүгінгідей жұрттың бәрі шоқпыт арқалаған, бет-жүзінен ештеме қалмаған заманда мына кәріні дәл сол, көш үстінде көңіл аударған заржағым деп, сен қалай куәлік бере аласың? Көпіршіген мыңның бірін екіншісімен шатастырып тұрған шығарсың-ау.

	– Жоқ, аға, мен шатастырғам жоқ! – деп, Бектұрған заржақ кемпірдің тұсынан арқан бойындай әріректе қос бүйенмен әкелген суын әлі де жерге қоймай бұларға қарап, бойын қайда жасырарға білмей тұрған жас перизатқа ұры көздерін қадап қойды. Ол перизатты Ескелді де байқаған. Бірақ мұның басындағы түйін мүлдем басқа мағынада еді. Өрім-пөрім киім киісінен-ақ оның осы шірік босағадан аттаған келіншек екенін танып, «сорлы-ай», «сорлы бала- ай» деп қойды.

	Одан арғыға Ескелдінің көңіл-хошы жоқ еді, тортөбелді тебініп қалып, ары қозғалды. Көмекейінде айта алмаған арманы кептелгендей, түкірігіне шашалғанға ұқсас бір күймен Бектұрған да құйысқан тістесе сырғып берді.

	* * *

	Тұрлымбеттің Ташкент шаһарынан ұзап шыққанына үшінші күн. Қаратаудан асып, Талас өзенінің бойында ұлы бидің мөрі басылған қайыңтозын көрсетіп ат ауыстырып мініп, қайта жүріс өндірем дегенде кесірлі құдай мұны аяқтан шалды. Бұл ат-матымен бір қарақшылардың қолына түсті. Тұрлымбет анау- мынауға өзі де жырынды көрінгенімен мыналардың қол қимылына көз ілестіре алмады. Атынан ауа құлап, көрдей қараңғы зыңданның түбінен бір-ақ шыққандай мүсәпір хал мұны айтып ауыз жиғанша көгендеді де тастады.

	Күштінің күші ғана емес, мысы да басатыны шындық. Ендігі қарсылыққа бұл мүлдем жоқ еді. Көзі таңулы, қол-аяғы және байланған Тұрлымбетті қарақшылар ат артына өңгеріп, тағалы тұяқтар тастақ жерді ұзақ шақылдатып, қайдағы бір ит арқасы қияңға алып келді. Маңдайымен аттың сауырын соғардай басы салбырап қалған Тұрлымбеттің бет-аузына әлдекім алақанын төсеп, кері қарай итеріп қалғанда бұл иіліп-жазылуға жоқ жансыз денедей жерге гүрс етіп қайта ауып түсті. Және құлаған күйінде аяқ-қолымен еш тіршілік белгісін бермей, денесі бүгулі күйінде тырс етпей жата берді. Қарақшылардың бірі қақ жотадан қамшымен тартып қалғанда ғана аяқ-қол бір- бірінен ажырап, тіршілік нышанына ұқсас қимылға келді.

	Жоқ, мыналар анау-мынау қиқаңыңа көнбейтін қатiгез біреулер, шамасы.

	Бұл басын көтеріп, көзін ашып, төбесінен төніп тұрғандарға қайта қарағанда:

	– Сен кімсің? – деп, шақ еткен жарықшақ дауыс мұның құлағын жарды.

	Тұрлымбеттің басында әр түрлі ойлар аласұрды. Апырау, бұлар қазақтар ғой, жалайыр елінің Қазығұрт баурайындағы ұлы биге жіберген елшісімін деп, шынын айтса қай дүниенің пұшпағы сөгіліп кетер дейсің. Жоқ, тоқта, қай- қайдағы сыры бәймәлім дәруіштер Ташкенттегі ханның қойны-қонышына дейін кіріп алыпты деген ұлы би – Төленің күдігі қайда? Мынау соларға ұқсас әлдекімдердің жансыздары болып шықса, шұбыртпалы пәле дегенің сонда туындамай ма? Бірақ бұлар – қазақтар.

	Ішіндегі дөңгелек бөрікті, селдір сақалды жалпақ бетінде әжімі қалың болғанмен жас шамасы осы Тұрлымбеттің өзінен бір мүшелдей ғана үлкен, мықтағанда жігіт ағасы дейтіндей ғана неме екен. Тұрлымбетті әрі сұраққа алып, әрі қасындағыларға да бірдемелерді айтып қояды. Түр-ұсқыны, сөз саптасы билер мен шешендердің арасында көп болып, әбден шыңдалуы жеткендей суырылып тұрған біреу. Қарасында да нағыз қазақылық, таза ойлылық бар. Сірә, жаңа есінен танған Тұрлымбетті қамшымен тартып қалып тірілткен бұл емес. Қасындағы басы-көздерін қара, көк, басқа да түсі белгісіздеу орамалдармен таңып алған, жүзін ажыратқысыз, әлем-жәлем киініп екіленгендердің біреуі, шамасы. Олар, сірә, дөңгелек бөріктінің аңысын аңдап, қолға түскен пенде жөнінде соның көңіл-күйіне, ыңғайына қарай қимылдайтын сияқты. Соған қарап, бұл дөңгелек бөріктіні басқалардың басшысы санады.

	«Құдай, аманшылығын бере гөр. Түсі жылыдан түңілме деген, мынау айуан адамға келіңкіремейді». Қамшы тиген арқасынан еті тыз-тыз етіп, белгі беріп тұрса да бұл солай ойлады. Түсі жылы дегенде дөңгелек бөріктінің жүзінде ешқандай да мейір-шапағат тұнып тұрған жоқ. Тек Тұрлымбет өзінің туа біткен қырағылығына басып, оның мұз боп қатқан, жалпақ, қыртыс-қыртыс әжімді жүзінен майы тамып тұрған бір адамгершілікті қоса танығандай еді.

	Айналасы он бес, жиырма адам. Бәрі аттарынан түсіп, Тұрлымбетті қоршап алыпты. Көп көкжалдың додасындағы жалғыз қоянның терісі қайсысына жетпекші, әзірге тіс салмай тұтқынның жан үшін жанталасқанын қызықтау үшін ғана ошарылып қалғандай. Сірә, жалғыз жортқан, киімі сәнді, иегінде қылау жоқ, түр-түсі дала адамдарынан бөлектеу жас жігіттің кім екенін білуге деген бұлардың да ынтасы зор болса керек.

	Тұрлымбет есі танып, әлі де өзіне-өзі келе алмаған кейіппен уақыт ұтқысы келді. Бұл уақыт оған шынын айтайын ба, жоқ, бүркеншік ат жапсырайын ба, бүркеншік болғанда қандай ат жамылғаным дұрыс деп, сол жағын ойлап шешу үшін қажет еді. «Пәлен едім, төлен едім» деп және құтыла алмайсың, айтқан жауабыңның арғы тереңін бұлар тағы қазбалауы мүмкін ғой. Сондайда ешқандай шиі шықпайтын жауап керек емес пе?

	Жоқ, бұлардан оңай-оспақпен құтыла алмайсың. Әрі Тұрлымбеттің бұл Қаратау асып, Қазығұрт, Ташкент баруы бірінші рет еді. Бұл жақтың жер жағдайын да аса жақсы біліп үлгерген жоқ. Бір сөз екінші сөздің құйрығынан түртеді деген. Бұлар бәрібір шиіңді шығармай қоймайды. Қанша дегенмен қара қазақтың балалары ғой, жау келе жатыр деген сөзден бұлар да дүр сілкінер, әрі бүгінгі мың сан алаштың көсеміндей бар ұлы бидің айбынынан да жасқанар, сөйтіп, жан сақтармын, ағымнан жарылғаным жөн деп шешті.

	Тұрлымбет тілі әрең икемге келіп, Ташкенттен қайтып келе жатқан Іле, Қаратал аралығындағы қалың жалайырдың елшісі екенін түсіндірді. Ұлы бидің мөрі басылған қайыңтозын бұларға да көрсетті.

	Дөңгелек бөрікті ұлы биді біледі екен.

	– Сен елші емес, жау шақырып жүрген, қыл мойынның өзі болдың ғой. Ит ұлыса кісі өледі, сен сияқты қыл мойындар үлкен адамдардың табалдырығын тоздырып, қай-қайдағы зілзалалардың атын атаса сол зілзала шақырған қонағыңдай болып, қолын төсіне басып, имиіп, түлкі қулықпен аяғын ептеп басып келе жататыны болады. Ол зілзаланы келтірмеу үшін мына қыл мойныңа қыл шылбырды кигізе салу керек.

	Бұл сөз айтылғанда қарақшылардың бірі жалма-жан қанжығасына байлаулы бір түйдек қап-қара қыл шылбырды шешіп те алды. Бірақ ол шылбырды шешіп мұнда бұрылғанша, дөңгелек бөрікті шынында өз тұтқынына жылы шырайлана қалыпты. Шылбыр ұстаған қарақшыға сол тұсау болды. Дөңгелек бөрікті бір түрлі Тұрлымбетті ұнатқанға ұқсады.

	Осы арада біраз аял жасап, бәрі жанторсықтарын шешіп, шөл басты. Тұрлымбетке де аздап езілген құрттан жасалған сусын жұтқызды. Бір-бірін ымынан түсінетін, көп сөзі жоқ, томаға-тұйықтау топқа да ұқсайды. Тұрлымбетті қайтып сұраққа алып, мазаламады да.

	Бие сауымындай уақыттан соң тағы қозғалды. Тұрлымбетті өз атына мінгізіп, екі қолын жаңағы қарақшының қап-қара қыл шылбырымен ердің алдыңғы қасына байлап тастады. Екінші біреу мұның атын жетекке алды. Қарақшы топтың жүрісі асығыс емес. Бұл жолы Тұрлымбеттің көзін таңған жоқ еді. Бұл жер жағдайын өз көргенінше, өз пайымдауынша мөлшерлегісі келді. Мана өзі алғаш ұсталғаннан кейінгі жүріс бағытын бұл біле алмаған. Ендігісін өз көзімен көріп келеді. Байқайды, оң жақта Қаратаудың сілемдері, сол жағы көз ауқымына сыйғысыз бедерлі жазық, маңдай алдында күншығыс жақ. Тұрлымбеттің әлдененеден іші жылыды. Бұлар, сірә, Шу алқабына қарай келе жатыр. «Апырау, өзім жүрсем де сол Шу алқабын бетке алар едім ғой. Енді көп қиналмайын. Бір амалын табудың жөні келер».

	Сол жақтан аңызақ жел білінді. Апырау, мынау әлгі атақты Мойынқұмның аңызағы болмасын. Бұл бағыттың өзіне тиімді екеніне Тұрлымбеттің еш күмәні қалмады. Бірақ бас-аяғы жоқ, соңы немен тынары белгісіз ұзақ жүріс мазасыз жаратылған Тұрлымбетті тез қажыта бастады. Мойнына асылған саруайым қыл шылбырдың өзінен де бір былай емес сияқты. Әрі бұлар мұны не оймен әкеле жатыр, ол жағы Тұрлымбет үшін көрдей қараңғы. Тұрлымбеттің ең алдымен сол көрдей қараңғылық жігерін құм ете бастады. Екі қолын шандып тастаған, бұл Тұрлымбет басымен-ақ мұндай халде не амал ойлап таба алсын. Жұма күнгі құранның сауабы көп деп, бейіт басына барған әкесі Бекенді шошытқандай аяқ- қол бос, кеңшілік заман жоқ.

	Бұлар ұзақ жүрді. Таудың бір шатқалын қуалай-қуалай сарқырап аққан кішкене жылғасы бар тар қуысқа әкелді. Жел соқпайтын, төбеден ұшқан құс пен жоқ қараған жолаушыдан басқа көп ешкімнің көзіне түсе бермейтін таса жер екен. Биік-биік ағаштарды бір-біріне сүйеп, қырық құрау ескі киіздермен жауып, итарқаландырып жасаған үш күрке тұр. Одан әріректе есігі, мұржасы мен мұндалап, жер тамның сұлбасы көрінеді. Сірә, мыналар осы арада қыстап, қыстың аязы мен боранында ана жер тамды паналап, күн жылығасын ғана мына күркелерге шыққан ғой. Онда бұлар оңай-оспақ емес, елден қара үзгелі талай заман, өрісті ұзаққа салған қас қасқырлардың өзі болды.

	Тұрлымбетті келген бетте аударып алып, қол-аяғын кісендеді де, күркелерден аулағырақ итеріп тастады. Бұл тырапай асып, қатты жығылды, сүйек-саяғы қирап түсе жаздады.

	Ал сол жатқаннан жатсын. Қарақшы топ дабырласып, өз тірлігін жасады. Жейтіндері мал мен аңның, не құстың еті, ішетіндері жылғаның суы. Тұрлымбеттің де көрегі сол. Аштық жоқ, қарақшы топ өздерінің қалған- құтқанын мұның алдына аямай төгіп салады. Бұл оны қаужаңдап ұзақ жейді, ұзақ кеміреді. Бірақ Тұрлымбеттің өзін іштен кеміріп жеген жегі тағы бар ғой.

	Дөңгелек бөрікті басшысымақ неме көп сөйлейтін адам екен. Қарақшыларын айналасына үйіріп қойып, күрке алдында әр түрлі әңгімелер де айтады. Сөзі қандай жатық шығады десеңші. «Мына сар желісіңмен сен қарақшының үйірін емес, қара қазақтың бір топ найза ұстарын неге ертпейсің. Мынау заман, қай заман, мына Қаратаудың ертең басына қара жамылып, күңіренетінін неге ойламайсың» деп, аузына құдай салғандай сөздерді айтып Тұрлымбет іштей қынжылып жата берді.

	Бір кезде дөңгелек бөрікті ұлы би – Төленің де есімін сап еткізді. Таяқ тастамдай аулақ жатқан Тұрлымбет барынша құлақ түрді. Бірақ ол мардымды әңгіме айтпады. Бір жолғы ұрлық малдың сол үйсін Төле биге қарасты елдікі екенін ғана ескертіп өткені екен.

	Бұл Тұрлымбет үшін біраз ойтүрткі болды. Әнеугүнгі Ташкенттегі хан ордасындағы әңгіменің біразынан хабардар еді. Жолбарыс пен Төленің келісімінен кейін Түркістандағы Болат ханға аузымен құс тістеген атақты жүйрікті мінгізіп жіберген жас батырдың ұшты-күйлі жоғалғанын, сосын, хан мен би қайта бас шағып, бір топ адамды үлкен ханға тағы жібергенін, бірақ үлкен ханның оларға тым сылбыр жауап қайтарғанын, шешімді өздерінің табуын қалағанын естіген. Ұлы ханның райы солай болғасын, Жолбарыс пен Төленің де үлкен әрекетке баруға жүрегі дауаламаған. Тұрлымбет пен Есенбай екеуін екі жолмен қайтарып, қазақ үлкен ел ғой, қалмақ шапқан күнде біз де қарап қалмаспыз, тек қапылық жаман, өздерің күндіз-түні ояу жүріңдер, ат ерттеулі, найза қайраулы, қорамсақ толы оқ болсын деп қана сәлем жолдаған. Тұрлымбеттің арқалап әкеле жатқаны сол сәлем ғана. Осыны жеткізуге асығады. Іле мен Қаратал аралығындағы қалың жалайырға ол сәлемнен гөрі сол Ташкенттегі хан заты мен ұлы бидің пейіл-райын танып білмек өте маңызды. Ташкенттегі билеушілер іргесін аулақ салып, құр сәлеммен құтылса, жалайыр еліне өз күшіне сенгеннен басқа амал жоқ. Тұрлымбет әкеле жатқан сәлем Ескелді айналасындағылардың сондай қорытынды жасауы үшін керек еді, сонысымен ғана қымбат еді. Тұрлымбет бұны алақандағы жазудан әрмен айқын түсінген.

	Бірде дөңгелек бөрікті тағы да ағынан жарылды. Сүйек-сүйегінің ауырғаны қойған, әрі өзін зєрезап еткен саруайымнан да бойын аулақ салғысы бар Тұрлымбет сол жантайған күйі оның әңгімесін ықылас қоя тыңдауға күш салды.

	– Өкінішті өмірдің мың суыртпағы сан соқтырып көзден жоғалып жатыр ғой, қайсысын айтып жылайын дегендей, оның қайсы бірін көкірекке қадап қоймақпын. Сонда да болса мына бір екі адамнан көз жазғанымды өзімнің бақытсыздығыма балаймын.

	– Оның есесіне біздің бақыт туымыз шалқып, ырысымыз асып- төгіліл жатқан жоқ па? Ол екі машайықтан біздің несібемізге бола көз жазғансыз ғой. Жыртық үйдің де құдайы бар деген. – Мұны айтқан қарақшының қап-қара сақалы бет-аузын түп-түгел жапқанымен, от боп жанған мысқылшыл көздері ішкі сарайын түгел айқара ашып тұрады екен.

	– Сандалмай отыр! – деп дөңгелек бөрікті бүктеулі қамшысымен өз етігінің қонышын сарт еткізіп ұрды. Орынсыз ашу шақырдым ба дегендей, сәл бөгелеп, кірпігін қайта-қайта қаққылап, даусын кілт жұмсарта қойды. – Мұндай әңгімені бөлмес болар. Тындасаңдаршы былай аздап көңіл қойып.

	Қара сақалды қарақшы оның ашуын шіркей шаққан құрлы да көрген жоқ. Жеңісін тойлап үйренген әккілігі бардай мысқылшыл көздері одан сайын өртеніп отыра берді. Дөңгелек бөрікті көсем тынысы ауырлап, ыңыранып барып, алғашқы шабытын зорлана әрең тапты. Енді мұның сөзін бөлуге ешкімнің зауқы соқпас еді.

	– Жоғалтқан екі адамымның бірі арғынның қанжығалы руынан Бөгенбай деген жігіт еді. Одан бері біраз заман өтті ғой, қазір ол да сақалы сапсиып, жігіт ағасы болған шығар. Мен білген кезде ол да тақымы кеппеген ұры еді. Бірақ, шіркін-ай, айтқанына көніп, айдағанына жүріп, қасқыр тірліктің небір хикметін бірге көтерсем де, оңашада соның өз басы жөнінде сарыуайымға түсіп, сандалып кететінім бар еді. Не сандалыс дейсіңдер ғой. Мен оны өзіміз бірге кешісіп жүрген, соққан желмен жарысқан осы қасқыр тірлікке қимайтынмын.

	«Ей, әпенде, әуелі өз басыңды ойласаңшы» деп, құлағыма кеп сайтан сыбырлап жатса да, сол өзіміздің басшымыз Бөгенбай атты жігіттің түр-түсіне, сөйлеген сөзіне қарап, онысын мына жүріс-тұрысына қатар қойсам арқамды аяз қаритын. Ол кезде де сол Бөгенбайдың қоластында тап осындай топ едік. Кім жоқ еді ол кезде арамызда, пай-пай, ат үстінде құйындатып, көктегі құсты қолымен қағып түсіретін небір шабандоздар бар еді-ау. Қайда екен қазір солар деймін. Бірақ олар бір басқа, Бөгенбай бір басқа. Сол сығыр қазаққа қалмақ шапқан бір соғысты көріп, басына ғаріпшілік түскендей ойда жоқта сансырып қалды. Дүниеден баз кешкендей бірден омырылып кетті. Күні-түні басын ұстап, маңдайымен қара жерді қозғап жіберердей тапжылмай отырып алатынды шығарды. Сөйтсек, ол жігіттің ақыл-ойы басқа жаққа қарай біржола ауа толқыған екен. Сөйтіп, бір түнде арамызда жоқ болып шықты. Біз басшысыз қалып, шілдің боғындай тозып кеттік. Сол жігіттен тәлім алғасын ба, кейін сендерді мен құрап алдым ғой. Бұл басқа әуен де, ол басқа әуен. Әттең, оның бізді тастап кетерін білмедім, білсем атының аяғын құшып жабыссам да, өзіңмен бірге ерте кет деп, жатып жалбарынар едім. Өзіміз сияқты бір желаяқ жанкештіден ол қанжығалы арғын батырлық жолға түсіпті дегенді де естідім. Рас та болуы мүмкін.

	– Ағасы, Бөгенбай батыр дегенді мен де естіп едім, – деп, айдалада кісендеулі жатқан Тұрлымбет сөзге араласты. – Бірақ ол сіз айтқандай аса жас емес, шау тартқан адам сияқты еді. Осыдан он екі жыл бұрын Қарақорымда қазақ-қалмақ соғысында үлкендігіне орай үш жүздің бас батыры атанды деп, біздің елдің басшылары айтып отыратын.

	– Бала, Қарақорымда соғыс болған жылы осы өзіңнен үлкен болса сәл-ақ үлкен болған шығар.

	Тұрлымбеттің дөңгелек бөрікті жөнінде одан сайын көзі ашыла түсті. Сығырың бұл ойлағаннан да әлдеқайда сұңғыла адам көрінді. Төле биді құрдасындай таниды, бұл жерден шайтан ұшып жете алмайтындай сонау Қарақорымда қай жылы қандай соғыс болғанын, оны кім басқарғанын біледі, түз жортып, аңша тірлік еткенмен қара қазақтың біраз ырзығы осының қойны- қонышында жүрмесін.

	– Мынауыңыздың басы ашылды. Ал көкірегіңізді көрікше күрсінткен екінші адамыңыз, екінші көз жазған адамыңыз кім? – деп, жаңағы қара сақалды, мысқылшыл көздері отша жанған қарақшы тағы көлденеңнен килікті.

	– Ол да оңай пенде емес. – Дөңгелек бөрікті жантайған күйі сәл қозғалақтап жатысын түзеп алды. – Алғашқыда оған көп мән берген ешкім жоқ еді. Жаңағы қанжығалы Бөгенбайдың оннан-мұннан құрап алған көп жігіттерінің бірі ғана болатын. Бір байқағаным, аздаған әншілігі, әрі құйқылжытып, неше түрлі құстың үнін салатыны бар. Өзі мойны ырғайдай, көзге тым қораш, жұқалтаң жігіт болатын. Бөгенбай мұны сойыл соғарға емес, жай ауыз өнері үшін, ермек ету үшін ертіп алған ба деп те ойлайтынмын. Сөйтсем, бір күні менің бұл жорамалымның аяғы аспаннан келді. Мынау Мойынқұмда бір түйелі әулет бар деп еститінбіз. Сырғып сол жаққа барған кезіміз. Алыста жатып, қара шалдырмай сол түйелі әулеттің мекен-жайын барлап келуге екі-үш жансыз жіберіп алдық. Бұлар қара аспанды төндіре келді. «Ойбай, бұлар өте жанды- жақты адамдар екен, әрі өңкей сойыл соғарлар, біреудің аузындағысын тартып жемесе, өз аузындағысын ешкімге бере қоймайды» десті. Бөгенбай бір-бірлеп тағы екі-үш адамды жіберіп алды. Оның бірі жаңағы мойны ырғайдай үнпаз неме болатын. Бұлар да мынау бір алынуы қиын қамал деп жағаларын ұстап келді. Бөгенбай мені ертіп, өзі де шолып қайтты. Біз де көрдік. Бір терең өзектің ішінде отырған үлкен ауыл екен. Қоңыр күздің кезі болатын. Түйелерін түнде ашық қораның ішінде ұстайды екен. Кеш түсе бір тұқымнан тараған өңкей жойқын жігіттер ат үстінде, төбе-төбенің басында қарауыл қарап тұрады екен. Біреуінің көзіне шалынсаң қиқу салып, өзіңе тиісіп, бықпырт тигендей ететініне дау жоқ. Бөгенбай бұларды күшпен аламыз, біз көппіз, сөйтіп, көптігімізбен түйелерін айдап әкетеміз деді. Адам шығыны болады-ау деген қыңқылға құлақ аспады.

	Ақыры түйелі әулетті шабуға дайындалып жатқанымызда жаңағы үнпаз, әнші жігіт тосыннан қыстырылды. Бөгенбайға «маған сол жақты тағы бір барлап келуге рұқсат етіңізші» деп жата жабысты. Бөгенбай мұның ойындағысын түсінбесе де рұқсатын берді.

	Ол кетті де ертеңіне бір-ақ оралды. Сол бойда естіген адамды есінен тандырарлық бір ұсыныс айтты. Біз өз құлағымызға өзіміз сенбедік. Бұл жын- пері қағып кеткеннен сау ма деп те күдіктендік. Жоқ, былай ақыл-есі дұрыс адам сияқты. Бірақ айтқан сөзі әлгі ертегідегі сиқыршы тазша баланың сөзінен бір былай емес. Айтқан ұсынысы мынау: мен жалғыз барып, сол әулетті тұқымның түйелерін түп-түгел айдап келсем, маған қандай сый-сияпат көрсетіледі деп сұрайды. Бөгенбай: «Әй, сен өйтсең айдап әкелген түйеңнен біз үлес алмай-ақ қоялық, бәрі өзіңдікі болсын», – деді... «Бірақ ұсталсаң бізді қоса пәлеге тартпа, саяқ жүрген бол» деді. Сонымен, әлгі үнпаз, сыйдам жігіт жалғыз өзі тартты. Ол не істеген дейсіңдер ғой. Кейін жырдай ғып құлағымыздың құрышын қандыра айтып берді ғой.

	Үнпаз неме ол ауылға іңір қараңғылығында барған. Түнге қарай түйе қамалатын қора өзекше сайдың табанында тұрғандықтан, ол тұс ерте қараңғыланады екен. Ал киіз үйлер де, қарауылда тұрған жігіттер бәрі биігіректе болса керек.

	Бұл көз байлана бере қараңғы өзекпен сол қораның аузына барады да, аңыратып ән салады ғой. Іңір қараңғылығында, тыныштықта жай адамның даусы қалай шығатыны белгілі ғой. Ал мынаның даусы ше? Әншейінде адамның алпыс екі тамырын жібітетін бұл жаңағы сәтте қара жердің өзін иітсе керек. Ал түйе баққан бүкіл әулетті тұқым қайтті дейсіңдер ғой. Олар тұқым- тұқиянымен әрқайсысы отырған, тұрған орындарында біздің үнпаздың әнінен ұйып, қол-аяқтары жансызданып қалыпты. Бұл үнпаз өзі алдын-ала әзірлеп апарған әнінің ішінде түйе қайыратын «Әйт-шүу-кәй» деген сөзді көп қайталайтын еді. Бір шумағы есімде де қалыпты. (Дөңгелек бөрікті мұны қоңыр даусымен сәл ырғаққа келтіріп айтып берді).

	Әйт-шүу-кәй, бойың өсіп нар болғайсың,

	Өркешің мінгесуге тар болғайсың,

	Әйт-шүу-кәй-ай!

	Айрылған әйт-шу-кәйдан екі кеште,

	Ізіне әйт-шүу-кәйдің зар болғайсың,

	Әйт-шүу-кәй!

	Сонымен, не керек, әйт-шүу-кәйлап аңыратып, мұның қорадағы бүкіл түйені алдына салып, айдап кеткенін әлгі бір тұқымнан тараған, қаһарланса айдаһардың азуын қағатын ұялас немелер білмей де қалыпты.

	Міне, мен сондай өнерпаз жігітті де көргенмін, міне, сол жігіттен де айрылдым ғой.

	Дөңгелек бөрікті әңгімесін аяқтағанда бәрі сұлық қалды. Сәл уақыт өткізіп барып, қарақшылардың бірі сұңқ етті:

	– Сосын ол түйелердің бәрін өзі алды ма?

	– Алмағанда ше ... Бөгенбай екі сөйлемейтін, қара қылды қақ жарған әділ адам еді. Сосын ол үнпаз сол түйелерді айдады да, бізден бөлініп кетті ғой.

	Тұрлымбет бір үйлі жанды әнмен ұйытып, түйелерін айдап, әрі ол малдың бас иелерін ашық ауыздығы үшін қарғап бара жатқан ырғай мойынды үнпаз жігітті елестеткенде басына бұрынғыдан да ауыр мұң түсті. «Апыр-ау, мені де құдай тегін жаратпаған еді ғой, біреудің малын алмай-ақ қояйын, мыналардан құтылып шығудың амалын неге таппаймын» деп, өзіне-өзі іштей назаланды. Басында әр түрлі қиялдар жүгірді. Өзі сияқты қолға түсіп, ақыры одан ебін тауып құтылған небір саяқ жанкештілер туралы ел әңгімелерін есіне түсірді. Бірақ олардың бірде-бірінің әдісіне мұның ыңғайы келер емес. Ол жанкештілердің қай-қайсысы да уақыт өткізіп барып, өзін тұтқындағандардың сеніміне ие болған шақта ғана сытылып шыққан ғой. Ал мынау болса кісендеулі жатыр, бұлар бұған сенім көрсетіп, кісенді ағытқанша қай заман. Қалың жалайыр елі осының келуін күтіп отыр емес пе? Әлде Есенбай аман-есен барды ма екен?

	Мүмкін, ел анау-мынау күдіктен арылып, шығыс беттегі Жоңғар Алатауындағы жайлауларына қарай қозғала да бастаған шығар. Себебі биыл күн ерте ысып кетті ғой. Ал түстікке бір табан жақын Қаратаудың мына бөктерінде қайнаған жаз десе де болғандай.

	Есенбай аман-есен жетсе де шүкіршілік-ау. Бірақ жүзіктің көзінен өтетін Тұрлымбеттің өзі мынадай күйге түскенде жас шамасы біраз баршылық, сүйегі ауырлау Есенбайдың жол бойы құмырсқадай құжынаған қарақшы- тонаушылардың қалың торынан қақас кетуі екіталай-ау.

	Ойдан ой, қиялдан қиял туындап, өз елінің халінен мүлдем бейхабар Тұрлымбет басы қазандай болып, уақыт өткізіп жата берді. Әр түрлі айла- әрекеттің жобасын құрастырып, басында пісірген болады. Бірақ көп ұзамай мұның да елінен хабаршылар жетті-ау. Бұл хабаршылар көктегі құс, не періште емес, жер бетіндегі жай жүргінші де емес, Қаратау бойындағы қалың елді тықсырған жоңғар шапқыншылары еді.

	Босқан елдің алды көрінгенде-ақ дөңгелек бөрікті бастаған қарақшылар тобы орталарына бір кесек тас түскен көп торғайдай жан-жаққа бытырай ұшты. Қол- аяғы кісендеулі Тұрлымбет сол жатқан орнында жатып қалды. Төрт аяқты жануарға жүк артқандары шамалы, көбісі жаяу-жалпылаған, аңырап-боздап, иін тіресе қозғалған қалың ел мұны жалаңаш табанымен таптап өтті. Сонау шығыста теңізге қарай босқан қалың жалайыр елінің қан ортасында Ескелдінің ең кіші інісі Бектұрған жалаңаяқ сабылған адамдардың табаны адамның көзін қарықтыратын аппақ болатынына бірінші рет таңырқай куә болса, одан көп ересек Тұрлымбет те тап сондай күй кешті. Күс-күс аяқ дәл табанға келгенде ақ бәтестей ашылып, түсін өзгертіп шыға келетінін Тұрлымбет бұрын көрген жоқ еді. Есі кіресілі-шығасылы, екі-үш күн бойы үстінен малша маңырап өткен елді қара жерге қабырғасын жапсырып қойып бақылаған Тұрлымбет тозақ отына жанғандай ауыр азап шексе де, ауық-ауық ақыл-ойы қалпына келген сәттерде бұл ақтабан болған жұрттың жай-күйін дұрыс бағалай да білді. Араларында шал-шауқан жоқ, емшектегі балалар да көрінбейді, бәрінің кәрі-құртаң мен жас нәрестеден бастары бос, өңкей бір жүйткіп тұрған желаяқ секілді. Бірімен-бірі жарысып, алды-арттарына қарамай жел айдаған қаңбақтай аударылып- төңкеріліп, жосылып барады. Кейде дауыс айтып, өлікке бара жатқан топқа да ұқсап кетеді. Бірақ бас-аяғы көрінбейтін мұншама ел, әрине, өлікке бара жатқан жоқ. Топан су қаптап, қалың жау шапқанда ғана осылай болатыны анық қой.

	Тұрлымбеттің бір таңырқағаны, бұл күн көзі әрең түсетін ойпаңда жатыр емес пе? Үрке қашқан ел осылай құламай-ақ қос аяққа жайлырақ жазық бағытқа қарап неге бет түземейді? Тұрлымбет жан азабынан ыңырсып жатып, оның да себебін ұқты. Бұл түстік жақтың жазы ыстық, әрі ерте түседі, ал биылғы жаздың келісі тіпті тұтқиылдан болғандай. Демек, мынау ел, қалың Орта жүз бұл шаққа дейін Қаратаудың мол-мол жоталарындағы жайлауларына бекіп үлгерген ғой, шамасы. Топшысы қатты жау оларды сол жерден соғып, ойға құлатқан. Ондай атты күнде жердің жазығын бұлар қайдан іздеп жатсын.

	Малдың аяғы, адамның аяғы кезек-кезек қаққылап, әрі тиген жерін қиып түсердей темір кісен жанын қоса қинаған, денесінде сау тамтық жоқ Тұрлымбет санасына сәуле жүгіргендей бір оянған шақта «Апырау, сонау Іле мен Қаратал аралығындағы қалың жалайыр, Ұлы жүздің халі не болды, олар тура Жоңғар қақпасының, яғни арыстанның аузына таяу тұр, оларды жаудың айналып өтуі мүмкін емес сияқты еді ғой, әлде олар да өстіп босты ма» деген ойға тіреліп, ақыл-есін қайта жоғалтты.

	Бұл жолғы ақыл-есінен айрылуы тым ұзаққа созылды. Неше күн, неше түнге жалғасқанын өзі де білмейді, қолы дөрекілеу әлдекімдер өзін аяусыз жұлқылап жатқанда оянды. Әлгі дөңгелек бөріктінің қарақшылары шығар деп, көзін ашқан. Байқаса басқа. Қолдың дөрекілігінен гөрі темір кісеннің қыспағы жаман ғой. Арланның азу тісіндей темірдің қыры балтырына кірш етіп кіргенде жан даусы шыға жаздады. Бірақ дауыс желбезегі жыртылып кеткен бе, ешқандай дыбыс білінген жоқ, тек бір уыс ауа ғана сыртқа лап етті. Көзін ашып, өзін жұлқылағандарды көруге талпынғанда дүние қайта қарауытып сала берді. Апырау, осы мен қараңғы көрде жатқам жоқ па, мыналарың жан алушы әзірейіл немесе мүңкір-нәңкір сұрақшылар емес пе?

	Солайы солай-ау, шамасы, қимылдары тым жаман көрінеді. Артық қимылға жоқ Тұрлымбетті мұнша жұлқылағанда бұлар не өндірмек, онан да құлағының түбінен айғайласа да жауап алуға кіріспей ме? Әлде құлағы түскір де тас бекітіліп қалды ма екен? Жоқ, олай емес, сөздерін анық ажырата алмаса да, өзін тасқаяқтай қағыстырғандардың бірін-бірі бөліп-жарған күбір-күбірлері айқын- ақ жетіп тұр. Не айтқандарын түсінбейтіні тұмшаланған санасына байланысты сияқты.

	Белгісіз адамдар Тұрлымбеттің біраз жанын шығарды. Бір заманда тыйылды- ау. Бұлардан қанша қорлық көргенін өзі де білмейді, тағы біраз уақыт ессіз жатып барып оянды.

	– Әй, сен кімсің? – деген ожар дауыс мұның алғаш рет ақыл-есі қайта оралғанынан хабар берді. Тұрлымбет жүресінен отырып көзін шақырайған күнге тосып, жан-жағына қарап еді, аттылы-жаяуы бар өңкей бір бастарына таз кепеш сияқтанған бірдеме киген, жалақ ерін, әрі шеттерінен қару-жарақты бір топ адамды көрді. Тұрлымбет шамасына қарамай «өздерің кімсіңдер» дейтін-ақ еді, тілі құрғыр күрмеліп, мұның ырқына көнбеді. Сонда да болса тұлабойынан бір жеңілейгендікті сезеді, қос аяғы да бұрынғыдай емес еркін көсілуге жарап қапты. Сонда ғана Тұрлымбет басына суық су құйғандай бір серпіліс тапты. Бұлар мұны манадан бері тегін жұлқыламапты, қол-аяғын қиған кісеннен босатуға күш салған екен. Бес-алты жерінен кесілген өлі жыландай болып, темір немелер анадай жерде енді тым күнәсіз күйде айқасып жатыр.

	Тұрлымбет осы шағымен де жылап көріскендей. Бірақ мыналарға қарсы сұрақ қоюға, не жауап беруге тілі келмейді, әрі түс көріп шошып оянғандай түрімен бұларға алақ-жұлақ етіп, іш жағы қайта тоңазып барады. Себебі мыналардың түсі суық, әрі бес қаруы сай өңмеңдеген біреулер, енді осыларға қолды болғаннан саумын ба деп торыға бастады. Бір шүкіршілік ететіні, бұлар өздері ағытқан кісенге мұны қайта қор қылмайтынға ұқсайды. Бұған дейін не көрсе де бұл ең алдымен кісеннен көрмеп пе еді. Бірақ құдай ақырын берсін, бір қолдан екінші қолға өтіп пенде болғаннан не жақсылық тауып жарытарсың?

	Мұның айналасында аттылы-жаяу топ ұзақ теңселді. Ақыры жауап ала алмасын сезгесін, әрі мұның денсаулығының дұрыстығына күмәнданған олар жаяулары бұттарын ер үстіне қайта артып, сай ернеуіне қарай өрлеп, көк күмбезінің тұнығына сіңгендей көзден ғайып болды.

	Тұрлымбет бұлардың кім екенін бара-бара, ойдың біраз топанын қопарып барып ұқты. Бұлар қазақтарды күнбатысқа қарай түре қуған жоңғар шапқыншыларының тобы еді. Тұрлымбет кісендеулі жатқасын, әрі оның қазақтарға онша келіңкіремейтін киім киісі, шыбын тайып жығылардай жылтыраған иегі, жалпы алабөтендеу түр-тұрпаты бір түрлі ой салып, «жаудың жауы бізге достыққа лайық» деген сияқты жорамалға жақындатып еді. Сосын да бөгеліп, кісенін сындырып үзуге әуреленген болатын. Ақыры жауап ала алмасын байқағасын, ақылы ауысқан пендеге балап, алғашқы бағыттарымен салып ұрып кете барған. Енді қайтсін. Бұлар үшін қашқан елдің әлі де бөксесі майлы.

	Қалың қазақ елінің бір шетінен екінші шетіне қарай жол нұсқаған айбарлы қонтайшы, қолбасшылардың әмірі бір басқа да, олжа тілеген тойымсыз озбыр көңілдің әмірі бір басқа. Екеуі қосылып бірдей бұйрық айтқанда, тіптен сұрапыл. Әрбір жоңғарлық шапқыншының іш дүниесіне от пен майды қабат тастағандай жігерін лаулатады ғой. Басқаша айтқанда, қара тастың өзін кақ айырар алдаспанға айналады. Міне, сорлы қазақ осындай сорға тап болған еді. Ет пен терінің арасындағыдай қазақтардың өз арасындағы ірілі-ұсақты кикілжің мен қырғиқабақтық оларды осындай күнге алып келген еді. Қолмен ұстағанды мойынмен көтересің деген сөз бар, ендігіге амал нешік, жөңкіл, қазақ, жөңкіл!

	Тұрлымбеттің орнынан тұрып, аяқ алып жүруге жарауына тағы үш тәуліктей уақыт керек болды. Өз жарасын өзі тілімен жалап жазатын қасқыр тәріздес дала қазағы емес пе, Тұрлымбет осы үшінші тәулікте недәуір тыңайып көтерілді. Апырымдап, қарға адымдап жер өлшеп, жамбасын ойған сайдан шықты да, дөңес үстінде айналаға сүзе қарады. Сиырдың бүйрегіндей бөлшектенген Қаратаудың мынау қай пұшпағы, Шу алқабы қай бетте бірден ажырату қиын екен.

	Түс әлеті боп қалғандықтан күншығыс бет қай жақ екенін мөлшерлеу де мүмкін емес. Ол жағын көктен түсе қалған ессіз адамдай ұзақ аңырап тұрып, әрең ажыратты. Басында қар жатпағанымен мынау ию-қиюы мол тау жолы ғой, шығыс осы екен деп тіке тартып та кете алмайсың, үлкен асулары және бар, қай жағынан айналып, қай қырын нысана еткен дұрыс, міне, ең шешуі қиын жұмбақ осы болып шықты. Бір орында шегенделе бергеннен ақыл таппасың анық, Тұрлымбет қос аяққа күш салып тығырықтан шығудың амалына көшті. Бара- бара бұған шешуі жаңағыдан да қиын екінші жұмбақ кесе көлденеңдеді. Апырау, бұл мына Қаратаудың бөктерінен сонау Іленің арғы жағындағы жалайыр еліне жаяу жететін темір аяқ жаратылып па? Ең алдымен бір ат тауып мінбей ме екен? Ол үшін бір ел іздемей ме екен? Бірақ іздейтін ел күні кеше ғана өзінің тоз-тозы шығып, аузынан ақ көбігі ағып, табаны қалайыдай жалтырап төменге кетті емес пе? Бұған ат тауып беретіндей айрандай ұйып отырған ел енді бар ма екен әуелде? «Мынау заман қай заман, қара қазақтың басынан бақ-дәулет ұшқан заман. Ата қоныс артта қалып, ақ табан болған заман». Сөйтіп, мынау үркіншілік күнде мыңдаған қазақтың аузынан әрқилы түрде қиысып, ақырында «Елім-ай» әні болып қалыптасқан ұзақ тарихи жоқтаудың кейбір сөздері ақындық өнері жоқ Тұрлымбеттің аузына осылай оралды. Қазақ шежіресінде «Ақтабан шұбырынды, алқакөл сұлама» деген атаумен кірген заманнан кейінгіге қалған бір ғана ескерткіш осы «Елім-ай» әні еді. Оны алғашқыда әркім, әр ру өз сөзімен қиыстырып, күндер өте бере бір арнаға тоғытылып, үлкен халықтық нұсқасы жасалып еді.

	Тұрлымбет өз аузынан шыққан сөздердің қандай болашағы барына әзірге мән берген жоқ. Мұның бар көздегені әлі де болса жан шақырып, әл-қуат жинап, бұт артар бір мал тұқымын табу еді. Онсыз мынау шақырайған күн астында тұрып-ақ мұның көз алдын көрдей қараңғылық басатынға ұқсайды.

	«Ей, сорлы екі аяқ, қайтсең де төрт-аяқтығы жеткіз дегендей» бұл ыңыранып, бет албаты қозғала берді.

	Қаратаудың сонау Сыр бойынан Шу алқабына қарай көлбеп жатқанынан аз- кем хабардар бұл қайтсе де осы биік жаратылыстың теріскей жақ етегіне шығуды көздеді. Ол қаншалықты жер, жалғыз жаяуға ол да болжап болғысыз, бірақ көз мөлшермен осылай деп, бет алдын белгілеп алды.

	Дала адамдарының үлкен бір жебеушісі бар, оның аты – шыдамдылық. Сол жебеушісінің арқасында Тұрлымбет тау кезіп, талмай жортып отырып, келесі күннің таңсәрісінде ғана бір ат тауып алды... Ат тапқанда құдайдың өзі әдейілеп жібере салғандай бұл ер-тоқымы, айыл-тұрманы бәрі сай бір әдемі сәйгүлік жылқы еді. Бұл қолына тигенде Тұрлымбет малдың мойнын құшақтап, әкесі өлгенде айтпаған даусын айтып, өкіріп кеп жылады. Сәйгүлік те адамның қолына түскенін теріс көрмегендей, себебі ұзын қыл шылбыры, тізгіні бәрі қосылып, алдыңғы екі аяғына мықтап оратылып, мұның да шеккен азабы біразға жетіп қалғаны білініп тұр еді.

	Тұрлымбет даусын, көз жасын тыйып, аттың аяғын тізгін мен шылбырдан босатып, енді оның тұлабойына асықпай көз жүгіртті. Ешқандай ақау жоқ десе де болғандай, тек оң жақ санын садақтың жебесі жалап өтіпті. Қызыл еті көрінгенмен сәйгүліктің қимылына ешқандай кедергісі жоқ, қайта бұл алдыңғы аяқтары мен мойнын қыл бұраудан босатқасын қос құлағын қайшылап, көздерін дөңгелентіп, ойнақшып шыға келгендей.

	Сонда да Тұрлымбет бірден қарғып мінбей малдың жай-күйіне қарай түскісі келді. Неше күн бойы екені белгісіз арқасына жабысқан ер-тоқымын сыпырып, біраз уақыт бойын жеңілейтті. Өзі де жерге жамбасын тигізіп, шылбырын ұзын ұстап, олжа сәйгүлікке біраз кеңшілік берді. Мал екеш мал да адамның бұл рақымшылығын дұрыс түсінгендей. Бұл қайтсе де жау оғынан опат болған бір қазақ жауынгерінің аты екендігінде Тұрлымбеттің күмәні жоқ еді. Себебі күміс шапқан ер-тұрман, тебінгідегі ою-өрнек иесі қазақ екенін айна-қатесіз айтып тұр.

	Тұрлымбет күн бесіннен ауғанда ғана тау жондарынан ескен самалды бетке ұстап қозғалып берді. Бұл кеште көп жер ұта алмасы хақ, бірақ ат жүрісін сынап көрейін деген де есебі бар еді. Ат жүрісінде кемшілік жоқ, тек ендігі жолға Тұрлымбеттің өзі шыдаса болғаны. Түнемеге терең бір шатқалдағы қыздың бұрымындай жіңішке жылғаны тауып сонда құлады. Қанша айтқанмен аттың қабағына қарамаса да болмайды. Тұрлымбет сонау Іленің аржағынан Ташкент қаласына Ескелді бидің сәлемін арқаланып, үш ат ауыстырып жеткен.

	Енді кері қарай да құр қол емес, қалтасында аты айдай әлемге аян ұлы би – Төленің мөрі басылған қағазы бар. Бірақ қара жердің терісін сыпырып түскендей мынадай жоңғар шапқыншылығынан соң ол қағаздың құны қаншалық екенін тап бүгінгі таңда Тұрлымбеттен жақсы білетін адамды табу қиын. Сосын да ол мынау ендігі әлі де жарымынан астамы бар жолда олжа сәйгүліктің қабағына қарап, соның төрт аяғының тілеуін тілемеске амалы жоқ. Түнделетіп төпей бергісі келмейтіні сондықтан. Әйтпесе, бұл Бекен сияқты шіріктен туғанмен, сұңқар жаратылған Тұрлымбет мынау бас-аяғы жоқ ұзақ жолда, қалың елдің басына қиямет-қайым күн туған үркіншілік күнде қажып- қалжырағанына қарамастан ұшқан құспен жарысар еді-ау. Жә, жә, тап қазір іштегі қыжылға кеңшілік беретін шақ емес.

	Бұдан арғы жүрісте бұған елдің жұрты бірінен соң бірі жолықты. Жұрты ғана емес, жүріп өткен жолы да. Көп жерде Тұрлымбет алақанымен екі көзін жасырғысы келеді. Төңкеріліп жатқан балалы бесік, шашылып шашын жұлған күйі қатып-семген кемпір-шал, аяқтары тырбиған мал өлекселері, көздің жауын алатын небір жауһаз дүниелер – міне, осылар арқылы қашқан ел із тастап отырыпты.

	Бірер жерде Тұрлымбет жаны шықпай тырбаңдап жатқан екі-үш жылқыны да кезіктірді. Әдейі тоқтап, олардың біржола тынышталуына болысты. Осындай халдегі адамдар кездессе не істемекпін деп бұл жалғыз жортуылшының жаны күйзелді. Бірақ мал жанынан гөрі адамның жаны сергегірек, әрі оның қанаты да берігірек, шамасы, пәни тіршіліктен күдер үзген шақта-ақ көп алаңдап жатпай бақи тіршілікке қарай пыр етіп ұша жөнелетін сияқты.

	Ат мініп, аяғы кеңігесін тез жылжыған Тұрлымбет қашқан елдің ізінен тағы бір жолды байқады. Мынау іздер ұзыннан-ұзақ шұбалған таудың әр қойнауынан қайнап шыққан тас бұлақтың суындай бара-бара бір арнада тоғысып отырған сияқты. Себебі Қаратаудың теріс-кейіндегі құшаққа сыймас кең жазықтағы үлкен ізге бір бүйірден қосылған сондай адам мен мал өлігі, оны-мұны шашынды дүниелерден белгі соққан басқа да «соқпақтардың» барын дала қазағының кәнігі көзі байқап келеді. Апырау, сонда бұл жоңғар дегенің қазақ даласына неше тұстан тиіскен деп, қара тастай қатқан басына енді басқаша жарықшақтар да түсе бастады. «Жоңғар емес, қара қытай қозғалып жүрмесін» деген де күдігі бар. «Қара қытай қозғалса ақыр заман болады» деп, үлкендер текке зарламаған шығар. Осы жас ғұмырында-ақ жоңғар шабуылы дегеннің не екенін естіп те, көріп те сақайған бұл пақыр мынаны шынында одан гөрі әлдеқайда дүмпуі қатты зілзалаға ұқсатты. «Жоқ, мынау, сөз жоқ, қара қытайдың, ақыр заманның соққысы». Топан су қаптар алдында оның қатаң лебінен жүректері қатты суыған адамдардың өзара аңдарша тіс салысып, бірін екіншісі қуғынға түсірген, сөйтіп, өлері көзіне көрінгенде ғана оянатын жауыздығының нәтижесі-ау. Әйтпесе адам қаншама бір-бірімен атысып- шабысқанымен, тап мұншалықты құлдырамас еді ғой. Тұрлымбет өмірінде бірінші рет өз елінің батыр ақсақалы Дербісәлінің, Қабан жыраудың, жас болғанмен би атағы бар Ескелдінің ақылын керек қылды.

	Тұрлымбет бірде төмен қарай бытырай жөңкілген елге қарсы жолықты. Бірақ бұл қай ел, қай ру, жөн сұрап білу мүмкін емес. Өңкей көздері қызарған, өңештері сорайған, аттылы-жаяуы аралас, біреуге жөн айтпақ түгіл, өз жөндерін өздері ажырата алмайтын өң мен түстің аралығындай құр сүлдерлері қалған біреулер. Тіпті бұлар Тұрлымбеттің топшылауындағы кәдімгі қазақтар емес, сол қазақтардың ескі жұрттан, не моладан көріне кетіп, айдаладағы жалғыз жүргіншіні қуып беретін аруақ іспеттес көлеңкесі сияқты. Әрине, олардан оңайшылықпен жөн сұрау мүмкін емес еді. Әйтеуір түр-түстерінен танығандары мұның ағайындары емес.

	«Апырау, бұл жалайыр елі қайда кеткен? Қашу керек болса олардың да жолы осы емес пе? Көкше теңіз бен Іле дарияның ар жағында жатқан ел еді ғой, әлде сұрапыл жау сол екі судың құрдымына батырып жіберді ме?» Осындай сұрақтар Тұрлымбеттің кеудесіне мұз сүңгідей қадалып, осымен нешінші рет тұлабойын өліктің денесіндей суытты екен.

	Тұрлымбет итмұрын мен тобылғы қалың өскен Қаратаудың бойынан топ- тобымен жайылған кекіліктерді де көрді. Арқасы көкшіл сұр, қанатының жамылғы қауырсындары қызғылт сары келіп, әрі басқа бояулармен де араласып, тым құбылмалы көрінетін еті дәмді тауық тектес құс аңшылыққа құмар дала баласын тап қазір бір түрлі мазақ еткендей. «Айналайын жоңғар- қалмаққа рахмет, бізге қарап садақ тартқаннан басқаны білмейтін адам – қазақты өз басымен өзін әуре етіп қойды» десіп, өздері үшін баянды бейбітшілік заманы туғанын тойласып, пыр-пырласып жүргендей. Қоңыр сары мойындары мен қара жолақпен көмкерілген шықшыттарын көтере көрсетіп қояды. Бұл әдемі көрініс Тұрлымбетті одан сайын қан жылатқандай.

	Тұрлымбет ағын судағы жаңқадай топ-тобымен жөңкілген тағы біраз елді жолықтырды. Бұлардан біраз жөн айтуға жараған бірер адамдар табылды. Дулат, шапырашты сияқты Ұлы жүздің рулары екен. «Жалайырдан хабарымыз жоқ, олар да шабылған шығар» деген жауап қана алды. Ақыры Тұрлымбет

	«Жалайырдың балғалысынанбыз» деген бір көшке, көш емес-ау сол әлгілердегідей қашқын топқа жолықты. Тұрлымбет аттың басын кілт кейін бұрып, жарты бие сауымындай уақыт ілесе жүріп, бірер ақпар ғана ала алды.

	«Жалайырдың Қаратал жақтағы бөлігі қалмақтармен соғысамыз деп, ақыры соққы жеп, Көкше теңіздің жағалауындағы қалың қамысқа барып шөгіп қалды. Мұның бәрі қаруланамыз, әскер жиямыз деп, жау шақырған Ескелді мен Балпық сияқтылардың кесірі. Қалмаққа үлкен алым төлемек болып, бәтуаласатын сияқты. Ал жалайырдың Іле жақтағы бөлігі, қоңсылыс басқа елдермен бірге қалмақтарға бірден бас иіп, құлдық ұрып жатқан сияқты. Біз, балғалылар, екеуін де теріс көрдік. Қалың қазақтың жері ғой деп, біржола табан аударып кетіп барамыз».

	Үзік-үзік айтылған, әрі азынаған кемпір-шал, ұзақ жолдан тірсектері майысып, боздаған түйе даусынан әрең-әрең естілген бұл сөздерді Тұрлымбет өз ойынша басы бүтін етіп, осылай құрастырып алды.

	Ағайын ел – балғалылармен бірге кете бермек ойы жоқ, алар ақпарым осы-ақ қой деген сәтте атының басын қайта шығысқа бұрып, соңғы бірнеше күнгі бағытымен одан әрі тепектеді. Балғалылардан естігенін жол ұзақтықтан басында асықпай пісірді, асықпай жіліктеді. Жалайырдың қай рулары Қаратал жақта, қай рулары Іле жақта екенін жақсы білетіндіктен, бәрін өз-өз орындарына қойып, олардың әрқайсысының жай-күйлерін өзінше елестетумен болды. Іле жақтағы елдің басты адамдары – Баймұрын, жанбай Бұқпанбет, тағы сол сияқтыларды Тұрлымбет таниды. Ал Ескелді бастаған өз елі анадай күйге ұшыраған ғой, шамасы. Бірақ жаңағы балғалылардың әскер жиып, жау шақырды деп, Ескелді мен Балпықты кінәлағанын Тұрлымбет мүлдем хош көрген жоқ. Егер қалмақтар Ескелдіге тісін басса, бас-аяғына құс ұшып жете алмайтын бүкіл қазақта несі бар, шапса жалайырды ғана шабар еді ғой.

	Сірә, жол-жөнекей неше алуан қияметті бастан кешіп, сонау Ташкенттен құмырсқадай жорғалап келе жатқан Тұрлымбеттің көріп-білгенінен мынау сабылған қазақтың мүлдем хабары жоқ сияқты. Әр ел, әр ру мынау жөңкілісті тек өз басына ғана туған ақыр заман деп ұғатындай. Ал басқаларды сол баяғы атақоныс, атажұртта сынық инесін жоғалтпай, әлі де «айранын ұрттап, қойын құрттап» жатқандай көретін сыңайы бар.

	Е, құмалақтай бытыраған қазақ! Күткенің осы ма еді?

	Тұрлымбеттің тағы бір көз жеткізгені – әзірге қозғалған қара қытай жоқ, мынау шапқан анық қара қалмақ. Бірақ оның топшысы осыншалық қалай қатты тиді, сол жағына ғана бұл бойлай алмай әлек. Атыспаққа оңай үйреншікті жау емес пе еді?

	Осындай ойлармен өз елінің қарасын көргенше миқата болып, есінен танатын сияқты.

	Кенет тағы бір көрініс Тұрлымбеттің денесіне суық су құйғандай әсер етті. Бұл жосыған, ешқандай қайырушысы жоқ, әскер қосындарын көрді. Түстері түндей, мойындары салбыраған, қазақ қосындары. Бұлар да ешкімнің бетіне жүз ашып қарамайтындай, әрі бас-аяғы жоқ, үзік-үзік, берекесіз қозғалыстағылар. Араларында жаралылар да көп. Тұрлымбет атын тежеп, бір қарулы мосқалдау қазақтан:

	—Бұл неғылған елсіздер? – деп айғайлай сұрады.

	—Немене, қызымызға құда түспек пе ең? Текке әурешілік сенікі, қызымыздың қайда екенін өзіміз де білмейміз, жарықтығым, – деп жауап қайтарды ол.

	—О, қыршаңқы тіліңді ұрайын! – деді Тұрлымбет. Мосқалдау кісімен құйысқан тістескен екінші бір, ол да қарулы, жастау жігіттің түсі жылы көрінді. Тұрлымбет атын кейін бұра соған ілесе жөн білмекке күш салды.

	—Апырау, басшыларыңыз, батырларыңыз кімдер? Біліп бола ма өзі?

	– Батырымызға иман айтып келеміз. Сәл тынышталсын да, құлағын шулатып қайтеміз? Көкірегінде күйік кетті, бір басына сол да жетер! – деді түсі жылы жігіт. Бұл да тілі пышақтай сорлы екен.

	Тұрлымбет атын кері бұрып, бұрынғы бағытына түсті. Жортқан қасқырдай бірінің ізін бірі баса қарсы жосылған мұншама әскерден жөн сұрар ешкім табылмай ма деп, ызаланған Тұрлымбет бәріне көзі жана қарады. Біраз жүрістен соң бір тұста ошарылған топқа кездескеніне қуанды. Бұлар араларында екі-үш жаралыға ем-дом жасаушылар екен. Мән-жайға осылар арқылы қанды.

	Жоғарыда Іле Алатауы аталатын қазақтың тағы бір қасиетті тауы бар. Көк майсалы жаз жайлаулары ұлы жүз қазақтарының біраз бөлігін жеті атадан тәнті еткен, көрсең көңіл жарасын жазар сұлу мекен еді. Оның Талғар, Шымбұлақ, Жетіжол, тағы басқа шыңдары тұсынан Іле дариясына қарай кәусар бұлақтай суы таза бірнеше өзендер құлап ағатын. Міне, сол өзендердің жағалауларында, тау баурайында алапат соғыс болыпты. Бас батыр шапырашты Наурызбай Құтпанбет баласы екен де, оның мыңбасыларының бірі Қастек Жарылғап баласы десті. Қастек үлкен бір асуда жау оғына ұшырапты, ал мыналар соған қарасты әскердің тамтығы екен. Шапырашты Наурызбайдың басқа мыңбасылары да қалмаққа қан құстырғанмен, ақырында олар да жеңіліске ұшырап, осылай Шу мен Талас бойына қарай жөңкілсе керек. «Жаңағы екеудің батырымызға иман айттық» дегендегісі сол Қастек Жарылғап баласы, шамасы. Жаудың мәртебесi асқан шақта жер жастанған батырдың көкірегінде күйік кетпей қайтсін.

	Жалайырдың балғалы атасынан тарайтын елден алған манағы ақпарына орай Тұрлымбет сәл бағытын өзгертіп, терістікке бет түзеді. Қурайы қалың Жусандаладан өтіп, Көкше теңіздің бергі тұмсығындай үлкен судан сәл бөле жарылып жатқан Итішпестің Алакөлін жиектей жүрді. Одан әрі қалың шилі, кейде сексеуілді құмдауытқа айналатын иен жазыққа түсіп, Құйғанға асықты. Іле дариясының Көкше теңізге құятын тұсы Құйған аталушы еді. Соңғы бірер күнде Тұрлымбет астындағы олжа атын аяған жоқ. Ташкенттен шыққалы бері неше апта, тіпті неше ай жүргенін өзі де болжап біле алмайды. Өз топшылауынша бір ғұмырлық уақыт өткендей.

	Қанша сансырағанмен тірлікке деген құштарлық басым шығады ғой. Тұрлымбет өзінің мол сулы Іле дариясынан ары өтетінін ұмытпай, жолай босқан елдің ізінен арқан, қыл шылбыр сияқтыларды іле жүрген. Құйғанға жеткесін пышағымен қамыс пен жыңғыл кесіп, оны бөренедей етіп буып, екі сал жасады. Сосын ол салдарды аттың екі жанына байлап, суға түсті. Сөйтіп, Іледен өтті. Одан әріде құмға шөккен өз елінің шетіне жеткенде он жеті жасар Тұрлымбет те бір, тоқсандағы шал да бір еді.





БЕСІНШІ ТАРАУ


	Шет-шегі жоқ шөл далаға барып шөккен жалайыр елі, жау топшысынан осылай ауа толқып кеп қосылған албан, суан, аздаған шапырашты, сарыүйсін, Алакөлдің теріскейінен о баста-ақ ағылып жеткен Орта жүз қазақтарының бір буыны – найманның кейбір саяқ рулары алғашқы апталарда тосын күй кешті. Ентелете, есін кетіре Көкше теңіздің суына біржола батырып, балық жемі етердей қуған қара қалмақтың әзірге беті қайтып, сабыр суы басылғанға ұқсады. Тек оның есесіне осындағы қазақ біткеннің атқа бұт артуға жарайтындарының маңдайына бөгде бір кәсіпті байлап беріпті. Ол кәсіптің аты – қарсақ соғу. Әрбір күзге дейін жан басынан бір-бір қарсақ терісін өткізіп тұрсаңдар, әрі осы Көкше теңіз бен Іле дариясының бергі жағаларынан кетпесеңдер тиіспейміз, бейбіт қатынаста боламыз деген жау шартына Қабан, Ескелді, Балпық, Тәттібай сынды ел басшыларының ден қойғанын былайғы жұрт та құп көріпті. Сөйтіп, сексеуіл мен қамысы, жүзгені мен теріскені аралас құмды өлкелерге жамбастары тиер-тиместен кешегі күні жоңғарлықтарға қарсы кеземек сұр жебені бұлар енді сол сұр жебенің өзінен де ұшқыр жылдамдықпен топ-тобымен жүйткіп жүрген күнәсіз дала тағыларына қарай бұрды.

	Бұл сәуір айы, мамырдың басы, қарсақтардың күшіктейтін кезі, ұрғашылары оқ шалдырмайтын індерде жатады. Әрі оның іні қайда, оны кәнігі аңшылардың өздері де болжап біле алмайды. Себебі өзге тұқымдастарына қарағанда талғамсыздау келетін қарсақ мұндай шақтарда түлкінің де, борсықтың да інін, тіпті босап қалған басқа да бос қуыстарды мекендей беруші еді. Әрі бұлардың нағыз жүні жетілетін кезі мамыр мен маусымнан әрірекке кетеді.

	Бірақ өзін ажал аузынан қалғанға ұқсатқан дегбірсіз, әрі қалмақ соққысынан жүрегі шайлыққан қазақ ол күндердің келуін күтіп жата алған жоқ. Әр түтінде, не бір әкеден тараған бірнеше түтінде неше жан бар, соның есебін алысып, қанша қарсақ керектігін екі қолдың саусақтарын кезек-кезек бүгіп санасып жатты. Емшектегі бала да, еңкейген кәрі-құртаң да, аңшылыққа ебі жоқ қатын- қалаш та, басқалар да бұл есептен тыс қалуға тиіс емес. Әлдебіреулерін есептен шығарып, от қаруымен жер-дүниені дүрсілдеткен кәпір қалмақтың кәріне кімнің ұшырағысы келеді дейсің? Кімнің басы екеу дейсің? Іле дариясының атыраулары – Шет Бақанас, Орта Бақанас, Қара Бақанас, Нарын, сондай-ақ дарияның өзімен жарыса теңізге құлайтын мол сулы, өзі де бірнеше тарамнан тұратын Бәйменей сияқты өзендерді жағалай шашырай орналасқан ел есін жиып болар-болмастан-ақ Ескелді ұшыртқан шабармандар да бұл жағын мықтап ескертіп жататын. Онсыз да шығарға жаны жоқ, кеуделерінде тірлік белгісінен тек үрей ғана бар шабынды жұрт ол шабармандардың сөзіне қалай құлдық ұрып, бас иземесін. Сөйтіп, жан басының есебі алынып, соған орай қанша қарсақ соғылатыны белгіленіп, енді әр түтін иесі, немесе бір кіндіктен тараған бірнеше түтіннің басшысы араларынан қарсақ соғуға кімді тағайындайды, сонымен шұғылданды. Бұт артуға жарайды екенмін деп бәрі бірдей садақ асынып, түз жортып кете алмайды ғой. Жарым-жартыланып қалғанмен қарайтын, ие болатын мал бар, ал қыры-сыры беймәлім мынау борпылдақ құмға күмп құлаған үй іші, бала-шағаға байланысты шаруа тіпті шаш етектен. Үйреншікті тірліктен көз жазған, болмашы нәрседе ақыл таппай бір-біріне көзінің сұғын қадаумен шаршап, сансыраған қазақтар үшін шешетін мәселелер тіпті ұшан-теңіз. Бірақ солай екен деп, одан бас сауғалап, қашатын заман қайда?

	Мұнда мүлдем алабөтен көрінген мал қамы мен адам қамы ғана емес, істік темірдей денеңді тітіркентетін ертеңгі күн жөнінде бірінен-бірі өткен қорқынышты сауалдар қоса титықтатып, тірі жанның тіршілігін әбден-ақ сиықсыз етіп еді. Жаз жайлауда көретін қызығымыз бұл жолы осылай тамұқ болып оралды-ау деген ызалы ойдан көкіректі от жайлаушы еді.

	Ия, қазақ пен қалмақ бөлісе жайлаған сонау Жоңғар Алатауының түкті кілемдей жондары, шыбынсыз жазы мен салқын самалы, көк шыршалы, қарағайлы ормандары еске түскенде мұндағы ең бір ұстамды-ау дегендердің өздерінің қабырғасы сөгіліп түсетін. Етегін жасқа толтырып, еңкілдеп жылаудан да қымсынбайтын. Енді қайтсін? Мынау Көкше теңізбен шектесіп жатқан жазғы мінезі беймәлім өлке осы ерте көктемнің өзінде-ақ ыстығымен, шыбын-масасымен қысып берді. Күндізгі бейнетті қойып, түнгі масаның шабуылынан үлкен мен кішінің онсыз да күтімсіз денелерінде сау тамтық қалмады. Мұндай тұрмысқа икемделмеген елдің алғашқы көрген көресісі тіптен орасан еді. Басы-көздерін әр түрлі шоқпытпен орап ұйықтау, не түн баласы от жағып, қостың ішін түтіндетіп ұстау сияқты әр түрлі амал-айлалар жасалып бақты. Бірақ маса шіркінге оның біреуі де тосқауыл бола алмады.

	– Ойпырмай, мұндайда аршаның түтіні жақсы болатын шығар?

	– О, кеңкелес, арша қайда, біз қайда?

	– Мынау тасбақаның шөлінде арша өсуші ме еді?

	– Бұл мәңгүрттің Тазтау мен Суықтөбедегі жаз жайлауы есіне түсіп кеткен ғой.

	– Қожаның көңлі құртқа шабады, көжесінің қатығы жоқ.

	Тазтау мен Суықтөбе сол көзден бұл-бұл ұшқан Жоңғар Алатауының құрамына кіретін, осындағы жалайырлардың біраз аталарына жазғы қоныс болған жекелеген таулардың аттары еді. Мұндай әңгімелердің соңы әбес сөйлеймін деп қақпақылға ұшырағанның ғана емес, сол екілене жазғырушылардың өздерінің де жан күйзелісіне ұласатын.

	Кейбір естияр адамдар:

	– Апырау, қазір көкек айы ғой, маса дегенің мамырдың соңын ала ғана көтерілмеуші ме еді. Әлде босқын жұртты құттықтап, жамыраған қозыдай бірге мәре-сәре болғаны ма? – деп, ащы мысқыл айтса басқаларға да сөзден желік бітетін. Қазақ қандай жағдайда да тіл мен жақтан қалған емес қой, көр аузында тұрса да қалтасында бір атар оғы жатады:

	– Е, құда-жекжат, абысын-ажыны келгендей бізге қуанбағанда шайтанның исін сезіп ұйқысы бөлінді деп пе ең? Маса деген жарықтық қазақтан да бауырмал ма деймін, өле жабысып, қойны-қоншыңа да кіріп, басы-көзіңнен аймалап түк қалдырмайды ғой, тегі.

	– Әй, енді осы қансорғышты да бауыр тұттың ба, ей, бауырың езілгір!

	– Қаныңды қазір сорса, күзде қайтып береді, немене? Мал дегенің әне бір-ақ күнде жидіп кетті, біз әлі осы масаны соғымға соятын боламыз. Осы бастан қоң жиып, жанталасып, соңыра соғымыңа жараймын деп жатса, оның туған бауырымнан қай жері кем? Аштан өлуге айналсаң бауырың бауырын кесіп бере ала ма, бауырыңнан жарағыр!

	Замана соққысы қыршаңқы еткен елдің тілі де осылай қыршаңкы.

	Жаздың аптап ыстығын ерте көктемде-ақ лақ еткізіп, ауыр жұт жылының келе жатқанын жұрт бара-бара түйсінді. Мың жеті жүз жиырма үшінші шоқақтап келген қоян жылының қара қалмақ шабуылымен қосарластырып әкелген тағы бір алапаты осы еді.

	Мамыр айының басына таман күн қызуы біржола күшіне мінді. Жаз шыға тау жондарына көтерілетін жұрт мұндай ыстықты жеті атасынан бері көрмеген. Малдың аздығы, шөл, тұлабойды буындырған тер, маса, бұған қосыла кейде жердің апшысын қуырып соғатын қызыл жел – бәрі қосылып, жан-жақтан босқын жұртты жеке-жеке майданға шақырғандай. Бұлардың қасында от қаруымен қалың қазақты жер аудартып жіберген жоңғар-қалмақтың өзі әлдеқайда мейманқостау, шамасы.

	* * *

	...Бұл күндері Балпықты адам түсініп болмайды. Ешкіммен көп ашылып сөйлеспейді, жүрекжарды ойын айту, не әр түрлі болжам, шешімдерге наразылық білдіру сияқты бұрынғы мінездерінің бірі де жоқ. Осы ақ бауырлы, жал құмды, қалың шилі, сексеуілді беймәлім өлкенің өзіндей бұл да бір түрлі түсініксіз, біртоға күйге түсіп, сол қалпынан жаза басатын емес. Ел басшыларының ортасында Балпықтың осы сиқы сөз болғанда Тәттібай мерген:

	– Бұл бала билікке ерте араласты. Қара орнынан айрылған елдің қамы мұны тіптен миқата етіп жібермесін. Тым жас, шыңдалуы жетпеген темір ғой бұл, – деген күдік айтты. Ондай күдік Ескелді мен Қабанда да бар. Бірақ олар жас батырдың іштегі дертіне ем жасау қолдарынан келмегесін де ме, тіс жарып, ашылып, нақтылы әрекетке бара қоймады. Тек әзірге мазаламайық, бара-бара сауығар, ұйқысынан оянар деген үшінші біреулердің ыңғайына жығылды.

	Балпық көбіне құм кезеді. Көбіне жалғыз кетеді. Тек Ескелді мен Қабанға ұсап ел аралағанда ғана қасына үш-төрт жолдас ертеді.

	Ескелді, Балпық, Қабан сияқты ел басшыларының ағайын-тумалары, сондай- ақ осылардың маңында әрқашан табылуға тиіс біраз бас көтерер, батырлыққа ыңғайы барлар Шет Бақанастың бойына қоныстанып еді. Қалған ел одан арғы су бойлап, шашырай жай тапқан. Міне, сол елді аралағанда бұлардың еститін сөздері ұшан-теңіз. Тауық кешіп өтетіндей ғана мөлдіреген кішкентай суы бар өзендердің жағасында жапырайған қара қостар, ара-тұра ғана кездесетін, онда да бұрынғыдай кіршіксіз түсі жоқ ақ үйде ыңырсыған ауру-сырқаулар, жылаған бала, қарғанған үлкен-кіші әйелдер. Жаңа орындағы жаңа тірлікке әлі де көндікпей күйбеңдеп, сөз баққан еркек қаралар – бәрі де тұнып тұрған уйымның қара тұңғиығына шақырады. Кейбіреулер Балпықтан әлденені білмекке тіл қатады. Бірақ пәлендей айтары жоқ, тек іштегі шердің сыртқа теуіп шығарған запыраны сияқты болымсыз бірдемелер. Қасына бес-алты нөкер ерткен Балпық мұндай сөздер, сауалдар естілген тұстарда ат басын іріккенмен жақ қимылдатпайды. Көбіне қасындағы нөкерлерінің бірі дидарласады. Балпық бұларды осындай қызметі үшін ғана ертіп жүретін сияқты. Қара тұяғынан хал кетіп, ес-ақылынан алжасқан елді аралап келгесін де көрген-білгенін, ойға түйгенін Ескелділердің алдына жайып салатын бұл жоқ. Ол қызметті де сол нөкерлері атқарады.

	Жас батырдың басқа әңгімелерге де зауқы соқпайды. Ал осы күнде Ескелдінің алдында төгілген қиқу сөз, алып-қашпа әңгімелерде қисап жоқ, күндіз-түні үйінен ат кетпейді. Үйінен дегенде мұның қара шаңырағының астына қамалған ешкім жоқ. Ескелдінің келімді-кетімді кісілер үшін бөлек үй тіктіргені де рас, бірақ ел басшыларына жолығам дегендердің ешқайсысы оған бас сұққан емес. Ескелді кім-кімді де сол үйден тысқары, дауыс жетер жерде алабөтен шоқиған тастөбенің басында отырып қабылдайды. Жан-жағын құм үріп, бітеп тастаған тастөбені жарып шыққан екі-үш сексеуіл мен үш-төрт жүзген бар еді. Соларды уық орнына пайдаланып, бірнеше киізден қоқырайтып қалқа жасалған. Күн неше жерден шақырайса да тастөбедегілердің төбесін тесіп кете алмайды.

	Тек бұл жерде бір айтарлығы бұл шынында тастөбе ме? Бірде осы тастөбе деген атау әлдекімнің жеңіл аузынан шығып, бірден-бірге тарала бастағанда Тәттібай мерген шарт кетті:

	– Әй, тастөбең не? Алатаудан қанжығаңа байлап әкелген тасың бар ма еді? – деді.

	Көптің ішінен Тәттібаймен құрдассымақ біреу шығып:

	– Мерген досым, тас демесең анау биекем жайғасқан биікке барып, табан тіреген жеріңді маңдайыңмен бір нұқып көрші, – дегенді қыстырды.

	Әлдебір сең соғып өткендей әлсіздікке ұшыраған, жүйкесі жұқа Тәттібай бұған тіпті долданды.

	– Қаттының бәрі тас па екен? Аштық та қатты, жоқтық та қатты, ұйқың келмесе мамық төсек те қатты, жамбасыңды ояды. Жамандықты қой, жақсылыққа, молшылыққа баланатын алтын мен күміс те қатты. Ал мына біздің бүгінгі тіршілігімізді ал, біле білсең бәрінен қатты шығып тұрған осы. Сонда осының бәрін тас деп, бір сөзбен сапыра береміз бе?

	Тәттібайға Қабан жырау көмекке келді:

	– Шынында бұл тас емес. Себебі сонау өрде қалған, Ортаөзек қыстауының түстік шығысындағы Құмбасы мен Итжон1 тауынан беріде тас дегенің емге табылмайды емес пе?

	Құланбасы, Құмбасы – жердің басы,

	Осы тауда бітеді жердің тасы,

	– деген аталарымыздан мирас сөз де бар. Құмбасының бір тұмсығы жалтыраған тас, кей жұрт оны сосын да Тасмұрын атайды. Ал Құмбасы аталуының өзі-ақ сол құмның басы деп меңзеп тұр емес пе? Сол Итжон мен Құмбасы төбесі екі түрлі жердің ара-жігіндей ме, қалай өзі?

	Қабан ақынның осы сөзі тұсында төбе басында жалғыз шоқиған Ескелді би астындағы киіздің бір пұшпағын көтеріп, елік сапты қамшысымен жерді шұқылап еді. Бұл өз тұжырымын айтып үлгергенше:

	– Шоқалақ құм атап жүр ғой мұндай төбешіктерді, – деп, көп ішінен тағы біреу суырылды.

	– Жоқ, шоқалақ құмға бұл келмейді, – деп, Тәттібай мерген сөзге қайта кірісті. – Шоқалақ құм деген анау төменде Қорыстың бойында. Олар мықтағанда атты адамның бойынан әзер асады. Басқа жердегі шоқалақ құмдар да солай екен. Ал анау Есекем шыққан биік екі атты түгіл, үш атты адамның бойынан асып түспей ме? Әрі сен айтқан шоқалақ құмдарда тек жыңғыл мен жүзген ғана өседі, ал мынаны жарып шыққан ақ сексеуілді қарамаймысың. Аспанға атойлап тұр.

	Бұл Ескелді төңірегі қонған Шет Бақанас өзенінің Көкше теңізге құяр сағасынан он бес шақырымдай ғана жоғарыда еді. Қорыс деген осы Шет Бақанастан сәл төменіректе бөлініп шығатын жылғаның суындай ғана кішкене арна. Оның төңірегіндегі жер қыртысын ойдым-ойдым еткен, жыңғылы мен жүзгені желкілдеген үлкенді-кішілі шоқалақ құмдарды бәрі де еске алысты.

	– Сонда мына Есекем шықкан төбенің атауы қалай болмақ? – деп, жаңағы Тәттібайға құрдассымақ неме қайта тіл қатты.

	– Ол жағын енді кім білсін? – деп, төбенің атауын табуға келгенде маңдайы қыртыстанып, Тәттібайдың өзі қиналды. Айнала көпшілік ортасынан жеңіл күлкі жүгіріп өтті.

	– Бұл өзі не тас емес, не біріккен құм емес, тегі қатты басқа бірдеме ғой, – деп, бәрінің төбесінен қараған Ескелді би жаңа ғана өзі отырған киіздің бір пұшпағын көтеріп, қамшы сабымен нұқып көргендегі қорытындысын енді ғана айтты.

	– Сірә, бұл заманның осылай толқырын алдын-ала өлшеп-пішкен алла- тағаламның өзіңізге арнап соққан алтын тағы шығар, – деп, Тәттібай әзіл- шынын араластырып, иегін көтере дауыстады. Бұл сөзден ешкімнің езуі керіле қойған жоқ. Сөйтіп, басқа атауы табылмаған алабөтен жер бұдыры кейін қайта тастөбе атанды.

	Алыс-жақын келушілерді етегі кең жайылған борпылдақ құм, төбесі сүйменнің тісі батпас қатты осынау биікте отырып қабылдау бір жайдан өте ыңғайлы. Ескелдіге келушілердің кейде шет-шегі көрінбейді. Бәрін бірдей тар үйдің тамашасына айналдыру да дұрыс емес. Әрі бірің кір де, екіншің көзден тайып тұр дейтін де заман жоқ. Би өзі не айтады, қандай үкім шығарады, басқалар не дейді, қандай арыз-мұң шағады, оны неғұрлым көп адамның құлағы шалса, соғұрлым ертеңгі күннің қажетіне жаратуға ыңғайлы. Әрі Тәттібай мерген, Құлжан, Малтабар батырлар да өздеріне қарасты ел-жұрттың арасында болғанмен, осы жас бидің қасында екі-үш күндеп жатып кетеді. Реті келгенде ел билігіне бұлар да араласады, әр түрлі ақыл-кеңестерін ортаға салады. Әрі әрқайсысының қасында «айт-шүу» десе құстай ұшып тұрған жігіт- желеңдері және бар. Ел сөзіне ертерек араластырсам деп, жасөспірім балаларын ертіп алғандарды және қайда қоясың? Бұлардың бәріне үй ішінде орын жете ме? Ал мына табиғаттың өзі жасаған тастөбе, айналасын құм тұмшалап, жұмсақ, кең алаң етіп тастағандықтан, етек-жеңі далақтағандардың бәріне еркін жетіп жатыр. Бүкіл ел жиылып кеп, Ескелдінің сөзін жантайып жатып тыңдаймын десе де таршылық жасамайды.

	Ескелді, Қабан болып, тастөбені таңдаудағы тағы бір есеп, мұнда маса аз. Қалың қамысты су жағасынан аулақ, әрі айналасына түк шықпаған үлкен тақырдың ортасында болғасын ба, маса мен шыбын бұл жаққа көп жуымайды. Ал кешкілік самал ессе, тіпті жанның рақаты. Тек құм суырған қызыл жел соқпаса болғаны. Қызыл жел көтерілгенде онсыз да қаны мен сөлі әрең жүріп тұрған тіршілік біржола тоқтап қалғандай күйге ұшырайды.

	Жапырақ дейтін жапырағы жоқ, тышқанның көзіндей ғана бірдемелері дірдектеген, сидам ақ сексеуіл мен мүлдем жапырақсыз, сұрғылт немесе қызғылт бұтақты, бұл да сидам жаратылған жүзген дегендерің сол қансорғыш масаны аса қызықтырмайтындығымен адам үшін оқшау бір жылы ұя жасап қойғандай еді.

	Ал Ескелді бидің алдында болып жатқан не әңгіме дейсіз ғой. Осы Көкше теңізбен шектескен, тамұқтың оты лаулаған құмға шөккелі бері бұлар осы жолғы қалмақ шабуылының мөлшері жөнінде қап-қап мағлұмат алып үлгерді. Мысалы, бір Тұрлымбеттің өзі қаншама ақпарат әкелді десеңші. Тұрлымбет Қаратаудың бойында, айналма жолда адасса, шығыс бетпен биік таулардың үстімен тіке тартамын деп, екі-үш атты зорықтырып өлтірген, сөйтіп, ел қарасын Тұрлымбеттен он күндей кейін ғана көрген Есенбай ше... Бұл екеуінің жырына мұндағылардың әлі де құлағының құрышы қанған жоқ.

	Бұлардың сыртында бірлі-жарым саяқ жүргіншілер, адасқан, бас сауғалаған қашқындар, әрі жалайыр басшыларының өздері онда-мұнда жіберіп алған адамдар – бәрі қосылып, үлкен, бұрын-соңды болмаған сұрапыл шапқыншылықтың суретін жасап беріп еді.

	Оны қой, осы қалмақтардың өздерінен де осы қазақтар ортасына қатынаған адамдар болды. Олар алғашқыда бірлі-жарымдап, шет-пұшпақтап, аса жақындамай сырттан бақылап кетіп жүрсе, бара-бара ішке дендеп енетінді шығарады. Бастарына таз кепеш киген, үсті-бастары мұздай қаруланған бес- алты атты тобы Шет Бақанаспен төмен құлдилай жүріп, құм үстінде ауру адамдай шойырылып жатқан үй-үйді түртінектеп өтеді. Тіпті Шет Бақанас қана емес, одан ары Қара Бақанас, Орта Бақанас, Бәйменей, Ортасу өзендерін жағалап, Көкше теңізге дейін сүзіп қайтқан қалмақ әскерлерінің шағын-шағын тобын көргендер бар. Бұлар, әрине, ел шабатындар емес, қазақтар не қам жасап жатыр, біржола баянды бейбітшілікке көшіп, жоңғардың ұлы құдіреті алдында тәуелділікті мойындады ма деген тәрізді сұрауларға жауап арқалап қайтуға тиіс адамдар. Тіпті кейбірінің қазақтардың қыз-келіншектеріне қырындағаны туралы да хабар жетті.

	Бірде осындай топ Ескелділер отырған тастөбені де шолып өтті. Бір-бірімен сүзісердей құлақтарын жымитып, маңдайларын жапқан кере қарыс кекілдерінің астындағы көздерін қазақтарға көрсеткісі келмегендей өңкей бір кекір мінезді, ала-құла түсті аттар мінген олар алыстан дауыстады:

	– Қазақтар қарсақ соғуға кірісті ме?

	– Кірісті. Бірақ қазір қарсақтардың күшіктейтін кезі ғой, әрі жүні де жетілген жоқ. Мамыр мен маусым өтсін де. Ең қызығы сол кезде.

	Аттары кекір мінезді көрінгенмен, өздері біршама бейбіт жүзді қарулы қалмақтар бұл жауапты барынша құп көргендей. Жаудың осы райын пайдаланып, Қабан жырау тағы тіл қатты:

	– Сіздер дәм-тұзы бір, қоңсылас ел біздің жағдайымызды ұғатын шығарсыздар. Бұт артар, сүтін ішер жылқы малынан болса да айрылдық, анада көше қашқанда жүріске жоқ қой малы орта жолда қалды, соларды айдап әкелуге адам жіберсек, ұлы қонтайшы рұқсат етер ме екен?

	Қалмақтар бұл сұраққа жауап беруге әзір емес екендіктерін білдірді. Жауап екі күн өткесін келді.

	– Сіздер бізге қарсы күш жиып, қол көтерген елсіздер. Егер барлық қару- жарақтарыңызды, қалған жылқы малын бізге тегіс өткізіп, әрі қыздар мен жігіттерден біздің қалағанымызша аманат алуға мүмкіндік берсеңіздер, әрі қазақ болып, қалмақ болып араласып отыруға жағдай туса тілектеріңіз орындалады. Сонау түстіктегі, Іленің өр жағалауындағы ел соған көндікті, сосын да оларға барлық кеңшілік жасалуда.

	Мұны естігенде тастөбенің басындағы ел басшыларының етегіне қарай ұмсына құм төсеніп, сұлап жатқан үлкенді-кішілі қазақтар сілтідей тынды. Ең жоғарыда шоқиған Ескелдінің көзіне қара шүберек таңылғандай айнала ақ тақыр жоғалып кетті. Қасындағы Қабан, Балпық, сондай-ақ Қабанның аға- інілері – Аю, Көсембай, Шора балалары, басқалардың мына жауаптан түстерінің қалай өзгергенін аңдауға да икемі жетпеді. «Сорлы қазақ, көресің әлі алда болмасын» деген найзаның көкпеңбек сүңгісіндей жас бидің кеудесінде аса бір қатерлі күдік жатушы еді. Сол көк сүңгідей неме мұның ет пен сүйегін шақыр-шұқыр еткізіп қозғалып кетті. Мұндайлықтағы ауыр жан азабын Ескелді өзінің ата жауына тілемеуге бар.

	Қалмақ елшілерінің айтып тұрғанындай жалайыр ғана емес, осы Іле мен Қаратал аралығындағы бүкіл ел екі жарылып түскен еді. Ескелді қарамағындағылар найзаларын қоқандатып, қалмақтарға қарсы барып, оның от қаруының зіркілінен кейін шегінсе, қалған екінші қанаттағы сонау Іленің теріскейін өрлей жайлаған Ұлы жүздің көп рулары тайлы-таяғымен солардың қоластында қалды. Тіпті төскейде малы, төсекте басы қосылған ескіден келе жатқан қандас, бауырлас ағайындардай ішек-қарындарымен араласты да кетті.

	Өйтіп, қалмақты көптен сағынғандай қол қусырып қарсы алған, оның атқан тасына мал түгіл, адамның басын қоса атып, жік-жапар болысқан, қойындаса кеткен көп ру, көп атаның басты адамдарының бірі әлгі жанбай Бұқпанбет шалдың баласы Шопабайды шабылған аулының жұртынан тауып алған атақты сөзуар Баймұрын еді. Ескелді маңында топтасқандар да тас керең емес. Қалмаққа бағына, жағына кеткендердің жай-күйінен бұлар да хабар алып отырған. Баймұрындар Ескелді мен Қабан жырауға, Дербісәліге ілескен ел тозақ отымен парапар құмға барып шөгіп, ыстық пен шөлден мал-жанымен қырылудың аз-ақ алдында тұр деп естісе, бұл теңіз бойындағы ел де өздеріне жеткен сыбыс бойынша сол өрде қалған ағайындардың халіне пәлендей қызығып, ауыздарының суы құри қойған жоқ.

	Қол-аяғының байланғаны бар, байланбағаны бар талай боздақ Жоңғар Алатауының әсем аңғарында, Алакөлден арыда отырған қалмақ бектерін қоршаған елдің ішіне жіберілді деген анық-танығы әбден тексерілген хабардың өзі-ақ бұл төмен құлдилап кеткендерді қан жылатуға әбден жетерлік еді. Ондай атты бағыныштылыққа бұлар қалай көз қызартсын. Керісінше көздері ағарып, ағып түсуге шақ тұр емес пе?

	Төбе басын төр еткен Ескелді қалмақтардың жаңағыдай шартына бойдағы барлық күш-қуатын жиып, тым ұстамды жауап берді. «Ұлы қонтайшы уәкілдерімен жасалған алғашқы келісім іс жүзінде әлі тиянақталған жоқ, бізге қарасты қосы ауған жұрт қазір тайлы-таяғымен қарсақ соғып, сол іске пейіл беруде. Басқалай шарт-шариғатпен оларды иықтан тарту, не аяқтан шалу мүлдем жарасымсыз іс. Онсыз да ата-қонысынан айрылып, жүйкесі жұқарған жұрт оны тіптен басқаша түсініп, қолдан шығып кетуі де ықтимал. Біз сол алғашқы келісімнің шеңберінде байланыса тұрсақ әділетті деп ойлаймыз. Ұлы қонтайшыға, не оның батыр зайсаңдарына1 осы түсінігімізді жеткізсеңіз, үлкен алғысымызды айтамыз».

	Ескелді осы ойын ұзақ сөйлеп, әр түрлі, әр қилы жылтыр сөз орамдарын ары- бері жүйткітіп, көп пысықтап, көп қайталаулар қосып, әбден пісіріп жеткізді. Ара-тұра көзін Балпыққа да салып қояды. Ескелдінің жасы үлкен болғанмен қалмақтармен келіссөз жүргізу тәжірибесі тым тапшы, тіпті жоққа тән еді. Ал Балпықтың он екі жасында арғынның атақты биі Қаздауысты Қазыбекке еріп, екі ауыз сөзбен қазақ пен қалмақ арасын бітістіріп қайтты деген атағы бар. Оның сыртында дәл биылғы қар суы кеуіп болмаған шақта қазақ даласына оқ жыланша атылғалы тұрған қалмақ әскерлерінің қақ ортасына барып, қолды болып, бірақ аруағы асып, мысы басып, құтылып келген ерлігін қайда қоясың? Бұл да сол Балпықтың қалмақтармен тіл табыса білуінің көрінісі емей немене? Егер тап қазір жаңағы қалмақтар шартына орай сөз тастаймын деп Балпық оңтайланса, Ескелді оны беттен қақпас еді. Қайта қуана-қуана жол берер еді.

	Ал тап қазір Балпықтың ондай атты келіссөзге килігетіндей мүлдем сықпыты жоқ. Оның есесіне көзі көмірдей қарауытып, бетінің түгі сыртына шығып, келіссөздің орнына тұпа-тура қорамсасынан оқ суырып, қалмақ елшісінің көкірек сүйегіне қадағысы келген, оң мен солын әлі танымайтын тым ұрдажық, жойдасыз, ымырасыз бозбаланың кескінінде еді.

	Сол түр-кескіні ендігі өмірде бұзылмайтындай-ақ.

	* * *

	Құм дала басы-көзін шаңмен бүркеп, мүлдем жасырына түскендей. Жүзген мен теріскен, басқа да бояуы қанық емес өсімдіктер түгіл, су бойлап өсетін көкпеңбек құрақ шөптің өзі сақал-шашына ақ кірген кәрідей түсін жоғалтып, алып құм сауырына біржола батып бара жатқан сыңайлы. Тек ақ тақырлар ғана, ғасырлар бойғы күн мен желден шытынап жарылып, қиыршақталған, шөккен түйедей әр тұста омалып, белі бүкірейген шоқалақ құмдар ғана жылдың қай мезгіліне де күле қарап, басқалар түсін жоғалтқанмен біз сыр бермейміз дегендей шаттана қарайды. Оның шаттануынан адам мен малға ешқандай жеңілдік жоқ. Міне, осындай ортада өмір өтіп жатты...

	...Шілденің басы, айдың екі-үш жаңасы ғана болған. Түн ортасы әбден ауып, енді таң білінеді-ау деген шақта, Шолпан жұлдызы туар сәтте далада жел білінді. Киіз туырлықты қостардың жабығынан құм үрген жел ұйқыларын бөлгенде жүйкелері жұқалтаң үлкен мен кіші тап осы жолы құдайдың атына қарғыс айта қойған жоқ. Оның себебі бар, осында ауа көшіп келiп жатқан елдің бір байқағаны, бұл құм далада не көп, ауық-ауық соғып тұратын жел көп. Түннің бір мезгілінде басталады да, күн арқан бойындай көтерілгенше толастамайды. Және таудың желіндей бірде құтырынып, бірде басылып, адам түсінбес мінез көрсететіні жоқ, жайбарақат ағынды судай болып, біркелкі соғады. Тек оқта-текте құм ұшырып, басы-көзіңді бітеп тастайтыны бар. Оған адам амал табады, жүн бөкебай, алаша жыртындыларымен орап, бар саңылауыңды бүркей тұруға болады. Ал мал жарықтық ондайға икемсіз. Құйрықты желге беріп, тұмсықты сол желдің бағытына қарай көтере созып, ықтай тұрғаннан басқа шарасы жоқ. Соның өзінде де бұл желді мал мен жан түгел құдайдың рақымы түскендігі деп бағалайды. Осындай жел соқты-ақ маса, шіркей атаулы сап басылады. Жел тоқтағасын да адамның қанын сорғыш пәлелер көпке дейін ұясынан шыға қоймайды. Қаси-қаси мойын еттерінен сау тамтық жоқ үлкен мен кіші мұндайда аздап тыныс табады. Қол да демалады, тер мен кірден, қып-қызыл жарадан ит аузындағы терідей илектенген шандыр дене де демалады. Ауа райын, табиғат құбылыстарын баққанда аурудың тамырын ұстаған балгерден бір былай емес қазақ мынадай өзгерісті де көзден қақас жіберген жоқ. Осылай ұзынқұйрықтанып, қызыл жел соққанда маса, шіркейдің бұғып қалатыны өз алдына, оның әр желпуінен соң бұл жәндіктер бәрі бірдей бас көтере алмай шетінеп азайып бара жатқаны да белгілі боп қалып еді. Дәл қазір шілденің өртеніп тұрған шағында сонау қауырт келген көктем кезіндегіден маса дегенің кем дегенде жүз есе кеміп түскені кеудесінде жаны бардың бәріне мәлім.

	– Түу, шіркін мына желдің соғысы-ай, – деп, алаң ашық қостың ірге жағында жатқан Балпық екі аунап түсті. Қасынан, белінен тастамайтын қару-жарағы, кісесі, қалқаны бәрі қосылып, салақ қатындардың аяқ-табағынша салдыр-гүлдір етті.

	Бұдан қол созымдай жерде Тәттібай мерген де ұйқылы-ояу ыңырсуда еді. Күндіз, жау жан алқымнан алған небір қысталаң шақтарда да ес жоғалтпайтын бұл түн ұйқысы кезінде тынышсыз. Балпықтың сөзіне тым сергек тіл қатты.

	– Сендер мұндай желге қарық болғандай сөйлейсіңдер. Мен бәрінен де осыдан қорқам.

	– Бұл ненің тәрізі, Мерген аға?

	– Шымбайға бататыны бар-ау. Жау қалмақтың тауыспаған ісін Шолпан жұлдызбен жағаласа көтерілетін осы жел аяқтап бере ме деп, сүйек-сүйегіме дейін қан қақсайды.

	Екі қолбасыдан төменіректе шоқпыт киіз, алаша жыртықтарының үстінде айқасып-ұйқасып жатқан қарауыл жігіттердің де ұйқысы сергек. Олардың қатты ұйықтайтыны бар. Тек ол үшін қолбасылардың ұзаққа созылған қыбырсыздығы керек. Сол қыбырсыздық бұзылып, Балпық пен мерген сәл жатыстарын түзесе, бұлар да қашаннан бері ояу жатқандай-ақ ұйқыларын тез шайдай ашып алады. Сiрє, бұлар әлдебір жаудың тұтқиыл әрекетінен емес, осы қолбасылар тарапынан болар кәкірден сақтануға көбірек бейімделген. Міне, қазір де олар кірпік ілмеген, тек әңгіме баққан адамның сергектігімен ешқандай ұйқысырамастан, тіпті әзіл-қалжыңын араластыра үн шығарды.

	– Мерген аға, осындай атыңызбен адам баласына жазығы жоқ таңғы жібек желден қорқасыз, ертең жер-дүниені дүрсілдетіп жау қалмақ келгенде бізге қандай ақыл-қайрат бересіз? – деді бірі.

	– Соны айтам, – деді екіншісі.

	– Адам баласына жазығы жоқтығын бұл желдің қай атаңнан сұрап білдің? – деді Тәттібай жұлып алғандай. – Сендер баласыңдар. Атажұрттың көп қырын пайымдамайсыңдар. Жаз жайлау деп, тау өрлеп кетіп жүріп, көздерінді сонда аштыңдар. Ал мына құм жарықтықтың жаз мінезін айлап жатып байқағандарың бар ма? Мен байқағанмын, мергендіктің соңына түсіп, жолбарыс аулап, түз торығаным көп. Менің қорқатыным, мынау ел дегенің түз торыған жалғыз- жарым емес, қазан-ошағы, мал-жаны бар ебіл-себілі мол жарықтығым емес пе? Байқайсыңдар ма, осындай желден кейін маса-шіркейің де күрт азайып барады. Жанға жайлау әперді деп масайрама, масаны тауысқасын сенің мал-жаныңа ауыз салмай қайтсін. Міне, шілде туды. Осында қосымыз ауғалы көктен тамшы тамды ма? Әне, мың жылдық кәрі жыңғылдың өзі де түсі ағарып, адам танығысыз болып барады. Жаман айтпай жақсы жоқ, мынау мен білсем қызыл жел. Ертеңгі күні аша тұяқ қалдырмай жұтатын жалмауыз жұттың ең алғашқы хабаршысы осындай қызыл жел дегенді тас керең болғыр құлағым бізден де бұрын өткен түз кезушілердің талайынан естіген. Әнеугүні осы сөзімді Қабан ақын да қуаттады.

	Тәттібайдың осы соңғы сөзі тұсында бұлардан арқан бойындай жердегі екінші қостан ауру адамның ыңқылы естілді. Мергеннің аузына құм құйылып- ақ еді, бірақ Балпық ол ыңқылға мән бермегенін білдіріп, мына кісіні одан әрі сөзге тартты.

	– Мынадай жазды жұттың белгісі деп, жыраудың да жарғақ құлағы жастыққа тимей жүр ғой. Тек қолымыздан келер не амал бар, со жағын көмескілетпей аршып сөйлесеңізші.

	Көрші қостан жеткен ыңқыл басылған жоқ еді, онымен жарыса сөйлеуге Тәттібайда дәрмен жоқ. Тек жас қолбасының сұрағын жауапсыз қалдырудың қисынын таппады. Жотасына жапсырып, екі қап тас арқалағандай бұл жолы зорлана сөйледі.

	– Тоқсан ауыз сөздің тобықтай түйіні сол, сен Ескелдіге айт, жай айтпа, батыра айт. Сен айтсаң біз де қарап қалмаспыз. Айт, мына жер бізге қоныс болмайды де. Біз мал-жанымызбен түгел қырыламыз де. Зұлым жау сол жағын алдын-ала болжап, бізді оқ шығын етпей жусатып саламыз деп, қолын ішке бүгіп отырған шығар.

	– Сонда не кейін қайтып, жау қалмақтың бізге не істесең соны істе деп, аяғына жығылайық па?

	– Апырау, қазақтың жері кең емес пе? Ілені неге көктей өтпейміз?

	– Осы шөккен жеріңнен қозғалма деген жау шартын қайда қоярмыз?

	– Жау шапқанда ораза, намаз да бұзылады. Жаумен жасасқан шарт, мойынға алған парыз амалын тапсақ құдай алдындағы парыздан жоғары тұрмақ емес-ті.

	Балпық сөзден сап тыйылды. Мына кәрі мерген не деп сандырақтап кетті деп, кекесінді реңмен қабағын кіжірейткендей. Қараңғыда бір-бірінің түсін көре алмай жатқанмен, Тәттібай да, босаға жақтағы қарауыл жігіттер де жас батырдың сол кекесінді реңін, кіржиткен қабағын айна-қатесіз анық көріп жатқандай.

	Жаңағы көрші қостан жеткен ыңқыл сәл басылғасын ба, Тәттібай түн жамылып жатып-ақ мынадай маңызды әңгіменінң желісін үзгісі жоқ екен.

	– Жұттың хабарын қызыл жел мен аптап ыстықтан ғана емес, жан- жануардың да мінез-құлқынан шыққыр көзім танып жүрсе қайтесің? Жылқылар бірінің құйрығын бірі шайнауда. Бұл деген анық жұттың белгісі деп, мынау түстіктегі елдің аузынан талай естігенмін. «Кәрі түйе ойнақтаса жұт болады» деп өз ата-бабаларымыздан да қалған сөз бар. Ыңыршығы айналған немелердің өле алмай жүріп секектегенін көргенде ішімнен қан жыламай қайтейін?

	– Мерген аға, дұрыс айтасыз, – деген қарауыл жігіттердің бірінің даусы қостың ішіндегі қараңғылықты қақ айырғандай еді. – Кәрі түйелердің ойнақтағанын байқамаппын. Ал жылқылардың бір-бірінің құйрығын шайнап жүргенін, имандай шыным, мен де көрдім. Мынау құмның шөбінен тоят таппай ауыздарының дәмін алу үшін сөйтетін шығар деп ойлаушы едім мен сығыр.

	Көрші қостан науқас адамның ыңқылы қайта естілді. Жаңағы әңгімелерден соң ол ыңқыл әлдеқайдағы бөгде бір адамның жан азабының белгісі емес, осы қостағылардың, оның ішінде Балпық пен Тәттібай бар-бәрінің де кеуделеріндегі ортақ дерттің тербелісіне ұқсап кетті.

	Бұл не, сол көрші қостағы ыңқыл иесіне, оның осыншама ұзақ қиналғанын білетіндіктен туған аяныш сезімі ме, жоқ, Тәттібай күдігі бұлардың көкірегінде қара дертке бергісіз қара уайым тудырғасын ба? Осы соңғысының екпіні болар. Бұлар жас батыр Балпықтың әкесі – Дербісәлінің жан қиналысына көздері де, құлақтары да үйренгелі қашан. Ия, көрші қоста ыңқылдап жатқан, сонау ерте көктемде Қоржынкөлде жоңғар-қалмақ атқан от-қару – зеңбіректің дүрсілінен шошып, қазақтың мұнда қосы ауғалы бері есі кірмей, бас көтермей, бес айға жуық уақыт бойы өлі мен тірінің арасында жатқан сол Дербісәлі ақсақал еді.

	Тәттібай мерген тағы біраз күңгірледі. Тек ендігісі алдында айтылғандардың көлеңкесінде қала бергендіктен, Балпық та, басқалар да құлақ еттерін серіппе темірдей керіп, көңіл қойып жатпады. Балпық тіпті өз ойымен өзі. Таң ата елден бұрын тұрып кеткен бұл әкесі жатқан қостың тұсынан үндемей өтіп, одан арыдағы шала жүнделген түйенің терісіндей ұйпа-тұйпасы шыққан қалың қамыс ішінде бір-бірімен ірге түйістіре тігілген екі қостың бірінің есігін ашты. Жас жұбайы Кәсенсары ояу екен. Сыртта жер жүзі ашылғанмен қос іші қараңғы.

	– Батыр, аманшылық па? – деген Кәсенсарының жүзін бұл көре де алған жоқ.

	– Маған құрт езіп берші, – деді Балпық.

	Кәсенсары іргедегі бірдемелерді қақтығыстырып, орнынан тұрғанда қырқынан жаңа шыққан жас нәрестесі шар ете түсті. Тап біреу кеудесіне шоқ тастап жібергендей бұлқына-бұлқына шарылдады. Балпықтың да, жас ана Кәсенсарының да тап сол баламен еш шаруасы жоқтай. Кәсенсары асықпай қимылдап, құрт езіп, оны ағаш аяқпен Балпыққа ұсынды. Балпық оны көлденең таяқ тәріздес табалдырақ атауы бар ағаштан аттап түскен күйі қозғалмастан бір орында тұрып, ыстық сорпа ішкендей ұзақ сораптады.

	– Мынау жел соқты ғой, жақсы болды-ау, құдайдың бұл ырзығына да шүкір, – деп, өзін сөзге тартқысы келген келіншегінің осы таң белгісіндей таза лебізін елең қылған да жоқ, киіз есікті арқасымен итеріп ашып, шегіне шығып кетті.

	Кәсенсары қалай да текті тұқымнан шыққан ғой, Дербісәлінің өзі таңдаған дулаттың белді, беделді биінің қызы, ел басқарған батырдың жай-күйін жақсы біледі, шамасы. Балпыққа «батыр» деп ат қойып алған да өзі. Басқаларға да Балпықтың бұл атауы осы Кәсенсарының аузынан тараған шығар. Қосағының алдына қайда жүрсің, қатын-баланың қамы қаперіңе кірмей ме деген сияқты тұщы етке инеше даритын наразылықтарын үйіп-төгіп, етектен тартатын әйелдік мінезді бұл бойына жуытқан емес. Балпықтың өз келіншегінің түсін түстеп көрмегеніне де не заман өткендей. Осылай түнде келеді де, не сусын ішеді, не анау-мынау керек-жарағын алады, сөйтеді де күн ұзаққа жоғалады. Қазір де қос ішіндегі қараңғылық Кәсенсарының сын-сыпатын бұдан жасырып қалды.

	Бір қоста шоқ түскендей шарылдаған жас нәрестесі, екінші қоста қай дүниелік екені белгісіз ыңқылдаған әкесі, Балпық біреуінің де халін сұрауға ниет еткен жоқ. Тағы сол күндегі әдетімен түз жортып кетті. Елсіз ен аулаққа. Ертегіде айтылатын перінің қызы – Бекторы ма, жоқ, алла-тағаланың елшісі ме, қайсысы екені белгісіз, әйтеуір бұл ен аулақта, жұрт көзінен алысырақта жүрсе, сол екеуінің біреуі бұған жасырын келіп, не көктен түсіп, мынау ел қамы үшін не істеу керектігі жөнінде адам баласының ақылы жетпейтін кеңес, нұсқау беріп кетерінен үміттеніп жүргендей-ақ.

	Шындығында Балпықтың осы жүрісін сырттан бақылаған адам мүлдем басқаша жорыр еді. Көктен де, жерден де ешқандай тәңір елшісін күткен емес, ес біліп, етек жапқалы мынау құм даланың жаз қызығы дегеннің не екенін білмегесін, енді оны мынадай көл-көсір, молынан ашыла кеткен шағында барынша таңсық көрген зерделі бозбала кейпін ғана таныр еді.

	Түптеп келгенде, бұл өз атауына сай құм дала, қу тақыр ғана ма? Жоқ, ондай үзілді-кесілді тұжырым иесімен Балпық тұп-тура айқаса кетуге бар. Бір күн емес, екі күн емес, бірнеше ай осы даланы асықпай кезіп, жоқ пен барды мұқият жіпке тізген қатаң сарапшыдай әрдайым сағаттап үңіліп, жұмбақ қалпының астарын ашып қарауға дағдыланған Балпық құдайдың осы жаратылысы жөнінде бір тоғыз білім жиып үлгерді. Бір қараған адамға ғана бұл қу тақыр. Ал осы даламен тонның ішкі бауындай араласып, қарым-қатынас жасаған Балпықтың көзімен қараса, бұдан айлап айтсаң таусылмайтын құжынаған тірлік нышандарын байқар еді. Тіпті Балпықтың бұл дала жөнінде білгені бір тоғыз болса, білмегені тоқсан тоғыз.

	Ең алдымен бұл кеңістікке әлдекім шебер қолмен кесте тіккендей ою-өрнек салып отырыпты. Мынадай күн шыға көз қарықтыратын ақ тақырлар сол ою- өрнектің ашық жерлеріне ұқсайды. Оның сыртында жыңғыл мен тораңғы, тасбұйырған мен түбіртек, ақ сексеуіл мен қара сексеуіл, шеңгел мен жантақ, сосын бір басталса көшінің алды-артын болжатпайтын, өзінше тарам-тарам сурет жасайтын шилер, бәрі қосылып, бұл өлкені ән мен жырға бөлеп тұрғандай ұлан-ғайыр дүние көрінісін береді.

	Балпықтың және бір түйгені бұл құмдағы өсімдік пен бұта атаулының бәрі қазақ мінездес тәрізді. Себебі әрқайсысы өз тобырымен ұйлығып, ру-руға бөлініп орналасқандай алашұбарланып жатыр. Тек кей тұста рубасылары мен ақсақалдары құп жарасқан, әр атадан тараған қазақтардың жайлау мен қыстауда ірге бөлмей араласып отыратыны сияқты бұларда да бір-бірінің ішіне кіріп кеткен тұстар баршылық. Қазақ ішінде өз ағайындарына өкпелеп, нағашы жұртына, не мүлдем басқа елдің ортасына көшіп кететіндер болады. Ондайлардың өз ата-тектерін ұмыттыру үшін сол барған елі «саяқ» деп атайды. Мұндай саяқтар мынау жер-ананың түгі – өсімдіктер, бұталар арасында да бар ма дерсің. Мысалы, қалың тоғайдан үркіп барып, ен аулақта сонау жазаң изенді тұста жеке басы қалқиған, не үш-төртеуі ғана бір-бірін таяныш еткендей жымдасып, тұтасып қалған тораңғылардың мінезін немен түсіндіресің? Тораңғыға қарағанда бойы аласа, мықтағанда адамның иығына жететін жыңғылдардың да саяқ кеткендері ара-тұра ұшырасады. Тіпті олар да битке өкпелеп, тонын отқа жаққан адамның қылығын еске түсірерлік жанкештілік жасағанға ұқсайды. Әйтпесе, мынау ұшы-қиыры жоқ шалқар кеңістіктен құйқалы жер табылмағандай тұп-тура өрмелеген жыланның өзі арам қататын, тасбақадан басқаға тасбауыр көшпелі құмның ортасына барып, топ етіп түсер ме? Ысқырған желмен ары-бері жосылған құм бұларға алыста қалған, түбі бірге туысқан өз ағайындарынан гөрі жақын көріне қалғаны ма? Құдай адамды адастырайын десе оны қай қиырға салмайды? Көзі мен көкірегін қоса қараңғылап, жақын мен алысты болжап білмес халге жеткізіп қор етеді ғой. Мыналар да сондай күйде, шамасы.

	Қалың шилі алқаптарда да алауыздық тұнып тұр ма дерсің. Рас, бұлар өте жіңішке өсімдік, алақандай жерге жүзі, мыңы сыяды. Бірен-сараңдап, саяқ кету де бұларға қиындау. Құмырсқадай құжынаған немелер бөле-жарылса жүздеп, мыңдап бір-ақ кетеді. Сосын да, осы Көкше теңізге таяу тұста бұлардың алашадай жайылып тұтас жатқан жері сирек, биік төбенің, не құм үйіндісінің үстінен қарасаң көкжиекке ішіне қасқыр кіріп, быт-шыты шыққан қой отарларындай бір-бірінен безе қашып, шалқар кеңістікті алашұбарлап олар жатыр.

	Танып ал, біліп ал деп, мізбақпай томсарған жер қыртысы өзіне тесіле қараған адамның миын тауысарлықтай ала-құлалығымен одан сайын ой құрдымына сүйрей түседі.

	Балпық мұндағы өсімдік атаулының адам мінездес, адам тағдырлас тағы бір сырына қанықты. «Адам үш күннен соң көрге де үйренеді» деп шала жаратылысты қазақтың да бір мезет дәл тауып сөйлегені бар. Ол сөз бір қарағанға сөйлер тіл, шырқыраған жаны жоқ осынау жер түгінің қай- қайсысының да бойына шақ дүниедей жарасып кетеді екен. Ия, әуеден тамшы тамбай безерген, аптабы қара тасты қуырып жеуге жарайтын мынау құм далаға біткен бұта мен шөптің бәрі сырт киімді соған бейімдеп киіп, жыл мезгіліне қарай әрі онысын ауыстырып та отырады екен. Көктем айында, аз уақыт болса да мынау құм дегенің гүл бақшаға айналды. Бұталар мен әр-қилы шөптер шешек атып, жұпар исін бұрқыратты, раң гүлдер жау-қазыны жайқалды. Айнала төңірек бір сәт масатыдай құлпырды. Әттең, масасы демесең Балпық сол кездегі құмның сырт келбетіне қатты іш тартты. Екі рулы ел арасындағы дүрдараздықты ескермей, жасырын сөз байласқан қыз бен жігіттің аласыз махаббатындай-ақ сұлу да көркем. Бірақ құмдағы көктемнің сол қалпы екі ел арасындағы қыжылдың, тіпті қанды кектің құрбандығына айналған сол албырт жастардың махаббатындай-ақ тым қысқа ғұмырлы да екен. Бір айға жетпейтін уақыттың ішінде гүл атаулыны жел ұшырып әкеткендей бәрі жым-жылас жоғалып, оның орнына тікенек тектес, не қалың түк басқан жапырақтар пайда болды. Тағы бір айға жетпейтін уақытта сол түк басқан, не таза тікенектің өзіндей, қолға кірш етіп қадалғанда темір инеден бір былай емес жапырақ тектес немелер бозарып, айналадағы ақ тақырдың түсін бойына жапсырғысы келгендей одан әрі құбыла түсті. Қазір, міне, шілде айы, келер көктемгі жас махаббаттай құлпырма ажарым қайта оралып соққанша осы қалпымнан ажырамаймын дегендей безереді.

	Ия, құмдағы көктем ерте келіп, ерте кетеді. Шынында да кейбіреулердің жылт етіп, көзден ғайып болған жастық дәурені секілді. Бұл жағын Балпық жақсы түсінеді. Дербісәлі әкесі мұны көп мәпелеген жоқ, бесіктен белі шықпастан атқа қондырды, алыстағы сапарларда қасына ертті. Дербісәлі де оңай тентек емес, кезінде күн-түн қатып, жол жүріп, шарасынан асып шапшыған талай ру, талай елді саябырсытып, мәмлеге келтіруге беделі жетті. Осындай жорықтарда Балпықты қасынан тастамай, алыстағы ағайындардың үлкені мен кішісінің сөзін тыңдатты. Ол ғана ма, сонау қазақтың ұлы ханы әз Тәукенің алты бәйтерегінің бірі, бүгінде ормандай көп Орта жүздің ұранына айналған Қаздауысты Қазыбектің қасына қосып, он екі жасында қазақ пен қалмақ арасындағы дауды бітірді деген атақ алып қайтуына себеп болды. Енді міне, мына сұрапыл заман туды. Бұлардың ара-арасындағы жүрістер қаншама еді. Сондай сабылыстар үстінде Балпықта жастық шақ, бозбалашылық деген болды ма? Болған күнде де желді күнгі шырақтай лып етіп тез сөнген, тез ұмытылған бірдемелер.

	Мұның көз алдында құмға қанатын кере қонып, сыланып, таранып, кенеттен ұшып кеткен жұмақ құсындай кербез көктемді ойлағанда сол өзінің де бар мен жоқтың арасындағыдай болмашы балалық, жастық қызықтары есіне түсіп, ой сергектігінің орнына лып етіп, уайым құсы иығына қона кетеді. Бұл уайым атаулының да құмдағы көктем гүлдеріндей алуан түстісі болады екен. Оның өз басына қатыстысы да Балпық көкірегінде көп тұрақтап қалмайды. Сол қалың ел, қалың жалайыр қамына қатыстысы ғана мұның қыр соңынан қалмас кәрі нағашысындай болып, біржола мойнына оралып алыпты.

	Ия, ойлай берсең, бойлай берсең құм табиғатынан адам мінездес, оның ішінде қазақ мінездес сыпаттарды көптеп табуға болады. Мынау өсімдік атаулы жазы ыстық, қысы қатаң құмда емес, сонау көкжасыл таулардың баурайына бітсе, бұлар да арқаны кеңге салып, алты ай жаздың қызығын көрер еді-ау. Жапырағын не тікенек етіп, не қалың түкпен қаптап қоймас еді. Бәрі де осы жердің жағдайына бейімделіп, аптап пен аяздың соққысына төтеп беру мақсатынан туған-ау. Міне, қазақтың да бұл жерге еті үйреніп қалғандай. Мейлі маса мен терден, қышымадан қызыл ала қан болса да алғашқыдағыдай ер- тоқымын бауырына алып тулап, не шыңғырып жатқан ешқайсысы жоқ. Мүмкін бара-бара мұнда шөккен қалың қазақ та маса мен шөлге, ыстық пен аязға қыңқ дегізбейтін түкке оранып алар. Оның айласын табар. Қазірдің өзінде әр түрлі қам жасап, бас сауғалағандар табылып жатыр. Бірақ адам деген қамшының сабындай қысқа ғұмырлы ғой. Шөп дегенің мың жылдық. Құмның шөбімен бәсекелесемін деп адам азып, не айуанға айналып кетпесін. Міне, Балпықтың осы далаға ұзақ қадалғандағы тірелетін тұйығы.

	Мана таңертеңгілік Шет Бақанастың мөлдіреген таспадай ғана суынан мейірі қана ішкен атын құмның қызыл желі қайта шөліркетті ме, азын-аулақ қара оты бар жыңғылды тұста тұрғанмен басын кекжитіп көтеріп алыпты. Әлде бұл адам сияқты жаз шыға қарпып күйсейтін Жоңғар Алатауының құйқалы сауырларының шүйгінін аңсап, кекірейе ме? Солайы солай-ау. Қалай да Балпық қолбасы ғой. Жау соққысынан елдің қосы ауып, мынадай тамұқтың отына өртенгенмен де, Балпықты тәрік еткен, қолбасылықтан түсірген ешкім жоқ. Сосын да оның мінер атын үнемі ауыстырып отырады. Ал жорыққа мінер аттарының күтімі және бөлек. Оларға Балпықтың тақымы анда-санда ғана тиеді. Онда да жорыққа мінерлері осы екенін мұның өзі ұмытып кетпеуі үшін ғана, әрі ол жануарлардың да өздерінің батыр иесінен жаңылып, жерініп кетпеуі үшін ғана сөйтетін сияқты.

	Бүгінгі құлатөбел де сол жайшылықта мінетін аттардың бірі еді. Алайда Балпық құмның шөбін жақсы жемейтін кекір мінезділікті осы жануарлардың бәрінен де байқап жүр. Бұрынғы жылдары бұл мезгілде қабырғаларын жауып алатын немелер биыл бәйгеге түсетіндей-ақ шеттерінен іштерін тартып, жарап тұрған сияқты.

	Бұл байқағанынан Балпыққа уайым қосылған жоқ. Тіпті осы құм төбенің басында тұрғанда біреу «әкең өлді» деп хабар әкелсе де мұның ішкі дүниесі селт етпейтіндей-ақ. Себебі бұған дейін мың сан уайымның басы қосылып, іште сығымдалып, бара-бара ол қара тасқа айналып, соғылып кейін қайтып жатқан, сондықтан да Балпықтың өз басы үшін еш келіп-кетері жоқ бөгде дүниелердей- ақ.

	* * *

	Биенің бас сауымы болған шақ. Бұл құмда ыстықтың нағыз күшіне енген кезі. Балпық өзі отқа қойған құлатөбелден аулағырақ ақ тақырдың ортасында екі-үш жемісті жүзген мен бір түп қара сексеуіл біткен кішкене құм төбенің басында тұрған. Ел жақтан бір атты адам келеді. Жүрісі шұғыл емес, белгілі бір бағыт-бағдары да жоқ, астындағы қылаңы басын қалай бұрам десе солай, соның еркімен келе жатқандай. Жақындағанда күңгір-күңгір даусы естілді. Елден шыққалы бері өстіп келе ме, жоқ, айдаладағы адам қарасын көргесін сол естісін деп, енді ғана бастағаны ма, ол жағын Балпық ажырата алған жоқ, олай да бұлай да болуы мүмкін-ау.

	Мұның кім екенін Балпық алыстан-ақ таныған. Ескелділермен қоңсылас болған әлгі Байбек деген шал. Бүйтіп елсіз түзде жалғыз сенделгенін Балпық осымен екінші рет көріп отыр. Өткен жолғысында Балпықты дауыс әрең жетер жерден айналып өтіп еді, қазір аса олай емес, бағыты осылай қарай деуге де болатындай. Тек астындағы қылаңы Балпықтың құлатөбеліне қарай беттегісі келмей ме, жоқ, әлде жолай оттап келе жатқасын жердің түгінің ыңғайы солай ма, сәл қиыс кетіп барады. Тек құлағы сақ Балпық оның даусын барған сайын анық естіді. Басына ыстық күнде киіз қалпақ киген Байбек тіпті әндете сөйлегендей. Алғашқы сөздерін естігенде-ақ Балпықтың тұлабойы тітіркенді. Бұл шал осыдан алты жыл бұрынғы шабуыл кезінде айырылған екі бауырының ақы-пұлы есебінде қолына түсірген қалмақ қонтайшысының қос арғымақ жегілген жібек желекті күймесін есіне алып келеді екен. Қалмақ қонтайшысынікі емес, соның үлкен зайсандарының, немесе қолбасшыларының бірінікі болса керек, бірақ мұндағы елдің аузында солай қалмақ қонтайшысынікі болып қала берді. Өзіне тимей қос арғымақ жегілген күйменің Ташкенттегі Жолбарыс ханға сыйға жөнелтілуі сол соғыста шәйіт болған екі бауырдың күйігінен де жаман, шамасы.

	Алғашқы сәтте, шалға біршама түсінгендікпен қараған Балпық кенет басқа бір нәрседен секемденді: құдай бұл шалдың екі бауырын алғанын да, қос арғымақты қалмақ күймесін өзіне бұйыртпағанын да азсынса керек. Оған қоса бұл шалдың ақыл-есіне ауыз салған ба, қалай? Әйтпесе ен аулақта еш бағыт- бағдарсыз тентіреп, жөн-жосықсыз пәлен жыл бұрынғы сынық дүниені айтып келе жата ма?

	Осылай құмға шөккелі бері ел ішінде ақылынан алжасқан адамдар шығып жатыр дегенді Балпық естіген, көзімен көрген жоқ. Сол кемін ат үстінде күңгірлеген, мынау киіз қалпақты, қос өңірі алқа-салқа Байбек толтырғандай жас батыр оны өзіне дауыстап шақырып, бір ауыз тілдескісі де келді. Сол мезетте Байбек алғаш көрінген жақтан, жыңғыл мен теріскеннің, ара-тұра олардан сәл биіктеу тораңғылардың ұшар бастары өздерінше әдіптеп тастаған көкжиектен екінші аттының төбесі қылтиды. Лезде-ақ байқайды, бұл Байбектей емес, құстай ұшып келе жатқан біреу.

	– Қос бауырым-ау! Көздеріңдей көрер қонтайшының жібек желекті күймесі- ай! Қос арғымақ-ай! Қолдан сусып түстіңдер-ау! – деген Байбектің жел жеткізген ендігі сөздері Балпыққа дарымады. Мұның көңіл мен көзі алыстан көрінген, енді тез жақындап келе жатқан жалғыз шапқыншыға ауды. «Мені іздеген адам-ау, бір жаманат хабар әкеле жатпасын» деп бірден күдіктенді. Мана жер жүзі ашылмай тұрып өзі бері кетерде, Кәсенсарының қолынан сусын ішкенде қос ішінде шырқырап қалған кішкене нәрестесі бірден ойына оралды. Содан кейін ғана екінші қоста ыңқылдаған әкесі Дербісәлі есіне түсті. Қайсысы кейін екен? Жас нәресте үшін қаттырақ қорқатынын бірден байқады. Жүргіншінің астындағы баран ат барын салып, қосаяқтап қанша шапқанмен мына екі ортадағы алашұбар кеңістікті тауыса алатын емес. Дегбірсізденген Балпық өзі қалқалаған сексеуілдің өркенін уыстай жұлып алды да, аузына салып шайнай бастады. Дәмі сортаң-кермек татығанмен бірден түкіріп тастаған жоқ. Сексеуілдің жас бұтақтарына түйе малының неге құмар болатынын бұл енді ғана түсінсе де оған көп мән беріп жатпай, аузындағысын одан сайын құшырлана шайнады. Енді сексеуілдің сортаң-кермек дәмі ұмытылып, тістеріне қатты күш түскені мұның санасына жете бастады. Егер мына шапқыншы жаманат хабар әкелсе, анау құладүзде бет албаты сандырақтаған Байбек шалдың халіне мұның өзі түседі. Байбек шал қос арғымақ жегілген жібек желекті күймені жоқтайды, ал бұл нені жоқтар екен?

	Мынау Балпыққа қарай құстай ұшқан жалғыз қараның үлкен кісі емес, жас бала екенін байқағанда мұның сезігінде жаманаттан басқаға орын қалмағандай еді... Әбден үздіктіріп бір кезде ол да жетті-ау. Ер үстінде қарғадай ғана шоқиған бұл Шақа дегеннің баласы еді. Сонау ерте көктемде қалмақ шабуылы қарсаңында Құлсары деген жігіттің жұмбақ өлімін жылқы қосынында жатқан Ескелді биге таң азанда жеткізген осы бала болатын. Соңғы кезде бұл баланы Балпық та танитын. Тастөбені мекен еткен Ескелді маңындағылардың онда- мұнда жұмсайтын елгезек шабармандарының ішінде кішкентай болғанмен осы да бар еді.

	– Батыр аға, би атам сізді шапшаң келсін дейді. Найман көші келеді дейді.

	Балпықтың тістеріне түскен күштің енді ғана беті қайтқандай. Тек сексеуілдің сортаң-кермек дәмі ғана өз орнында, бара-бара оның өзі де шекер- балға айналатындай. Таңғы торғайдың шырылындай құлағына тым жайлы естілген дауыс батырдың тұлабойынан бір темір құрсауды қоса жұлып түсіргенге ұқсайды. Ол темір құрсаудың болғанын бұл енді ғана сезді.

	Әжетке жарасам деп талпынған жас балалар екі мүшелден енді ғана асқан Ескелдіні «би ата» атайды, ал Балпықты «батыр аға» дейді. Үлкендердің үйретуімен солай ма, жоқ, ел аужайын таныған жасөспірімдер сол атауларды өздері таңдап алған ба? Бірауық ойы осылай ауа толқып кеткен Балпық «найман көші деген не», «ол не қылған көш» деген сауалдарды қаперіне де алмапты. Сөзі ширақ Шақаның баласына қадала қарап тұрып, Балпық әлденеден Ескелдінің ең кіші інісі Бектұрғанды есіне түсірді.

	Найман көші туралы сауал орта жолда ғана Балпықтың есіне оралды.

	Қасында шоқырақтап келе жатқан хабаршыға бұрылып:

	– Найман көші ол не қылған көш? Қай тұстан шыққан көш? – деді.

	– Би атам ол жағын ашып айтпады. Басқалардың аузынан құлағым шалғаны теңіз жағалап келе жатқан көш сияқты. Тек түстіктен бе, теріскейден бе екенін білмеймін.

	Балпық ел шетінен көп ұзаған екен. Жер түгі ала-құла, кейде бұлар қалың сексеуілдің ішіне кіріп, бойлары көрінбей де кетеді. Бұйра толқынның ішіне күмп беріп, қозыкөш жерден бір-ақ шығатын сүңгуір балықтай бұлар аннан- мұннан бір қылт етеді. Жер бедері де аса жазық емес, құм сауырлы дала кейде қыздың беліндей мың бұралып, көзді адастырып әкетеді. Бетіндегі түгі – орман- тоғайы, өсімдігі бәрі соның ыңғайына қарай бітіп, адамның қиялы жетпес оюлар жасайды.

	Балпық пен хабаршы бала қалың сексеуілден озып, жыңғылды жазыққа шыққанда алдарынан бірін-бірі қуған екі аттыны көрді. Оқтай атылған екеу аттарын құйғытып барып, көкке шаншылған екі-үш шоқалақ құмның тасасына кіріп жоғалды. Көз ілеспес шапшаңдықпен құмның екінші жағынан бұлт етіп, әредіктегі қалың сексеуілге қарай бет түзеді. Қашқан кім, қуғыншы кім? Балпық ат басын ірке, көзін күннен көлегелей қадалып еді, хабаршы бала үшін мұның еш таңсығы жоқ екен. Астындағы бурылының қалыпты жүрісін бұзбай Балпықтың алдына түсіңкірегесін тізгінін күшпен тарта берді:

	– Біздің ауылдағы бір-бірімен үнемі шайнасып отыратын Дубек, Байбек деген шалдарды білесіз бе, батыр аға? Дубек деген кісі әлгі төртбақ қара ғой, ал Байбек әлгі аппақ қасы мен кірпігі көзін жапқан, сақалы да киіз сияқты жылауық шал.

	– Байбек пен Дубекті білмей маған не көрініпті? Байбек жаңа осы сен келердің алдында ғана әләу-ләй-ләйін айтып менің тұсымнан өтті... Қос арғымақ жегілген жібек желекті күймені тағы аңсап барады...

	Бала сықылықтай күлді:

	– Жұрт оны ақылынан алжасқан деп жүр.

	– Болса болар. Жә, олардың құлағын неге шулаттың?

	– Мына екеуін көрдіңіз бе? – деп, бала жаңағы қашқан мен қуғанға қайта қарап еді. Бұл кезде ол екеуі қалың сексеуілге жете бере қалт бөгеліп, енді аттарының тұмсықтарын бір-біріне түйістіріп, қарама-қарсы тұра қалыпты.

	– Мына қыз жаңағы мен айтқан Дубек шалдың қызы. Анау қалмақ жігіті.

	– Қалмақ жігіті?! – Балпықтың даусы қатты шығып кетті. «Батыр аға» деген аты бола тұра мына қаршадай неменің алдында сыр алдырып алғанына әп-сәтте өзі де қысылғандай. Айтса-айтпаса да мынау Балпықтың күтпеген сұмдығы.

	«Қыз – жат жұрттық» деген мақалды еске алса да осындағы «жат» деген сөздің тасасынан бұл енді азу тісі қылыштай жарқылдаған аждаһаны көргендей тұлабойы жаман жиырылды. Қынабынан көптен суырылмаған алдаспанына қолын қалай апарғанын өзі де сезбей қалды. Құр алдаспанмен ол мынау аждаһаға қарсы не істей алмақ? Тіпті анау азғын қызға да жетіп сілтей алуы екіталай. Жас батыр осындай ойлармен арпалысып тұрғанда айдалада түсініскен екеу бұларды байқап қалып, ары қалыңға қарай аттарын бүлкектетіп қатар кетіп бара жатты. Жаңа ғана «жетсем аламын», «жетсең көндім» деп, «қашқын» мен «қуғыншы» болып ойнаған екеу енді құп жарасқан күйде иық тиістіре қалыпты. Ел басшысы – батырдан бой тасалағысы келгенге мүлдем ұқсамайды.

	Ары қарай жүргенде «қазақтың жауы өз ішінде» деген үлкендердің аузынан сан естілген сөз Балпықтың кеудесін итше тырналаумен болды. «Мың бір түн» хикаясындағы өзімен бір түнеп шыққан қыздың таң ата басын шауып тастай берген қанқұмар патшаның қылығына да пейіл бергенге ұқсайды.

	* * *

	Бұлар келгенде тастөбенің айналасы қарақұрым екен. Биенің бас сауымы болмай қалың ел дүрк көтеріліп осында жиналғанға ұқсайды. Әлденеге таңырқасқан дауыстар да естіліп қалады. Хабаршы Балпықты тауып, ол мұнда жеткенше найман көші келіп те қалған ба деп ойлауға болатын еді. Бірақ Балпық бұлардың арасынан пәлендей көзге ұратындай сырт адамдарды көрмеді.

	Тастөбенің басында қамшысының ұзын тобылғы сабын жерге шанши алға сәл ұмсыныңқырай отырған Ескелді қарсы алдындағы әлдекімге алабөтен қадала қарағанға ұқсайды. Байқаса, Ескелдінің аяқ жағын ала жапырылған басқалардың да көздері сол бағдарда, төменде екен. Балпықтың да солай қарай назар аудармасына амалы жоқ еді.

	Тастөбенің етегінде де тықыршыған жұрт көп. Анау-мынау шошынғанға ұқсас дауыстар шығарып, қатты қозғалақтап, жоғарыдағылар бұлардың арасында анық кімге шұқшиюда, соны біліп алуға мүмкіндік те бермейді.

	– Би аға, сенбеңіз!

	– Сенбеңіз, би аға! Айтқанының бәрі жалған!

	– Түріне қарамайсыз ба? Біздің қазаққа үш қайнаса сорпасы қосылмайды.

	– Е, соны айтам, ант атқыр нағыз қалмақтың өзі емес пе?

	– Қазақтың жиенімін дейді шіркінің. Ө, жиеннен садаға кеткір, қалмақ! Әй, сен, бәлкім, қазақтың қарын бөлесі шығарсың. Екі туып бір қалғаны емессің бе, әуелде!?

	– Қазақтың ішінде жиен болып, нағашы болып, тіпті ел кезген диуананың киімін киіп, тыңшы жүреді дегенді талай дуалы ауыздан естігенбіз. Қасиетіңнен айналайын сол дуалы ауыздарға құлақ аспай қор болдық қой.

	Осылай шуласқан жұрт ай-шайға қарайтын емес, әрі әншейінде «батыр» деп, «батыр аға» деп өздері алдын кесе өтпейтін Балпықтың араларына келгенін қаперіне алып жатқан да ешқайсысы жоқ.

	Балпық бара-бара ажыратты. Етекте тұрғандардың арасында басына таз кепеш киген, оң жақ самайына білектей жуан тұлымы салбыраған, жеңіл ғана қаруланған қалмақ жауынгері осыншама топқа жападан-жалғыз пенде болғанын түйсінгендей құмға тізерлей шегенделіп қалыпты. Бірақ бұл қалмақтан тұтқын алатын заман ба? Мына есеңгіреген топтың не ойлағаны бар? Балпық осындай сұрақтарды да құр жібермеді.

	Ескелді Балпықтың араларына келгенін көріп тұр, әдейі сол естісін деді ме, төбе басынан айғайлай:

	– Жарықтығым, сен осы қазақтың қай жиенісің? Қалмақтың шабатыны жөнінде бізге қашан хабар беріп едің? Өзің не жаймен келіп тұрсың? Түгіне түсінсем бұйырмасын, былай басынан бастап, жіліктеп, қайта айтып шықшы. Менен рұқсат болмай сенің басыңды ешкім алмайды. Саспай сөйле! – деді.

	Балпық Ескелдінің бұл сауалына дән риза. Енді ұлардай шуласқан көптің ортасындағы жалғыз тұтқынға бұл да барынша ынта қойды. Бірақ «тұтқын» неме манадан бері айғайлап сөйлеймін деп даусы қарлыққан ба, түкірігіне шашала басын шайқап, тұлымын бұлғаңдатып, сөзін әрең бастады.

	– Әй, ел басшысы, ана қолыңыздағы алтын балдақ бәріне айғақ емес пе? Сонау жылы сіздер мен біздердің арамызда соғыс болғанда мен сіздің қолыңызға түсіп, анау саусағыңыздағы алтын балдақты беріп, әрі шешем қазақ екенін айтып құтылмап па едім? Ел басшысы, сіз неге оны ұмыта қалдыңыз? Саусағыңыздағы алтын балдақ шүршіттің Гүн-жәу шаһарындағы Сүй-ән деген қолынан бал тамған атақты шеберінің жасағаны. Ондағы жазулардың бәрі күні бүгінге дейін есімде сайрап тұр. Бұл балдақ та маған сол шүршіттерден соғыс кезінде бұйырған еді. Жаным үшін сізге қиған едім. Кейін біздің ел сонау күнбатыстан «шейіт»1 деген елден келген жирен шаштың көмегімен зеңбірек соғып, сіздерге қарсы ұлы жорыққа дайындалып жатқанда мен ұйқыдан айрылдым. Сіздерге жаным ашыды. Өзімді өлімге қимаған сізге де жаным ашыды. Қайталап айтамын, ақыры тәуекелге бел буып, өзекті жанға бір өлім деп, түн қатып, сіздің елдің шетіне келдім. Жөн білетін, сөз ұғатын бір қазақ жігітін таптым да ішімдегінің бәрін ақтардым. Аузынан от шашатын, алысқа доп ататын қаруымыздың мән-жайын, қаһарын қасында жарты күн отырып баяндадым. Ел басшысы, біле-білсеңіз бұл жағын ұқтырудың өзі оңайға түскен жоқ. Алғашқыда, ол сіздерге ұқсап, мені тәлкекке салғысы келді. Тіпті қол- аяғымды байлап әкетпекші де болды. Мен ант-судың неше түрін іштім. Сіздерше де, біздерше де. Біздің түмендердің сіздерге қарай қай шамада қозғалатынын да жылап-еңіреп отырып, әрең жеткіздім. Бұрын-соңды болмаған қанды қырғынның басталғалы тұрғанын тас шайнағандай тіл- жағымды ауырта айттым-ақ. Мені тыңдаған қазақ жігіті сөздеріме бара-бара сенді. Ақыры үгітіліп түскендей болды. Сосын ол төмен қарай, осы қалың қазақ сіздерге қарай «жау шапты, жау шапты» деп айғайлап, заулай жөнелді. Оның даусының сіздерге қалай ғана жетпей қалғанына қайранмын.

	Сосын «тұтқын» қалмақ түкірігіне шашала түсіп, өз еліне сатқындық жасағаны үшін сақтық ойлап, бала-шағасымен қалай бас сауғалағанына көшті. Әңгіменің зілі бастапқы сөздерінде жатқасын Балпық соңғы жағын жөндеп тыңдамады да.

	Жоғарыдағы Ескелді мен төмендегі Балпық бір-біріне көздерін оқша қадады. Тарих өздеріне ауыр салмақ артқан адамдардың бір-бірімен осылайша тым қысқа түсінісетіні де болады. Сол тарихи адамдар тарихтың ым қаққандай қысқа белгісін дер кезінде көре алмағаны, ұға алмағаны үшін де тарих алдында жауапкер болмақ. Ескелді маңында ошарылғандардың санасына әлі ештеме бармаған, топтанып қалмақ келгенде аузын аша алмайтын бейшаралар мынаның жалғыз-жарым жүргенін көріп ерсіне ме, одан әрі шуласты:

	– Сенбеңіз, биеке!

	– Көзі шегір, жүзі сары кісіден жақсылық үміт етпе деген. Қарамаймысың барлық сықпыты келіп тұр. Қалмақтарға от қару соғып берген әлгі жирен шашты «шейіт» дей ме, соның нағыз туысқаны осы болып шықпасын.

	Соңғы сөзді айтқан Дубек деген кісі. Қоқиланып, алаша шекпені төртбақ денесін одан сайын далитып, Ескелдінің ту сыртына шығып алыпты. Ұзын ырғай таяғымен жерді нұқи сөйлеп, зікір салған бақсыдай гүр-гүр етеді. Басына күн өтпесін деп әлдебір әлемішті байлап алған.

	Балпық енді көзімен сол Дубекті атты. «Көзі шегір, жүзі сары» дегенге мынау жоңғарлықтың түр-түсі келіп тұрғанымен де, дәл Балпықтың онымен ендігі жерде жұмысы болған жоқ. Мұның барлық ақыл-санасын тап осы шақта өзіне тартқан Дубек еді. Өз қызының қалмақ жігітімен құладүзде махаббат ойынын ойнап жүргенін білмей ме, білсе де істер амалы жоқ, күркіреуі күшті, жауары аз сорлы ма? Дәл осы Дубек жөнінде адамның ішкі сезімдерінің қандайы лайық, жанашырлық па, жоқ өлердей жек көрушілік пе? Қайсысын таңдаған дұрыс? Осындай болымсыз ойдың соңына түскен Балпықты ұйқысынан оятқандай болған Ескелдінің даусы еді.

	– Жырау аға, бұлдыр-бұлдыр оқиғалар ойға оралады. Құлсарының жұмбақ өлімі бізді жетемізге жете сансыратпады ма? Сол Құлсарының жетісін бердік, бермедік пе, ауылға қарай «жау шапты» деп, айғайлай ұрандатып, бір боздақтың жұртты аяғынан тік тұрғызғанын қайсымыз ұмыттық? Бірақ ол жігітпен жөн сұраса алмай қалдық, астындағы аты суыр ініне құлап, өзі сол жерде тіл тартпай кетті, – деп, Ескелді сол жақ топқа бұрылды. Қабан ақын көп ішінде манадан бері жақ ашпай отырған жалғыз өзі еді. Бірақ Ескелдінің сөзі тек жырауға емес, баршаға арналғандықтан біразы сілтідей тынды. Күн сәулесі молынан түскен ауада кенет бір күңгірт түс пайда болғандай бірауық Ескелді айналасымен түгел қалың мұнардың ішінде қалып, көрінбей кетті. Әлде Балпықтың көзі қарауытты ма, әйтеуір бұл үшін солай болды. Аппақ дала, зеңгір аспан, тастөбеге өрмелей жармасқан көпшілік – бәрі-бәрі өшіп кетті.

	– Биеке, мен де соны манадан бері іштей қаужаңдап отыр едім. Құдайға айтар өкпе-наразымыз жоқ, өзіміздің таскерең жаратылғанымыз болмаса.

	– Қабан жыраудың жауабы жаңағы Ескелді маңын көлегейлеген мұнарды ысырып, артынан қайта төндіріп, ары-бері желпіп қалғандай әсер етті.

	Құлсарының өлімінен соң ауылға қарай «жау шаптылып» құстай ұшып, жете бере жан тапсырған жігіттің хикаясы қиялдың дүниесі емес, осындағы Дубек сияқтылардың көзімен көріп, қолымен өткерген оқиғасы. Олардың енді тілі байланбасқа амалы жоқ еді. Ақыл-есінен айрылған қазақ бұл тіршілікте көп нәрсеге мән бермей өткен ғой. Сол қалмақ шабар қарсаңдағы көп жұмбақ жәйттер ойларына оралып, көкіректерін кескіледі. Енді істер айла жоқ, бәрі өткен күннің әуселесі, ал мынау жаудың мәртебесі асқан заман.

	– Қу даладағы жалғыз суырдың іні де біз үшін жаудың қазған апанындай болыпты-ау, – деп, Ескелдінің қанжылағандай естілген даусы жұрттың еңсесін түсіріп жіберді-ақ. Осыдан қас қағымдай бұрын ғана мұның ту сыртында тұрып, ырғай таяғымен мына төбенің тастай қатты қыртысын тесіп жібере жаздап, зіркілдеген сорлы Дубектің өзі аш күзендей бүгілген күйде. Алаша шекпені кеудесімен бірге екі бүктеліп бара жатқандай.

	– Зау, зау, зау... – деп, Қабан ақын белгісіз бір дыбыс шығарды. Ескелдіден сєл аулағырақтағы басқа ел басшыларының біразы жерге қарап, біразы тастөбенiң етегiн үріп тастаған құм арасынан тары теріп жеп отырғанға ұқсайды. Тек Балпық қана манағы орнында қаққан қазықтай қалшиып, қозғалар емес.

	Ортадағы жалғыз қалмақ осы әлетте тағы бір оқыс қимылға барды. Қынабынан күннің көзіне жалт еткен қанжарын суырып, өз бұрымын өзі сол қолына орай ұстады да, тура түбіртегінен шорт кесті. Қанжары мұндай өткір болар ма, ұстарадай қырқып түсті. Сосын шегір көзін бұрынғысынан да өткірлеп, Ескелдіге қадады да, өзіне қайтар жол жоқ екенін зарлап айтты.

	Бала-шағасын осы жақын маңға сексеуілдің ішіне тығып кетіпті. Соларды өзімен бірге мынау қазақтар келіп паналаған құмның арғы шетіне таман, келімді-кетімді қалмақтардың көзінен тасарақ тұсқа апарып салуға болысуларын өтінді. Ендігі отаны – нағашы жұрты екенін заржақ неме бірнеше мәрте ежіктеп, түсіндіріп жатты. Ескелді оның көмекейіндегісін ұққан сәтте-ақ екі сөзге келместен Құлжан батырды шақырып, қалмақ «жиеннің» ендігі тағдырын соған табыстады. Құлжан, Малтабар батырлар маңындағы ел сол ең арғы шеттегі Іле дариясын жиектеп барып қонғандардың ішінде болатын. Жаңағы тары теріп жеп отырғанға ұқсаған осы екеуі еді.

	Ескелді өз атын атағанда Құлжан атып тұрып, үстіне жабысқан құм түйіршіктерін жол-жөнекей тарыша шашып, қыпша белді ықшам денесімен төрге қарай шапшаң қозғалды. Бұл өзіне жеткенше Ескелді айтарын да айтып болды. Құлжан ендігі бетте бер жаққа қайта бұрылып, төмендегі қалмақ «жиеніне» көзінің астымен қарап, қаққан қазықтай тұрып қалды.

	Ескелді үшін бұл шаруа осымен тамамдалды да, ол енді Балпыққа қарап тіл қатты:

	– Балпықжан, теңіз жағалап, найман көші келеді дейді. Ол неғылған көш, судан шыққан ба, құмнан шыққан ба? Егер өздерінің сонау ата қонысы – Алакөлден арыдан шұбалған көш болса, бұлар не, бұған дейін қара қалмақтың қолында болған ба, солардан қашып шыққан ба, өз басым соның түбіне жете алмай отырмын. Наймандар көбіне түстікке сырғыса Көкше теңіздің тосқауыл болар суы жоқ, арғы сыртымен, Арқамен домалаушы еді. Бұлар мұнда сүйретіліп келеді дейді. Әрі анау Қаратал мен Ақсудың тап қазір мінез көрсетіп, таситын кезі ғой, олардан қалай өтті екен? Ықылым заманнан қатар жылжып, қапталдасқан ел ғой. Өзің бастап, қарсы алсаң деп ем. Қасыңа кімді, қанша адам ертесің өз ықтиярың.

	Қазақ өлім аузында жатса да қасында бір атар шыбығы жатады.

	– Ықылым заманнан қатар жылжып қапталдасқан ол найман қайбір екі туып, бір қалғанымыз еді, биеке? – деп, көп ішінен біреу шоқша сақалды иегін шошаң еткізді.

	– Әй, жел ауыз шақар неме, шежірені неге білмейсің? – деп анадайдан Қабан ақынның даусы дүр етті.

	– Е, сол шежірені білгесін де айтамыз ғой. Олар найман, Орта жүз, біз болсақ ұлы атаның – Ұлы жүздің балаларымыз, – деп, жаңағы неме тағы тақылдады.

	– Үрме мылтықтың аузында, от қарудың көмекейінде тұрып та, сорлы қазақ, ала қойды бөле қырыққаныңды қоймайсың. Біле білсең, найман мен жалайыр сонау Шыңғыс хан заманына дейін-ақ Алтай тауының бергі бөктерінде қапталдасып отырған. Сосын Шыңғыс ханның жетегінде кетті, – деп, ішінен домбыққан Қабан сәл қаттырақ сөйледі.

	Қайтып, көп ішінен жырғасушы табылған жоқ. Сәл арындаған Қабан шоқша сақалдыны тағы біраз жерге жеткізіп тастауға оқталды да, тез райынан қайтты. Алаша шапанының етегін әрең жазып орнынан көтеріле бере:

	– Биеке, Балпықжан, найман көшін қарсы алатын топқа мен де қосылсам, – деп тілек білдірді.

	Балпық үндеген жок, Ескелді:

	— Әп-бәрекелде, жырау аға, сөйтсеңіз сөйтіңіз, – деп, тіпті қуанып кеткендей түр білдірді.

	* * *

	Найман көші дегенде Балпықтың санасында дүр ете қалған сурет мүлдем басқа еді. Тәйірі, қазақ көш дегенді қалай елестетуші еді, мың жылдық қырғын есеңгіретсе де ана сүтімен сіңген тірлік қалпынан адамның жаңылуы қиын-ау. Бірақ қиын болғанмен ол да мүмкін екен.

	Құлатөбелді екі бүйірден қағып-қағып жіберіп, Қабан ақын мен өзi басқарған топтан бөле-жарылып, алға шықты. Теңіз жағалауының қалың қамысы бұдан әлденені жасырғандай қырық құрақ кестесімен мен мұндалап, етегін кеңге салып, одан әрі жайыла түскендей. Ұлпа бастары селт етпей, бұған көзінің астымен сығалай қарап, жас батырдың найман көшін көргендегі түрін біржола жадына тоқып алмақтай ибалы, ішкі зердесі мол келіншекше жұмбақ жымиыспен сызыла қалғанға ұқсайды.

	Теңіз беті төменірек құлдилаған қамысты кеңістіктің арғы етегіндей сағым көтере бұлдырағанмен, жағалауы бұларға аса жақын емес екен. Алыс-жақыны осылай үнемі алдамыш көрінетін өлкенің бұл сыпатына көзі үйреніп үлгерген Балпық жүйкесіне күш түсіріп жатпастан құлатөбелді одан әрі тепектете берді. Жұмсақ сауырлы құмдауыттың үстінде аттылы топтың дүбірі білінбейді, оның есесіне ердің қасына тиетін қамшының сабы, шықылықтаған ауыздық темір, ауық-ауық сарт-сұрт ететін жүген мен құйысқан дыбыс беріп отырады.

	Әредікте ғана жылқының пысқырғаны естіліп қалуы мүмкін. Осы белгілерге қарап, Балпық өз тобының да қалыспай, өзінен таяқ тастамдай ғана кейін келе жатқанын мөлшерледі. Олар да сірә мынадай аумалы-төкпелі күнде ел мен елдің тоғысу сәтін өз көздерімен тамашалауға асығып келеді. Бұл жай асығыстық емес, жау қалмақтың топшысын жалайыр елімен, жалпы Ұлы жүз- үйсінмен бірде құдаласып, құйрық-бауыр жесіп, енді бірде атысып, арбасып, көздің асты-үстімен аңдысып келген олар қалай сезінді, міне, сол жағын тезірек ашып-айырып алмаққа жанталасқаны екені айқын. Ол жағын Балпық өз басының мысалынан түйсініп келеді.

	Сірә, бұлар үш-төрт шақырымдай жер шалды. Көкше теңіздің жағалауына таяқ тастамдай ғана қалды. Бұлар енді өңмеңдей берсе теңіз толқыны тобықтан да қағуы мүмкін. Бірақ қазақтың ұғымына лайық көш атаулыдан ештеме көрінбеді. Мана бәрі бас-аяғы жоқ найман көші шұбалып келе жатыр деп естімеп пе еді? Жарайды, мынадай күнде сәнді жабу жабынған, қыз-бозбаласы жез бұйдалы нар тайлақ жетектеген салтанатты көш болмай-ақ қойсын, бәрібір қалайда бір жылжыған адам мен малдың шеруі көрінуі керек-ақ қой. Тап қазір Балпықтың көз алдында олардың бірі де жоқ еді.

	Жер жұтып, не мынау шалқыған, шарасынан асып төгілген су тартып әкетті ме деп қауіп ойлаудың да ыңғайы бардай. Балпық енді теңіз жағалауының ұзына бойын көзімен сүзе қарады. Анадайдан ошарылып құлап жатқан екі-үш адам қарасын көрді. Адам ғана емес, мал да бар сияқты. Кіп-кішкене қара түйнекті жанарын солай қарай садақша керіп, барынша қайта үңілгенде олардың үш-төртеуі жиналып, жылқы бауыздап жатқандарға ұқсатты. Себебі көкке шаншыла тырбаңдаған мал аяғын анық ажыратты. Бірақ мынау мал соятын жер емес қой. Осы оймен алаңдап, көзі ары тайқығанда әлдекімнен қалған мүлік сияқты тағы бір қарайған бірдемені байқады. Жоқ, мүлік емес, жаны бар нәрсе, себебі ол да оны-мұны қимылға келіп, тірлік нышанынан сыр беретін сияқты. Иыққа көтеруге келмейтін шоқпыт күзеткен адамға келіп-ақ тұр. Бірақ айдаладағы ол не шоқпыт?

	Балпықтың көзі теңіз бойлап, әріге сілтеді. Апырау, шоқпыт күзетушіден де әріректе көзге бірдеме шалынады ғой. Құлатөбелдің жүрісі бәсеңдеген жоқ еді, кенет бұл да суыр ініне жіліншігін сындырғандай омақатпасы бар ма. Балпық ат сауырына ауып түсе жаздады. Көзіне қарамай ентелеймін деп, жылқы емес Балпықтың өзі омақатқандай әсерде қалып, бойын тез жиып алуға асықты. Бәлкім, мынау алабөтен жұмбақ көрініс мал екеш малдың да көзін тартып, аяғын шалыс бастырды ма екен?

	Миынан зу етіп өткен бір елестей осындай сауалды да түйсініп үлгерген Балпық тағы бір шапшаң бетбұрыс жасауға оңтайланды. Ең оңайы осы бетбұрыс болып шықты, себебі оны Балпық емес, маңдайдағы екі көздің өзі жасады. Себебі ол екі көз соңғы көргенінен де әріге секірген еді. Апырау, бітім- пошымы әр түрлі мынау қара-құра дегендерің теңіздің бойын түгел жайлап жатқандай ғой. Алаңғасарлана арт жақтағы Қабан айналасындағы топқа бүкіл денесімен бұрыла қарағанда ғана әр тұста бір қара ноқаттай боп, сол теңіз бойлап шашылғанның әлгі бұлар іздеген найман көші дегеннің нақ өзі екені санасына сарт ұрып жетпесі бар ма?

	Сонда ғана Балпық батырың ат басын ірікті. Батырды жаумен қорқытпа, адам баласының түсіне кірмейтін құқаймен қорқыт деп бекер айтпаған ғой. Мына көріністен өз миына ауыр зіл түсерін табанда сезіп, оның ауыртпалығын Қабан ақынға аудара салмақ пиғылы басқаға болмаса да тап өзіне айқын еді. Тумысында намыскөй жас батыр бұл қылығына іштей қорланып та жатпады.

	Қабан ақын да өз басына Балпықтан ауысқан ауыртпалықты табанда түйсінгендей қабақ терісі соқа ізіндей сойылып түсіпті. Көздері қалмақтың от қаруын көргенде де ұясынан ұша жөнелердей тап бүйтіп, арлы-берлі жүйткімеген шығар. Басқа түскен ауыртпалықты бұл енді өз кезегінде өзге біреумен бөліспекке, өз тобынан осындай ауыс-күйістікке жарамды адам іздегенге ұқсады. Қырғыз өрім қамшысының бүлдіргісін білегіне қарай ысырып, салалы саусақтарымен сақалын сипады. Сосын қолын төменірек түсіріп, алақанын көкірегіне басты. «О, құдая тоба» дегені құлаққа естілген жоқ, тынысынан, ернінің жыбырлағанынан білінді.

	Ойқы-шойқы жерді басқандай астындағы атының тым шайқатылған жүрісі дыбыс шығаруға да мұрсат бермесе керек. Балпықты басып оза беріп бұл да тізгін тартты. Мұның қасында естияр ел адамдарынан ешкім жоқ, өңкей бәйгеге түсердей маңдайларын кере қарыс шүберекпен тас қып тартып тастаған жас жігіттер еді. Оларға сөз шығын еткенше мына жас қолбасының өзіне ақтарылғанды жөн көрді.

	– Балпықжан-ай, Найман шалдың балаларының мынау қай тамтығы? Ормандай көп Орта жүздің бәрі осылай болды ма, жоқ мынау бір сынып түскен сынығы ма?

	Балпықтың ауру жүйкесін жырау одан сайын ауыртты.

	– Ормандай көп Орта жүзіңіз бір шыбығы қалмай Қаратау сағалап, шашырай қашты деп естімеп пе ек? Мынау бір сынығы шығар. Суы көп Жетісудың жерін кесіп өте алмай қалған ғой.

	– Найман да қырық ру ел ғой, мынау қай тармағы болды екен?

	Бұл жерде Қабан нағыз қазақы мінезге көшті. Теңіз жағалап, әрқайсысы жеткен жерінде шойырылып жатқан елге қол ұшын беріп үлгермей оның түп- тамырын, рулық бөлінісін ажыратып алмаққа аңсары ауды. Жаңа ғана найман деп, жалайыр деп қазақты бөле-жардың деп, өз ауылдасына қатаң ескерту жасаған ақынды «енді өзің бүйттің» деп кінәлай қою да қиын.

	Ежелден көшпелі қазақтың қай қиыр, қай тараптан екенін оның рулық бөлінісіне қарап қана ажыратуға болатын еді. Шет-шегі жоқ даланың өз жаратылысына орай жасап берген хикметі бұл. Тыныштық, бейқұтшылық заманда сол рулық бөлінісуді бір-біріне қамшы сілтесіп, найза салысып, барымта, жер дауы, ел дауы сияқтыларда әркім өз пайдасына жаратып жатса, міне, оның түп-тамыры рулық бөлінісуде емес, сол адамдардың өз ішкі қара ниетінде. Кейбір зерделі ел басшылары бұл жағын мықтап ашып, айқын жіктеп, өзі де қозып, өзгені де қоздырып жүргендерге жеткізіп отырғысы келеді-ақ.

	Жыраудың «мынау найманның қай тармағы» деген сұрағына Балпық «бара көреміз ғой» деді де, құлатөбелді қос бүйірден қағып жіберіп, жүрісті қайта жандандырды.

	Қабан мен Балпық тобының бұл күні көргендерін тілмен айтып жеткізу қиын.

	Ең бастысы найман көші дейтіннің басым көпшілігі жаяулар екен. Алғашқы көрінген, екі-үшеуі бірігіп, мал сойған адамдарға ұқсаған топ бұлар ойлағаннан әлдеқайда көп болып шықты. Орылған ши сабақтарындай айқасып жатқан адамдардың алыстан бірі көрінсе де бірі көрінбепті. Араларында азын-аулақ жылқы да бар, бірақ көкке тырбаңдаған олардың аяғы емес, тіпті мұнда бауыздалған мал да жоқ, сол мал аяғына ұқсаған құр сүлдері қалған жас жігіттердің сұлбалары екен. Сірә, Қабан мен Балпық тобын бұлар да алыстан шалып бір-біріне ұйлығысқаны сағым бұлдыратқан теңіз жағасында алыстан солай танылса керек.

	Найман көшінің басы – жиырма қаралы адам – көбінесе жас ер адамдар жалайырларды үнсіз қарсы алды. Көздерінде қолға түстік, не істесеңдер де ерік өздеріңде деген, бәріне мойынсұнған сыңай найзағайдың ізіндей айқын жазулы тұр. Сол найзағайдың ізі от таңбасын Қабан, Балпық тобының да көкірек сүйектеріне түсіргендей. Батырдың да сағы сынатын, шешеннің де тілі байланатын кез болады. Ондай сәттер түздің құсын үркітіп, ат үстінде түн қатқан, жаугершілік заманда өмір сүрген дала қазақтарына таңсық емес. Тіпті күнделікті несібесіне айналып кеткен тағдыр сыйындай-ақ.

	* * *

	Найман жігіттерінің күн жеген бет сүйектері мың жылдық жартастың қап- қара сынықтарындай жылтырайды. Кейбірінің жалаңаш иықтары да сондай, сірә, киімнен киім қалмай жау соққысынан бой жасырып, теңіз жағалап, тасбақаның шөлі үстінде жер бауырлап жылжығандарына біраз заман өткен. Қазір қайнаған жаз ортасы, сол иықтарға қарап, бұл наймандарды да осы Іле- Қаратал аралығындағы елмен бір мезгілде, сол наурыз айының соңын ала шапқан деп шамалауға болады.

	– Қарақтарым, бұл шашыраған қай жұрағат, қай туысқансыздар?

	– Найманбыз.

	– Бура найманбыз.

	О дүниеден жеткендей дауыстары құлаққа тым жат естіледі. Қабан ақын олардың сөзіне сенбегендей қабақ терісіндегі сойылып жатқан ізді одан сайын тереңдетіп, әрқайсысын жеке-жеке көзімен атып, шұқшия түсті. Көшпенділер де Қабанның жайын ұққанға ұқсап, оның жағдайын жеңілдету үшін зорланса да ашыла түспекке ниет етті білем:

	– Отағасы, шынын айтсақ біз қырық құраумыз. Жөн-жосығымызды танымай да кеткен пақырлармыз.

	– Бізден жөн сұрап қайтесіз, мына теңізді жағалап, жер шалсаңыз ашылғанымыз ашылған, шашылғанымыз шашылған, бәрін көресіз, бәрі сайрап жатыр, жасыратын ештемеміз қалған жоқ.

	Ажал аузындағы аштардың сүлесоқ кейпі бар, бірі жүрелеп, бірі жантайып, енді бірі тура өліктің өзіне ұқсап, сұлап жатқан топтың көздерінде мына тұрған жалайыр адамдарының түсінуіне қиын, ерекше бір сұрапыл сипатты тағдырға мойынсұнғандық белгісі мен мұндалайды. Тіпті бұлар адам емес, дауыл ұшырып қиратқан үйдің бөлшектері, үзік баулары сияқты жансыз бірдемелерге де ұқсайды. Жалайыр да жау соққысынан быж-тыжы шығып, бөле-жарылып, бір тобы қалмақтың қоластында, бір тобы мына теңіз суына батып кетердей аптап ыстық пен құмға топ етіп, құлаған ел ғой. Сонда да осындағы елдің көзімен қараса бүлардың бастан кешкені найман жүртының басындағы сүмдықпен салыстырғанда ұсақ-түйек теперіштей-ау.

	Қабанның бұдан ары жөн сұрап, қазбалануға жүрегі дауаламады. Балпықпен де, басқамен де ақылдаспастан ары қозғалып берді. Жөн білгің келсе теңіз бойлап, өз көзіңмен көр деді емес пе, мына пақырлар. Келесі ошарылып жатқан топқа жақындағанда Қабан сақалды жүзін кейін бұрып, Балпықты көзінен бір өткізіп алды да, соңындағы жігіттерге бұйрық қылды:

	– Біз топталып жүре бермейік. Бүйтсек жүрісіміз өнбейді. Бүгіндікке сонау теңізге құйып жатқан Қараталдың сағасына жетсеңдер де біразың найман көшінің соңына бір шығып қайтыңдар. Бас-аяғы қанша ел, мынау Шет Бақанастың суына өз аяғымен бәрі жете ала ма, қандай көмек керек, анық байлам жасаған жөн. Жолдағыларға бөгелмей ат басын тура алысқа, ең соңғысына тартыңдар.

	Алысқа баратын жігітгер мінген аттарының жарамдылығына орай тез іріктелді. Қабан мен Балпықтың қасында төрт-бес жігіт қана қалды. Өзгелері іштеріндегі біреуін бас етіп, теңіз бойлап, қозғалып берді.

	Бұлар тұрған Шет Бақанастың болымсыз сағасынан үлкен өзен Қараталдың сағасына дейінгі аралық атты адамға бір күнде барып келе қоятын жер емес. Оның үстіне тап осы екі аралықта теңіздің жағалауы да біркелкі болып, сызылып отырмайды. Бір кіріп кетсең қайтып жол тауып шығуың қиын, ұңғыл- шұңғылдары молшылық.. Оны соңғы кезде қазақ-қалмақ шарты бойынша қарсақ соғуды кәсіп еткен жігіттер анық танып қалып еді. Ол ұңғыл- шұңғылдардың ішінде жалайыр адамдарының біреуі емес, бірнешеуі адасып та үлгерді. Кейбір «қу ойлы» қарсақтар осы жазда өздеріне қырғидай тиген қазақ жігіттерінен кек алу үшін, оларды құм қаптырып, шөлге қаталатып өлтіру мақсатында өз қуғыншыларын солай қарай бастап қашатын сияқты.

	Бұл әрі Сары Есік Атыраудың құрамына кіретін, тозақтың оты жанған Бестас құмының үсті. Бестас құмы теңізге жақындаған сайын салқындаудың орнына одан сайын өртене түседі. Тапа-талтүсте құмына құстың жұмыртқасын салсаң пісіп шыға келуі де ғажап емес.

	Бірақ жырау ұйғарымынан соң ол жағын сыныққа сылтау ете алсын ба, бөлінген жігіттер терістікті бетке алып, сар желіспен кетіп барады. Мінген аттарының шұбалаң құйрықтары шыбын сабалағандай желпілдеген олардың соңынан қарап, Қабан мен Балпық бұдан әріде Көкше теңіздің суы тек ащы болатынын да еске алысты. Қанжығада салпақтаған қойдың басындай ғана бар торсықшалардағы езілген құртты жігіттердің өздері ұзақ жолда талғажау етер- ау, ащы суда тыжырынып тұрып алатын аттарының күні не болмақ?

	Шынында, бұлар әзірге мәнін ажырата алмайтын Көкше теңіздің бір ғажайыбы бар. Бұлар тұрған Шет Бақанастың саға тұсынан сәл кейініректе, түстікте теңіздің ішіне сұғына, ожаудың басындай сәл ирек жасай кіріп жатқан бір түбек бар еді. Оны жұрт Сары Есік атайтын. Есік десе дегендей, себебі осы түбекпен барып теңіздің жағасына жетсең арғы беттегі қазақтың Сарыарқа аталатын даласы бір қараған адамға қол созым жерге келіп емініп тұратын. Сол Сарыарқа мен Жетісудің арасындағы есікке ұқсаған, Көкше теңіздің қыл мойыны. Сал жасап ары-бері өте шығу да қиын емес. Әрі мына Іле мен Қаратал аралығының үлкен бөлігін қамтыған Сары Есік Атырау атты алып құмды өлкеге сол Сары Есік түбегі өз атауын беріпті.

	Тек соңғы кезде теңіз тағы бір қырымен аунап түскендей. Шілде туып, күн жойдасыз ысығалы Көкше теңіз бұрқ көтеріліп, әлгі түбектің бергі бөлігін су басты. Енді теңізге сұғына біткен түбек жоқ, алыстан мұнарланып көтерілетін ұзын арал ғана қалды. Құрлықтан екі жағынан да су бөліп жатса, арал емей немене. Бара-бара жұрт оны Ұзынарал атады.

	Бағзы заманғы төртқұлақ, төртбұрышты бір қала орны сол Ұзынаралда қалып, мұндағы үркінді ел көзінен аулақтап кетті.

	– Қап, ата-тегіміздің ізіндей кент орны еді, дұрыстап тауап ете алмадық па? – деп, өкінгендер шықты.

	– Ой, оған неменесіне сан соғып, опық жегендей күйзелесіңдер, ол анау жоғарыдағы Аяқ Ақтам, немесе Қарамерген деген тағы бір атауы бардың қасында ескі моладай ғана емес пе, – деп, солай қарай қарсақ қуып, ескі кент орнын ары-бері көзден өткізіп үлгергендер кеуде көтере сөйледі.

	Шынында, жоғарыда Ескелді би маңындағы елдің біраз атқамінерлері үстін ары-бері кес-кестеген мынадан да зор тағы бір қала орны бар еді. Ортасу Шет Бақанастың ең төменгі тармағы атанса, ықылым замандарда, бүгінгіден де су молшылығында оның Ортасудан да төмен тағы бір тармағы болғанға ұқсайды. Қазір сол тармақтың сұлбасы ғана жатыр. Жаңағы Аяқ Ақтам атанған екінші бір ескі кент орны сол сұлбаның жағалауында. Мұның бәрі өз алдына әңгіме, манағы Ұзынаралдан түстікке қарай теңіздің суы тұщы да, теріскейге қарай ащыланып кетеді. Су көтерілмей тұрғандағы бұрынғы қыл мойыннан қысып қалсаң ұзыннан-ұзақ созылған Көкше теңіз суы жағынан да, нуы жағынан да бір-бірімен үш қайнаса сорпасы қосылмайтын екі көлге айнала кетпек. Міне, өз жігіттерін найман көшінің соңын барлауға жіберген жырау мен жас қолбасы сол ащы көлді жағалап жеткен найман жұртының халін тіптен терең түсінген еді.

	Қабан мен Балпық жігіттерді көзбен бір қыдыру ұзатқасын өздері де солардың бағытымен қозғалды. Келесі топқа кезікті. Бұлар да теңіз суы шылп- шылп еткен қамысты жағалауда ошарылғандар. Тек алдыңғыларға қарағанда қарасы молдау. Мал аз, түйе, сиыр дегенің атымен жоқ, тек шодырайған сүйектеріне жабысқан жал-құйрықтары түйдектеліп, қомақтырақ көрінген азын-аулақ жылқы бар.

	Бұлармен де жалайыр тобы жамырай амандасты. Алдыңғыларға қарағанда мына жанкештілер оқтау жұтқандай тым тұйық, сірә, Қабандардың өздері хақында жөн біліп үлгергенін іштері сезсе керек. Бес-алты қозы желісіндей ұзындығы бар аралықта адамы, малы аралас сұлаған олардың ішінде тік қабақ, жанары көкшілдеу келген бір шалдың көзі Қабанның назарын өзіне қатты тартты. Жырау тіксініп, жүрегі шаншығандай әсерде қалды.

	– Ия, солай деңіздер, – деп, Қабан сыр бермегенсіп, сол шалға қайта-қайта қарағыштап, әңгімеге тартқансыды. Тік қабақ найман шалы ыңыршағы айналған сары атының алдыңғы тірсектеріне арқасын сүйегендей жабыса отырған қалпы Қабан ақынды көзімен атты. Енді екі көз уәделескен жерде дәл табысып, дәл тірескендей. Тек Қабан жүзін тайдырып әкетті. Қипақтап, не әрекет қыларды ойлағанда тапқан амалы:

	– Жігіттер, Балпықжан, біздер бұдан әрі сенделе бермейік, өздерің шыдарсыңдар, бәрің жандарыңдағы торсықшаларыңнан мына кісілерге бір жұтымнан болса да сусын ішкізіңдер. Сосын, Шет Бақанас мынау емес пе, мына елді соның жағалауына жеткізудің тез қамын жасайық.

	Сөйтті де елден бұрын өзі атынан ауып түсіп, жанторсығын жаңағы тік қабақ, көкшіл көзді шалдың аузына тосты. Басында киіз қалпақтың жұқанасы ғана бар, мұрны қара кесек еттей қатқан найман шалы алғашқыда өзіне жақындаған жырау мұның аузына у тосқандай көкшіл көзін одан сайын қорғасынға ұқсатқанмен, жанторсыққа жабыса кетті. Басқаларға да қалсын дегендей көп сораптамады. Жырау басқаларға жақындады. Бұл кезде мұның әрекетін Балпық бастаған өзге жігіттер де қайталап жатты. Бәріне жетпесе де біразы жан шақырды-ау деген кезде жырау бұларды Шет Бақанастың жағасына жайғастыру жөніндегі сөзін қайталады.

	Тез іске кірісу керек еді. Жыраудың бір айтқаны:

	– Мына ақсақалды бірің атыңа мінгестіріп, тура біздің үйге апарып түсір.

	Бұл кісінің күтімі бөлек болсын.

	Бірақ тік қабақ, көкшіл көзді найман шалының ұсқыны қанша кеткенмен тіл мен жағы бабында, сақадай сай екен:

	– Ағайын, құдай жазса күтім тілер, қонақ болар күнге де жетерміз. Өңешімнен өткен бір түйір дәмді ас мына қасымдағы өзгелердің уайымымен, солардың күтіміндегі жетімсіздікпен уланып, ішімді өртесе, одан маған не ырыс, не қайыр? Бүгіндікке, тұщы суға жетіп, бәріміздің көзіміз ашылғанша бірге болайық та! Бізді бөліп-жарып қайтесіздер. Әзірше, жаңағы өзіңіз атаған Шет Бақанастың суы іске татырлық десеңіз соған бір бас қойып жығылсақ та, алла-тағаланың атына жаудырар алғысымыз көп болар-ау. Артымызда ел бар, олар да біз кешкен күйді кешуде.

	Мына сөз Қабан ақынның да тіл мен жағына жем тастағандай еді:

	– Сөзіңіздің бәрі дұрыс, бәріне құлдық, ақсақал. Өзгелердің уайымы, ағайынның халі өзекті өртерін дәл уақытында сіз де, біз де болжалдамаппыз-ау, өкінішке орай, – деп салды. Қабан ақын бұл сөзді неге айтты, найман шалы дәл ұққандай тілін тартты.

	Ендігі жерде Қабан сөзге де, ат үсті жүріске де орын қалмағынын ұқты. Тағы да жас қолбасы Балпықты көзімен бір шолып, шапшаң бұйрық-байлам жасады:

	– Әй, жігіттер, бірің Ескелдіге шабыңдар. Мына ағайын елдің жайын қысқаша хабарлап, жылқы ма, өгіз бе, әйтеуір бұт артуға жарайтын мініс көліктерін қолдан келгенінше тез жіберткізсін деп өтініш айтыңдар. Әрі елден мес, торсық жинап, су толтырып, сол мініс көліктерінің әрқайсысына өңгере келсін деген тілегімізді және айтыңдар. Мына ақсақал адам дұрыс айтады, Шет Бақанастың суына жеткізбей бөгде еш қам жасай алмаймыз. Мес, торсықпен біраз су келсе, ағайын жұрттың біразын, ат-көліктерін осы жерде әлдендіріп, өз беттерінше де жылжуға жағдай жасармыз.

	Ескелдіге Қабан айтқандай бір жігіт емес, екі жігіт кетті. Себебі екеудің сөзі әлдеқайда өтімді, сенімді, әрі Ескелдінің әр түрлі ақпар алуына да қолайлы болмақ. Қалған үш жігітті Қабан мен Балпық мына төмендегі елге, сол Шет Бақанастың сағасында Көкше теңіздің тікелей жағасында отырған елге аттандырды. Олардың да жеткізетіні әлгіндегідей сөздер. Тек ендігісі өтініш емес, бұйрық түрінде. Шет Бақанастың сағасында Ескелдідей үлкен басшы жоқ, сөз ұғар, жөн білер ауыл иелері ғана бар.

	Қабан мен Балпық бір орында шегенделіп қалмай, найман көшінің тағы біразын жер шолып жүріп көрді. Бәрі де осылай ауыздарына су жетпей ошарылып жатқан жұрт. Бестастың құмы ешқайсысын аямапты. Күн екіндіден ауа Ескелді жақтан әрқайсысында екі-үштен жетек ат бар қырық шақты адам келді. Бұл көмекке келгендердің алғашқы шоғыры екен. Араға бие сауым уақыт салып отыз шақты екінші топ және келді. Бәрінде де екі-үш аттан жетек, бәрінде де су толы үлкен-үлкен қара местер. Қымыз құюлы азын-аулақ торсықтар да бар. Бұлар Қабан мен Балпық қасында бөгелместен теңіз жағалай жатқан елдің аузына, малының да аузына су тосып, шашырай жоғалып жатты.

	Үшінші ең үлкен топпен Ескелдінің өзі келді. Бұлар келгесін жұмыс тіптен жанданды. Найман көшінің біраз буындары өз бетінше жүруге жарады. Ат- көліктері де қозғалысқа келді. Жаяу-жалпылары осы жақтан барған аттарға қос- қостан мінгестірілді.

	Бұлардың көшінің соңы да тым алыста емес екен. Қараталдың жағасынан бері олар көп ұзап кетіпті. Бұл да бір демеу. Ескелді жіберткен аттылар бар. Қабанның бұйрығымен Шет Бақанастың теңізге құйма тұсынан жеткендер бар, барлығы үш басшының көз алдында тас түйін болып қимылдап, сол күні қас қарайғанша бүкіл көшті сол тұщы сулы кішкене өзеннің жағасына жеткізіп салды.

	Бұлар Шет Бақанастың жағасына, екі-үш күннен соң біразы әрірек жылжып басқа суларды бойлай жайғасып, әл жиып, ес шақырғасын, Қараталмен бергі ортадағы көрген қорлықтарын біраз жыр қылып үлгерді. «Шөлдің қасында аштық дегенің кәрі жездемнің ойынындай ғана екен ғой» деген мәтел сөз бірінің аузынан зымыран құстай абайсызда ұшып шығып, сол төңіректе бұл қонақтамаған шаңырақ қалмады. Тіпті бұлар үшін сол шөлдің қасында жоңғар қалмақтарының шапқыншылығы да аса есте тұрарлық нәрсе еместей.





АЛТЫНШЫ ТАРАУ


	Балалайка үні толастамап еді.

	– Әй, Митрий Пахомыч, егер адамның жанын жейтін әуезіңді қазір қоймасаң, андағы балалайкаңды басыңа бір ұрып, быт-шытын шығарамын.

	Алтын жалатқандай сақал-шашы тап қазір күлімсіреген көзімен бірге сонау киіз үйдің айқара ашулы есігінен түскен мол сәуленің, жарықтың әсерінен сымбатты көрінген Митрий Пахомыч бұл қоқан-лоққыны естімегендей қолдың басындай ғана бар үш бұрышты кішкентай аспабын одан әрі сыңғырлата берді. Бұл оң жақ іргеде көзін ашық есіктен көрінген тау үстінің көкпеңбек жондарына қадап, тәтті қиялға шомғандай, тіпті өзі ойнаған қайғылы әуезбен де жұмысы жоқ, оны Митрий Пахомычтың ішкі сезім-түйсігімен, ақыл-ойымен жұмысы жоқ саусақтары өз беттерінше тудырып жатқандай-ақ бәрінен аулақ, ештемеге қатысы жоқ адамдай азиялықтарша малдас құрып отырған. Күлімсіреген көздері сол тәтті қиялдың ең бір жан ерітер тұстарының әсерінен болса керек. Қарсы жақ іргеде дөңгелек киіз үйдің торкөзделіп жасалған кереге ағашына арқаларын жапсыра үш әйел жайғасқан. Олардың төрде кескен теректей сұлаған, Митрий Пахомычке балалайкаңды сындырамын деп күш көрсеткен бомбардир, яғни орыс артиллериясының ефрейторы Гуськовтың мына мінезін жаратпағаны анық еді.

	Бұл үш әйел Гуськовты жайшылықта да аса ұнатпайтын. Өзі томырық мінезді, ал көңілі жадыраңқы шақтарда өзінің бастан кешкендерін, жасаған ерліктерін бет-аузының әлем-жәлемі шығып, бас-аяғын қоса алмай ой созбұйдалайды-ау келіп. Әңгімелері көбіне тартымсыз, себебі олардың қай- қайсысында да бұл өз басының ерен қасиеттерін тыңдаушысының көзін шұқып көрсеткендей етіп, бадырайта марапаттауға жанын салатын. Бір жайдан мұны сүйкімсіз ететін де сол дағдысы еді.

	Соңғы күндері ғана Гуськов көп сөйлемейді. Жоңғар қонтайшысына қолды болғанға ұқсас мына жарты жылдан астам уақыт мұны әбден мезі етіп, елден бөлек ұнжырғасын түсіре беретін еді.

	Ал бүгінгі көңіл-күйі тіптен жаман. Таңертеңгілік астан кейін ол мына киіз үйдің төрінде өзінің барлық әскери формасын тастамастан, тіпті басындағы былғары каскасын да шешпестен аяғын есік жаққа беріп, кескен теректей сұлап жатты да қойды. Қазір де сол жатысы. Қып-кызыл шұлығының сыртынан шыбын шаққандай-ақ екі балтырын бір-біріне үйкеп-үйкеп қояды. Мыс тоғасы жылтыраған кебістері жиі-жиі майланып, мұқият күтім көретіндіктен әлдекімнің аяқ киімдері емес, қолға ұстап, тамашалуға болатын қос әсем дүниеліктей көздің жауын алады. Екі балтырын бір-біріне үйкелегенде екі кебісі де бүйірі жылтыраған қара қоңыздардай бірін-бірі аударып-төңкеріп ойнағанға ұқсайды.

	Іргедегі үш әйелдің ортасындағы екі көзі Митрий Пахомыч ойнаған қайғылы әуеннің әсерімен қатты тұңғиықтанған Марфа Кирилловна басындағы дөңгелек бұлғын малақайының астынан дудырап шыққан қалың жирен шашын салалы саусақтарымен ширата түсіп, Гуськовқа әлдене айтпаққа тамағын кенеп еді, бірақ балалайка үнін бұзғысы келмеді. Сонда да бет ажары айқын, көздері де, мұрны да үлкен, таза өңі жирен шашының сәулесі түсіп, қызарыңқы тартқандай біршама келбетті әйелдің тұлабойында Гуськовты ащы да зілді сөзімен шағып тастасам ба, жоқ, қоя тұрсам ба деген тайталас жүгірді. Екі ұдай күйге түскен әйел сәл сабыр сақтады. Бұлғын терісімен жиектелген, әр түрлі зер тегілген қызыл шұғадан тігілген кең шапанын жамылып, қымтаныңқырап отыр еді. Себебі мынадай жарқыраған жазда да күндіз жақсы жылығанмен түнде бас- көзіңе қарамай тарпа бассалатын тау үстінің суығы Марфа Кирилловнаны екі мәрте мұрттай ұшырған. Сосын да бұлғын малақайы мен жылы астарлы шұға шапанын үстінен тастамайтын. Әрі соңғы тиген суықтың әсері, ызғары денесінен әлі кетіп болмаған, сосын да сақтанады.

	Екі жағындағы екі әйел мұның күтушілері іспетті. Киген киімдері қарапайымдау, жас жағынан сол Марфа Кирилловнаның өзі шамалас, отыздың о жақ бұ жағында ғана. Бұлар қожайын әйелдің Гуськовқа қарсы бірдеме айтпақ пиғылын тез танып, музыканы қимай бөгелгеніне жалт-жұлт еткен көздерімен өкініш білдіргендей тағатсызданған түрлері байқалады. Марфа Кирилловнаға еліктегендіктен бе, әйтеуір осы екеуі де Гуськовты өлердей жек көретін, ал көбіне жазу-сызумен шұғылданатын, демалыс сәттерінде құлақтың құршын қандырып, балалайка ойнайтын жұмсақ мінезді, еркек басымен аса сезімтал, әсерленгіш Митрий Пахомычқа назарлары ауғанда жүздерінен әрдайым сүйіспеншілік белгісіне ұқсас нұр төгіліп тұратын.

	Бірде балалайка үні сыңқ етіп үзілді. Бұл шаққа дейін Марфа Кирилловнаның тілінің ұшына оралып тұрып алған сөздің уыты біраз қайтып та қалған. Бірақ соның өзінде де бұл оны айтып, сілкіп тастағысы келді. Бір жайдан Гуськовқа қарсы бір сөз күтіп, дәмеленген екі күтушісінің де ынта- ықыласын қимап еді.

	– Әй, Гуськов, сен екі балтырыңды бір-бірімен соншама ысқылай бересің, рас балтырыңның қышымасы бар шығар, ал бірақ өзің соншама әспеттейтін, қасиет тұтатын қызыл шұлықтарыңның жазығы не? Жыртатын болдың ғой. Бірін жыртсам, екіншісін кие салам дейтіндей Ресейдің жерінде емессің.

	– Сен қанша ақылды әйел атанғаныңмен жалпы адамзаттың ақылы кем бөлігі әйел қауымына жатасың. Мынаның балалайкасының зарлы әуені аз болғандай сен неге менің есіме Ресейді саласың? Онсыз да қанжылап жатқаным аз ба? Қызыл шұлықта нең бар әйел басыңмен? – Төрде бір қырымен жатқан Гуськов басын жұлып алып, ту сыртындағы үш әйелге бұрыла қарады. Мұртын тістелеп, небәрі қырық жастағы жігіт ағасы бола тұра жүзі айғыздалып, көзінің шықтанып кеткеніңе қарағанда Гуськовтың шынында бүгін сіркесі су көтермей тұрғаны анық еді. Мұны тез түйсінген Марфа Кирилловна оған жаны ашып, мысқылды жүзіне қылау түсірместен әңгіме ауанын тез өзгерткісі келді. Сөйтеді екем деп, бірді бастап, екінші жаққа тағы лағып кетуге болмайды. Жаңағы сөзінің жалғасындай бірдемені ойлап табуы керек. Ол Марфа Кирилловнаға қиынға түскен жоқ:

	– Гуськов, сен неге маған бүйтіп айбарланып сөйлейсің? Сен мұнда жалғыз емессің, Ресей біздің бәріміздің ортақ дертіміз ғой. Сен онан да бізге, әйелдерге, ана қызыл шұлығыңның жайын айтсаңшы. Бірде самогонға тойып алып, өңкей еркектердің ортасында қызыл шұлығыңның тарихын төкпелеп тұрдың. Біздер, әйелдер, ештеме ұққанымыз жоқ. Шынында мұнда капитан адамдарының көпшілігінің шұлықтары көк те, тек бес-алтауынікі қызыл. Сол неліктен? Былай қарасаң бәрің де орыс артиллериясының адамдарысыңдар. Бір топтансыңдар.

	Жаңа ғана екілене көтерілген Гуськовтың мына сұрақтан сәл сабыр суы басылып қалғандай. Күн жеген күңгірт жүзін басқа бір шабыт райы жеңіп шығып, енді соның әрекеті іші-баурын өзіне қарай әп-сәтте бұрып әкеткені анық еді. Өз-өзінен булыққандай түсініксіздеу біраз сөздің тиегін ағытты да, ақырында осы үш әйелдің ұғымына лайық нақтылы әңгімесін бастады.

	– Біз бір топтың адамдары емеспіз... Білесіздер ме, біздің Петр патша ағзам жас кезінде шетелдік үлгімен Семенов және Преображенск полктарын құрды. Мен осыдан жиырма үш жыл бұрын, яғни жаңаша жыл санау есебімен 1700 жылы он жеті жасар жігіт кезімде Преображенск полкына кірген болатынмын. Көп ұзамай оның артиллерия бөліміне ауыстым. Бізді басқаратын артиллерия өнерін Гаагада үйреніп келген царевич Александр Имеретинский. Жақсы-ақ қолбасшы еді, қайтейік, оны талай рет сатқын неміс бастықтар жарға жықты, – деп, Гуськов былғары каскалы басымен төмен тұқырды. Құлағынан иығына дейін жапқан ақ ала ұзын шашы сәл дудырап кеткен. Талап бойынша мұндағы әскери адамдар, әрдайым, ертеде де, кеште де парад кезіндегідей киініп жүруге міндетті еді. Ал Ресейде I Петр патша заманында солдаттар мен офицерлер ұзын шаш қойып, онысын салтанатты жағдайларда ұн жағып ағартып қоятын. Киіз үйдің төрінде біраз сұлап жатып, енді ғана бас көтерген Гуськовтың ұзын шашының ала қойдың жүніне ұқсауы содан еді.

	Гуськов осы әңгімесін бастағанда киіз үйдің ішіне тағы біраз орыс адамдары үн-түнсіз кіріп, басқалардан төменірек, тор көзді ағаш іргелерге арқаларын тигізе жағалай отырысты. Бәрі де әскери киімді, тіпті қару-жарақтарына дейін сақадай сай адамдар. Бәрі де орыс артиллериясының офицерлері, фузелерлері, немесе осы Гуськов сияқты бомбардирлері. Көк мундирлі, көк шекпенді, ұзын шұлықты, үш бұрышты қалпақ пен Гуськов сияқты былғары каска киген ұзын шашты, қалың мұртты, жабырқаңқы жүзді топ. Бәрінің де фузея деп аталатын кісі бойындай бар мылтықтарының ұңғысының сыртына жарым кездей қанжар- пышақ кигізіле жапсырылған. Тіпті мыналардың түріне қарасаң сыртта тұтас бір орыс армиясы сіресіп тұрғандай әсерде қаласың. Гуськовтың да, оның әңгімесіне құлақ қойған үш әйелдің де, Митрий Пахомычтың да кіргендердің ешқайсысымен жұмысы болған жоқ. Сірә, бір-бірін өз бет-жүздерімен әбден жалықтырып біткен адамдар екені тайға таңба басқандай айқын еді.

	Гуськовтың әңгімесінің желісі де үзілмепті.

	– Осыдан екі жыл бұрын Полтава шайқасы жеңіспен аяқталғанда біздің Петр патша ағзамның мәртебесі қалай көтерілді десеңші. Ой, айтатын не бар, жеңіс салтанатының кейбір тұстарын мен көзіммен көрдім. Петр патша соғыс даласынан дереу Петербургке оралып, Невамен жүзіп отырды. Оның бригантиндері минут сайын зеңбіректен оқ атып, кернейшілер аспанды қақ айырардай дуылдатты емес пе? Швецияны тізе бүктіріп, оның королін швед халқы үшін масқара шешімге қол қоюға мәжбүр еткенін ол өз басы халыққа осылай жеткізді. Жеңісті халыққа жариялауды басқалар да жалғастырды. Бір аптаға созылған маскарад болды. Сенаторлар мен генералдар, канцлер, граф Головкин бүкіл халықтың атынан Петрді ұлы патша, бүкілресейлік император деп жариялады, орыс Отанының ұлы әкесі десті. Барлық қылмыскерлерге кешірім беріліп, мемлекетке қарызы барлар өтеусіз құтылатын болды.

	– Әй, Гуськов? – деп осы тұста ойда жоқта Митрий Пахомыч сөзге киліге кетті. Мұның мәз-майрам қалпы әлі өзгермепті, балалайкасын да жез түймелі шұға шекпеніне жапсыра ұстап, қолқалаушы табылса қайта сыңғырлата жөнелуге әзір екенін білдіргендей жақсы бір бабында отырған адамға ұқсайды.

	– Сен тура Жоңғар қонтайшысының ордасында отырып, Ресей мен оның патшасы туралы арнайы баяндама жасағандай сөйлейсің ғой. Патша ағзамның Полтава жеңісін қалай тойлағанын көзімізбен көрмесек те құлағымыз қанық. Оның неменесін бізге ежіктеп, сағыздай созып отырсың. Біз де Ресейдің адамдарымыз ғой. Онан да мына әйел адамның сұрағына жауап берсеңші. Осындағы бір топ адам неге қызыл шұлық киеді деді емес пе? Біздер, әскери адамдар, оның сырын жақсы білеміз. Марфа Кирилловна білмегесін өтініш етіп отыр ғой.

	– Мен бұл сөзді сол сұраққа жауап беру үшін айтып отыр емеспін бе? – деп Гуськов екіленді. – Немене, жекеменшік орман-тоғайың өртеніп бара ма? Қайда асығасың? Мен білсем бұл қонтайшы бізді әлі бір-екі жылсыз жібермейді.

	– Қонтайшы жібермейтіндей, біз не оған тұтқын ба едік?

	– Тұтқынсың! – деді Гуськов жұлып алғандай. – Тұтқын болмасаң, кәне, тырп етіп көрші. Отандастарың сосын сенің сүйегіңнің қайда қалғанын таба алмай жүрсін.

	– Сен сонда жаңа ғана өзің айтқан ұлы патша Петрдің, сонау Швецияның дана королі, ұлы қолбасшысы он екінші Карлдан бүкіл Балтық жағалауын тартып алған Ресей императорының бейбіт мақсатпен жүрген адамдарына қол көтеретіндердің болуы мүмкін деп есептейсің бе?

	– Маубассың, сен Митрий Пахомыч! – деп салды Гуськов. – Сені де капитан біз сияқты жай әскери адам емес, оқымысты адам, қысылғанда өзіме ақыл қосар деп ертті-ау тобына.

	– Неге мен маубаспын?!

	– Маубастығың сол – мемлекеттер арасындағы от пен оқтың арасына түсіп көрмеген адамсың. Үстіңе әскери киім кигенмен оқ-дәрінің исін сасық күзеннің исінен айыра алмайсың.

	– Апырай, Гуськов, мен сені танымай барамын. Мемлекеттер арасындағы жағдайды тіліңнің ұшында үйіріп сөйлейсің, саған әскери киімнен гөрі дипломаттардың адамды сүмбідей сұлу ететін фрагы әлдеқайда жарасымды болар ма еді деп ойлаймын.

	– Сен адамды келемеж етпе. Мен саған жөн сөз сөйлеп отырмын. Жоңғар қонтайшысының жықпыл-жықпылындағы қулық сезім біздің еуропалық ақыл- парасаттың шеңберіне сыймайтынын осында қолды болып жатқан сегіз айдың ішінде сенің аңғара алмағаныңа қайранмын. Құдай-ау, бұл жайды оқ-дәрі иіскеп, саз кешкеннен басқа түк көрмеген мен емес, сенің маған түсіндіретін жөнің бар еді ғой.

	– Жарайды, Гуськов, сен текке қызынба. Мен қаншама білімдар адам болғаныммен, сенің тұңғиығыңа бойлай алмай отырмын. Сөздің тоқ етерін айтшы, біздің қазіргі жағдайымызды сен қалай бағалайсың? Біз кімдерміз?

	– Оны жаңа ғана айттым емес пе? Біз тұтқынбыз! Ана екі құлағыңды көру қаншалықты мүмкін болмаса, біздің бәрімізге аман-есен елге жету де соншалықты мүмкін емес. Ал ендеше, саған керегі осы болса. Біз Ресей мен Жоңғария сияқты екі мемлекет арасындағы саясаттың құрбандарымыз.

	Гуськовтың бұл сөзі тұсында жағалай отырған әскери адамдардың түр- түстерінде ешқандай өзгеріс болған жоқ. Тіпті Митрий Пахомычтың шабытты күлімсіреген жүзі де бәз-баяғы қалпында. Тек қарсы жақ іргедегі үш әйел – Марфа Кирилловна мен оның қасындағы ақ кеудеше, жұмақ құстарының суреті салынған ұзын сарафан киген күтушілер ғана әлгіндегі көңілді қалыптарынан айрылып қалыпты. Бұлар енді Гуськовқа бір түрлі көздерінің астымен қарап, тау үстінің түнге қарай келетін суығынан да жаман бір пәлекет осы орыс артиллериясының ақ ала шашты, былғары каскалы бомбардирі жақтан соққанын сезгендей тұла бойлары құрыстана бастады.

	– Құрметтім, Гуськов, сенің мына сөздеріңді капитан естісе ғой. Жұртқа уайым салдың деп...

	– Капитан осы сөзім үшін маған жаза тартқызса да мен көндім оған. Мен бұдан да зор құқайдың талайын көрген адаммын. Бірақ менің білуімше капитан ондай ақымақ емес. Жағдайды менен де артық түсінеді деп ойлаймын. Өзінің жаны қыл ұшында жүргенде мені дарға асып неғылсын. Менің жаназамда самогонға сылқиямын деп, иегің қышымай-ақ қойсын, менің қымбатты оқымыстым Митрий Пахомыч.

	Өз қарсыласын сөзбен біржола жеңгенін, енді ол жақтан аяқ шалар ештеменің жоқтығын түйсінгендей Гуськов сәл отырысын түзеп, Марфа Кирилловнаға қарады. Марфа Кирилловна зерделі адамның қалпын сақтап, мұны көздері бір түрлі тұңғиықтана барлап отыр екен.

	– Сіз кешіріңіз, Марфа Кирилловна, жаңа сіздің сұрағыңызға беретін жауабым бөлініп кетті, – деп Гуськов енді тым биязы сөйледі. «Кешіріңіз» деген сияқты ілтипатпен бұлайша тым биязы сөйлеу дағдысы Гуськовта үнемі бола бермейтін. Тек жаңағы Митрий Пахомычтың ескертпесінен соң шынында капитан жұртқа уайым саларлық сөзім үшін жазамды беріп жүрер деп, енді соның алдын алмаққа сол капитанның әйелі Марфа Кирилловнаны қорған етпектей оған ықылас, иба көрсеткеніне ұқсап еді. Онысы үшін бір түрлі қорланғандай райы күн жеген күңгірт жүзінде табиғаты бөлек қызыл бояу сияқтанып, басқа бояулармен араласа кеткенге ұқсайды. – Мен жаңа Петр патша ағзамның жас кезінде Преображенск және Семенов полктарын құрғанын, өзімнің осыдан жиырма үш жыл бұрын, он жеті жасымда сол Преображенск полкының артиллерия бөлімінде қызмет еткенімді айттым ғой. Міне, бәрі сол Петр патша ағзамға байланысты. Жаңа ғана Петр патшаның Полтава жеңісінен кейін сенаторлар мен генералдардың, канцлердің аузымен ұлы патша, бүкілресейлік император, орыстар Отанының әкесі атанғанын да баяндадым, шамасы, сендер осы адамның аузына қақпақыл қойып, бір айтқанын қайта айтуға мәжбүр етесіңдер. Міне, осы ұлы патша Петр егер шетелдік сатқын мамандарға құдайдай сенбесе бар ғой бүйтіп, Швецияға қарсы соғыс жиырма бір жылға созылмас еді. Жақсы, шетелдіктерге сенсін, олардың өнерін үйренсін, бірақ оларға құдайдай сенудің қажеті қанша? Менің он жеті жасымда басталған соғыс, міне, осыдан екі жыл бұрын жігіт ағасы болған шағымда аяқталды. Асықпаңыз, Марфа Кирилловна, басқа жаққа лағып кеткенім жоқ, біздің неге қызыл шұлық киетініміз туралы әңгімеге енді келе жатырмын. Швециямен соғыс басталған жылы Нарва түбінде орыстардың қалай ойсырап жеңілгені ғой әлі есімнен кетпейді. Соғыстың біраз бөлігін өз көзіммен көрдім, біразын шведтерден қашқан өз адамдарымыздың аузынан естідім. 1700 жылы октябрь айында біздің солдаттар шведтердің аз тобын қоршап алып, ой келіп артиллериямен бомбалады дейсің. Көп ұзаған жоқ, артиллерия үні кілт тына қалады да, құлаққа ұрған танадай тыныштық орнайды. Апырау, не болды, сөйтсе снаряд таусылып қалыпты. Жаңадан снаряд әкелуге жолдың жарамсыздығы бөгесін болыпты. Әрі Мәскеу төңірегінде сынақ кезінде жақсы бағаланған артиллерия мұнда мүлдем қолайсыз болып шығыпты. Енді не істеу керек? Орыстар жер қазып, бастарына қорғаныш жасауға кіріседі. Міне, осыны пайдаланған Швеция королі Карл сегіз жарым мың әскерін бастап, осы Нарваға қарай жылжиды. Жолында Везенбергке қарай бағыт алған Шереметьевтің әскерін ығыстырып тастап, екі айға жетпейтін уақыттың ішінде Нарвада жер қазып орналасқан орыс әскерлеріне бетпе-бет келеді. Мұндағы ең жаман нәрсе не, соған назар аударыңыздар. Біздің мұндағы әскердің саны Карлдың отрядынан бес есе артық болатын. Оның есесіне сол Нарва түбінде орыстар жеті верста жерге созыла орналасқан еді. Тас түйін жұдырық болу деген жоқ.

	Ал олай орналастырған кім? Петр патша жалдап алған неміс герцогі Круи. Бұл неміс бастықтарды орыс солдаттары дұрыстап танып та үлгерген жоқ еді. Тек айтқандарын тыңдайтын. Бүйтіп сала құлаш созылып жатқан орыстарды қай пұшпағынан бастап талқандаймын десе де Швеция короліне ыңғайлы еді. Ол сөйтті де. Түнде боран соғып тұрған кезде, ұмытпасам 19-ноябрьдің түнінде ол орыстарға тап береді. Суықтан, аштықтан қалжыраған орыстар не істерін білмей быт-шыт болады. «Неміс бастықтар бізге сатқындық жасады» деген сөз тарайды. Шереметьевтың атты әскері Нарвадан жүзіп өтемін деп, мыңдаған адам суға кетеді. Жаяу әскер көпірге қарай қашады. Мың сан адамның салмағына шыдамай көпір бел ортасынан опырылып түседі. Көбі суға батып өледі. Сол кезде әбден жетесіне жеткен біздің солдаттар өзінің неміс бастықтарын соққының астына алсын келіп. Ал әлгі герцог Круи «мұндай солдаттарды шайтанның өзі басқарсын» депті де, барлық генералдарын ертіп, шведтерге тұтқынға беріліпті. Міне, саған шетелдік бастықтардың орыс қаруына деген адалдығы. Олар жандары қысылғанда жау жаққа жалт беруден тайынбайды. Өз бастарына қауіп жоқта ғана олар батыр да, батыл да, білгіш те. Әрі олар орыс мұжықтарының етін жаудың табағына салып қойып, сүйсініп тұрып турайды. Сосын ғой бізден қай соғыста да адам шығыны көп болатыны. Кешіріңіздер... Тап осы шегініс үстінде Семенов және Преображенск полктары ғана дір етпеді. Олар рогаткамен, артиллериямен шведтердің көп шабуылына тойтарыс берді. Осы шайқастың ішінде мен де бар едім. Біз мұны белуардан қан кешіп жүріп істедік. Әрине, Нарва түбінде Ресей армиясы жеңіліске ұшырады. Егер біздің полктардың ерлігі болмаса мұның арты тіптен үлкен жамандыққа айналатын еді. Міне, осы Нарва түбінде Семенов пен Преображенск полктарының солдаттары жан аямай тізеден қан кешіп соғысқаны үшін олар бұдан былай қызыл шұлық кисін деп Петр патша ағзамның өзі жарлық шығарды. Міне, Марфа Кирилловна, сіздің сұрағыңызға енді толық жауап бердім ғой деймін. Қызыл шұлықтың тарихы қысқаша осылай.

	Марфа Кирилловна Гуськовтың әңгімесіне риза көңілмен күлімсірей ізет білдірді. Шұға шапанын оңдап киіп, үлкен мұрынды мол ашық жүзін онда- мұнда бұрып, отырғандарды жағалай шолып шықты. Митрий Пахомычқа көздері сәл бөгеліп еді, оның да бұрынғыдай емес әңгімеші Гуськовқа оң қабағы бары байқалады.

	Енді Марфа Кирилловна тағы бір тікелей сұрақ қоюға ыңғайланды:

	– Әй, Гуськов, сен осы маған шыныңды айтшы.

	– Тек қана шындықты, әңгіме не жайында болса да, Марфа Кирилловна, мен сізге тек қана шындықты айтамын, – деп, Гуськов тіптен шабыттанып, жүзі сұлулана, елгезектене жауап берді.

	– Сен әу бастан-ақ, сонау он жеті жасыңда шведтерге қарсы соғысқа кірдің. Бұл соғысың өзің айтқандай жиырма бір жылға созылды. Міне, осы уақыттың ішінде қан кешіп жүріп соғысқан сен тірі басыңмен қалай әскери шеніңді көтере алмадың, неге сен осы жасыңа дейін небәрі бомбардирсің? Ол соғыстың шет-пұшпағын ғана көрген кейбір әскери адамдар жас жағынан сенен көп кіші бола тұра шені жоғары ғой, – деп, Марфа Кирилловна қарсы жақта мылтықтарын айқастырып, үнсіз жайғасқан адамдарды нұсқады.

	Гуськовтың басы төмен сылқ етті. Марфа Кирилловна нұсқаған әскери адамдар жақтан мырс-мырс күлкі естілді. Митрий Пахомыч қана оны ендігі жерде табалауға жоқ екенін білдіріп, Гуськовқа жанашырлықпен, әрі осы мәселе өзін де қызықтыратындай-ақ тым байыпты жүзбен қарай қалыпты.

	– Жә, оны да қойшы, – деп Марфа Кирилловна сөзін жалғастырды. – Капитан Иван Унковский басқарып келген осы экспедицияның құрамында елуге тарта адам бармыз. Оның қырыққа жуығы жаңа өзің атаған канцлер, граф Головкиннің тікелей өзінің басқаруымен іріктеліп тізімделді. Біз мемлекет ісіне бара алмайтын әйел басты адамдармыз ғой. Олардың қайсысы қай мақсатқа қажет, біздің оған миымыз жетпейді, тіпті оның бізге қызығы да жоқ. Әйтеуір бар білетінім, әрқайсысы әр саланың адамдары. Бірі әскери маман, екіншісі кенші, үшіншісі құрылысшы, төртіншісі географ, не топограф, дәрігер деген сияқты. Тілмаштар өзінше бір топ. Канцлер бекітіп, мөр басқан тізімде олардың аты-жөндері, мамандығы, алатын айлығы, қосымша материалдық төлем түрлері бәрі-бәрі анық та айқын белгіленген. Тек капитанның өзі іріктеген қосымша он бір адамның ғана аттары еш тізімде жоқ. Олар топтап бір-ақ аталып, ортақ айлық мөлшері белгіленген. Оның ішінде, мына үш әйел, біз де бармыз. Жә, бізді қойшы, біздің жөніміз бөлек. Жоғары мәртебелі мырзалардың нұсқауы бойынша бұл сапарға әйелдердің шығуына тыйым салынған екен. Бірақ мен табандылық жасадым, қалайда капитанмен бірге аттанғым келді. Капитан біраз қасарысты, әр түрлі қауіп жайларын айтып бақты. Өзара қырқысқан біраз елдерді басып өтеміз деді. Бір елге бет алған жүргіншілерді екінші елдің тонаушылары үлкен олжа санайды деп тіл-жағын безеді-ақ. Ақыры көнді. Онымен қоймай жалғыз әйелдің бүкіл еркектің ортасында жайы болмайды деп мына екі құсбегінің әйелін де қосып алдым. Біз үшеуміз сонау Мәскеуден Тобылға дейін еркек киімін киіп келдік. Ол жағын өздерің де білесіңдер. Ал Гуськов, ұялсаң да айтайын, үлкен басыңмен, осындай өмірбаяныңмен сен де біз сияқты қатындармен бірге сол аты-жөнін патша әкімдері керек қылмаған он бір адамның ішінде болып, осыншама ұзақ сапарға аттандың ғой. Айналайын, Гуськов, құдай үшін осыншама құлдырауыңның мәнін түсіндірші. Күңің болайын, жаным Гуськов, бір ақтарылшы.

	Марфа Кирилловна сөзін тауысқанда Митрий Пахомыч балалайкасының темір ішектерін үзердей қатты сыңғыр еткізді.

	– Марфа Кирилловна! – деген Митрий Пахомычтың өз даусы жалғаса естілді. – Мына сұрағыңызбен менің де бақшама тас лақтырдыңыз ғой. Мен де сол аты-жөні астана зиялыларына керек болмаған, капитанның өз ыңғайы бойынша ғана шешілген әлгі он бір адамның ішінде едім.

	– Жо-жоқ, Митрий Пахомыч, сіз өйтіп аласармаңыз, сіздің жөніңіз мүлдем басқа, – деп, Марфа Кирилловна даусын құсша сұңқылдатты. – Сіздің жөніңіз тіптен бөлек. Сізді капитанның өзі таңдады. Сіз қай тізімде болсаңыз да басқалардан шоқтығыңыз биік. Оны бәріміз де байқап жүрміз ғой. Қонтайшымен болған барлық әңгімеге бастан-аяқ тиянақты қатынасып жүрген сізден басқа қайсымыз бармыз? Мен бұл сұрақты Гуськов мырзаға қойып отырмын. Оған сіздің еш жанасыңыз жоқ.

	Гуськов көп салғыртпады, басын қайта көтерді. Енді екі көзі шықтанып, киіз үйдің ішіндегі ер адамдарға сұқтана қадалып, қайсысында қандай өнер



	барлығын аңғармақтай қабағының айналасына ой түйген түрі бар. Әсіресе, бұл өзіне соншама ден қойған Митрий Пахомычтен күдіктенетін сияқты. Жас баладай ашық та аңқау жүзді Митрий Пахомычтың тап қазіргі бет-пішіні Гуськовтың көкірегіне сенім шуағын құйғандай. Бұл енді әйелдер жаққа қайта мойын бұрды:

	– Марфа Кирилловна, мен бір ұшып жүрген тозаңмын. Мен қонбаған қиыр жоқ, маған соқпай өткен тағдыр тәлкегі жоқ десем сенемісіз. Менің өмір жолымды таныған адам бүкіл Ресейді таныған болар еді-ау. Айтпақшы, сен Митрий Пахомыч, артиллерист қана емессің, тарихты қағазға түсіретін жазушымын деп айтып едің ғой. Бірақ сен менің айтқандарымды қағазға түсірмей-ақ қой. Қағазға түсіп опа таппай-ақ қояйын.

	– Қағазға түскеннің не жаманшылығы бар, Гуськов?

	– Жо-жоқ, мен үшін ол дегенің кісенге түсумен бірдей. Мен ештемені жасырмайын деп, Марфа Кирилловнаға уәде бердім, сол уәдемде тұрамын. Бәрібір осы отырған ешқайсымыздың Ресейді аман-есен көретінімізге сенбеймін. Сосын да анау-мынауды жасырып қайтейін. Бірақ сен бәрібір қағазға түсірмей-ақ қой, Митрий Пахомыч.

	– Әй, Гуськов-ай, теңіз түбінен табылған жәндіктей сен бір жұмбақсың маған. Сені-ақ ұғуға ақыл-парасатым жетер емес. Есімі қағазға түскеннің бәрі кісенге түссе, ондай құқайдан мына отырған ешқайсымыз құтыла алмаймыз. Себебі нағыз жазушы біздің капитан ғой. Мықты болсаң ең әуелде соның қолын кес. Жоңғар қонтайшысымен болып жатқан күнделікті ара қатынасты, әрбір айтылған сөзге, баршаның көңіл-күйіне дейін түк қалдырмай қағазға түсіріп жатқан сол капитанның өзі. Қайтқан құстай тізіліп, біздің есімдеріміз оның қойын кітапшасына сүңгуде. Бір мәрте емес, мың мәрте. Екінші – Ресейді аман- есен көрмейміз деген саруайымды қайдан шығарып алдың? Не, түс көріп ояндың ба? Еңғұрмаса әйелдерді, Марфа Кирилловнаны аясаңшы. Ешкім сенің үстіңнен капитанға шағым жеткізбейді. Сонда да... – Митрий Пахомыч деміккендей сәл бөгеліп барып сөйледі. – Қалайда біздің экспедицияның адамдарында құр жан жүрген ешкім жоқ, біз де үлкен қарулы топпыз ғой. Менен басқаларыңның бәрің дерлік Швецияға қарсы соғыстың от-жалынында шыныққансындар. Тіпті соғысқа қатыспаған менің өзім де қаруды қалай ұстауды ешкімнен сұрамаймын. Бұл жағын Жоңғария басшылары қаперіне алмас деймісің. Ойыншық емеспіз оған.

	Киіз үйдің ішінде сілтідей тыныштық орнады. Алыстан мал қайырған жоңғар адамдарының даусы ғана талмаусырап жетеді. Әлдеқайдан жылқылардың пысқырғаны естіледі.

	Оқымысты адамның сөзі өзіне әсер етті білем, Гуськов еш дау айтпастан сәл ырғатылды да, жаңағы әңгімесінің үзілген жерін дәл тауып, әрі көсілді:

	– Нарва түбіндегі жеңіліс істің басы ғана ғой. Екі жылдан соң орыстар Чуд пен Ладога көлдерінде Карлдың флотилиясын талқандады.

	– Гуськов, сен мына түріңмен орыс-швед соғысының бүкіл тарихын баяндап шығарсың. – Бұл сөзді қыстырған Митрий Пахомыч емес, төменірек отырған артиллеристердің біреуі еді.

	– Сәл сабыр ет, мен үшін орыс-швед соғысының тарихы осымен аяқталады. Сол жазда Нарваны орыстар қайта алды емес пе? Петр патша қалаға салтанатпен кірді. Орыс солдаттарының қуанышында шек жоқ. Жаппай тонаушылық басталды. – Гуськов осы соңғы қағытпадан соң асығыстыққа ұқсас бір сезім толқыны ішіне лап бергендей тез-тез сөйлеп, сөздеріне бір түрлі берекесіздік енгенге ұқсады. Әуелгі жортағын бара-бара тапты. – Жеті баласы бар қайыршының семьясында туып-өскен мен бейбақта да ес қалмады. Қолға түскеннің бәрін терең қалтама сүңгіте бердім. Тап сол сәтте менің сорыма қарай үстімізге Петр патшаның өзі кеп қалғаны. Мародерлікпен шұғылданды деп біздің көзімізше бір солдаттың ішіне шпагасын бойлата сұқты. Байғұс солдаттың шыңғырған даусы әлі құлағымда. «Тонаушылықпен шұғылданғанның бәрінің жазасы осы болсын» деп патша қасындағы бригантиндеріне тап сол жерде бұйрық берді. Бір емес, екі бригантиннің бірдей көзіне түсіп қалғаным. Жаным мұрнымның ұшына келді. Жау оғынан өлмеген мен патша жазалаушыларының қолынан өледі екем деп, бас сауғаладым. Құдай болысты, екі бригантиннен қашып құтылдым. Олардан ғана емес бүкіл ұрыс даласынан қаштым. Бағыт-бағдарды таңдағам жоқ. Жаяулатып отырып, орман- орманның ішімен аңша жүйткідім. Екі рет батпаққа батып кете жаздадым. Жер түбіне жетіп те әлгі екі бригантин соңымнан қалмай келе жатқандай үрейім ұшады. Талай рет шведтердің соққысының астында өлімге мойынсұнған-ақ едім, енді неғып, бүйтіп қоян-жүрек бола қалдым деп таңырқаймын. Сөйтсем, жан дегенің де адамның өзі сияқты әр түрлі көңіл күйде болады екен ғой. Бірде өмір сүргісі келеді, бірде өмір сүргісі келмейді. Хош, сонымен мен орман ішінде шөптің тамырын қорек етіп екі ай жүрдім. Ақыры Нижегородтан, өзімнің туған жерімнен бір-ақ шықтым. Бұл жерде және бір құлақ сенбес нәрсе бар. Патша бригантиндерінен қашып жүріп, туған өңірге келудің өзі де ол кезде қауіпті нәрсе ғой. Патша өкілдері осы жаққа адам жіберіп, сұрау салып, мені іздестіруі мүмкін ғой. Соғыс әлі біткен жоқ, мен көз алдарында тұрып қашып кеттім. Мені іздетулерінде шәк жоқ. Сөйте тұра екі аяғым мені осылай қарай сүйреді. Тыңдаңыздар, Нарва түбіндегі жаңағы өздеріне айтқан алғашқыдағы жеңілістен соң тұтқынға түскен бір швед офицерімен арамызда мынадай бір әңгіме болғаны бар: “Шведтердің бүгінгі жеңіске жетуіне не себеп?” – деп сұрадық. “Швед офицерлерінің ақылдылығы мен тапқырлығы, әрі швед қаруының жақсы жетілдірілгені”, – деп жауап берді ол. “Егер ертең орыс қаруы жеңіске жетсе, оны немен түсіндірер едіңіз?” “О, ертең орыс қаруының жеңіске жететініне мен ешқандай да күмән тудырмаймын. Бірақ оны орыс офицерінің ақылдылығы мен орыс қаруының басымдығынан деп, мүлдем түсіндіре алмаймын. Ал жеңіске жететіндеріңнің басты себебі сол – орыстарда Отан жоқ. Сіздер қарумен де, қарусыз да өзгенің жеріне қарай үнемі өңмеңдей бересіздер. Өз туған жерлеріңіз қаңырап қалса да сөйтесіздер. Орыс жерінің үнемі далиып бара жатқандығы содан”. Мұның арты ұзақ та үлкен таласқа айналды. «Орыста Отан жоқ» деген сөзі үшін швед офицерін тұмсықтан ұрғысы келгендер де табылды. Бірақ оған бастықтар жібермеді. Әттең, сол швед офицері екі жылдан соң мына мені өз басым үшін соншама қатерлі жағдайда екі аяғымның алды- артыма қаратпай туған жерге қарай қалай сүйрегенін білсе, жаңағы пікірінен айныр еді. Ия, сөйтіп Нижегородқа келдім. Қалалы жерге жуымаймын, алыс- алыс шашыраңкы ел ішіне ендім. Онсыз да сау тамтығы жоқ әскери киімдерімді тастап, жол үстінде өліп жатқан әлдебір сорлының қолға әрең ілінетін алба-жұлба лыпасын үстіме жапсырдым. Түрден түр жоқ, киімім мынау, өтірік пен шындықты сапырылыстырып, бір помещикке жалға тұрдым. Байқасам, орыс шаруаларының өмірінде көп жаңалық бар екен. Бәрі Петр патша ағзамның енгізген жаңалықтары. Жаңа айттым ғой деймін, мен ел кезген кейуана, қайыршының баласымын деп. Менің бала кезімде шаруалар әр түрлі топқа бөлінетін. Бірі малай, екіншісі жері бар сәл ауқаттыларға жалданғандар. Үшіншісі әлгі ақсүйек бекзадаларға өліп-тіріліп қызмет ететіндер. Бұларда жер де болмайды, өкіметке ешқандай салық та төлемейді, құдды әлгі малайлар сияқты, айырмасы тек бас бостандығында және де есепте тұратындығында, өкімет орындары үшін қызмет атқаратындығында. Ал төртінші топқа менің әке- шешем жататын еді. Біз ешкімге құл да емеспіз, пұл да емеспіз, ешқандай есепте де тұрмаймыз, салық та төлемейміз. Әкем-ау, ненің салығын төлейміз, бізде ештеме жоқ, ештеме жоқ деймін-ау, ол өз алдына, тіпті біздің бар мен жоғымызды ешкім білмейтін, демек, біздің өзіміз ешкімге ештеме емес едік. Ұшарымызды жел, қонарымызды сай білетін. Әкем мен шешем әркімнің науқандық жұмыстарын істеп күн көретін. Басқа уақытта, сүйегі қурап қалған әке-шешемнің алдында күнәһар болсам да қайтейін, шындықты айтып өлген дұрыс-ау бәрінен де, әрі Марфа Кирилловнаның алдында құдай атымен ант бердім ғой, шындықты айтамын деп, сосын да маған басқа жол жоқ, сөйтіп олар ұрлық-қарлықпен де шұғылданатын. Әлі есімде, әке-шешемнің қасында өздері сияқты тағы үш-төрт адам бар, елсіз далада бір ауқатты жүргіншілерді тонады. Сонда мен небәрі сегіз-тоғыз жастамын, сол тонаушылыққа мен де, менен үлкен-кіші аға, інілерім де қатынасты. Сөйтіп, мен ондай кәсіппен ерте ауызданған адаммын. Әлгі тонаудан түскен мал-мүлікті бөліп-бөліп, ешкімнен қорықпастан, хуторларға апарып сатып жүрді.

	– Демек, сенің Нарва қаласын алған күні мародерлікпен шұғылданғаныңа, тіпті патша ағзамның бригантиндерінің көзіне түскеніңе ешқандай таңырқаудың керегі жоқ қой.

	– Дұрыс айтасың, Митрий Пахомыч, ұяда не көрсең, ұшқанда соны аласың. Бірақ әкемді шыли жамандай беруге дәтім бармайды. Ол аса ес білмеген кезім ғой, сонда да байқап үлгеріппін, ол өзі бір түрлі ғажайып адам болатын. Асығып қайда барасыңдар, ақыр адамның іштегісін қоздырдыңдар, енді әңгімені әріден тыңдаңдар, мен бәрін сол балалық шағымнан бастайын. Себебі сөздің бірі-бірінсіз туындамайды. Мен бүгінгіні айтсам, оның кешегі түп- төркініне соқпай отыра алмаймын. Көптен-көп шегініс жасасақ, әңгіменің жүйесі бұзылады, бір айтқаныңа қайта айналып соға берсең сөздің дәмі кетеді. Иә, менің әкем құдай алдында да, адамзат алдында да соншама күнәкар десем де ғажайып жан еді. Жаңағыдай ірі тонаушылық сирегірек, ал ұсақ-түйек ұрлық-қарлық екі күннің бірінде, тіпті күн құрғатпай атқарылатын шаруа десем де артық емес. Енді қайтсін, басқа кәсіп жоқ, өзін де, шиеттей бала-шағасын да сонымен асырайтын. Бізді де соған баулыды, шыдамдылыққа үйретті, қыстыгүні жалаңаяқ қар кешу біз үшін таңсық емес. Сол сегіз-тоғыз жасар кезімізде-ақ біз, балалар, әрқайсымыз өз бетімізше ел кезіп, қайыр сұрап, әрі оны ұсақ-түйек ұрлық-қарлықпен ұштастыратынбыз. Кейде табысымыз да едәуір шығушы еді. Жә, асықпаңдар, әкем жайына көшейін, жаңа оны сендерге тым әсірелегендей болдым ғой.

	– Апырау, Гуськов, сені асықтырған біреу бар ма? Артыңнан жау қуғандай болмай, ешқайда жалтақтамай әңгімеңді жалғастыра бер. Бізге басқа ермек те жоқтығын өзің білесің ғой.

	Митрий Пахомычтың осы сөзінен соң жағалай әңгімеге құлақ түрген артиллеристер де қозғалақтап, қаруларын шықыр-шықыр еткізіп, отырыстарын түзеді. Мұның бәрі Гуськовты қанаттандыра түскендей.

	– Иә, әкем жайында.

	Осы сөзді айтты да, Гуськов тағы да бөгеліп, басын төмен тұқырды. Кей адамдарға өзінің балалық шағын еске алу оңайға түспейді, еске алмай және де тұра алмайды. Әрине, мұның бәрі ол естеліктердің кейде жүректі қажап, жаныңды күйзелтетіндігінен де ғой.

	Гуськовқа Марфа Кирилловна көмекке келді.

	– Әй, Гуськов, сенің өз әңгімеңнен өзің еңсең түссе, біз мына әйел затты адамдар қалай шыдамақпыз? Апырау, сен Ұлы Петр патша құрған атақты орыс артиллериясының бомбардирі емеспісің? Сөйте тұра неге әлсіздік көрсетесің?

	Марфа Кирилловнаның жұмсақ та жайлы лебізі Гуськовтың денесіне ыстық күнде суық су құйғандай әсер етті. Мұнда әйелсіз келген, әрі ондай жан иесін көптен аңсап, ішқұста болған Гуськовтың ескі көкірегінде өзі бір жайдан шынында ұната қарайтын Марфа Кирилловнаның сөзінен соң бұлбұл құсы қайта сайрап қоя бергендей еді.

	– Сен, Митрий Пахомыч, Ресейдің ескі ақсүйектер әулетіненсің. Голландиядан көп жыл дәріс алып қайтқан оқымысты зиялылардың бірісің, – деп, Гуськов енді еркектер жаққа бұрыла сөйледі. – Бірақ сен сөйте тұра заманыңнан кеш туғансың. Сен өз айтуыңша орыс тарихын қағазға түсіретін жазушысың. Егер сен ертерек туып, менің әкемнің қасында жүрсең, бүйтіп әркімнің аузынан шыққан бірлі-жарым сөзге телмірмес едің. Сен бәрін менің әкемнен ұғар едің.

	– Егер, мен ертерек тусам, онда Голландиядан білім алып қайту мүмкіндігіне ие бола алмас едім ғой, – деп, Митрий Пахомыч әзіл айтқансыды.

	– Ол да дұрыс шығар. Бірақ бір жоқтың қасында бір баршылық. Менің әкем оқу-шоқудың исін сезбеген ғой, сөйте тұра орыс шежіресі туралы сөйлегенде алдына жан салмайтын. Тіпті мен сендерге мынадай жағдайды да айтайын, бірде осы Петр патшадан бұрын Романовтар тұқымының алғашқы өкілдерінің бірі таққа отырғанда, оның қай патша екені есімде жоқ, әйтеуір сол жер-жерден ертекші, шежіреші сұңғылаларды өз қасында ұстау үшін таңдап-таңдап жинап беруді бұйырыпты. Ел-елді кезген патша адамдарының менің әкеме де көзі түсіпті. Себебі атағы шыққан әңгімешіл ғой. Бірақ амал не, дұрыстап таныса келе оның тақымы кеппес ұры, жол тонаушы екенін де анықтап, сосын да патша қасында тұруға апаруға жүректері дауаламапты. Мысалы, Мәскеу Кремлінен ант ұрған поляктарды қуып шыққан Дмитрий Пожарский мен Козьма Мининді білесіңдер ғой. Сол Козьма Минин біздің Нижегородтан екен. Қасапшылықпен шұғылданған, көптеген малайлар ұстаған, өзі аса білікті адам екен. Міне, әкем сол Козьма Минин, оның туыстары, арғы тегі туралы сөйлегенде тыңдаушылардың аузының суы құритын. Жалғыз ол ма, қаһарлы Иван, оның шешесі Елена Глинская, қаһарлы Иванның қанқұйлы жандайшабы, кейін сол патшаның қолынан өзі де опат болған Басманов, тағы басқалар туралы жағы талмай сөйлейтін. Жалған Дмитрийлер, Василий Шуйский, Борис Годуновтарды да біраз жерге апарып тастайтын.

	– Осыдан бір ғасыр бұрынғы Ресей тарихында бұлдыр заман1 аталған кезеңнің оқиғасын жақсы білетін адам еді десеңші.

	– Иә, Митрий Пахомыч, сендер, оқымыстылар бұлдыр заман атаған заманды шемішкеше шағып отыратын. Әттең, әкем екеуміздің жолымыз ерте айырылып кетті. Әйтпесе, мен де әжептәуір шежіреші, ертекшіл болып шығар ма едім, кім білсін.

	– Гуськов, сен былай да әкеңнен көп кейін қалмаған сияқтысың, әңгімемен адамның құлағының құрышын қандырасың.

	Марфа Кирилловна көптен байқалмаған көңілді рай білдіріп, сыңғырлай күлді:

	– Осы сөзді мен де айтайын деп отыр едім. Осы әңгімешілдігің сол әкеңнен дарыған ғой, Гуськов. Әкең өткен заманның әңгімесін көп біледі, сен кейінгі заманның... Демек, өкінетін ештеңе жоқ.

	– О, менің айтатыным әлі толып жатыр, – деп, Гуськовтың одан әрі көңлі тасыды. Сөз әкесі туралы болғасын ба, сәл көзі жасаурапты, бірақ ол жасығандыққа ұқсамайды. Қайта сөзбен желденген ішкі қуаттың сығындысындай.

	– Иә, әкем туралы...

	– Әкеммен жолымыз тым ерте екі айырылып кетті дедің бе? Оның себебі не болды екен? – деп, Митрий Пахомыч әңгімеге бағыт бергенсіді

	– Ия, әкеммен жолымыз ерте айрылып кетті, – деп, Гуськов қайта көсілгенмен сол әкесін қалқалай қаһарлы Иван мен бұлдыр заман оқиғаларына айналшықтап соға берді. Осы I Петр патшалық құрған жылдарда Ресейдің бүкіл өнебойында сол қаһарлы Иван өлгеннен кейін басталған дүрбелең уақыт жайлы аңыз, хикаяттар дуылдап тұратын. Асқан өнерпаз, жезтаңдай ертекшілер ғана емес, екі ауыз сөздің басын әрең құрайтындардың өздері де сол заман төңірегінде білгіш атануға құмартатын. Қылышынан қан тамған қаһарлы Иванның қылышының сәулесі барша ресейліктердің жүздерінде осындай делебе қозған шақтарда алқызыл сәуле ойнататындай әсер қалдырушы еді. Ал мына Отанынан бері аттап шыққалы сегіз ай уақыт өткен, бөгде патшалықтың мінез-құлқы беймағлұм патшасының, мейлі ол қонтайшы не басқа аталсын, әйтеуір құдайдан кейінгі әкімінің қоластында ертеңі болжаусыз алмағайып күндер кешкен ресейліктер үшін ол қаһарлы Иван заманы хақындағы сазды баяндаулар әлдеқашан сүйегі қурап қалған әжелері тіріліп келіп, әрқайсысының басында бесік жырын айтқаннан бір былай емес еді.

	Гуськов сол өткен ғасырға шиырлап, біраз із салып қайтып, әкесі екеуінің жолы қалай екі айырылған тұсқа шаршап-шалдыға жетті-ау, әйтеуір бір кезде.

	* * *

	Бірақ тап осы сәтте оның сөзін Митрий Пахомыч бөлді. Орыс тарихын жақсы білетін, ол туралы әңгімелерге, ауыз әдебиетіне құлай берілетін, өз халқының патриоты, әрі шектен тыс сезімтал Митрий Пахомыч сөздің Иван Грозный патша туралы тұсы өтіп кеткеніне көнгісі келмегендей бір қылық көрсетті. Ол үш темір ішекті балалайкасын тіптен қатты қағып жіберді де, құлаққа жағымды бір ескі әуенді бастап кетті. Темір ішектерді біраз сыңғырлатып барып, өзі де уілдеп, ешқандай сөзі жоқ бір әннің сорабын іздестіргенге ұқсады. Шынында солай екен, ақыры онысын тапты да, азиялықтарша малдас құрып отырған орнында теңселіп, сусылдаған құс қанатындай ашық әсем даусын тіптен шалқыта Иван Грозныйдың Қазан қаласын қалай алғаны туралы орыстың ескі халық әнін бастап кетті. Бұл өзі үш бөліктен тұратын ұзақ ән еді. Сөздерін Митрий Пахомыч бастан-аяқ біледі екен. Ара-арасында өздері білетін тұстарында әнге Марфа Кирилловна мен оның қасындағы екі әйел де қосылып қойып отырды. Бір сәтте төмендегі артиллеристердің гүжінеп біреуі қосылмаққа әрекеттеніп еді, оныкі әннің шырқын бұзатындай шықты. Онысын өзі де дер кезінде ұққасын сап тыйылды.



	«Ох вы, гости, гости званые,

	Гости званые, гости браные,

	Сказати ли вам, гости, про диковинку,

	Про диковинку такую, не про маленьку:

	Еще как государь-царь Казань-город брал.

	Он в овражке простоял-он и кашку расхлебал,

	Он подкопы копал под Казанку-реку,

	Он подкатывал бочки, бочки дубовые

	Как со лютым со злым черным порохом,

	Затеплял же он свечу воску ярого.

	Татарки-казанки на стене они стояли,

	На стене они стояли, /—/ показали:

	«Еще вот те, государь-царь, Казань-город взять!»

	Государево сердечко рассердитовалось,

	Приказал он пушкарев казнить-вешать.

	Выбиралися в полку люди умные,

	Люди умные, люди разумные:

	«Ох гой еси, государь-царь Иван Васильевич!

	Не приказывай, государь, казнить-вешати,

	Прикажи ты, государь-царь, слово выговорить:

	На ветру свеча скоро топится.

	В захолустьи свеча долго теплится».

	Не успел же государь-царь слово выговорить,

	Еще начало же Казань-город рвати,

	Рвать-порывать, на все стороны кидать,

	Татарок-казанок в реку всех бросать...»1



	Орыс тарихында Иван Грозный патшаның Қазан қаласын алуы бір кездегі татар-моңғол шапқыншылығы орнатып кеткен соңғы бекіністердің бірінің құлауы деп есептелінеді. Ал мына тарихи әнде сол оқиға егжей-тегжейлі баяндалады десе де болғандай. Оны кейбір құжаттармен салыстырғанда да көресің. Қазан хандығының құлауы сол кездің өзінен қалған «Қазан тарихы» атты әдеби-тарихи жылнама-ескерткіште бүге-шігесіне дейін тізіле сипатталады. Орыс тарихшылары бұл оқиға жөнінде сөйлесе ең алдымен осы ескерткішті тілге тиек етуші еді. Мысалы, «Қазан тарихы» атты жылнамада қаһарлы Иван Қазан қаласын шабуылдаған шақтағы қала тұрғындарының әрекеті хақында мынадай жолдар бар:

	«И начали они радоваться и веселиться: разыгрывали представления, пели нечестивые песни, размахивая руками, скакали, плясали, играя на гуслях своих и в прегубницы ударяя, поднимая громкий шум и фохот и воссылая ругательства, и насмешки, и укоры русским людям, называя их погаными свиноядцами»1.

	Ия, қаһарлы Иван Қазан қаласын алардағы ондағы тұрғындардың мінез- құлқы, іс-әрекеті екі ескерткіште асқан ұқсастықта баяндалған. Бұл әннің өміршеңдігі де осыдан шығар.

	Ән аяқталғанда орыс артиллеристерін басқа нәрсе елеңдетті.

	Жақсы, қаһарлы Иван Қазан қаласына бір кездегі татар-монғол шапқыншылығының қанқұйлы ізі деп қарасын, сосын да оны алсын, ал мынау Жоңғария жерінде біз нені көздеп, көкседік? Жанымызды шүберекке түйіп, біз ненің ақысына жүрміз? Кіндік қанымыз тамған атамекеннен мыңдаған шақырым алыста әлдебір діні бөлек, тілі бөлек жабайылардың қуыс-қолтығына тұмсық тығып, мүсәпір күйге түсіп, мұнда кен іздейік, бекіністер салайық, өздеріңді қорғайық деп келіссөздер ұйымдастыруымыздың мәні не? Осы орайда, жаңа Гуськов жеткізген тұтқын швед офицерінің «орыстарда отан жоқ, сендер басқалардың қонысына қарай қарумен де, қарусыз да өңмеңдей бересіңдер» деген сөзі ойға оралып, апырау, шындықтың көкесі сол шалғайда ма деген күдік көкіректерін кескіледі. Сосын да орыс артиллеристері іштей томырылды. Митрий Пахомыч әнді әлдеқашан аяқтаған, Гуськов та ең бір түйінді жерінде үзілген әңгімесін әрі жалғастыруға асықпады.

	Апырау, адам аяғы баспаған өз қиырлары, ит тұмсығы батпайтын орман- тоғайлары иесіз, тұл жатқанда бұлардың мына жүрісіне не жорық? Осы экспедицияның басшысы етіп капитанды өзі таңдаған, өзі нұсқау берген Петр патша ағзамды қай сайтан азғырды? Осындай сұраулар мен түйсік отырғандардың басына бір мезетте құйылды. Тіпті саясат десе алдына бұзылған ас келгендей жиіркенетін Марфа Кирилловна мен оның қасындағы екі әйел де сондай бір сезікке ұшырады. Бірақ ешқайсысы ол жайында тіс жармады. Еркегі бар, ұрғашысы бар – бәрі тап осы тұсқа келгенде тас түйін болып қатып қалды.

	Сірә, құдай адамды жаратқанда баршасына ортақ қылмыс, ортақ қасірет, ортақ өкініш жайында өзара тілсіз табысып, одан үндемей өтіп құтылатын қабілетті қоса байлап берсе керек. Жылдай ұзак көрінген уақыт әбден салғыртып, тауысарман болғанда ғана Гуськов өз әңгімесін одан әрі жалғастыруға күш-қажыр тапты. Осы күш-қажыры үшін бәрі де оған ризашылықпен қарап еді.

	* * *

	Гуськов өз әкесімен қалай екі айрылғанын қайта тәптіштей бастады. Сөйтсе оның пәлендей көп құпиясы жоқ екен. Мұның он бірден он екіге қараған шағында әкесі тағы бір малды-жанды ауқатты жүргіншілерді тонап, бірақ онысы сәтсіздеу шығып, бәрі быт-шыт болыпты. Мына Гуськов сол оңы мен солын әлі жақсы танымайтын кезде әкесін ғана емес, шешесін, аға-інілерін, тіпті бүкіл туыстарын түгелімен жоғалтыпты. Айдалада жалғыз қалған бала әке-шешесін табамын деп елді мекендердің бірінен екіншісіне сырғи-сырғи Мәскеуден бір-ақ шығыпты. Мәскеуде қайыр сұрап жүргенінде бір бай адам үйіне әкеп, баласының қасына қосыпты. Өз баласы аурушаң, ызбай, тұлабойы толған қырсық екен. Егер мына еті тірі қайыршының баласы қасында болса мүмкін сергіп, бойына қайрат бітер деген үмітінен екен. Бұл бай баласына әрі дос, әрі күтуші іспеттес. Бай өз баласына мұғалім жалдағанда мынау да қасында отырып хат танып үлгеріпті.

	– Бұл өзі аса бай, бірақ өте мейірімді адам еді, – дейді ол кезі жайында Гуськов. – Жалдаған мұғалімінің ұлты грек, ал бай баласына үйрететіні латын әріптері. Грек мұғалім түске дейін басқа жерде дәріс беріп келеді де, түстен кейін мені паналатқан бай баласымен отырады.

	– 1687 жылы Мәскеуде «Славян-грек-латын академиясы» құрылған болатын. Соған шақырылған грек мұғалімдерінің бірі болды ғой, шамасы. Мен де сол академияны бітірдім ғой, – деп, сауатты Митрий Пахомыч желдей ескен Гуськовтың әңгімесін нақтылап қойды.

	– Сен, Митрий Пахомыч, оқудың түбін түсірдің, ал мен хат танып қана үлгердім. Себебі құдай атып, әлгі бай баласы жиі-жиі науқастанып, әке-шешесі оны шетелге алып кетті. Мен сонда қалдым-ау, бірақ бұрынғыдай жайым болмады. Нижегород жаққа кетіп, әке-шешемді іздеп, нағыз табаны тозбас қаңғыбасқа айналдым. Мен содан бері әлі де әке-шешемді іздеп жүрген сияқтымын. Бес жылдай жүріп, Мәскеуге оралып, әлгі бай қожайынның үйін қайта тауып алдым. Өзі де, әжептәуір ержеткен баласы да мені жақсы қарсы алды. Мен соларға жалшылыққа тұрдым. Ақыры, ол мені өз баласының орнына әскерге беріп жіберді. Одан шведтерге қарсы соғыс басталды.

	– Гуськов, әңгіме өз жүйесін енді тапты-ау деймін. Нарва түбіндегі 1702 жылғы жеңістен соң, патша бригантиндерінен қашып, туған жеріңе қайта келдің, әскери киіміңді тастап помещикке жалға тұрдың. Осының бер жағында да бір құпия, аударыс-төңкеріс бар екені күмәнсіз. Себебі осыдан екі жыл бұрын ғана аяқталған Полтава шайқасының соңында сен де болдың, шведтерден Балтық жағалауын тартып алған Петр патша ағзамның бұл жеңісті қалай тойлағанын көзіңмен көрдің. Сонда сен бір күні терең тұңғиыққа батып кетіп, енді бір заманда заңғар көкте қиқулатып салған аққу құстың қасында қалықтап жүрсің, осы екі ортада не заман өтті, ерінбесең соны түп-түгелімен айтып шықшы. Жаным, Гуськов!

	– Сен, Митрий Пахомыч, маған жалынбай-ақ қой. Мен онсыз да... Иә, айттым ғой, Петр патша ағзам мен анда-мұнда қаңғып жүрген уақытта шаруалар өміріне көп өзгеріс енгізген екен деп. Енді бұрынғыдай мұнда ала- құлалық жоқ, мұнда помещиктер мен шаруалар ғана бар. Енді тіпті шаруалар сол өз иелерінің басыбайлысына да айналыпты. Помещиктер оны сата да алады, айырбастай да алады, ал шаруалар оған көнуі керек. Ал помещиктен қашып кету патша заңына қайшы. Бұрынғы менің әкем сияқты жол тонаушы тобырлар да сап тыйылыпты. Міне, мен осындай кезге тап келдім ғой. Патша ағзамның жаңа заңы, сөйтіп, мықтап күшіне енгенмен де ескінің сарқыншақтары да қатар жүріп, шаруаларды тіптен мең-зең етіпті. Басыбайлылық, қаптаған салық, тіпті ол кездегі салықтың түрлерін санап тауыса алмайсың, тағы помещиктер мен приказчиктердің озбырлығы, ой, несін айтасың, осының бәрі қосылып, шаруалардың көрген күнін тозаққа айналдыратын. Салық демекші, мысалы, Мәскеудегі бояринге шайқурайдың тамыры, адамға, не жылқы малына қажет басқа да емдік шөп керек болды ма, өздерінің приказчиктерін шаруаларға жұмсайтын. Боярин, не оның кергіген қатын-балалары, қыздары сөйлей алатын қара торғайды қажетсінді ме, өздерінен пәленбай верста жердегі шаруалардың әптер-тәптері шығарылатын. Әдемі ағаш ыдыстар, ораза айына1 қажетті тұздалған саңырауқұлақтар, жаңа жылға2 жұмыртқа мен сүзбе сияқты ұсақ- түйектерді де қоса талап етіп, қысқа күнде қырық рет қанын соратын. Ал бояриндердің жерін айдап, тұқым сеуіп, егінін орып, жылма-жыл белгілі мерзімде астық тапсыратыны өз алдына. Ал астық жиналды ма, шаруалардың қара күрзісіне айналған приказчиктер оның бәрін сыпырып-сиырып алады. Тыққан астығы болса ол үшін көзін және шұқып, соққыға жығады, қараңғы үйге апарып қамайды. Тіпті қол-аяғын байлап-матап, сол Мәскеудегі жер иесінің өзіне де жіберетін. Онымен қоймай үйіндегі жалғыз-жарым малын, қысқа деп жинаған азын-аулақ отынын, астығын тартып әкетеді. Міне, саған басыбайлылық дегеннің не екенін білгің келсе. Байқаймын, сендердің біразың ауқатты жанұядансыңдар, менің бұл гөй-гөйім сендерге ұнамауы да заңды. Бірақ іштегі шерді өздерің ояттыңдар, енді шыдап бағыңдар. Ия, шыдаңдар...

	Гуськовтың бұл сөзіне жұрт тек аздап қабақ шытқансыды. Артиллеристер тағы да отырыс түзеді.

	– Міне, мен осындай жағдайда он жылдан астам уақыт өмір кештім. Ата сақалым аузыма шыққанмен үйлі-баранды болуға, жанұя құруға шамам келмеді. Апырау, қалай келсін, тіпті өз тамағымды өзім асырауым мұңға айналатын. Кешегі Преображенск полкының артиллерисі түрін адам танымайтын, сақал-шашы жалбыраған, көзі іріңдеген өрімиық сорлыға айналды. Мен сендерге шынымды айтайын, сөйтіп жүріп те, соншама уақыт бой тасалап кетіп те, әлгі өзімнің мародерлігімді көріп қалған патша бригантиндерінің көзіне түсіп қалам ба деген қорқыныштан арыла алмадым. Адам дегеннің бейнеті жер бетінде қыбырлаған құмырсқаның бейнетінен бір былай емес қой. Тіпті одан да асып түсе ме деймін. Құмырсқа дегенің қауымдасып, бәрі бірдей еңбектенеді ғой, ал адам олай емес, жүз шақтысы бел жазбай еңбек етсе, оншақтысы олардың төбесінен әңгіртаяқ ойнатады. Біз бояриндердің, олардың қатын-балаларының қатыгездігін, еркетотайлығын айтамыз, ал олардың хуторлардағы уәкілдері – приказчиктердің зорлық- зомбылығы, оспадарсыздығы одан он есе асып түсетін. Ал басыбайлылар, малайлар соның бәрін қыңқ демей көтеруге тиіс. Қайтсе де олар адам ғой, тарс жарылған кездері де болды. Енді қайтсін, бұл шведтермен соғыстың күйіп тұрған кезі, екі ұлы бардың бірін, үш ұлы бардың екеуін соғысқа алып кетіп, жұмыс күші кеміп, кәрі-құртаңдардың, жоқ-жітіктердің әбден қажып- қалжыраған кезі. Ауыр салық, зорлық-зомбылық швед әскерлерінің снарядынан жаман. Сондайда олар Мәскеудегі өздерінің үлкен қожайындарына приказчиктердің үстінен арыз-шағым айтуға да батылдары барды. Қалайда, мен мұнда бір помещиктің жерінде он жылдан астам уақыт күн кешкен адаммын ғой. Менің аздап хат танитынымды, жазу жаза алатынымды олар білетін. Бірде қыс түсіп, қар бекіген кезде бір топ малайлар ағаш табанды шанамен отын тасуға кірістік. Бір малайдың аты зорығып өлді. Оны приказчик өлтіре сабады. Әйтпесе мұндай жазаны Мәскеудегі үлкен қожайыннан бұл приказчиктің өзі көретін еді. Сосын әлгі таяқ жеген малайды қараңғы қапасқа қамады. Қанша уақытқа екені есімде жоқ, әйтеуір оның көрер азабы сонымен таусылған екен, қараңғы қапастан оның сүйегін ғана алып шықты. Сол бақытсыз сорлыны жерлеу кезінде біраз малайдың басы қосылып қалыпты. Олар бір ақылға келіпті. Оларға тағы бір малайлар қосылыпты. Бас-аяғы қырық шақты адам. Олар оңашада мені ұстап алып, алдымен қорқытып, артынан қолқа салды. Мен осы өңірдегі бұлар білетін бірден-бір сауатты адам ретінде олардың атынан бірнеше приказчиктердің үстінен Мәскеудегі үлкен қожайынға арыз-шағым жазуға тиіс болдым. Бұл істен күдіктендім-ақ, бірақ мынау көздері өліктің көзіндей үңірейген, аш-жалаңаштықтан әбден титықтап, жетесіне жеткен қырық адамның тілін алмау да оңай-оспақ емес еді. «Таз ашуын тырнадан алады» дегендей қайыс боп қатқан салалы саусақтарын менің кеңірдегіме салып жіберіп, кеше ғана өздері жерлеген малайдың соңынан жөнелтпесіне кім кепіл? Ақыры мен жазуға отырдым. Алдымен шағым кімге жазылады, соны толығымен тәптіштеп, үлкен ағаш тақтаға түсірдім. Сосын арыз кімнің атынан жазылғанын айтып, әлгі қырық шақты адамның аты-жөндерін тізіп шықтым. Одан әрі шаруа-малайлардың ауыр тұрмысы, приказчиктердің зорлық- зомбылығы. Қарып танымайтын немелер «мынаны жаз, мынаны қалдырма» деп, әрқайсысы өз көрген теперішін тықпалай береді. Олардың айтқандарының бәрін хатқа түсіру үшін кемі бір жыл уақыт керек шығар. Мен шамам жеткенше ұзындығы екі кездей, көлденеңі кере қарыс бар жалпақ тақта ағашты толтыруға күш салдым. Мен мына Митрий Пахомыч сияқты хатқа жүйрік, ағып тұрған адам емеспін, соның өзін тауысқанша миым айналып кете жаздады. Хош, сонымен бұл хат жөнелтілді. Оны жанын шүберекке түйген бір малай шанасына төселген шөптің арасына тығып, Мәскеуге жеткізді. Үлкен қожайынға мұндай атты арыз-шағымды өз қолымен тапсыру да болмайтын іс, себебі үлкен қожайын сен бүйттің деп оның маңдайынан сипай қоюы екі талай. Жаңағы малай Мәскеуде бір апта жүріп, өз аты-жөнін құпия сақтап, оны сол үлкен қожайынға тапсыра алатын бір адамды әрең тауыпты. Ия, сонымен ол хаттан кейін үлкен қожайын не істеді дейсіңдер ғой. Істегені сол, табанда мынадай бұйрық жазып жіберіпті: «Осы арыз-шағымда аты аталған малайлардың бәрі осы арыз-шағымды жазуға қатысқан ба, олардың әрқайсысы жеке-жеке қатаң сұраққа алынып, осы жағы мұқият анықталсын. Егер олар қатысқамыз жоқ, мұндай арыз-шағымды білмейміз десе, оны жазған адамды қалай да тауып, аямай дүре соғылсын. Жаны көзіне көрінгенше соғылсын». Ал ендеше. Бұл бұйрық осында жетіп, қырық малай сұраққа алына бастағанда-ақ мен жүрегімді қолыма ұстап, басым ауған жаққа тайып тұрдым. Апырау, ол қырық малайдың аузына қалай қақпақ болып жарытпақпын, адам дегеннің ала- құласы бола береді ғой, бірі болмаса бірі ашық ауызданып, не жанынан қорқып, мені ұстап бермесіне кім кепіл? Қорыққаным соншалық, мына қара жер маған таршылық еткендей көрінді. Тура әлгі патша ағзамның бригантиндерінен қашқан күндерім басыма қайта орнады. Ал сорлы Гуськов, туғалы бір жерден бір тиянақ тауып көрмеген Гуськов, тағы кез жалпақ даланы. Бірақ кезгеніңмен ол жалпақ дала таусыла ма, қайта алдымен өзің таусыласың. Адам қарасы бармайтын орманға жетіп, тағы бас сауғаладым. Бірақ мен аң емеспін ғой, бұл ит тұмсығы батпайтын қалың жыныс маған қашанғы пана болмақ. Ой, енді қай бағытта жылжимын деп, әбден-ақ миымды шақтым-ау келіп. Ойдан-ой туындайды, бірақ ешқайсысы жолың анау деп анық бағыт сілтеп жіберуге жарамайды. Мәскеу жаққа жылжысам, патшаның бригантиндері тұр фузея мылтығының ұшына байланған селебе пышағын кезеп. Шығысқа беттесем, мынау үскірік аязда, омбылаған қарда беймағлұм қиырға беттеп не опа табамын деп тағы үркектеймін. Ақыры екі аяғым Мәскеуге қарай өздері алып жүрді. Мен үшін бәрінен оңтайлысы сол фузея мылтығына байланған селебе пышаққа жығылу сияқты. Мәскеуге жете бергенде маған көктегі құдай тұңғыш рет қол ұшын берді. Бұл осыдан жеті жыл бұрынғы, яғни 1716 жылғы оқиға ғой. Шведтермен соғыс әлі басылмаған. Петр патша ағзам Балтық жағалауында Ресейдің жаңа астанасы Санкт-Петербургтың алғашқы қазығын қағып жатқан кез. Әлгі Мәскеуге жете бергенде үлкен топ жүргіншіні жолықтырдым. Қос табан шаналардың үстін жауып, повозка жасап, шығысқа жылжып барады. Түстері түндей өңкей тұнжыраған адамдар. Повозкаларға сығылыса тиеліп алып ешкімге бажайлап қарайтын емес. Алды-артында аздаған қарулы солдаттар көрінеді. Әлденеден елегізгендей мен олардың соңынан жарты тәуліктей жүріп отырыппын. Кенет, сендерге өтірік, маған шын, сол солдаттардың ішінен сонау Полтава шайқасында бірге болған қандыкөйлек жолдасымды көрмесім бар ма? Тастай қараңғылықта кенет аспанда шақырайып күн жарқ еткендей болды. Сол танысыммен оңаша сөйлеспекке олардың соңынан тағы жарты тәуліктей ілбідім. Ақыры оның сәті де түсті. Түсі адам танығысыз өзгеріп кеткен мені ол әрең таныды. Мен туған әкемді жолықтырғандай оның қос тізесіне маңдайымды тіреп қойып өкіріп жыладым. Ол маған аяушылық білдірді. Мен патша бригантиндерінен қашқаннан кейінгі өмірімді бүге-шігесіне дейін қалдырмай баяндап бердім. Ол «апырау, сенің осы ақыл-есің түзік пе, патшаның ол бригантиндері баяғыда-ақ шейіт болып, жандары жаһаннамға кеткен» деп бойымды бір жеңілейтті. Қазір еске түсіріп қарасам, ол кезде қорқыныш пен үрейден мен шынында ақылымнан алжаса бастасам керек. Кей қылықтарым соған мегзейді. Сұрастырып қарасам, мына повозкаға тиелгендер швед тұтқындар екен, оларды Тобыл қаласына апара жатса керек. Ия, Митрий Пахомыч, Марфа Кирилловна, былтыр өзіміз осы Жоңғария қонтайшысына келе жатқанда жолай бір ай бойы тоқтаған сол Тобыл қаласына. Сосын не керек, қатты аяушылық сезімі оянған жолдасым маған ақыл салды. Мына швед тұтқындарды Тобыл қаласына айдап апара жатқан қарауылшы топтың1 ішіндегі біреу науқастанып келеді екен. Сол науқас адамның өзінің және осындағы бастықтардың келісімімен мен оны ауыстырып, сонау Тобылға тартатын болдым. Науқас адам жолай бір хуторда қалды да, әскери киімін, қару-жарағын, кұжаттарын маған берді. Міне, тағдыр дегенің адамды қалай ойыншық етеді. Мен шведтерді айдап әкелгесін әлгі қанды көйлек жолдасыммен бірге екі жылдан астам уақыт сол Тобылға тұрақтап қалдым. Бұл уақыт менің күдік пен үрейден құлантаза айығып, барлық құжаттарымды түзеп алуыма толық жеткен еді. Содан Мәскеуге қайта оралып, одан соғысқа қайта кірдім. Бірақ бұл кезде Швеция королінің біраз қабырғасы сөгіліп түсіпті. Турцияны, Малороссияның көсемі қарт Мазепаны өзіне одақтас етем деген әрекеттерінен ештеме шықпапты. Мен ендігісінде соғыстың соңғы бір жылдайына ғана қатыстым. Міне, Марфа

	Кирилловна, бір адамның ғұмырындай осыншама ұзақ соғыста менің шен алып үлгермегеніме осындай тағдыр тәлкектері, қуғын-сүргіндері себеп болды.

	Киіз үйде тағы да ауыр үнсіздік орнады. Орыс артиллеристеріне осында болған жарты жылдан астам уақыт ішінде ең үлкен тауқымет –сондай ауыр үнсіздіктер еді. Енді көк езу Гуськов өзінің ұзақ сонар қайғылы ғұмырнамасымен сол үнсіздікке бір-бір зембіл қара тасты қоса артып бергендей.

	Күні кеше ғана шведтерге қарсы соғыстың от-жалынында жүргенде осындай ен аулақта, тыныштықта өмір сүруді бұлардың бәрі құдайға жалбарына жүріп, армандамап па еді, енді сол көктен сұрағаны жерден табылғанда бұлар бөріктерін аспанға атудың орнына осыншама ұнжырғаларының түсетіні несі? Әлде жаңа Гуськов айтқандай мынау қараңғы көрдей сыры беймәлім жоңғар қонтайшысы тарапынан бір кәкір келерін іштері сезе ме? Болмаса жаңа Митрий Пахомыч салған халық әнінің әсерінен туған осы жүрістің ішкі саяси астары бұларды селсоқ ете ме?

	– Байқаймын, капитан көп кешікті, қонтайшы қабылдап жатқан жоқ па екен? – деп Марфа Кирилловна сыңғыр етті. Ол осы даусымен-ақ өмірден баз кешкен түрі бар мыналарға қарлығаштың қанатымен су сепкісі келгендей.

	– Қонтайшы қабылдаса күнілгері онысын ресми түрде жариялаушы еді ғой. Әрі Митрий Пахомыч бірге баруға тиіс оған, – деп, жаңағы үнсіздік өзін де қажай бастағанмен әлі де іш қызуы басылмаған Гуськов басын сілкілей сөйледі.

	– Қырық құбылатын мінезі бар қонтайшы кім білсін, ойда жоқта біздің капитанды көргісі кеп қалған шығар, – деп, Митрий Пахомыч та сөз қосты.

	– Бурокорган да мылжың адам. Әне-міне деп сөзбен алданырып жатқан шығар. Мана соған жолығам деп кеткен.

	– Ой, Марфа Кирилловна, сол Бурокорганның есімін атамаңызшы. Соның біреу есімін атаса да, не өзінің түрін көрсем де тура жыным қозады, – деп, Гуськов ыңыранып қалды. Өңіндегі күрең қызыл бояу тіптен қоюланып, әрі көздері от шашып, мұның онсыз да ұзаққа созылған жаңағы әңгімесін одан әрі жалғастырғысы келгендей. Бірақ отырғандардың ендігіге зауқы жоқ еді. Бәрінің капитанды тағатсыздана күткен жайы бар.

	Бұлардың Бурокорган деп отырғаны осыдан екі жыл бұрын Жоңғария қонтайшысының Ресей патшасы Петрге жіберген елшісі еді. Ол да Ресей астанасында бір жылдан астам уақыт жатып, шведтермен соғыс аяқталғасын көп ұзамай, яғни 1921 жылдың 6 қыркүйегінде Петр патшаның қабылдауында болған адам. Бұл патша тарапынан көрсетілуге лайық барлық ресми құрмет, рәсім толығымен сақталған, мемлекеттік маңызы зор қабылдау ретінде ұйымдастырылып еді.

	Бұл қабылауға қатысқандар да Ресейдің сол кездегі Петр патшадан кейінгі құдайлары: генерал фельдмаршал князь Александр Данилович Меньшиков, генерал-адмирал Федор Апраксин, Петр Шафиров, Кантемир, князь Яков Федорович Долгоруков, князь Дмитрий Михайлович Голицын, граф Мусин- Пушкин, тағы басқалар. Осы кездесу үстінде Бурокорган Жоңғария қонтайшысының арнайы хатын Ресей патшасына тапсырған еді. Бұл хатқа Петр патша да өз тарапынан ресми жауап қайтарған1. Әрі осыдан соң Жоңғариямен барлық қарым-қатынас мәселелері канцлер граф Гаврило Иванович Головкинге жүктелді. Бұл да ұлы мәртебелі патшаның орыс-жоңғар қатынасына барынша ықылас қойғандығының белгісі...

	* * *

	Бір кезде ауыр дағдарысты сәттің үстінде аласа есіктен еңкейе капитан да кіріп келді-ау. Сыртта үш адам қалғаны көрінді. Олар тілмаштар – Максим Этыгеров, Федор Плотников, казак Степан Григорьев еді. Киіз үйдің ішінде онсыз да көпшілік екенін байқап, текке сығылыспайық деген болар.

	Капитанның аузынан алғаш шыққан сөздер:

	– Қонтайшының үлкен әйелінің ауруы меңдеп бара жатса керек. Емшілер мынау тау үстінің салқын да ылғалды ауасы оған қол емес, төменге Іленің жағасына көшу керек деп ақыл салыпты. Енді амал жоқ, тағы көшке дайындаламыз.

	– Іленің жағасына көшсек бір табан болса да Ресейге жақындаймыз ғой, – деп Марфа Кирилловна суырыла кетіп еді. Капитан Иван Унковский қанша тұнжыраңқы келгенмен, әйелінің мына сөзіне мұртының астынан мырс етіп күлді.

	– Қымбаттым менің, Ресей қайда, біз қайда? Іле Ресейдің өзені ғой деп пе едің? Және оның қайдан бастау алатынын мен қайдан білейін? Және де қонтайшы, не оның жандайшаптары оның қай жағалауын қаларын кім аңғарыпты? Тіпті Іле сонау Қытай жеріне сұғына кіріп жатқан өзен дейді. Мүмкін солай қарай шеру тартармыз әлі.

	Әншейінде алақанға салып аялайтын әйелінің жанын жаралай айтқан осы сөздерінен-ақ капитанның көңіл-күйінің тап қазір іске алғысыз екенін аңғаруға болар еді.

	Бұлар былтыр Жоңғарияға қарай сапар шеккенде алғаш рет Іле өзенінің жағалауына іліккесін де, тіпті одан алшақтап, қонтайшының ордасын іздеп, тау қуыстарын аралап кеткенде де ұзақ-ұзақ таусылмас күндер бойы жол жүрген еді. Жер жағдайын білмейтін әйелге Іленің жағасына көшсек, кері қарай Ресей жаққа жылжитын шығармыз деген ойдың келуі содан еді.

	Капитан кірген бойда үй ортасында сырғауылдай бойымен тік тұрған, сәл қолын созса сонау шаңыраққа да жармаса алатындай. Басқалар ол кіргенде тәртіп бойынша орындарынан көтерілмекші еді, капитан саусақ ұшымен «қозғалмаңдар» деген белгі берді. Мынау шет жерде жүргенде әскери ереженің әрбір қыл-қыбырына дейін қалт жібермей орындауды талап ететін капитан кейінгі кезде сол тәртіпті жырымдап өзі бұза бастапты. Ол жағы Гуськов пен Митрий Пахомыч сияқты сауысқандай сақ, әрі жүйрік ойлыларға байқалып-ақ қалып еді. Бір жайдан соның өзі-ақ бұларға уайым салуға жарарлық.

	«Балық басынан сасиды» дейді. Егер тәртіп атаулыға осындағы жарым патша – капитан селсоқтанса, онда оның өзі де ертеңгі күнге деген сенімнен айрылғаны ғой. Жоңғария қонтайшысына, оның оң тізесін басқан зайсандарына бір табан жақын адам осы, келіссөз жүргізетін осы, демек, олардың ішкі сарайын басқалардан айқынырақ көре алатын да осы. Сосын да мұның басына орнаған селсоқтық, қауіп сезімі негізсіз болуы екіталай.

	Бұл өзі түр-ұсқыны Петр патшаға келетіндей біршама келбетті адам. Патшаның біраз тәрбиесін көргендіктен бе, жүріс-тұрысында да соның кейбір қозғалыстарын қайталауға машықтанған. Тек патшаның қарап тұрып тас- талқаны шығатын шектен тыс дөрекілігін ғана бойына дарытпапты. Қарамағындағыларға қатаң талап қойғыштығы бола тұра бұл мейлінше ұстамды, ірі демей, ұсақ демей мәселенің бәрін байыппен шешетін адам. Бетінің ұшына қарай қайырып қойған қап-қара мұрты, сол түстес қалың қасы, қуаныш пен реніштің қай-қайсысында сыр бермейтіндей тұңғиықтан жылтыраған көздері, қалайыдан құйғандай күн тимес бет терісі мұның тегінде бұлтартпас ақсүйектік барын паш ететіндей. Киген киімі де сол кездегі орыс офицерлеріндегі сияқты көк шұғадан тігілген ұзын қамзол, аяғында қызыл шұлық, мыс тоғалы кебіс, басында үш бұрышты қалпақ. Сырт қараған адамға бұл қалпақ тура суда жүзіп, қанатын жазған үйректі еске түсіретіндей. Басқа артиллеристерден мұның киіміндегі негізгі өзгешелік сол қалпағы мен белін қатты тартқан ақ белдігі ғана еді. Әрі көк қамзолының етегін бүрген кесте іздері айшықтырақ. Сол жанында салбыраған ұзын қылышының қынында өрнек, әшекей мол.

	Марфа Кирилловнаның жүзінде басқа сұрақ белгісі тұр еді: «Апырау, өз көштерімен бірге сенделте бермей Ресей адамдарын өз еліне қайтармай ма?» – дегісі келді. Бірақ күйеуінің тым сынық жүзіне қарап, жүрегі дауаламады. Әрі бұл сұрақты осы көктем мен жазда оған неше мәрте қойды екен? Капитанның ең бір көңіл құсы шалқыған, жайдары сәттерін аңдып жүріп те қойып көрген. Бәрі оның жанды жарасын тырнағаннан өзге нәтиже әпермеген.

	Капитан жаңағы өз әйелімен болған сөз алмасудан соң шаңыраққа жүзін көтерді. Түңдіктің ашық тұсынан әлдебір ырзық салбырап түсердей, қапы қалмай соны қағып алайыншы деген сақтықпен телміргенге ұқсады. Сосын тұрысын кілт бұзып, төрдегі Гуськов пен үш әйелдің арасындағы ашық қуысқа барып, сылқ етті. Сағы сынған адамның реңкі мұнда айдан анық. Отырғандар енді тегіс тілін тартты. Бұлар көптен күткен сұмдық хабарды капитан осы келісінде арқалап жеткен секілді. Тіпті соның салмағын ауырсына құлап түскендей. Марфа Кирилловна тіптен тықыршыды. Қасындағы екі әйелде де үрей жоқ. Басқалар «қалай да біздің еркек атымыз бар ғой» деп уәделескендей сыр алдырмай шыдап бақты. Бірақ іштерінің ойран-асыр екені беп-белгілі еді.

	– Қонтайшы бізді үнемі Қазақ ордасымен қорқытып келмеп пе еді, – деп капитан мүлдем бөлек дауыспен гүр етті. Әлде отырғандардың ішкі қорқынышы қатты болғасын солай естілді ме, әйтеуір қалайда бұл капитанның үйреншікті өз даусы емес. – Жаңа мен Бурокорганнан босап шыққан соң Кашкаға жолықтым. Қонтайшы зайсандарының ішіндегі ең бір ішінің ала- құласы аз, сенім артуға болатыны осы Кашка ма деп ойлаймын. Оның сөздеріне сенбеске лажым жоқ, сол айтты. Бұлар осы көктемде, біз осында жатқанда-ақ сол Қазақ ордасына қарсы шабуыл бастаған екен. Ол шабуылы әлі тоқтамапты.

	– Сонда қалай, капитан, – деп, Митрий Пахомыч балалайкасының ішектерін қағып жіберді. – Біз осылардың ордасында осынша уақыт жатып, Қазақ ордасымен соғыс жағдайында екенін білмей де қалғамыз ба?

	– Ия, білмей қалыппыз, Митрий Пахомыч, – деп, капитан одан әрі шөге түсті.

	– Апырау, қалай білеміз, бізді қия бастырмайды. Түнеукүні осы капитанның өзі бас болып, үш құсбегіміз бар, құстың етін сағындық, мына таудың етегінде құр мен кекілік жыртылып-айырылады екен, соларды аулап келсін дегеніне көнбеді ғой. Тоналасыңдар, бірдемеге ұшырайсыңдар, кісілерің опат болса патша ағзамнан ұят, екі ел арасындағы қатынасқа кәкір келеді деп, көр-жерді тізіп зарлай беріпті ғой.

	– Сен, Гуськов, құсбегілерді айтасың, мына мені ұзап кеткен атыма барайын дегенде орта жолдан кері қайтарды. Өздерінің адамын жұмсап, сол айдап әкелді.

	– Ал біз осында сегіз ай жатып, сол жоңғар-ойраттарыңның бет-жүзін дұрыстап көре алғамыз жоқ. Сегіз айда сегіз адамын түстеген шығармыз, одан артық емес. Ал әйелдері қандай, тіпті хабарымыз жоқ. Той-томалағына да бізді жібермейді. Барсаңыздар сіздер, бастықтар, тілмаштар барып жүрген шығарсыздар.

	– Тіпті түзге шықсаң-ақ мал қайырғанын желеу етіп, жоңғарлықтар сыртыңнан торуылдайды.

	Капитанға қарсы беттегі артиллеристер осылай сөз жарыстырып кеп берді. Алда-жалда солар тарапынан оқыс оқиға бұрқ ете ме деп, капитан енді екі оттың ортасында қалғандай қыбылжыды білем. Артиллеристерге қабағының астынан тұнжырай үңіліл, әрқайсысының бет ажарын барлаудан өткізіп, ендігі қимыл-әрекет бағдары қалай, соны ойша шешіп отырғандай.

	Жаңа осында сегіз ай жатып, ойраттың сегіз адамын көрмедім деген артиллерист-ефрейтор Матвей Старков еді. Капитан, әсіресе, соған шұқшиып, көп сұраққа жауапты содан іздейтіндей. Шынында, әншейінде осындағы құдай іспеттес капитан мына келісінде тым кішірейіп кеткенге ұқсайды. Осыдан да қарапайым артиллеристердің, экспедиция мүшелерінің шоқтықтары көтеріле түсе ме?

	Әсіресе, Гуськовқа солай сезілді. Былтырғы жүрген жол бар, осындағы сегіз ай, оның сыртында қаншама заман бұл капитанмен аралас-құралас болып еді, сонша уақыттың ішінде Гуськов патшадан бір елі ғана төмен деп, табынып келген адамы тұңғыш рет көзіне қораш көрінгендей.

	– Бір пәленің болып жатқанын қатын басыммен мен де болжап едім-ау, – деп Марфа Кирилловна сөзге қайта килікті. Бұлғын терісінен тігілген дөңгелек малақай киген, ұзын жирен шашты басын бір түрлі сәнмен қозғап, ашық мойнын көрсете сөйледі. Бұлғын терісімен жиектелген қызыл шұға қамзолымен иығын мұқият қымтаңқырап, мынау тұнжыраңқы әскери адамдарға қарап жүзінен нұр шашқандай. Осыншама уақыт бұл әйел мынау еркек қауымына осы қызметі үшін ғана керек болғандай. Өзі бар, өзі аздық етсе, ұзын көйлектеріне жұмақ құстарының суреті салынған мына екі қызметші сұлулары және бар, мынау беймәлім ертеңі болжаусыз жат елдің табалдырығын күзетіп, әбден шегіне жетіп, ішқұста болған, соғыста қан көріп, іштеріне қыжылды көп жинаған адамдардың біржола тарс жарылмауына бірден-бір себепші ме дерсің.

	Мейлі ол әйелдер өз күйеулерінен артылмай, бастары босамай мынау самсаған еркектердің ешқайсысымен ашыналыққа бармасын, соның өзінде де тұлабойларындағы әйелдік нышан ауық-ауық бұлардың көздеріне оттай басылып, алды-артына қарамай шыңырауға құлайтын ессіздіктен сақтап тұрғандай. Митрий Пахомыч көп айтатын халық әндерінде әйел затының шектен тыс әлпештелетіні де содан-ау. Сәл бөгелген Марфа Кирилловна сөзін қайта жалғастырды.

	– Мен осы капитанға да айттым. Өздерің де естідіңдер. Рас, ана артиллерист жоңғар әйелдерін көрмеген де шығар. Ал мен олармен тілдестім де, тіпті мұң- зарын да естідім. Бір қарапайым әйел мені өзі іздеп тауып, тілмаш арқылы талай нәрсені құлағыма құйды. Міне, көктем туғалы бері осы хандықтағы барлық ұлыстардың әрқайсысынан үш жүз әйелден жинап, жұмысқа алып жатыр екен. Не жұмыс дейсің ғой. Олар төменде ел жаулауға кеткен әскерлерге жейде, шұлық, шалбар тігеді екен. Сендерді қалай әкелді деп сұрап едім, сол өз ұлысымыздағы басшылар іріктеп, найзаның ұшымен қорқытып, мұнда жеткізіп салды деді. Жасы келген егде әйел мұндай қауырт жұмыстың болатынын анадан шыр етіп туа көрген де, білген де жоқ едім деп, көзіне жас ала күйзелді. Егер төменде бір сойқан болып жатпаса, соншама киімнің не керегі бар деп ойлаймын. Кешегі шведтерге қарсы соғыс кезінде де, Гуськов айтқандай, патша ағзамның жарлығымен біздің де шаруалардың жон терісі бір емес, бірнеше мәрте сыдырылып отырды емес пе?

	Киіз үй ішінде ауа жетпегендей бәрінің тынысы тарылды.

	– Рас айтасың, Марфа Кирилловна, – деп, Митрий Пахомычтың ғана жүзі жанып, көздері ұшқындай сөйледі. – Егер қонтайшы әр ұлыстан үш жүз әйелден жинаса, мұнда, менің пайымдауымша, оншақты ұлыс бар, сонда барлығы үш мыңдай әйел әскерге киім тігіп жатса, апырау мынау шынында қып-қызыл соғыс жағдайында отырған ел ғой.

	– Олар соғыс жағдайында, ал біз оқ-дәрі салынған бөшкенің үстінде отырмыз, Митрий Пахомыч мырза! – деп, салды Гуськов. Бұрынырақта капитан алдында бұлай сөйлеуге қаймығар еді, ал тап қазір ноқтадан босанған асаудай жұлқынып шықты.

	Сәл дағдарыстан соң капитан әлдебір ұмытқаны есіне түскендей қол сөмкесінен бір жапырақ қағаз алып әлденені жаза бастады. Көп жазу емес, небәрі бес-алты жол, бірақ капитан оны ұзақ ойланып, қағазға әрең түсірді. Сосын:

	– Мә, мынаны қолжазбаға қосарсың, – деп онысын Митрий Пахомычқа берді. Митрий Пахомыч капитан ұсынған бір жапырақ қағазға шұқшиғанда бет терісі дір-дір еткендей болды. Бұл жай екеуінің ортасында отырған онсыз да секемшіл Гуськовта сұрапыл күдік сезімін тудырды.





ЖЕТІНШІ ТАРАУ


	Сабалақ қарт түйешінің қара қасқа атына мініп, үлкен олжамен оралған күннен-ақ екеуінің арасы шиеленісе түсті. Қарт түйеші де мал танитын неме еді. Бала жетегінде келген керторыға қараған сайын оның бітімі бөлек жаратылысы көкейін тескендей бір ішкі жан қиналысы меңдеді. Ташкентке, хан ордасына кеткен ұлы би оралысымен-ақ оның аяғына жығыла көрген-білгенін жырлап берер еді, мүмкін он екі жасында шоқпарын қанға бояған жас баланың іс-әрекетіне анау-мынау қара күйені жаға салудан да тайынбас еді, сөйтіп жан жарасын әжептеуір-ақ жеңілдетер еді, бірақ ұлы би Төле хан ордасынан қайта қоймады. Үш күн өтті жоқ, төрт күн өтті жоқ. Жайшылықта да осынау Қазығұрт баурайынан ұлы би Ташкенттегі хан ордасына оқта-текте ат ізін салатын. Ондай сапарлары көбіне әрі кетсе үш күнге созылатын. Ары жолға бір күн, бері жолға бір күн арнайды да, хан ордасы мен оның айналасындағы қыруар шаруаға тағы бір күн қалдырады. Екі елдің дауын екі ауыз сөзбен шешкен би бұл бір күнде анау-мынаудың жылдық жұмысын атқарады.

	Ал хан ордасында ұзақ бөгелудің реті келерде үй-ішіне, жақын- жақыбайларға ол жағын ескертуді ұмытпайтын. Себебі үйдегі қатын-баланың қам жемеуі үшін ғана емес, өзінен әділ төрелік іздеп, жүгініске келушілердің легі үзілмейтін, міне, соларды текке сарғайтпау да керек қой. Ал барған бетінде Жолбарыс хан тосын шаруамен қасыңда ұзақ ұстаса, би ауылға кісі шаптыратын. Тек осы жолы ғана қарт түйешінің мысын құртып, ол дағдыларының бәрінен жаңылғандай.

	Тіпті би үйінің айналасында әр түрлі даугерлер мен құныкерлердің де қарасы көбейді. Бүгін келер, ертең келер деумен-ақ жамбастары тесілуге шақ. Сол жағдайдың бәрін ұлы би қалай ғана ұмыта қалды? Тек бес күн өтіп, алтыншы күн туғанда әбден шыдамы таусылған қарт түйеші өз бетінше Сабалаққа қарсы ашық шабуылға көшті. Бұлар түс әлетіне қарай түйелерді Қазығұрттың биігіне қарай бұрып салып, жанторсықтан шұбат ішуге отырысқан. Екеуінің де аттарының шылбырлары қолында. Тек бала түйешінің олжа малы – керторы ғана бұлардан екі-үш арқан бойындай ғана бар, оты қалыңдау жерде тұсаулы жүрген.

	– Әй, Сабалақ, осы екеуміздің күніміз де, мұңымыз да бір, бөлісе алмайтын дәнемеміз жоқ, бақсақ ұлы бидің түйесін бағып жүрміз, хан-талапайға салар мал емес, әрі сен менің баламнан да кішісің, бір-бірімізден бақ қызғануға, тақ қызғануға және жоқпыз, сосын да сұраймын, бір сырыңды айтшы, тісіңнен шығарма десең шығармайын, міне, сақалды басыммен уәде берейін, – деп бастады сөзін қарт түйеші.

	«Бұл не сұрағалы келе жатыр» деген ықылас белгісі Сабалақтың жүзінен білінген жоқ. Шұбат ішуге отырғанда да ол басындағы шошақ бөркін тастамаған, тек сырма шапанын шешіп, тысын сыртына қаратып тасқа төседі де, бетін керторы жаққа беріп жайғаса отырды. Көзі бір тайып кетсе-ақ керторысын әлдебір көк перісі жерден көтеріп әкетердей әлі де қаупі күшті еді.

	Қою шұбаттан астыңғы, үстіңгі еріндері қабат ағарған қарт түйеші жүндес жүзіне күндегідей емес, бүгін ерекше мейірім жиып, осынау шуақты күннің реңкіне шомыла көл-көсір жайдары қалыпта. Екі көзінің ұшынан тараған әжім соқталары шақпақ отынан шашыраған ұшқын іздеріндей жосылып түсіпті. Сонша кәртєміс десе де ағынан қарасы көп түйдек сақал-мұртында да сәуле ұялап, жылт-жылт етеді.

	– Сұрамағым мынау еді, жаным, түйе соңында салпақтасам да, мен де көзі қарақты адамның баласы едім, арғы атам бақсылық та жасапты, көзімен көргендер айтушы еді, темірді ағаштың көміріне балқытып, қып-қызыл етіп, тілімен жалайтын еді дейді. Басқа да кереметтерін жыр қып айтатын. Иманды болғыр өз әкемнің де көптеген қасиеттерін байқағанмын. Мен олардай бола алмадым, сонда да олардың кейбір аңғарымпаздығы маған дарыпты. Жаным, сөкпегейсің. Мен ашық айтамын, сен мына Ораз атты құлдың баласы емессің. Түр-түсің де, мінез-құлқың да «мен мүлдем басқамын» деп адағайлап тұр. Жасырмашы, сен осы кімнің баласысың? Әке-шешең кім? Олар қайда? Ашшы бір. Мынау ашық аспан, қара жер куә, өзіңнің рұқсатыңсыз жан баласына жария етпеймін.

	Қарт түйешінің аңғарымпаздығында шәк жоқ. Осы баланың әкесімін деп, Төле бидің есігінде жүрген құлағы кесік құл – Ораздың нобайы шынында басқаша. Бірақ оны ажырату үшін мына қарт түйешідей адамның елден ерек байқампаздығының түкке де қажеті жоқ. Ол жағын ұлы би отбасының айналасындағылар бұдан екі жыл бұрын бұл әке мен бала алғаш келгенде-ақ айырысқан. Тіпті ас-су төңірегіндегі қатын-қалаштар қаңқылдасып сөз де қылысқан.

	– Әй, мына кесік құлақ құлдың жұмық көздері ашылып жарытпайды ғой. Жанары ағып түскен бе екен? Сүйек-саяғы да бір түрлі. Алла-тағалам бір шаршаған шағында ойсыз құрастыра салған ба дейсің. Тек мына балаға деген шектен тыс қамқорлығы демесең адамға лайық түрі де, мінезі де жоқ қой, әкем- ау. Ал мына жылан көз баланы атап сұрама. Көзіне көзің түссе, жүрегің тоқтап қала жаздайды. Бесіктен белі шықпай жатып, екі беті пышақ жанығандай. Өңі сұрланғанда бет қаратпайды ғой, түге.

	Үсті-басы өрім-пөрім қайыршы адам қара жолдың үстінен ат басындай алтын тапса, бұл олжасы оның тұлабойына жараспайды ғой. Мынау әке мен бала арасындағы осындай жарасымсыздық та біраз қаңқу сөзге тамызыққа жараған. Ал қарт түйеші өзіндегі табиғи қабілет-ерекше аңғарымпаздық арқылы одан да әрірек кетіп тұр. Баланың түр-түсі тастай қатып, ешқандай сыр алдырмағанмен, «Құл әкең», «Ораз құлдың баласы» деген сияқты сөздерден ішкі тереңінің тітіркенетінін тап осы ғана байқап үлгерген. Шынтуайтында Сабалақтың әке-шешесінің кім екенінде қарт түйешінің тіпті де жұмысы жоқ, тек басқа айла-шарғы қолынан келмегесін оның жанын ауырту үшін ғана осы сұрақты қойып еді.

	Сабалақ бұл жолы да сыр бермеді. Қарт түйеші көзін алдамшы мейіріммен жылтыратып, қаншама қадалып баққанмен жас баланың бетінде бір түгі де қисайғанын көре алмады. Ынта-ықыласы әлі де керторыда, кәрі кісіден тек қысыр әңгіме тыңдағандай-ақ жанторсықтың аузын қысыңқырай ұстап, ара- тұра ұрттап қояды.

	Ерте көктемде мынау тау баурайында әзірге шыбын-шіркей жоқ, жылқы малына азық – ескі шөп те мол, керторының құдайға налитындай күйі білінбейді. Тек соңғы бір аптаның ішінде басынан өткерген оқыс оқиғалар ғана адамнан есті жануарды сансыратып кеткендей. Өзін сылап-сипап, туған баласындай баққан иесінен алынып, басқа бір қарулы жігіттің тақымына түсуі, ақыры ол мұнымен ұзақ жолға шыққандай ыңғай танытқанда айдалада ер үстінен ауып түсіп, басқа бір беті қара қожалақ маймыл тәріздес құбыжықтың тізгінге жармасуы, сала құлаш аппақ алмас қанжарды көз алдында көлбеңдетуі, енді бір сәт бәрі өзгеріп, мынау тау бүркітіндей ғана денесі бар баланың жетегінде кетуі, ал қазір аламан бәйгеде бас бермейтін тұлпар атымен бұлайша тұсаулы жүруі – бәрі қосылып, көз алдында анталаған жұмбақ жайлардың аласапыранындай бір ақылға келтірер емес. Жерден шөп іліп жеуі сирек, тек аш өзекке талғажау ету үшін ғана анда-санда басын жерге бір салып қояды. Ілген қурай, не жапырақтарды езуіне қыстырып ұзақ шайнап жұтады. Сабалаққа жылқының осы мінезі ұнамай, бала көңлін таппаған ана мазасыздығындай бірдеме мұның ішін кеулеп жүр еді. Оның қасында мына кәрі түйешінің сұрағы деген немене?

	Сонда да Сабалақ қарт әріптесінің сөзін жерде қалдырғысы жоқ екен. Шұбатқа қандым-ау дегенде жанторсықтың аузын байлап, өзі отырған тізе бойындай бар тас түбіне қойды да әңгіме бастады:

	– Менің шешемнің азан шақырып қойған аты Дөмибала екен. Өзі арғы түбі текті жердің, төре тұқымының қызы екен.

	– Ә, енді нағашыма тартқанмын демексің-ау, ә, – деп қарт түйеші кеңкілдей күлді.

	– Шешемнің екі әкесі болыпты. Тегенетай Тергелтай, Бөденетай Бөргелтай деген екі ағайынды кісі екен. Екеуара жалғыз қыз болғасын, бұлар оны күн тигізбей, жел қақтырмай өсіріпті.

	– Шешең Дөненбала, жоқ Доңызбала ма, ал нағашы аталарың Тегене мен Бөдене дедің бе, қазақта жоқ мұндай ныспыларды қайдан тауып алды екен?

	– Сен, кәрі малғүн, сөздің алдын кес-кестемей, онан да мүкіс құлағыңды ашыңқырап, дұрыстап тыңдасаңшы. Шешем Дөмибала, ал нағашы аталарымның ныспылары Тегенетай Тергелтай, Бөденетай Бөргелтай. Енді бұзып айтсаң мынаны көрдің ғой, – деп, Сабалақ жанындағы қынсыз, ескі алаша жыртындыларымен ораулы сала құлаш аппақ алмас қанжарды көрсетіп қойды. Кәрі түйешінің жағы қарысты. – Нағашы аталарымның менің шешемді қамқорлыққа алғаны сонша «тіл-көзден сақтаймыз» деп, көп ешкімге көрсетпей оңаша бақтырыпты. Шешем жас кезінде аспандағы айдай сұлу екен, оны бір көрмекке үлкен-кіші жұрттың бәрі ынтығады. Сосын нағашы аталарым жалғыз қызды қараңғы үйге қамап қояды. Қасында ас-суын беретін бір кемпір ұстайды.

	Балиғыға толғанша сөйтеді. Бірде терезенің бір пұшпағы ашылып қап, бөлмеге сәуле түседі. Он бес жастағы шешем әлгі сәулеге қолын жүгіртеді. Сәуле енді қолына түседі. Байқаса, сәуле бір жаққа қарай жылжып бара жатады. Шешем де қалыспай солай қарай қолын жылжытады. Сөйтіп, күн ауып кеткенше сәулемен әуреленеді. Осы дағды бірнеше күн қайталанғасын шешем өзінің қатты шаршағанын сезіп, ауру адамға ұқсай береді. Аталарым тәуіп шақыртады. Тәуіп менің шешемнің жүкті болғанын айтады. Мұны естігенде екі әкенің көздері шарасынан шығып, жынданып кете жаздайды. Қыздың өзінен абайлап сыр тартып сұраса, ол «мені шаршатқан мынау» деп қабырғаға жапсырулы алақандай ғана бар сәулені көрсетеді. Олар дереу терезенің ашық қалған пұшпағын бітетіп тастайды. Нағашы аталарым тәуіптің сөзіне сеніңкіремей шешемді әлі де оңаша ұстайды.. Бірақ бара-бара іші шығып, мәселе айқындалғасын екі әке әлгі шешеме ас-су беруші кемпірді қышап, «бұған кім келіп кетті» деп сұрайды. Кемпір ант-су ішіп, ешкімнің келмегенін, тіпті, анау бір жапырақ сәуледен басқа ермегі болмағанын айтады. Сосын аталарым кемпірдің басын шабады да, ал екіқабат шешемді сандыққа салып, дарияға тастайды. Ол сандықты бір өзбек ұстап алып, үйіне апарып ашып қараса, ішінен айы-күні жеткен, көркі көрген адамды есінен тандыратын әйелді көреді. Сосын жәрдем етіп, ақыры шешем мені тауыпты.

	– Әй, онан да сарттан туғанмын десеңші! – Әңгіме еліткен кәрі түйеші қауіп атаулыны ұмытып, түбі түскен шелектей қаңғыр етті. Сабалақтың көзі жарқ етті. Бұл алмас қылыштың жарқылынан да асып түскендей. Шалдың жаңа ғана қарысып, қайта ашылған жағы енді қанды қақпанның өзіндей қайта сарт етіп жабылып, жемтік іздеген аңның емес, епетейсіз өз басының шыбын жанын сирақтан қапты. Жүрегі қысылды. «Ойпырай, мына тұрымтайдай жыланкөз неменің қолынан жазым болармын ба», – деген ой тұлабойын құмырсқаша жыбырлатты.

	Сабалақ әңгімесін жалғастыра берді.

	– Кейін мен өсе келе әлгі өзбек те менің түр-түсімнің бөлектігіне назар аударыпты. Ағайын-туғандарымен ақылдасыпты. Сонда неше ықылым дүниені білгіш бір саудагер ағайыны «қазақтың өз ішінде «өзіңнен тумай ұл болмас, сатып алмай құл болмас» деген мақал бар, осы баладан түбінде өзіңе кәкір келер, бұдан құтыл», деп кеңес береді. Бұл сөзді сол өзбектің есігінде жүрген мына кесік құлақ Ораз естіп тұрыпты. Өзінің түбі қазақ екен. Өзбектер маған жаманшылық жасар деп қауіптеніп, шешеммен құпиялап қысқа ғана ақылдасты да, мені түнделетіп алып қашты. Жолай мені «балам» деп жариялады. Сөйтіп, біз Ташкент қаласын жанай өтіп, ел-елді аралап, осы ұлы бидің қарамағына іліндік. Енді ұқтың ба, кәрі малғұн, менің туған әкем жоқ, мен сәуледен жаратылғанмын.

	Кәрі түйеші миығынан күліп, баланың бет-жүзінде қаһар оты сөнді-ау дегенде сәл батылданып тілге келді:

	– Жыршылар Шыңғыс ханды сағымнан жаратылған деуші еді. Онда шындық бар. Ол жарықтық жер-жиһанды алақанының астына басыпты. Ал сен сәуледен тудым дейсің. Сенің иегің қанша дәулетке қышиды?

	Бұған Сабалақ жауап қайырмады. Әңгімеден аузы құрғағасын жанторсығын алып, шұбаттан тағы бір ұрттады. Кәрі түйеші енді оны жанға тиері жоқ қысыр сөздермен алдандырды. Сөйтіп, жібін босатып барып, өкпе тұстан қойып қалды:

	– Әй, Сабалақ, жаңағы ертегіні шығарған өзің бе, жоқ кесік құлақ құл әкең Ораз ба? – деді.

	«Жарға біткен жапырақты жанынан безген нар жейді». Мына кәрі түйеші де көмекейіне кептелген сөзді құсуға асық, ондайда өзінің жар басында тұрғанын да ұмытатын әңгүдік, тантық неме еді. Сабалақ оқыс ештеме естімегендей, асықпай орнынан тұрды да, астына төсеген сырма шапаны мен жанторсығын шабан шабдар атының қанжығасына байлады. Сосын керторының аяғындағы тұсауды осыған салды. Өзі сол жайдақ тұлпарға секіріп мінді. Керторы үстіне адам мініп, тұрған орнында-ақ екі-үш айналса жүріс тілеп, мінез-кұлқы өзгеріп сала беретін еді. Қазір де солай.

	– Әй, кәрі малғұн! – деп, қарғадай бала жартастағы бүркіттей шаңқ етті. – Сенің арам қаныңа алмас қанжарымды былғамай-ақ қояйын, саған құдайыңды көзіңе көрсетуге мына қайың шоқпарым-ақ жарайды.

	– Тоқта, мен де атыма мінейін! – деген шалдың жандәрмен даусы шықты.

	Мынау өзіме қарсы шаппақшы деп ойлаған бала сәл бөгеліп қап еді. Ат үстіндегі сайыс десе ішкен асын жерге қоятын Сабалақ үлкен кісінің мына қылығына іштей лепіріп қуанып та кетті. Тек оның қаруы не екен деп, ертоқымға жармасқан кәрінің тұлабойына көзін жүгіртті. Қарт түйеші үзеңгіге аяғын сала алмай, салғасын да өзінің қара қасқасына үш ұмтылып әрең мінді.

	Сосын қара қасқаның басын кері бұрып, тайпалта бастырды. Мұны да әккілігі жоқ жас бала өзінше ұқты. Кәрі түйеші алыстан орағытып барып, ата жауды көргендей бұған ұрандап тимекші. Шайқас тілеген баланың көзі бұл ойдан тіптен оттай жанды. Қайың шоқпардың сабын езіп жіберердей қыса ұстаған қолының білегінде қайнаған судай ыстық қан жүгірді.

	Тек бір кезде кәрі түйеші бері бұрылмай, керісінше қара қасқаны қатты тебіне, қамшысын басынан асыра үйіріп, әрі ауылға қарай бар пәрменімен шаба жөнелді. Онымен қоймай өлікке дауыс айтқандай өңешін кере айғайлап, аттандап барады. «Ойбай, өлтірді мына жүгермек, өлтірді мені», – дейді.

	Бұл жөнінде де бала көз ілеспес шапшаңдықпен шешім қабылдап үлгерді. Егер қуып берсе қозыкөш жерге жеткізбей желкеден басарына сенімді. Тек шалдың астындағы қара қасқаны аяды. Бұл қара қасқаға деген баланың көңіл- хошы мол. Бір аптадай бұрын ғана осы жануарға мініп, мына қара жердің апшысын қуырардай тұлпар атты әлдебір құбыжық пәледен арашалап әкелмеп пе еді. Тап осы жолы қара қасқадан керторының бағын асырмай-ақ қояйын деп түйді.

	Оның сыртында Сабалақ осы жасында-ақ жарқылдақ, басы артық қимылды ұнатпайтын. Шалға бүгіндікке осы сыбағасы да жетер деп шешті.

	Ол шал қайтып түйе маңына жоламады. Ұлы бидің атан мен інгендерін, нарша мен тайлақтарын, буыршын мен боталарын Сабалақ жалғыз бақты. Бақты дегенде бұл ойсыл қара жануардың түлектері қайырып ұстайтын жылқы мен қой, не сиыр емес, бет-бетімен өзінше жайылады. Тек ұры-қары мен ит- құстан қорысаң жеткілікті. Тіпті олар үшін де мынау қасиетті Қазығұрттың бауырында бір тосқауыл бардай. Топан суда Нұқ пайғамбардың кемесі қонақтап, адамзат, өсімдік атаулымен қабат төрт түліктің де тұқымдарын сақтаған тау етегінде малдың басы – түйе жарықтыққа ауыз салуға ешбір арамзаның жүрегі дауаламайтындай.

	Қазығұрттың басында кеме қалған,

	Ол әулие болмаса неге қалған?

	Жетім бота үстінде жатып қалып,

	Ойсыл қара жануар содан қалған, –

	деп басталып, одан әрі Жылқы ата, Зеңгі баба, Шопан ата хақындағы шумақтармен жалғасатын өлең қандай да бір суық қолдының тап осы тау етегінде есіне түсіп, жанын аяздай қарымас деймісің? Оның сыртында кешегі, бүгінгі хан затымен терезесін теңестірген ұлы бидің малы екендігі де мейлі адам, мейлі мақұлық пішіндес жырындының ақсиған азуын қақсатып, жағын қарыстырмас деймісің? Тап солай екенін Сабалақ түйе баққан осы екі жылға жуық уақыттың ішінде әбден түйсінгендей де. Себебі бұл мерзімде ондай шақырылмаған қонақтардың бірде-бірінің осы малға сұраусыз тісі тиген емес.

	* * *

	Төле би Ташкент сапарынан оныншы күн дегенде ғана оралды. Қасында әлгі хан ордасына қарай беттегенде де екі жанына қосақтап алғандай қатар ұстаған қару-жарақты екі жігіт бар. Тек бұлардан оқ бойы озық жүретін әлгі аппақ айыр қалпақты, ақ боз айғыр мінген балғын денелі сымбатты жігіт қана жоқ.

	Ұлы бидің түсі түндей қарайып кеткенге ұқсайды. Ақ қылаң қаба сақалы реңдес қабақ жүнінің әр талына бір-бір түйір қорғасын байланғандай салбыраңқы. Көп күн тимейтін ақшыл жұмыр мойнын енді сол аспан шырағының сәулесіне барынша шомылдырмақтай төмен салыпты. Көп ешкімге жүзін көтеріп қарағысы жоқ.

	Бұл осы ерте көктемде Қазығұрт баурайының айналасын кеңірек болжауға мүмкіндік беретіндей үстірттеу тұсқа тігілген өзінің он екі қанат ақ үйіне жақындағанда ол жақтан қара-құра дегенің қайдан шыққаны белгісіз бұрқ көтерілді. Көбісі қолдарын төсіне басқан сырт елдің адамдары екен. Бәрі жамырай амандасты.

	– Ассалаумағалейкум, алтын Жәкем!

	– Ат-көлігіңіз аман ба, таудай Жәкем!

	– Ата, ассалаумағалейкум!

	Осы сияқты үлкен-кішінің сәлем-қошеметтері судай сапырылды. Сырт елдің адамдары амандасып болмай-ақ ұлы бидің өзінің немерелері ғана емес, осындағы қызметші, ас-су қамдаушы қауымның да қара сирақ балалары тап өз туған бабасы келгендей жатсынбай үлкен кісінің мойнынан бір-бір құшақтап, бетінен сүйгізуге асықты. Ұлы би де олардың бірін қалдырмай құшағынан өткізіп жатты. Уақыт кіші бесіннің шамасы. Түстік жақтың күні шақырайып жанып тұрған. Ұлы бидің өзгеріп кеткен түсін, міне, осылайша табысу үстінде байқасты.

	Бәрі де Ташкенттегі Жолбарыс ханды іштей еске алды. Хан мен ұлы би арасында қайтсе де бір кикілжің туғаны анық. Әрі иектің астындағы осы хан ордасына ел аман, жұрт тынышта жасаған мына сапарының он күнге созылуы қалай?

	Ұлы бидің өңінің сынық екенін байқаған, оны күте-күте көздері талған сырт елдің даугерлері мен құныкерлері ғана емес, өз жақын-жақыбайлары да ендігі аман-саулықтан соң оны көп мазаламай оңаша қалдыруды жөн көрді. Бірақ бәрін әлгі қарт түйеші бұзды.

	Ұлы бидің келе жатқанын бәрінен де кеш естіген осы, шамасы. Төле би он екі қанат үйдің қызметші ашқан есігіне еңкейе бергені сол еді, Қазығұрт баурайын жаңғырықтырғандай «Алтын Жәкем!» деген бір ащы дауыс естілді. Би оны алыстан танып, үйге кірмей күтіп қалды. Қарт түйеші қасқа атын омақастырардай алды-артына қарамай шауып келеді екен. Жете бере ер үстінен ауып түсіп, түсініксіз бірдемелерді айтып, аңыраған күйі ақ үйге қарай ентелей басты.

	– Өлікке дауыс айтқандай не көрінді, қақпас! – деп, ұлы бидің ақ кимешекті, ұзын сырмалы көк камзол киген, мол денелі бәйбішесі саңқ етті. – Жаман ырым шақыратындай бізге қастығың бар ма еді?

	– Пайғамбар жасынан асқанша осы әңгүдік мінезінен арылмады-ау, бұл пақыр! – деп, қызметші егде кісілердің бірі де бәйбішені қостады.

	Кәрі түйеші ештемеге алаңдайтын емес, сүріне-қабына жетті де бидің аяғын құшақтай жығылды.

	– Ойбай, ана жыланкөз бала мені өлтіретін болды! – деп ағыл-тегіл жылауға кірісті де, беймәлім бірдемелерді қоса шұбыртты. Кәрі түйешінің бұл мінезін бидің өзі де түсінбеп еді. Қырық жылдан бері есігінде, мал соңында жүрген адам болғасын ғана кешірімпаздықпен қарағандай.

	Тек би қасындағы қару-жарақты екі жігіттің бірінің ғана жүйкесі жұқалық етті. Ол түйешінің бір иығынан мықтап ұстады да, жұлқып көтеріп, аяғынан тік қойды. Аузы ақжемденіп, көздерінен жас парлап, онсыз да ұсқынсыз түрі тіптен әлеміштенген неме сонда да тоқталар емес. Көп сөзінің арасында «мына керторы тұлпарды қайдан алғанын сұрасам айтпайды» дегені алабөтен шықты. Тіпті «керторы» деген бір сөзінің өзі ұлы биге құлағын пышақ кескендей әсер етті. Қазығұрт баурайын енді: «Ау, қайдағы керторы?» – деген бидің даусы жаңғырықтырды.

	Кәрі түйеші қайта безілдеді.

	Соңғы оншақты күнде Жолбарыс хан ордасындағылар керторы ат пен оған мініп кеткен айыр қалпақты сымбатты жігіт екеуінің құлақтарын өздері бір ауыз жауабын алуға ділгір сонау Түркістандағы ұлы хан – Болаттың құлағынан кем шулатпаған шығар. Енді түпсіз жұмбақтың бір саңылауы табылғандай ұлы би жаңағы түйешіні иықтан жұлқып тұрғызған жігітке жалт қарады. Жігіттің тап қазір өздерін кірпік қақпай баққан алқара топтың алдында ұрлығы ашылғандай өңі сұрланып кетті. Тіпті екі көзіне қан тепкендей. Не айтарға білмей жақ сүйектерін текке қимылдатқанға ұқсады. Сырттан бақылаған көпшілік оны солай таныды. Бірақ оның бәрі алдамшы құбылыс та, бұл жігіт мына түйеші сөздерінің бірі түсінікті де, жиырма-отызы түсініксіз шығатынына шамырқанулы екен. Оны иықтан тағы ұстады да жұлқылап жіберіп:

	– Кәрі малғұн, әкең бүгін өлсе де, көз жасыңды тыйып, былай сөзіңді кісі ұғарлық қылып айт! – деді.

	– Өтеген, сабыр! – деді ұлы би. Соны айтты да айналадағыларды жағалай шолып, өзінен үнемі оқ бойы кейіндей ілесіп, Ташкентке бірге барып қайтқан, қазір де би үйіне жақындай түйеші әуселесін қоса қызықтаған бір топ салт атты жігіттерге қарады. Бірақ олардан көзін тез тайдырып әкетті де, бәйбіше маңында ошарылған қызметшілерді көз нысанасына алды. Үнемі алқалы жиындарда қазылық етіп, өзін салиқалы ұстайтын би дағдысынан қас пен көздің арасында айрылғандай тым қатаң бұйыра сөйледі. – Алдырыңдар Сабалақты! Дереу! Қазір! Мына кісі айтқан олжасы – керторы тұлпарымен бірге келсін!

	Жаңағы Өтеген аталған қару-жарақты жігіттің де қалағаны осы екен. Би сөзінен соң дереу аттарына мініп, түйе малы жайылатын Қазығұрт баурайына қарай борт-борт желе жөнелген екі адамның соңынан ашқарақтана қарағандай бұл да айғайлай сөйледі:

	– Әй, әй, Жәкем сендерге тездет деді емес пе?

	Өтегеннің даусынан соң ол екеуі қамшыларын бастарынан асыра үйіріп, аттарын бар пәрменінше қосаяқтатты-ақ. Тек мына екі аралықтың кедір- бұдыры мол, әрі қазандай теңкиген тастары бар, сосын да аттылар ұзақ шабысқа түсе алмай бөгелеңдеп, бұта-бұтаның арасымен бой жасыра қашқан қояндай бұлтарма жүріске басты.

	Төле би енді үйге кірген жоқ, сыртқа киіз жайдырып, көрпе, жастық алдырып, шапанын шешпестен сонда жантайды. Өтеген мен ол тұрғылас екінші қару-жарақты жігіт те сөйтті. Үшеуі қызметшілер ұсынған шұбаттан ұрттап, шөлдерін басты. Бұлардан алысырақта бөгелген әлгі бір топ салт аттыларға да сусын апарылып жатты. Жағдайды түсінгесін бе, биді көптен күткен даугерлер мен құныкерлердің ешқайсысы Төлеге енді жақындамады. Бұл жаңағы түйешіні қасына шақырып, айналдыруға кірісті. Түйеші сөзінен гөрі жылауы басым шығып, қайта безілдей бастап еді, Өтеген атып тұрды да шалдың жотасына қамшы сілтеді:

	– Енді жыласаң мына қамшы саған қайтадан тимек! Қайта тиген қамшы сені жаһаннамға апармақ! Жыламай сөйле! – деп, әрі ақырып та жіберді. Өтегеннің екі сөйлемейтінін білетін түйеші енді ақылға келді-ау деймін, жынын алған бақсыдай күрт тыйылып, жүзінің де тарам-тарамдары жазылып, жадыраған кейіп пайда бола кетті. Сөзі де анық шықты.

	Төледен гөрі Өтегенге көбірек жалтақтайды. Жаңсақтыққа ұрынып, жас батырдың қолындағы жылан бауыр қамшы жотасына қайта оралса, мұның қасында Сабалақтың қоқан-лоққысы шыбын шаққандай ғана емес пе? Әрі кәрі түйеші Өтегеннің де түр-түсін бақылағандай. Дулығаны сәл қисайта киген оның оң жақ шекесі шығыңқы, тіпті шодырайған сүйек тәріздес біткен еді. Кейбірулер оны осы аттас адамнан ажыратқысы келсе әкесінің атымен емес, мүйізді Өтеген деп те айғақтайтын. Мүйізді Өтеген дегенге мұнда пәлендей таңқалушылар жоқ, себебі жер-жиһанды өзіне бағындырған Зұлқарнайынның қос мүйізі болыпты дегенді мұндағы бесіктегі балаға дейін білетін. Қос мүйіздің қасында бір мүйіз деген не тәйірі, әрі Өтегеннің бет пішіні дөңгеленіп, қой көздері мен қолға ілінбейтіндей сақал-мұртының қиылым, бітімі дұрыс, көрікті жігіт еді. Оған жігіттің көркін үстемелейтін қайраты мен жігерін, ерте шыққан батыр атағын қос. Кәрі түйеші сөйлеп тұрып, Өтеген хақындағы осы біліктерін қайта саралағандай, әрі ұлы би Төленің маңына тегін адамдарды топтастырмайтынын қайта қорытқандай. Мүмкін бидің Сабалақ турасында да сондай бір сәуегейлігі бар шығар. Сол күдігі кәрі түйешінің бүйіріне істіктей қадалады-ау.

	Осы екі ортада әлгі екі адам мен Сабалақ та жетті. Сабалақ керторының үстінде. Керторы билей басса, соңындағы екеудің аттары қосаяқтап шауып, әрең ілесіп келеді.

	Сабалақ ұлы биден екі арқан бойындай жерде ер үстінен ауып түсті де, шылбыр ұстауға жүгірген қызметшіні серпіп тастап, керторыны өзі жетектей жақындады. Сосын екі алақанын төсіне басып, оң тізесін жерге тигізе иіліп, үлкен адамға:

	– Ассалаумағалейкүм, ата! – деп, ашық ауаны даусымен жара сәлем берді. Осы көріністен Төле бидің де, Өтегеннің де, бұл тұрғылас екінші жігіттің де жақтары қарысты. Үшеуін де сең соғып өткендей көздері шарасынан шығып сұрланып сала берді.

	Өтеген осы Төле бимен аталас елдің баласы. Бұл да Ұлы жүз дулаттың жанысынан тарайтын ұрпақтың бірі, арғы аталарының біразына батырлық дарыған, атышулы, әулетті тұқымға жатады. Үлкен әкесі Сырымбет те, өз әкесі Өтеғұл да заманында қалмақтарға қарсы соғыстардың бел ортасында жүрген, қол басқарған адамдар.

	Төле би Өтегеннің тым жас кезінде-ақ осы жағын ескеріп, кішкентай туысқанын бауырына басқан. Төленің өз басы ата жағынан көп ешкімге мақтана алмайды. Себебі жаныстан шыққан тоғыз ұлды Құдайберді дейтіннің әулетінен осы Төлеге дейін би де, батыр да шықпай, «қара шоғыр» атанған, өз мал-жанының ғана қабағына қарай білген шаруа адамдар болыпты. Сосын да ма, Төле би алғашқыда мынадай арғы тегі асылдан дейтін баладан үміттеніп өзіне жақын ұстаса, бара-бара сол асылдың сынығына лайық бөлек жаратылысы көзге түскесін тіптен қасынан тастамауға бекінген. Кейінірек билік, қазылық істерге де араластырды. Бұлардың арақатынасы көбіне әке мен баланы еске түсірерліктей еді. Өтегеннің ұлы биге басқалардан гөрі батымырақ сөйлейтіні, оның алдында анау-мынау мінезге де басатыны содан.

	– Мынау анық сол керторы ғой! – деп Өтеген тағы да айғайлап жіберді.

	– О, тоба-ай, шынында сол! – деп, ұлы би қасындағы екінші жігіт те жағасын ұстай таңырқады.

	Әзірге жақ ашпаған Төле бидің өзі. Бұл баршасы сұқтанған керторыға ма, жоқ, оның шылбырын қызметшіге ұстатуға қимай өзі жетектеп, қарсы алдына кеп, иіліп сәлем берген жарқын дауысты, жыланкөз балаға ма, қайсысына көбірек назар аударғаны белгісіз ұзақ сілейіп, енді өзін бақылаған басқаларды дағдарысқа қоса ұшыратқандай. Осыдан он күн бұрын бұлар айыр қалпақты сымбатты жігітті Түркістандағы Болат ханға жөнелткенде оған иесінен күшпен тартып алып, мінгізген керторының тап осы жануар екенін Төле би де айтқызбай-ақ дәл танып еді. Енді ол мына баланың қолына қалай түсті, айыр қалпақты сымбатты жігіттің өзі қайда, міне, осы сұрақтардың төңірегіндегі таңырқау сезімдері қас пен көздің арасында бу боп ұшып, оның орнын осы жыланкөз неменің түр-түсіндегі бөлек белгілерге алаңдауы басқандай.

	Өтегеннің мұндай дағдарыспен ымыраласқысы жоқ, баланың көзіне көзі тура түскенде өзінің де тұлабойында аз-кем діріл жүгіргенмен оны күшпен жеңіп, даусын кілт жұмсарта:

	– Жаным, мына керторы атты қайдан алдың? – деп сұрады. Бала мүлдем сасқан жоқ, асқан байыптылықпен жауап берді:

	– Анау төбенің баурайында бір аттылар жүр екен. Мына шалдың қара қасқасымен соларға жақындап едім, басқалары зым-қайым жоғалды, ал осы керторыны маймыл пішіндес бір құбыжық неме мына алдаспанмен жарғалы тұр екен, сосын қайың шоқпармен оның басын жардым да, керторыны да, алдаспанын да өзіммен бірге әкеттім.

	– Маймыл пішіндестің өлігі қайда?

	– Сонда жатқан шығар.

	– Осы айтқаныңның дәлелі бар ма?

	– Дәлелі сол, куәсі бар. Мына кәрі малғұн бәрін көріп тұрды. – Осыны айтты да түйешіге жалт қарады. Сонысымен-ақ кәрі түйешінің барлық назарын өзіне жұлқа тартып әкетті. Кәрі түйеші Сабалақтың тап қазіргі қалпын бажайлап танысымен-ақ тағы да кілт өзгеріп сала берді:

	– Тап солай, Өтегенжан, тап солай, алтын Жәкем! – деп, жаңа ғана көз жасын көлдетіп, баланың төбесіне небір ғайбат жала сөздерді судай сапырған кәрі түйеші енді Сабалақтың сөзін растап шыға келді. Баланың көзіндегі от өз алдына, оның аталмыш қайың шоқпары да беліне қыстырулы еді. Айдалада адам шошытар құбыжықтың басын жаруға жүрегі дауалаған неме сәл қиямпұрыстығыңды, жалақорлығыңды сезсе, мына ұлы бидің алдында-ақ өзіңді қанжоса етуден тайынар ма? Әрине, жоқ. Әрі ескі сырма шапанының етегі астынан сол олжа – алдаспанның да жалаңаш ұшы шығып тұр.

	Кәрі түйеші өзінің отпен ойнағанын осымен нешінші мәрте түсінді екен? Сөйте тұра отқа үйірсектеген көбелектей бұл неге бұған айналшақтап, тиісе береді? Алжыған басы соны ғана түсінбейді. Әлде ол адамның табиғатында бар, өлсе көрге бірге кететін қызғаныш атты пәледен бе? Иә, иә, қызғаныштан. Бірақ төрінен көрі жуық қырқылжың кәрі бармақтай баланың несін қызғанады? Иә, қырқылжың кәрі осы түйені бірге бағысқан уақытта Сабалақты баршадан да жақсы танып үлгерген, ол оның болашағын қызғанатын еді.

	Кәрі түйешінің бала сөзін құптауынан кейін Өтеген мен ұлы би бір-біріне жалт қарасты. Екеуі көзбен түсінісіп болғасын-ақ Өтеген әлденеден әлсіздік көрсетіп, зар жылағандай сөйледі.

	– Сол жігіт Түркістанға, хан құзырына аттанар алдында осы маймыл пішіндес дәруіш немеден қатты тіксінетінін бізге сан мәрте айтып-ақ еді, қайтейін. Сіз де, біз де жете мән бермедік қой, Жәкем.

	– Сол дәруіш біз Ташкентке барған алғашқы күннен соң көздеріңе түсті ме?

	– деп, Төле Өтеген мен екінші жігітке кезек-кезек бұрыла сұрады.

	– Жоқ! – деді екеуі де бір ауыздан.

	– Кәне, сол оқиға болған жерді шолып қайтыңдар! – деп Төле дереу бұйыра сөйледі. – Сабалақ, өзің барып көрсет! Не өлігін, не ұсақ-түйек бұйымынан, киім-кешегінен қалған бір жұрнақ болса да тауып әкеліңдер!

	Бұл топпен бірге тап осы шақта сабырсыздыққа шырақ жаққандай Өтегеннің өзі кетті. Жолай Ташкентке өздерімен барып қайтқан әлгі салтаттыларды ілестірді. Ауылдағы қызметші еркек қаралардың да біразы ат ойнатып шыға келді. Төле би бажайлап қараса бәрі қосылып, үлкен шоғырды құрапты. Бәрінің алдында керторысын билей бастырып, шошақ бөрікті Сабалақ көрінеді. Қарғадай бойымен-ақ жауға қарсы ауыр қол бастап бара жатқандай.

	Бұлар ештеме таппай қайтты.

	Төле бидің сырты бүтін, іші түтін. Осымен тағы екі күн өтті. Өзін күтіп, сҮржамбастанған сырт ел қазақтарының дауларын ықылассыз шешті. Бірде Өтегенге:

	– Бұл қазақты сырттан жау анталаса, іштен дау анталады ғой, – деді. Өтеген де би сөзін толықтыра түсті:

	– Жау дегенде қолы ұзын жау, дау дегенде тамыры тереңдегі дау деңіз.

	Әлгі кәрі түйеші қайтып мал маңына жоламады. Алыстан қара көрсетіп, би айналасына үйірсектей берді. Төле мәнісін сұрағанда өзінің Сабалақтан қатты жүрегі шайлыққанын айтты. Сол күні түнде би жалғыз өзі далаға шығып, бет албаты жүріп кетті. Ай сүттей жарық, Қазығұрт баурайының кедір-бұдыр түнгі келбеті түстегідей ұлан-асыр жұмбақ құбылыспен мұнарта көлбеуде. Би жаяу қалпында-ақ жер ұтқысы келгендей аяғын жылдамдата басты. Ақ киізді, қара киізді үйлер мен қаңтарулы мініс аттары қарауытқан ауылдан едәуір ұзап, бөгелгенде арт жағынан бір сыбдыр естіді. Жалт қараса, түнгі екі күзетші екен. Би адамдары күндіз де, түнде де ешқайда үлкен кісінің өзін жалғыз жібермейтін. Би ол екеуін қасына шақырды. Енді үшеулеп, қатарласа қозғалды. Бұлар айлы аспан астында жалғыз атын тұсап, өзі ертоқымын жастана ұйықтаған біреудің үстінен түсті. Тек аса жақындамай бес-алты аттам жерден бақылады.

	– Қараңдаршы, мына баланың жатысын, – деді Төле қасындағы екеуге. – Ай сәулесі бөлек. Сол сәулеге қарсы айбат көрсеткендей өзінің кеудесінен де жалын оттың жарығындай бірдеңе алаулап тұрған жоқ па?

	– Алтын Жәкем, біз ол жағын әлдеқашан-ақ байқағанбыз.

	– Бірде тастай қараңғылықта осындай қатты ұйқысының кезінде кеудесінің үстінен алабөтен жарықты көріп, күндіз де, түнде де сәулесі өшпейтін шамшырақ тасы бар ма деп те ойлағанбыз.

	Жарыса сөйлеген екі күзетшінің сөздеріне қарап, Төле би бұл жайдың оларға таңсық емес екенін байқады. Өзінің де бұл бірінші көруі емес. Мынасы күндізгі кәрі түйешінің сөзінен кейін, тағы бір арыла анықтамаққа бақылағаны.

	– Қараңдаршы, жатысында да бір сес бар, – деп Төле тағы сөйледі. – Ертоқымы басында, екі қолы мен екі аяғын жан-жаққа тарбитып, дүниенің төрт бұрышына қол созғандай нышаны айқын емес пе?

	– Тап солай.

	– Дұрыс айтасыз, алтын Жәкем, – деп, екі күзетші тағы қосарласты. Төле көргенін айтады да, сол көргенінің растығын, әлдеқандай қиял дүниесі емес екендігін осы екеуінің сөздері арқылы қайта тексерістен өткізетіндей.

	Анадай жерде керторысы қаңқиып тұр.

	Төле екі күзетшіден осы Сабалақтың ерекше жаратылысы жайында тағы да не білетіндерін сұрады. Екеуі жарыса жамырады.

	– Ақырын, баланы оятасыңдар, – деді би. Бұл сөзге екі күзетші тіпті түбі түскен шелектей қарқылдап, әрі күле жауап берісті:

	– Алтын Жәкем, бұл бала тап құлағының түбіне қара тасты әкеп, сүйменмен ұрып шақсаң да оянбайды. Ал ана керторы жылқыға қарай тышқан жорғаласа атып тұрады.

	Одан әріде екі күзетші Сабалақтың жуылмаған ыдыстан ас ішпейтінін, не тамақ жесе де қасындағыларға сарқыт бөлетінін, қара жерге отырмайтынын, сырт киімнен, не ағаш, қурай сияқтылардан төсеніш жасайтынын, неше күн аш жүрсе де қабағына кірбең ілінбейтінін, жүзін мұң шалмайтынын, ат үсті жүріске шектен тыс беріктігін, қарсы алдындағы адамды қабағымен, көзінің қарасымен-ақ баурап, бағындырып әкететінін, сөйлесе он екі жастағы балаша емес, сарабдал адамдарша сөздің ең бір сөлдісін шөп-шаламсыз таза төгетінін айтты. Бұл жайлардың біразын Төле өзі де аңғарған, біразын басқа да жалшы, малшылардың, ас-су қамдаушы қатындардың, әрі өз бәйбішесінің аузынан естіген. Тек тағы да сол естігендерін мына екі күзетшінің сөздері арқылы қайта еске түсіріп, тағы да ой елегінен өткізіп тұрды. Тегінде би өзін қаншама алғыр, ақылды, данышпан сезінгенмен, мұны осы ұзақ өмірде қаншама дос, дұшпандары растағанмен, көңілге алған әрбір пайымдаулар мен қорытындыларды, билік пен шешімдерді, не соларды құрайтын әр түрлі сезінулер мен тұспалдарды басқалардың ой тезінен өткізіп алуды дағды еткен. Бұл қандай да бір пендешілік пен сезімнің жетегінде кетіп қалмаудың айнымас алғышартындай. Бұл алғышартты ұстанудан жалықпайды да, шаршамайды да.

	Бұдан кейін би қасындағылардан Сабалақтың кімнен, қайдан, қалай туғаны жайында нендей деректері барын сұрады. Сабалақтың әнеукүнгі өзінің қалай, қандай жолмен дүниеге келгені жайында қарт түйешіге айтқан хикаятын мына екі күзетші де білуші еді. Соны бір-бірімен сөзге таласқандай жағаласа айтып шықты.

	– Сендер осы әңгімені ойдан шығарылғанға жорисыңдар ма? – деп сұрады ақырында Төле би.

	– Кім білсін, – деді бірі.

	– Егер қыз бен қатын біткеннің бәрі сәуледен бала көтерсе, мына жалпақ дүниенің бетінде ине шаншар жер қала ма? – деді екіншісі. Міне, осы тұста ғана екеуінің пікірлері кереғар шыққаңдай.

	– Ал мен білсем, – деді би, – осы хикаятта шындық бар. Әрине, екінің бірі сәуледен жаралса адам дегенің жұмыр жердің бетінде құмырсқадай құжынар еді. Ал мына біз алғаш көргендегі түріне, өрім-пөрім киіміне қарап, Сабалақ атаған бала екінің бірі емес. Көкте құдай жалғыз болса, жерде мен жалғызбын дегендей оқшау тұр емес пе?

	Бидің осы сөзінен кейін екі күзетшінің аузына құм құйылды. Ертеңіне күн шығар-шықпаста Төле би ұйқы құшағындағы Сабалаққа қайта келді. Қасында түнгі екі күзетші мен әлгі кәрі түйеші бар.

	– Әй, жыланкөз неме! Ұйқыдан әкең өліп пе еді? Тұр былай! Үлкен кісі кеп тұр ғой! – деп, кәрі түйеші салған жерден айғайлай сөйледі. Қасында ұлы бидің өзі тұрған соң соны қалқа тұтып ерсінгені. Неше күнгі бастан кешкен қорқынышы үшін осылай сөзбен болса да кек алмақ бейшаралығы еді. – Ұйқыдан әкең өлген жоқ. Әкең Оразаулық сарт тірі. Көзі алақандай, табаны түйенің табанындай жап-жалпақ, беті шиқандай қызарып, көзі адамды ішіп-жеп, аузынан сілекейі шұбырып, меңіреу адамша сілейіп, анау үйдің қасында отыр. Ал сен қасыңа құдай келсе де селт етпейсің. Тұр былай!

	Төле би бұл тұста кәрі түйешінің сөздеріне таңқалды. Сабалақтың аталмыш әкесін жұрт кесік құлақ құл Ораз, немесе келген жағын бетіне салық етіп, Оразаулық сарт деп те атайтын. Төле бидің таңырқағаны топ бастаған көсем, не сөз бастаған шешен емес, мына мал соңындағы ең қарабайыр неменің судан қаймақ қалқығандай осы Сабалақ атты балаға әке атауы бар сол жазғанның алабөтен түр-түсін екі-үш ауыз сөзге сыйғызып, дәлме-дәл сипаттап салғаны еді. Осы түйешінің сөздері арқылы сол құдайдың шынында бір көңілсіз шағында жаратылғандай тұлабойының олпы-солпысы мол, ашу мен басалқалылық, шапшаңдық пен шабандық тәріздес мінездерден жұрдай сол адам бейнелес кеңкелестің түр-ұсқыны көз алдында өсіп шыға келгендей әсер етті.

	Сабалақ кәрі түйешінің алғашқы сөздері тұсында-ақ атып тұрған. Көзін ең алдымен керторыға бір, сосын ұлы биге бір қадап, басқаларды да тез шолып шықты. Кәрі түйеші өзіне не айтып жатыр, оны кәперіне де алар емес, ұлы бидің алдында бұйрық күткендей кішкентай денесі тастан ойылған мүсінге ұқсап, қатты сіресіпті. Қазір ғана ұйқыдан оянғаны да білінбейді. Пышақ жанығандай бар жүзінде ақыл мен қайрат, ықылас пен ізеттілік, не қимылға да әзірлік пен әліптің артын бағу – бәрі-бәрі бір-бірімен асқан жарасымдылықпен сыйыса тұнып тұр.

	– Жаным, сен бүгіннен бастап жылқыға шықсаң қайтеді? – деді Төле би. – Сен сияқты болашағы зор балаға түйе соңында салпақтағаннан гөрі желден жүйрік жануармен жарысып шыныққан әлдеқайда мағыналы іс емес пе? Әрі ана керторы олжа тұлпарың да өзімен қандас болат тұяқтылардың ішінде жүрсе, әлдеқайда көңілді болмай ма?

	Сабалақ екі сөзге келмей келісті.

	Төле бидің жылқылары түйесінен әлдеқайда көп екен. Әрі жылқышылары да бірлі-жарым емес, өңкей сайдың тасындай бір топ жігіт. Бұлар би ауылынан қашығырақта Қазығұрттың теріскей сыртын жайлап, осы көктеменің ерте күндерінде әр-әр жаққа ұзап кетіп, тез кері қайтып, қазақ айтқандай-ақ, шынында, желден жаралғандай жануарлардың ырқында күн кешеді екен. Сабалақ мұндай тірлікті жатсынған жоқ. Би болжағандай керторысы да шоқтығы көтеріліп, қайта құлпырып шыға келді. Бұл соған, әсіресе, риза.

	Әрі мұндағы жігіттер де жартымсыз тұспалдармен құлақтың құртын жейтін кәрі түйеші сияқты емес, әлдеқайда күрделі мәселелер хақында салдарлы сөз, салиқалы ой айтуға бой созатындар екен. Бірауық бұлар сонау күншығыста жоңғар қалмақтары жақтан қатерлі сыбыс барын, солармен жаптас елдерден ертөлелер келгенін сөз етісті, Түркістандағы ұлы хан Болаттың, Ташкенттегі Ұлы жүз ханы Жолбарыстың, мынау өздері баққан малдың бас иесі ұлы би Төленің құлағын шулатысты. Бұлардың пайымдауынша, қазақтың екі астанасында жұмсақ төсектен жамбастарын алмайтын хандар кербез де керенау, ал Төле би солардың денесіне бірде от бүркіп, бірде суық су шашып сергітудің, үлкен істерге бастаудың қамындағы тынымсыз әрекеттің адамы.

	Енді бірде бұл жігіттер түгелдей дерлік Төле бидің өз басын әспеттеуге көшеді. Мұндай әңгімелердің бір алуанын Сабалақ бұрын да естіген, тек мыналардың аузы арқылы тыңнан қосылған деректерді көп тапты. Байқаса Төле би ел ішінің үлкенді-кішілі дауларын шешуге каршадайынан-ақ араласып, алабөтен тапқырлығымен тым ерте төбе көрсетіпті. Мысалы, бір балаға таласқан екі әйелдің қайсысы туған шеше екенін анықтау үшін сол екі әйелге баланы екі жағынан ұстатып қойып, қылышпен қақ айырып бөліп бермекке оңтайланғанда «Құдай-ай, қайда жүрсе де тірі жүрсінші» деп, туған шешенің қолын тарта қоюы, осы сияқты әдістерді мал төліне таласқан даугерлер ісі үстінде де пайдалануы Төле бидің әлі бұғанасы қатпаған шағында болған оқиғалар екен.

	Ал мына әңгіме Сабалаққа тіпті қатты әсер етті. Оны айтқан жылқышылардың ішіндегі кекселеу біреуі еді.

	Бұрынырақта Шу өзенінің Көкше теңізге таяу жайылым алқабына үйсін мен арғын таласыпты. Екі жақтың да шабытты шешен, шалымды жүйріктері бас қосқанмен бәтуаласа алмайды. Сонда көпшілік ортасынан суырылып, он бес жасар Төле шығады:

	Ақты ақ деп бағалар,

	О, игі жақсы ағалар!

	Өзегі талса ел біткен,

	Өзен бойын жағалар, –

	деп, бастай жөнелгенде төрдегі би жақтырмай сөзін бөледі:

	– Ата тұрып ұл сөйлегеннен без, ана тұрып қыз сөйлегеннен без деуші еді, мына бала кім өзі?

	Балауса Төленің сонда да беті қайтпай қасқая қарап:

	О, би-аға, он үште отау иесі демес пе,

	Кінәлімін бе келіп қалсам он беске?

	Сөз сөйледім бұйыра көрмеңіз айыпқа,

	Ала көз болу ағайын адамға лайық па? –

	деп бір тоқталады да:

	О, игі асқар тауымыз,

	Әділ ме осы дауымыз?

	Жар астында тұрғанда

	Жасырынып жауымыз, –

	деп, бидің өзіне қарсы сауал қоя ит ырғылжыңға түсіп, ары тарт, бері тартпен күн кешкен қазақтың қалмақ сынды ата жауы барын да ескертіп өтеді.

	Төрдегі би баланың түсін танып, тез жөнге келеді:

	Қой асығы демеңдер,

	Қолыңа жақса сақа ғой.

	Жасы кіші демеңдер,

	Ақылы асса аға ғой, –

	деген, балам, билікті саған бердім. Төле де дайын екен, жұлып алғандай:

	– Сары табақтан сарқыт қайтады деген. Билікті маған берсеңіз, Шу өзенінің оң жағын үйсін, сол жағын арғын жайласын! – дейді.

	Бала шешіміне екі жақ та ризашылық білдіріп, бітімге келеді. Сосын әлгі үлкен би:

	Үй баласы ма деп едім,

	Ел баласы екенсің.

	Ай маңдайлы арысым,

	Талабың алдан өтелсін.

	Аумағыңның таңы бол,

	Маңдайдағы бағы бол! –

	деп, қол жайып, Төлеге бата берген екен.

	Осыны естіген соң Сабалақ көбіне өзімен-өзі кетті. Еріндері жыбырлап, өзіне түсі беймәлім, әйтеуір қандай да бір ақсақалды шал бейнесіндегі үлкен бидің батасын іштей әлсін-әлсін қайталауға көшті: «Үй баласы ма деп едім, ел баласы екенсің». Сол ақсақалды би, кейде ол мына ұлы би – Төленің өзіне айналып кетіп, Сабалақтың төбесіне төніп кеп, осы тілекті мұның дәл өзіне арнап айтқандай әсерде қалады.

	Жалпы, Төле би қоластындағы осы екі жылдың ішінде Сабалақ өзінің мықтап есейгенін сезеді. Оған осы ел мен елдің дауы күні-түні толассыз тоғысқан ұлы би айналысының өзі-ақ септескендей. Сабалақ қаншама әңгіме, қанша жайға қанды. Енді осының заңды нәтижесі, заңды жалғасы бардай Сабалақтың көкірегін сол түрте бастады. Ұядағы балапан тірнекке айналып, қанаты қатайған соң да сол ұяда қала берсе ішкі жігері мұқалмай ма? Бұл бір әрекет керексінді.

	«Іздегенге сұраған» деген. Тап осы сәтте Сабалақтың құлағына бір сыбыс жетті. Оны көктен құдай, не періште келіп сыбырлаған жоқ, қасындағы өзінен сәл ғана үлкендігі бар жылқышы жігіт жеткізді. Жас жағынан қарайластау болғасын Сабалақ көбіне соған үйірсектейтін.

	Жылқышы жігіт айтты:

	– Сабалақ, сені ұлы бидің жылқыға ауыстырған себебін білемісің?

	– Анау кәрі түйешімен көп сыйыса алмап едім, соның арыз-шағымы бойынша, шамасы.

	Бұл сөзге жас жылқышы мырс-мырс күлді:

	– Тіпті де олай емес. Сенің мынау көздің жауын алатындай әдемі керторың Ташкенттегі біреудің жаннан артық көретін тұлпары екен ғой. Ол бейбақ бұл жануар үшін бар малын сатып, тіпті ол жетпегесін қатынын күңдікке, баласын құлдыққа беріп жүріп, қол жеткізіпті. Енді қазір сол сорлының да күні күн емес сияқты. Соған жүрегі сыздаған Төле би керторыны оған қайтарудың да амалын қарастырып жүр екен. Қолыңнан жұлып әкетейін десе сенің де көңіліңді қимай, әдейі осы жылқыға жіберіп, мың бес жүз қаралы жылқыдан қайтсе де асыл туған біреуі көзіне түсер, соны саған сыйлап, керторыны бұрынғы иесіне табыстамақ сияқты.

	Сабалақтың төбесінен мұзды су құйса да бұлай әсер етпес. Сонда да сыр алдырмай жүзінің бір түгін де қимылдатпады. Жас жылқышының бүкпесіз шындықты баяндағанына ешбір күмәні жоқ. Сабалақтың өзіне салса бұл керторыны мынау Қазығұрттың теріскей өңірін кертіп жеген ұлы бидің мың бес жүз қаралы жылқысына да айырбастамайды. Жас жылқышыға ләм-мим деместен, шошынған сыңайын да білдірместен кішкентай миы арқылы әр түрлі амал-әрекет төңірегіндегі ойларды сұрапыл жылдамдықпен жүйткітіп кеп берді. Бұл ұзаққа да созылмады, шешімді тез тапты.

	Сол күні түнде басқалардан ұрланып, керторысымен салып ұрып, ұлы би аулының сыртына жетті де, атты сол жерде қалдырып, жаяулап барып, әкесі Ораз құлды оятты. Сабалақ десе шығарға жаны жоқ бұл неме алғашқыда мұның түнгі жүрісінен шошып кетіп, артынша тез басылды. Сабалақ айтпағын мәнерлеп жеткізді.

	– Ертең түнде таңғы Шолпан жұлдызы тумастан бұрын сонау теріскейде жотасына бес түп долана өскен, етегінде бұлақ бар үлкен төбені білесің ғой, білсең, сол төбенің астындағы бұлақ басына ер-тұрманыңды арқалап, келіп тұр. Тек жан баласына сездірмей, ешкімнің көзіне көрінбей кел. Мінісіңе жайлы бір ат жетектей келемін де, екеуміз маңызды бір сапарға шығамыз. Бірер күндік азық, сусын алуды да ұмытпа.

	Сөйтіп, әкелі-балалы екеуі келесі түнде таң жұлдызы туар қарсаңда Қазығұрт баурайынан біржолата тайып тұрды. Бұлар батысты бетке алып, ертеңіне күні бойы қас қарайғанша аттарын да аямай дамылсыз жүріс үстінде күн кешті. Өздеріне танымал Келестің суынан өткел тауып өтіп, одан әріде Бадам өзенінің түстік жағалауын жолнұсқа етті де, оның Боралдайға құяр сағасында ғана дамыл алысты. Бұдан әріде Бадам мен Боралдай қосылып, ол замандарда арнасы сұмдық үлкен Арыс басталады. Ұясынан безгендей үркінді жолаушыларға бұл үлкен ой саларлық жай еді. Сосын да тоқтаған сияқты.

	Ас-су жағына қашан да мұқият Ораз құл піскен ет, жент, құрт, кепкен өрік, шұбат сияқтыларды мол алып шығыпты. Қараңғылықты пайдаланып, аттарын отқа қойды да, әке мен бала тамаққа отырды. Осыдан екі аптадай бұрын ұйқы құшағындағы Сабалақты ұлы би тамашалаған түнгі толған ай қазір жоқ. Жайын кетсе ұсақ балықтардың жыпырлайтыны сияқты оның орнын қазір жымыңдаған жұлдыздар басқан. Әке мен бала үшін бар жарық көзі қазір солар ғана. Бүгінгі күнге дейінгі осы әке мен бала арасындағы жарастықты сол аспандағы жұлдыздар да қызғанғандай.

	Біраз ас-су алып, ар жақтарына ел қонған кезде Сабалақ кәнігі би- шешендерше даусын созып, сөз бастады.

	– Ей, әке, сен менің тумасам да туғаннан артық әкемсің. Мен де, ақтық өтінішін айтып, мені саған аманат еткен ғазиз шешем де – екеуміз де өзіңе екі дүниеде де қарыздармыз. Сонда да болса менің бір арызым бар. Орындармысың сол арызымды?

	– Е, арызың болса айт, жаным. Сен менің тумасаң да туғаннан артық баламсың. Сенен немді аяйын, қай қайратымды бүгіп қалайын. Сенен аяғаным кәпір мен доңызға бұйырсын.

	– Ендеше былай, тыңда, әке! – Сабалақ осыны айтты да үлкен іске бекінгендей тамағын кенеді. Қараңғылық бүркегенмен жүздері өзара алақандағы жазудан әрмен таныс әке мен бала бір-бірінің көңіл-күй райын, бет құбылыстарын айна-қатесіз көріп отырғандай. – Мынау артта қалған ел – ұлы бидің аулында осы екі жылда жамандық көрмедім. Қайта ойым өсіп, көп нәрсені танып, қазақ атты елдің қайғысы мен қуанышын, бары мен жоғын, бағы мен сорын түгел аңыстап, он жасқа есейіп те кеткендеймін. Бұл үшін, бұндай үлкен адамға ұшыратқан тағдырға мың да бір рет рахмет! Солайы солай. Сонда да мен бір нәрсеге наразымын, әке. Құдайдан жасырмағанды сенен қалай жасырайын, сенің туған балаң емес екенімді түр-түсіме қарап айырып, сен кімнен туғансың деп, бұл ауылдың иті мен құсына дейін көзімді шұқи берді. Тегенетай Тергелтай, Бөденетай Бөргелтай атты қос ата мен Дөмибала шеше туралы өзің құрастырып берген ертегіні айтып көріп едім, оған ешкім қисая қоймады. Қайта келемеж сөзді көбейтті. Алда бізді не күтеді, ол бір Алланың өзіне ғана аян. Сонда да былайғы тірлікте мен осы халден құтылсам ба деймін. Шын затымды жариялай жүрсем бе деймін. Ол үшін әуелде өзіңнен кешірім өтінемін.

	– Мен кешіре салам ғой, жаным-ау. Арызыңды айтсаңшы.

	– Асықтырмашы, жан әке. Мұны сұрау да маған оңайға соқпады-ау. Мынау түн жамылып отырмыз, бар шыным, сұрауым өте қажет. Сен осы менің шыққан тегім туралы арғы-бергіден не білесің, қыл-қыбырына дейін жасырмашы, соны түгел ақтаруға осы бір түніңді арнашы. Қишы соған!

	– Апырау, манадан бері сонша қиылғандағы бар арызың осы ғана ма? – деп, Ораз құл жаман күлкісімен кеңкілдей күлді.

	– Осы ғана, жан әке. Егер тауысып, біржола арылып айтсаң бұл аз жұмыс емес.

	– Бұрын да өзіңе ол жағын айтпап па едім?

	– Айтқан едің, бірақ оларың үзік-үзік бірдемелер еді ғой. Осы жолы бас- аяғын түгел қамтышы, ортасында бос жер қалмасын, ұмытқаныңды есіңе түсір, уақыт жетеді, таң ұзақ. Бұл арызымды жай әшейінге, ескінің қолқасына баламай әкеге лайык, үлкен парыз ретінде атқар, жан әке...

	Алда өзін не күтіп тұрғанынан кәперсіз Ораз құл әлсін-әлсін басын көкке қарай сілкілеп, өткен-кеткенді еске түсіруге әжептеуір-ақ күш салды. Бет- аузының қатты түйілгені осы қараңғылықта-ақ байқалып, ұзақ толғатты. Ыңыранып та қойды.

	– Апырай, осы менің кеудемді бір түрлі жер тартып тұрған сияқты, – деді әлден уақытта.

	– Е, мына беймәлім өлке, айналамыз айдынды сулар, солардың әсері шығар,

	– деп алдаусыратты Сабалақ.

	– От жақсақ қайтеді? – деді Ораз құл тағы бір ыңыраныстан кейін.

	– Өзіміз қашып жүріп, өйтіп белгі бергеніміз дұрыс па?

	– Ұлы би соңымыздан қуғыншы салар деймісің?

	– Ұлы би мен оның төңірегіндегілердің ішіне кім кіріп шығыпты? – Сабалақ осыны айтты да, керторы мен мына құл әкесі мініп келген ат жаққа жалтақ- жалтақ етті.

	Бұл кесік құлақ жасамыс неме аяқты көсіліп, шалқып отырып сөйлейтін аса әңгімешіл адам емес еді. Әрі пәлендей құйма құлақ та емес, бірақ ақпа құлаққа да жатпайды. Мұның білетіндері асылында көп естіп, сан сұмдықты көзімен көріп, есепсіз теперіштер мен қуғын-сүргіндер үстінде оқтын-оқтын есінде қайта жаңғырып, көкірек сүйегіне жазылып қалғандар еді. Ұзақ толғатып барып басталған шежіре-әңгімесі шынында таңға жуыққа созылды. Ара-арасында соған қатысты ірілі-ұсақты хикаяттар да кіріп кетеді. Көп нәрсені Сабалақтың өзі де білетін, соларды ескеріп, әңгіме шеңберін кеңейтуге ықпал етіп, ұмытқанын есіне салып, әрі жігер, шабыт беріп отырды. Шаршаған кезінде шұбаттан ұрттап, кепкен жемістен біраз жейді де, Ораз құл баласының сонша қиыла сұраған жайларын одан әрі өз білгенінше тәптіштей созбұйдалайды. Шежіре-әңгіменің бір кіріп кетсең қайтып шыға алмайтын қуыс-қолтықтары да бастан асады. Ораз құл соның біразында оқиғаның неден басталғанын ұмытып, ортақ желіден жаңылып, адасып та кетеді. Олардан жол тауып шығуға кейде Сабалақтың өзі септеседі. Естіген-білгенін жадында тұтуға ерен қабілетті бала сол білгендері бойынша оған біршама бағыт та сілтейді. Кейбір ақтаңдақтар ашылған тұста оның әр түрлі қырынан сұрақтар қояды. Ораз құл оған жауап іздейді. Жауабына қиналса Сабалақ басқа сұрақтарды үстемелейді. Кейде жауапты бірлесіп қарастырады. Сөйтіп, ақтаңдақтар күш біріктіру арқылы өз нақышын табады. Әрине, майталман шежіреші емес Ораз құлдың Сабалақтың бүкіл ата-тегін қолмен қойғандай етіп тізіп шыға алмасы хақ. Ол жағын Сабалақ та түйсінеді, тек оның бар білгенін осы түнде сығып алуға амалы мен қайратын сарқа жұмсады. Оған біраз қолы да жетті-ау.

	Күншығыс беттен сібірлеп, таң білінгенде әбден қалжыраған Ораз құлдың жағы салбырап қалды. Ұйқыға жатармыз деп ойлаған бұл өзіне енді қырын отырған Сабалақтың тас мүсіндей қыбырсыз қалпына қарап әлденеден тұлабойына суық жүгірді. Жұлдыздары сөне бастаған аспанға жүзін төңкере бала тым қатты ойға беріліп кетіпті. Асық ойнағаннан басқа шаруасы болмастай көрінетін осы жастағы баланың мұншалықты ойға шомуы, қиял соңына түсуі жайдан-жай келмейді, әлдененің аяусыз тепкісінен, соққысынан туындайды. Балаға шамасынша бұл жолы да қол ұшын бермекке әуелі бажайлай ұзақ қарады. Байқаса, Сабалақ әдетте шапанының ішінде үстайтын сала құлаш олжа алдаспанды енді сыртқа шығарып, қолына үстап, кішкентай саусақтарын соның жүзіне жүгіртіп отыр екен.

	* * *

	Үш күннен соң Ораз құлдың сүйегін Төле бидің аулына сырт біреулер атқа теңдеп әкелді. Қақ жүрек тұсынан бойлай кірген суық қарудың ізін көріп, әлгі кәрі түйеші алқара топтың алдында:

	– Мұны өлтірген Сабалақтың өзі! – деп салды.

	– Қайдан білесің? – деп, Төле би оған дүрсе қоя берді.

	– Мен білемін! – деп, кәрі түйеші одан сайын екіленді.

	– Білсең айт себебін! – деп, би даусын одан сайын шығара сөйледі.

	–Себебі сол – әкең кесік құлақ құл дегенге ол керемет арланатын. Торғайдай түріне қарамай жыны қозатын. Енді одан құтылып, басқа елге жақсы атанып бармақ ғой. Егер осы айтқаным өтірікке айналса, сақалды басымды құдай ұрсын.

	Сабалақтың құл әкесі екеуі ауылдан қашқаны белгілі болған күні Төле би:

	– Қап, көзі отты, бітімі бөлек, болашағы өрісті бала еді, жазған немеге қай қылығымызбен жақпадық, бізден неге безінді екен? – деп қапаланған. Енді мына құл әкесінің көкірегіне қара қан қатқан денесін көргенде сол бала өзінің жойдасыз іс-әрекетімен бұрынғыдан да жаман тұңғиыққа тартып әкеткендей.

	Би соңғы Ташкент сапарынан оралысымен өз аулында үлкен кеңес құрмаққа жан-жаққа кісілер аттандырған. Солардың шақыруымен соңғы бірер күнде би аулына Қаратау өңірінің ұзына бойынан, Талас, Боралдай, Арыс, Шыршық, Сырдария, Ангрен өзендерінің жағалауларынан, Шымкент, Сайрам, Созақ секілді қолөнер орталықтарынан елбасылар мен қолбасылар, қара судан май шайқаған небір шешен тарланбоздар құйылып жатқан. Мына Ораз құлдың ұлы би аулының адамы екенін түсінен танып, мұсылманшылық жасап, қосақ атқа теңдеп әкелген солардың бір легі еді.

	Ең алдымен жеткендер осы Дулаттың төрт атасының адамдары. Солардың ішінде Төле бидің әсіресе мән беретіндері – шың-құзда шаңқылдаған қырандай даусы бар, қалың қол ертерлік өнері өзімен бірге туған жас батырлар еді. Мысалы, сиқымнан келген Рысбек, ботбайдан келген Сәмен, шымырдан келген Қойгелді бидің көзіне ерекше жылы ұшырады. Ұлы бидің өзі шыққан ру жаныстың тап бүгінгі таңдағы қол бастаушысы Өтеген о бастан осында ғой. Сонда да жаныстың осы ортадан сәл ары жайылып жүрген бір бұтағынан Қарабек деген кісі келді. Рысбек, Сәмен, Қойгелді – үшеуі Өтеген құралпылас жиырманың о жақ, бұ жағындағы жастар да, Қарабек отыздың үстіне шыққан кексе жігіт. Бұдан он, он бес жылдай бұрын бұл Қарабек те қол бастап, қазақ пен қалмақ арасындағы өмір мен өлім додасында сыналған. Тек соңғы жылдары ол дағдысынан күрт айнып, қару-жарақты тастап, сөз қуған, тақуалық жолды қалапты. Қарабектің мұншалықты күрт өзгерісіне жағасын ұстағандар да бар. Міне, Төле бидің шақыруына жоғарыда аталған батырлар әрқайсысы айналасына бес қаруы сай, найзаларының ұштары күнге шағылысқан жиырма- отыз қаралы жауынгер топ ертіп жетсе, Қарабек сақалдары сапсиған, дау-шар десе тістері тістеріне тимей сақылдайтын кілең шалдарды әкеліпті.

	Бұларды көргенде Төле би қасындағы Өтегенге:

	– Мына туысқаныңа хабаршылар не айтқан? Төле әкесі Әлібекке ас бергелі жатыр деп естіген бе? Өңкей қуарған қу жақтарды топырлатып, бұл кімнің сауабын алмақ? – деді.

	Өтегеннің де жауабы дайын екен:

	– Бұған Ташкенттегі Жолбарыс ханнан олжа тиген бе деймін. Соңғы кезде етектен тартуды күшейтіп жіберді. Жоңғар жақтан суық хабар естілгелі оған әскер емес, елші мен сәлемшілерді қарсы қояйық деп, жағы талмай сарнап жүр. Қасындағы тістері сары қайрақтай қақбастарды сол сөзді сіздің алдыңызда да айтқызу үшін көгенге тізіп, бері жетектеген ғой.

	– Ал Қойгелдінің шырайы қандай?

	– Қойгелдінің шырайын көріп тұр емессіз бе? Бұл Қарабек емес, кешегі тақуалығын басындағы ақ тақиядай жұлып тастапты. Сөз саптасы мүлдем басқа. Қасындағы: «Сен тұр, мен атайын» дейтін жігітбасылардың мінез-құлқынан-ақ шырайы жарқырап тұр ғой, әне екі інісі Қошық пен Ақша да әрқайсысы өздерінше бір-бір төбедей.

	Дулаттың шымыр атасынан келген Қойгелді жайында би мен Өтегеннің бұлай сөйлеуінде бір мән бар еді. Қойгелді жастайынан Бұхара медресесін тамамдап, одан Мекке-Мединеге барып, қажы-қазірет атанбаққа да талап еткен. Уыздай жас, күш-қайраты мен ақыл-жігері кемерінен асатын ол ақ сәлдесі басында, кітабы қолында біржола дін жолына ауа төңкерілгендей еді. Тек соңғы екі-үш жыл көлемінде ғана ойдан-қырдан ұрандаған жаудың қаупі, елдің қорғансыз күйі сияқты ұғымдар тұщы етіне ащы таяқтай тиiп оятқандай. Міне, бүгін ұлы би аулына қарай қасына ерткен жігітбасылардың ішінде өзінің қос інісі – Қошық пен Ақша да бар.

	Тегінде осы Сәмен, Рысбек, Қойгелді ерткендер, әрі Өтеген өз тарапынан шақыртқандар жігітбасы деген атына лайық әрқайсысы өз қатарына алғашқы айғаймен-ақ бірнеше жүз қаралы жауынгерді жиып алатын кіші қолбасылар немесе жұзбасы, мыңбасы аталатындар еді. Жоғарыдағы төрт батыр ұлы би алдында талқыға салынар жайларды өз құлақтарымен естісін деген оймен оларды әдейі түгелге жуық тік көтеріп әкеліскен. Қашан да өз құлағымен естігеннің көкейге сіңімі мол ғой.

	Тек Қарабек қана бүйтіпті. Төле би ескі әдетінше осы Қарабек пен Қойгелді жөніндегі өз сезіктерін Өтеген арқылы өстіп тексерістен өткізді.

	Бәрі де алғаш келген бетте би аулынан қашқан Сабалақ пен оның көкірегіне суық қару сұғылған құл әкесінің өлігі төңірегіндегі сөздерге қатысты. Төле би Сабалақтан айрылып қалғанына өкініп, әрі оның қашқан себебі туралы кәрі түйешінің дәйектемесіне тосырқай бас шайқай берді. Басқалардан гөрі ұлы биге батылырақ сөйлейтін Қарабек:

	– Сол жыланкөз баланың кетуімен ырысыңыз шайқалып төгілгендей болдыңыз ғой, алтын Жәкем. «Түгел сөздің түбі бір, түп атасы Майқы би» дегендей сол Майқы би, Сыпыра жырау, Асан қайғы, Жиренше шешендердің сарқыты едіңіз, енді өзіңізден қалған сарқытты сол тегі жоқ тексіз, қайдағы бір қаңғыбас балаға берейін дегеннен саумысыз осы? – деп, шанышқы тілін сұққылады. Бұл өзі небәрі отыздың үстіне шықты дегенмен сақал-мұртты молдау етіп жіберіп, шапанды де тым ұзыннан киіп, алыс-жақынға көзін шүңірейте, әрі жоғарыдан қарайтын, ақсақалдық белгілерге ерте жармасқан адам еді. Майқы биден бергілерді тізіп, ұлы биге көпшік қойғанмен оған өз тарапынан ірілік танытуды ұмытпады.

	– Өзімнен қалған сарқыт сол балаға бұйырса, жаным жәннаттан жай тапқандай ғой, сен сияқты қу жаққа қолды бола ма деп, зәрем зәр түбіне кетеді.

	– Сөйтіп Төле де оған қитыға жауап берді.

	– Онда басыңыз бір нәрседен қатты шағылған екен.

	– Шағылса шағылсын. Шағылған бастан от шығар, ол еңғұрмаса қарға адым жерді жарық қылар. Ал шағылмаған бастан не шығар?

	Осы дулат батырларынан кейін Ұлы жүздің өзге Ошақты, Сіргелі, Қаңлы, Шанышқылы руларынан Ерсары, Байсары, Тауасар атты қолбасылар да жетті. Алыстағы, Іле дариясының бергі бетіндегі албан, шапырашты, ысты, сарыүйсін елдеріне де, олардағы бір-біріне ата мен немере Хангелді мен Райымбек батырларға да, Наурызбай мен Белағашқа да адамдар жіберілген. Бұл батырлардың бәрімен дерлік Төле би жақсы таныс. Тек Белағашты көрмеген. Белағаш өзі сарыүйсінге ғана емес, ысты мен суанның біраз бөлігіне ықпалды би, әрі батыр атанғанмен мына Ұлы жүз ханының ордасы Ташкентке не Қазығұрт баурайына қарай ат ізін салған емес. Ол жағын аттың жалы, түйенің қомында ұлы би көңліне алып неғылсын. Бәріне бірдей сәлем жолдады. Мойны қашық ел ғой, Хангелді, Райымбек, Наурызбай, Белағаштардың өздері келе алмас, бірақ мына таңда не ойы бар, сонысын бізге айқын ұқтыратын адамдар жіберсін делінген. Әрі хабаршыларға «Іле дариясынан әрі өтпей-ақ қойыңдар, бірақ ұзынқұлақ арқылы болса да сол арғы беттегі жалайыр елі не тірлік жасауда, соны да біле келіңдер» деген тапсырыс берілген. Іле дариясынан ары өт деп оларға қалай айтсын, тап қазіргі таңда Төле биде ондағы жалайыр, суан елдеріне қарауға бет жоқтай.

	Бірақ ол хабаршылар ұшты-күйлі жоғалды.

	Ұлы би аулына бұдан кейін де көп адамдар келді. Біразы шақырумен емес, осында әр жақтың ығай-сығайлары бас қосуда дегенді естіп, сөз аңдуға аңсары ауғандар. Ұлы би ешқайсысына «Сен неге жүрсің» деген жоқ, қайта көп құлақ, көп ауыз қатысса ой асылы оңай табылар, табылған ойды сынақтан өткізу де жеңілдер деген сыңайда. Кейбіреулер өздерінің шақырусыз келгенінен қымсынып, болымсыз дау-шарды сылтауратса, ұлы би оларды түстерінен танып, «ол өнімсіз дүниені ертеңге қалдырыңдар, мына үлкен мәслихатқа қатысыңдар» деп, қосаққа қосып қоятын.

	Би аулында көп үй тігілді, көп мал сойылды. Ақыры шақырылғандардың бас-аяғы біраз қамтылды-ау дегенде би аулының сыртындағы үлкен ашық алаңда алқа-қотан жиын басталды. Бірі жүресінен, бірі малдас құра отырып, біразы әкесінің үйіне келгендей жантая жайғасты. Төле би мен ауыл иелері есепті дулат елбасылары ортада да, қалғандары оларды қоршай жыпырласқан.

	Төле би орнынан тұрды да машықты шешендігіне басып, алмас қылыштай жарқылдаған біраз сөздерді көптің төбесінде ойнатты. Ақыры «жау сыбысы жетіп жатыр, сонау өрдегі Іле мен Қаратал өзендерінің аралығындағы Ұлы жүздің ноқта ағасы – жалайырлар тіптен мазасыздануда, қосақтап елшілерін жіберуде, бізден көмек, жауап күтуде, ал оларға не айтамыз, Ұлы жүз қолы шашыраңқы, басын қай жерде қосамыз, бас қолбасы кім болмақ, кімде қанша күш бар» деген сұрақтарды бір-бір бөрене етіп, бәрінің желкесіне артты.

	– Ташкенттегі хан иемнің ниеті қалай, ол қандай ойда екен? – деп, көп ішінен Ошақты жақтан келген біреу саңқ етті.

	– Хан ием өздеріңнен айла-амал турасында ақыл сұрайды. Сендердің сөздеріңді ұстап, өзім хан иеме қайта бармақпын! – деді Төле би.

	– Қазағымның бас қаласы, бар әулиеге біз зиярат қылатын Түркістандағы ұлы ханның пейіл-шапағатынан хабарыңыз бар ма, алтын Жәкем? – деп, Сіргелі жақтың бас адамы қадала кетті.

	Төле би үшін ең ауыр сұрақ осы еді. Қанша сыр алдырмауға тырысқанмен тістеніп, қабағынан қар жаудырғаны, ақ қылаң қаба сақалын желге желбіретпектей сілкілегені талайдың көзіне шалынды. Сонда да өзінен мол қайрат тауып, бұл сұраққа егжей-тегжейлі жауап берді. Тіпті әңгімеге аламан бәйгеде қыл құйрықтыға қара шалдырмас тұлпар мініп, Болат ханға аттанып, жолай өзі түгіл, сүйегі табылмай жоғалған сымбатты жас жігіт пен Сабалақтың астында кеткен сол тұлпар-керторының соңғы тарихын да кіріктірді.

	– Е, тоқсан ауыз сөздің тобықтай түйіні – ондағы үлкен хан мен мұндағы кіші хан бір-бірінің аузына түкіріп қойғандай екен ғой, – деп, Қаңлының сөзін ұстаған бір ақсақалды адам шалқая сөйледі.

	– Алтын Жәкем, бұл қазақта бүтін хандыққа қол жеткізген әз Тәукенің өзі сіздің сөзіңізге құлаушы еді, сонда оның баласы Болат хан әкесінен асып түскен бе, ол неге сізге қырын карайды? – деп, Шанышқылының бір кексе батыры өз тобының да бір рулы елден келгенін білдіре тіл қатты.

	Бұған әуелгі сұрақ қойған Ошақты адамы жауап берді.

	– Әй, Шанышқылының баласы, бұл Болат ханның Жәкеме емес, күллі қазаққа кырын қарағаны емес пе?

	– Қазаққа қырын қараса бұрылған жағынан не көреді екен? – деп, Шанышқылының да батыры жабыса түсті.

	– Әй, бауырым-ай, алтын мен жамбы көрер деймісің. Жай қазақтың жері кең, бөксесі қалың, содан тойғанынша жеп, жау қалмақтың өзі-ақ орта жолда тұралар, не кері қайтар деген ішкі саясаты емес пе?

	Ошақты адамының мына сөзі баршасының төбесіне суық су бүріккендей.

	Осы жиында Төледен кейінгі шоқтығы биік сол ұлы бидің өз туысқаны Қарабек сияқты. Ол арық өңіне аса жараспайтындау тым ұзын, қап-қара сақал- мұртын жиі сипалап, ұлы биге кекірейе сырт беріп отыр. Бидің кей сөзіне мырс етіп күлген болады. Төле мен Қарабекке таяу жайғасқандардың ішінде Өтеген мен Қойгелді бар еді. Жаңа Төле би: «Ұлы жүз қолын кім басқармақ?» дегенде осы екеуінің көздері бір-біріне жарқ етіп еді. Бақталастық, атты пәле ойда жоқта ұшқын шығарғандай.

	Қазақтардың өзара пікір алысуы іліп-қақпайсыз болмайды. Бұдан әріде әр тұстан шығып, көк сеңгір ауада шағылысқан кереғар, бірақ қармақты тереңге салғандай батымдысы жоқ пайымдаулар белең алды. Оларды Өтеген бөлді:

	– Менің пікірім – Ұлы жүздің барлық қолдары осы бірер, ары кетсе, екі-үш аптадан қалмай әрқайсысы өз қолбасы, өз жұбымен сонау Қаратаудың Алатаумен ұштасқан Асы деген беліне қарай қозғалсын. Ал Ұлы жүз қолының бас қолбасылығына кім сайланса, сол Асыға ерте жетіп, баршасын сонда күтсін. Қай рудың қолы қалай орналасады, ары қарай қалай жылжиды, сонда шешсін. Аттың майын аямайық, Түркістандағы ұлы ханға қозғау салатын тілді мен тістілерді, сонау шығыстағы жалайыр мен шапыраштылардан, ысты мен сарыүйсіндерден хабар білетін ертөлелерді үсті-үстіне жөнелтейік. Бірі жоғалса, екіншісін, екіншісі жоғалса, үшіншісін. Бұл болашақ бас қолбасының дұрыс шешім қабылдауына сеп.

	Өтегенге қарама-қарсы, әрі жақын отырған Қойгелдіге мұның мына сөздері бүкіл Ұлы жүз қолының бас қолбасылығына өзін ұсынғанындай естілді. Өзімен түйдей жасты неменің бұлай шырқай көтеріліп кетуімен Қойгелді ымыраласа ала ма?

	Қойгелді Өтегенге қарағанда бойы биіктеу, бітімі ірі жігіт еді. Бет сүйектері шодырайып, әрі екі жағының ішке кіріп кетуі осы жаратылысын айғақтай түседі. Жүзіндегі түк атаулы да жалаңаш таудың бір-бірінен үркіп, шашырай біткен аршасына келіңкірейді. Қара торғайдың бір қанатына да жетпейтіндей кішкентай мұрты мен онсыз да салбыраңқы иектің астына қарай ауа біткен шоқша сақалының екі ортасында аумағы қозыкөштей бар ашық кеңістік жатыр. Тіпті екі қабағының өзі де бір-біріне шалқая біткендей. Осылардың бәрін біржола шашылып түсуден сақтап, тырп еткізбей ұстап тұрған көзіндегі қаһар мен от сияқты.

	Қойгелдіні Өтегенмен тайталастыратын тағы бір жәйт осы ортада батыр атағы барлардың ішінде Бұқара медресесін ойдағыдай аяқтаған осы ғана еді. Әрі шәкірт кезінде зеректігі арқасында өзі қатарластардың үнемі ең алдына шығатын. «Қайда жүрсем де мен бірінші болуға тиіспін» деген ұғымы сонда-ақ, медресе қабырғасында-ақ қалыптасқан. Ұғымы ғана емес, жаратылысы, барша қабілет шамасы сондай бір сенімді үнемі үсті-үстіне үстемелейтін. Мысалы, Өтеген әке жағынан да, шеше жағынан да батырдың тұқымы. Әкесі Өтеғұл мен үлкен әкесі Сырымбет заманында дүркіреп аты шыққандар. Осыдан жетпіс жылдан астам уақыт бұрын сонау күншығыста тау қуысы арқылы қалмақтың батыр қонтайшысы елу мың әскермен келгенде, оған аз ғана күшпен күйрете соққы берген қазақ ханы әз Жәңгір әскерінің оң қанатын Өтегеннің үлкен әкесі Сырымбет басқарған. Өз әкесі Өтеғұл да сондай. Ал шешесі Нұрбала атақты Қордай батырдың немересі.

	Кұйма құлақ, көкірегі тұтқыр Қойгелді Өтеген жайында мынадай әңгімені де ұмытпаған. Өтегеннің кішкентай кезінде кешкілік қора маңында бір малды қасқырдың тамақтап жатқанын біреулер Нұрбалаға жеткізгенде, ол:

	«Өтегенжан, барып, ит қосып қуып жіберші», – дейді. Сонда өзгелер: «Апырау, қорқып, жас баланың жүрегі ұшпай ма?» – десе, Нұрбала: «Қорықса Қордай батырдың жиені, Өтеғұл батырдың баласы болмасын», – депті. Өтегенді қартайған шағында сүйіп, дүниеден өткен Өтеғұлды көрмегенмен бүгінде көзі тірі Нұрбаланы Қойгелді жақсы танитын. Сосын да мұның әлдекімнің қиялының жемісі емес, айна-қатесіз шындық екеніне Қойгелді керек жерде өз басын да куәлікке тартады.

	Сөйтіп, батырлық қанына да, жанына да о баста-ақ құйылған Өтегеннің бұл күнде жаныстың бүкіл қолын басқаруы тұпа-тура заңдылық қой. Ал Қойгелдіде ондай жоқ. Тіпті бұрынырақта батырлық деген ұғым санасына да сіңбеген, Бұхара медресесінде кітап ұстаған шәкірт, ақ сәлделі молда емес пе еді? Сөйте тұра, ақ сәлдені сыпырып, сауыт киіп, қару асынған екі-үш жылдың айналасында Өтегеннің бүкіл өмір бойы талпынып жеткен биігіне бір-ақ көтеріліп шықты. Өтеген бүкіл жаныс қолын басқарса, Қойгелді бүкіл шымыр қолының бас тізгінін іліп әкетті. Басқаның бәрінен қай істе де қара үзіп шыққанда мына Өтегеннен бір істе басып озбаса Қойгелді аты құрысын. Сөйтіп, Қойгелдінің Ұлы жүздің бас қолбасылығына табан астында иегі қышыды.

	Өтегеннің жаңағы ұсынысына өз тарапынан қай тұрғыда ілтипат, пікір білдіру керектігін де шала-пұла ойлап, бар күшін бір тұтам шоқша сақалды салбыраңқы иегін ары-бері қимылдатуға салғандай. Бұл ең алдымен Төле биден сезіктенді. Мынау Қазығұрттай асқақ айбынды, аспандай абыройлы ұлы би Өтегеннің жаңағы ұсынысына құлап түссе, басқалар да сол ыңғайға жығылып, мынау жаныстың батыры қара үзіп кетер, әуелде.

	Телегей теңіздей толқып отырған көптің ішінен Өтеген ұсынысына қатысты қысқа етіп, екі-үш адам өз тұжырымын да айтты. Бірақ өз ішіндегі ойда жоқта көтерілген алай-түлеймен әуре Қойгелді олардың не тұжырым екендігінен қақас қалды.

	Қойгелдіні елең еткізген жаныс Қарабектің даусы еді:

	– Әй, Өтеген! – деп құлақ жара саңқ етті. – Кешегі аруағыңнан айналайын Сырымбет батырдың бүгінгі арқалы тұқымдарының бірі өзің едің. Тек Сырымбет жүрегінің түгі бар, көпті аузына қаратқан батыр ғана емес, дариядай терең ақылдың да кенті еді. Сондай атаның қай қасиетін қаныңа сіңіре алдың?

	– Ол жағын сіздің сыныңызға салдым, ағасы, – деді Өтеген ақырын ғана.

	– Жоқ, итеріп салма, көрсоқыр емессің, өзің айт! – деп Қарабек қайта айғайлады.

	– Мен атадан қай қасиет дарыды, соны ғана иемденген адаммын ғой, – деп, Өтеген әлі де басыңқы сөйледі.

	– Міне, енді ғана жөніңе көштің. Сен батырлық дарығанмен ақылдан кенде адамсың! – деп салды.

	Жаныстың екі баласының өзара бұлайша тіл қатуына қалың көпшілік сілтідей тынды. Қарабек соны пайдаланып, орнынан түрегелді де, басын сілкілей шүңірек көздері түйіліп, зікір салған ата көгаршындай түсініксіз дыбыс шығара бастады. Мына түрінен тіпті жынданып кетті ме деп те секем алуға болар еді. Сонда да мынау жас қолбасы Қойгелді өзінің болашақ тілеулесін жаңа тапқандай ортада сырғауылдай серейген Қарабекке оқыс бір үмітпен зер салды. Әрі жүйрік ойы мәселенің басқа жағын да шолып үлгерді. Байқаса Қойгелді мен Қарабектің мүдделес, тамырлас қырлары да бар екен. Қойгелді қазір батыр атанғанмен бұрын медресе бітірген ғой, ал мынау өзінен бір мүшелден астам үлкендігі бар кексе жігіттің ондайлығы жоқ та есесіне қазіргі тақуалығы, дін жолына берілгендігі бар. Сонда Қойгелді өз өткенін Қарабектің қазіргісімен неге ұштастырмасқа. Мынау ұлы би Төленің қолтығына кірген Өтегенмен бақталастық үстінде тілі жыландай ысылдаған Қарабекті неге пайдаланбасқа? Әрі бұлардың үшеуі де бір жаныстан шыққандығы амалын тапқанға ұтымдылыққа апарар жолдың өзі ғой.

	Тек бұл Қарабектің өзі қай бетке сілтемек, ішкі жан дүниесі қай қиырды нысанаға алды, ең әуеле соны дұрыстап ұқпақ керек. Қойгелді ендігі бар назарын осыған аударды.

	Қарабек бұдан кейінгі сөзінде ертедегі кейбір қазақ-қалмақ соғыстарын еске алды. Қызыл қарын жас баланың қамын айтты. Қай соғыста да, тіпті жауды жеңген күнде де ең алдымен солардың шырқырап зардап шегетінін ескертті. Қалмақ қазаққа не үшін өш, соны қазбалады. Қазақ пен қалмақтың атадан балаға ұласып, сан ұрпақ бойына үзілмеген тайталастарының бәрі жер, жайылым дауына барып тіреледі екен. Егер сол жерден, жайылымнан тойғанынша бір асатсақ мейірі қанған жау неше жерден обыр жаратылса да тізгін тартпай қайтсін. Қомағайлық жараспайды. Өткендегі ата-бабаларымыз қомағайлық жасап, жерді көп алыпты, ал одан қазақ пен қалмақ арасы таупық тапты ма, қайта қанды шеру атадан балаға мирас болып, шұбатылып келеді емес пе? Атадан азып тумай, асып туып, қанағатқа пейіл берсек, кейінгіге бейбіт заман қалдырмаймыз ба?

	Міне, осы тақілеттес сөздермен баршаны ұйытты. Тек ең алдымен бұзылған Өтеген еді:

	– Ата-бабаларымыз қомағайлық жасап, кімнің жерін тартып алыпты? – деді.

	– Бұл жерді сенің ата-бабаң өзімен бірге алып туған жоқ. Жерді, тіпті бүкіл алпыс екі ғаламды жаратқан құдай! Бәріне сол ие! – деп, Қарабек одан сайын екіленді.

	– Ендеше, бұл жерді ата-бабамыз сол құдайдың өзінен еншілемеп пе еді? Енді сол құдайдың өзі енші етіп бөлген жерін жау қалмаққа аузымыздан жырып бермекпіз бе?

	– Әй, Өтеген! – деп, Қарабек одан сайын зілденді. – Сен азырақ тақат қыл! Тисе терекке, тимесе бұтаққа деп, тіліңді сумаңдатпа! Қара қалмақ деген сенің қайын жұртың жалайыр емес. Єне, олар да сөзге тоқтамай, ер-тоқымын баурына алып тулауда. Биыл қыс қатты болып қана жаның қалды, әйтпесе жалайырлар сені жаудан әрмен шабатын еді. Әлі де кім білсін, көктем жаңа туды ғой.

	Қарабектің бұл соңғы сөзінің мәнін жақындағылар ұққанмен, алыстан келгендер ұқпады. Жаныстың екі баласының ауыздарына аңырайысып, алғашқыда текке дал болысты. Өткен күз күндерінде осы Өтеген Қаратау мен Қырғыз Алатауынан әрідегі албан ішіне сапар шегіп, қарт Хангелді батыр мен оның өзі тұрғылас немересі Райымбектің аулында біраз күн қонақтағанда солармен жаптас бір жалайыр аулының Айғаным атты қызына көзі түсіп, оны Райымбектің көмегімен алып қашқан еді. Оған жалайыр жағы намыстанып, қол жиып, Қазығұрт баурындағы дулаттарды шаппаққа әзірленген. Ұлы жүздің екі тармағының арасындағы мұндай жанжалдың ақырынан қауіптенген ақылы сергек Райымбек дереу дулат жаққа астыртын кісі жөнелткен. Сол хабар бойынша Төле би жалайырлардың сабыр суын баспаққа көп кісіге бас етіп, осы Қарабекті жұмсаған. Қарабек тіл мен жақтың ғана құдіретіне сенбей үш қыздың құнын ала барған. Бұл сыйдан жалайыр жағы екі жарылып, бірі бітімге құлап, екіншісі әлі де «шабамызға» басып, жұлқынысқан. Ол екі ортада қатты қыс түсіп, мал мен жанды қабат ойсыратқан жұт көңілдерін бөліп әкетіп еді. Сондықтан да Қарабектің ол мәмлегерлігін ешкім жоққа шығара алмайтын. Қарабектің Өтегенге көп алдында жекіре сөйлейтіндігі түбі бір туыстығынан немесе бір мүшелден астам жасы үлкендігінен емес, сол өзінің сіңірген еңбегінің жемісін оқта-текте көлденең тартып бұлдамақ, әлі де жариялай түспек ниетінен-тұғын

	– Мен алғаш найза ұстап, жауға шапқанда сен, Өтеген, есің кірмеген қызыл шақа едің. Жауды жауға шапқан біледі, сөйте тұра сен бәрімізді сөзбен баса- көктегің келеді, – деп, Қарабек әлі де Өтегенді нығарлай, өзінің түпкі ойын бүкпесіз сипаттап жеткізді.

	Қарабектің ұсынысына ең алдымен Қойгелдінің зығырданы қайнап шыға келді. Батырлығынан сабырсыздығы басым бұл сол замандағы кейбір қазақ қолбасыларының ішін жайлаған «қалмақтың қашан шабатынын күтіп отырмайық, өзіміз істің алдын алайық» дегеннің жағында еді. Егер қандай да бір ұйтқы табылып, Ұлы жүздің, тіпті бүкіл үш жүздің қолы былтырлар жау қаупі жөнінде қауесет жоқта Жоңғарияға қарай жылжып берсе, осы Қойгелді өзіне қарасты күшпен сол шерудің ең алдынан табылар еді. Бірақ сонда да ол

	Қарабекті ашық айыптап, Өтеген жаққа жарқ беруге асықпады. Себебі Қарабектің Өтегенді ұлы бидің, қала берді ойдан, қырдан жиылған қалың көптің алдында тұқыртуынан өзі үшін біраз ұпай жиналғандай көрді.

	Төле би де Қарабек ұсынысын не ақтап, не қаралауға әзір еместей. Бұл бар ақыл, зердесін көптің сөзін тыңдауға арнады. Жиынның алғашқы күні осылай өтті. Екінші күн де солай. Үшінші күнгі мәслихат енді қызуға бет алғанда теріскей жақтан хабаршылар жетті. Олар шығыста қалмақтардың сұрапыл шабуылы басталғанын айтты. Және де бұл шабуыл әдеттегідей емес, қазақтардың төбесінен доп атып, найзағай түсіріп, ата-бабамыз көрмеген тажал қуатын пайдаланып басталғанын жариялады.

	Қалайда бұлар сонау Іле мен Қаратал өзендерінің аралығында, шеткеріде, өзінше бір қамауда жатқандай жалайыр, суан, олардан да әріректегі, теріскейдегі Орта жүздің кейбір рулары сияқты емес, Бұхара, Хиуа, Самарқанд, Ташкент сияқты тоғыз жолдың торабындағы, анау-мынау оқ-дәрі, жарылыс заттарын жасауда өздерінің де там-тұм тәжірибесі бар, әрі келімді-кетімді керуеншілері мен оқымысты жиһанкездері үзілмейтін үлгілі қалаларға іргелес қоныстанған ел ғой. «Төбеден доп атып, найзағай түсірген тажал қару» деген атаудың мәнін мына жиындағылар оңай ұқты. Тек ол қару-зеңбірек жоңғар қонтайшысының қолына қалай түсті, соған ғана бірден ой жеткізе алмады. Тіпті оған ой жеткізем деп әуреленуге де уақыт жоқ еді.

	Нендей шешім, нендей әрекет керек деп аласұрысқанда әлгі Қарабек қайта көтерілді:

	– «Ағайын, таспен атқанды аспен ат» деген атамыздан қалған жоралы сөз бар! Қарсы ат тепектетіп, найза шошаңдатып, ушықтырмайық. Мынау ақиық алтын Жәкем сөз бастап, сол жаудың алдынан өзі шықсын! Мәмлеге келтірейік! Мұны естігенде Қойгелді тарс жарыла жаздады. Атып тұрып, ұзын сақалды, ұзын шапанды, қуыс қурай сияқты немені екі бүктеп астына салмаққа оңтайланып та еді, құзар шыңнан шаңқылдаған қырандай Төленің өз даусын естіп тоқтады. Қойгелдінің басына қан шапқаны соншалық, ұлы би алғашқыда не айтты, оны ұстап та алмады. Тек соңғы жағында:

	– Жоғалтыңдар көзін мына неменің! Көрмегенім осы Қарабек болсын! – деп қатты ақырғаны Қойгелдінің миын жара жетті. Сөйтсе ұлы бидің шамырқануының қасында Қойгелдінікі шөже торғайдың мазасыздығындай ғана екен. Ұлы бидің мұншама қаһар шашқанын Қойгелді бұрын-соңды көрмегендей. Енді бір сәтте Төле би маңында күзетші, атқосшы қызметін атқаратын екі-үш қарулы жігіт Қарабекті тұрған орнынан тік көтергендей етіп, көп ішінен әкетіп бара жатты.

	Ақ қылаң сақалды, мол денелі Төле би орнынан тұрған жоқ, сонда да иегін көтере сөйлегенде бір шеті мен о шетіне таяқ лақтырсаң жетпейтін мол көпшіліктің бәріне бет-әлпеті толық көрінетін еді. Қатты қызынғаны, сонау бүгінде көзі жоқ әз Тәуке ханның ордасында, өз тұрғыластары – Орта жүз саңлағы Қаздауысты Қазыбек би, Кіші жүз саңлағы Әйтеке би, қырғыздың Қоқым, Қара Шырын билері, қарақалпақтың Сасық биі, басқа да қызыл тілмен тау қопарып, тас уатқан майталмандардың алдында бір замандарда көсіле біраз сөйлегеніндей жағдайдың жоқтығы, уақыт тарлығы, сұрапыл жау шабуылының дүрсілі жеткендігі – бәрі қосылып, ұлы биді алқымнан алып, тұншықтырып әкеткендей. Әншейіндегі нұрлы жүзіне қара бояу шашылып, түсін өзгерткендей қылғына басын бұлғақтатқан түрі биі мен батыры, басшысы мен қосшысы аралас алқара топқа мына хабаршылар жеткізген әпселең қаупін жүз мәрте, мың мәрте ұлғайтып жібергендей. Кейбір топсасы босаңдардың көзіне жас іркіліп, ұлы биге қарап жаутаңдады. Ал жаужүректері де сол ұлы биден көз аудармай, тарамыс қолдары жандарындағы бес қарудың бірі – қылыш па, қанжар ма, не найза ма, қайсысының сабынан ұстаса да сол ағаш, темірлермен бірге жаратылғандай саусақтары біржола жабысып, балтамен шапсаң ажырамас халге жеткендей.

	Жоқ, жоқ, Төле би суырылып, ұзаққа шаппақ емес, жау қаупін, хабаршылардан өз ұққанын қара тастан от шығарғандай етіп, қысқа-қысқа мәлімдеді де, басқа мақамға көшті.

	Сірә да Төле би ақын емес, ондай даруы бар деп ешкім де айтпайтын. Сонда да аузындағысы сөзден отқа айналғанда өзінен-өзі ұйқасты, ырғақты өлең жолдарына ұласатын. Сосын да естігеннің көкірегінде алтын құймасындай бұзылмай сақталатын. Кейінгі ұрпақтардың бірінен екіншісіне мирасқа қалған мынау шумақтар тап осы арада туды:

	Жұртым, көсіле шабар жерің бар,

	Қол бастарлық ерің бар.

	Атадан қалған жолың бар,

	Тек отырып құл болсаң,

	Атадан туды деп кім айтар?!

	Салбырап мұқалмаңдар!

	Ер басына күн туса,

	Етігімен су кешер.

	Ат басына күн туса,

	Ауыздықпен су ішер.

	Қайрат қылсаң қасқайып,

	Қиындық іс әлі-ақ өтер!



	– Сөзіңе құлмыз, алтын Жәкем! – деп, Өтеген батыр орнынан түрегеле кетіп айғайлады.

	– Сөзіңе құлмыз, алтын Жәкем! – деп, Қойгелді де Өтегеннің сөзі мен ісін тұпа-тура қайталады.

	– Сөзіңе құлмыз!

	– Сөзіңе құлмыз!

	– Баста, ақиық алтын Жәкем!

	– Жабы емеспіз, тұлпармыз, құладын емес, сұңқармыз! – Өтеген мен Қойгелдіден соң Дулаттың тағы екі атасы – сиқым мен ботбайдан келген қолбасылар Рысбек, Сәмендер де солай дауыстады. Ал Ұлы жүздің өзге рулары – Ошақты, Сіргелі, Ойық, Қаңлы, Шанышқылы адамдары ол сөзді одан әрмен жаңғырықтырып әкетті. Ұлы жүз ғана емес, үш жүзге бірдей сөзі жеткен Төле би «жауға қарсы қасқайып қайрат қылуға» шақырғанда олардың қолды ішке бүгіп қалуы мүмкін емес еді.

	Ал әлгі Төле о баста байқаған, Қарабек қасына ерген тістері сары қайрақтай кәртамыс қу жақтардың ғана ешқайсысы ұлы бидің бұл ұранына қосылмады. Ауыздарына су толтырғандай шөккен орындарында тіл қатпай, міз бақпай шегенделді. Тіпті жаңа Қарабектің соңынан бірге кетуге де жүректері дауалаған жоқ еді. Иә, «ел шетіне жау келсе, батырлар мен биге күш» деп, ілгеріректе осы Төленің өзі айтқандай мұндайлардың алмағайып күнде аузын бағып, бәрін соларға беріп, қалыс қалатыны, тек аласапыран басылғанда ғана оның жемісін теруге, абырой бөлісуге қатынасатыны пешенеден белгілі ғой.

	Төле бидің ұйтқы жасауымен әркім әр тұстан бірінші кезектегі жедел әрекет жөнінде ұсыныстар айтты. Бәрінен де Қойгелдінікі көңілге қонымды еді.

	– Барлық қолбасылар тап қазір ел-елдеріне тез қайтсын. Сосынғы жерде мен мына Өтеген туысқанымның сөзін қуаттаймын. Баршасы өздеріне қарасты қолмен Қаратау мен Алатаудың ара жігіндей Асы беліне қарай жылжысын. Тек Өтеген айтқандай Ұлы жүздің барлық қолы бір орынға шоғырланбасын. Бұл өте қауіпті, алтын Жәкем. Мына хабаршылар айтты емес пе, атаңа нәлет ит қалмақ төбеден жай түсіріп келеді деп. Ондайда бір орынға шоғырланған қолдың құмырсқаның илеуіндей бірден жанып кетпеуіне кім кепіл? Асы беліне қарай жылжығанда Ұлы жүз қолдары бір-бірінен аулағырақ, біріне келген керге екіншісі ұшырамайтындай, тек керек кезде ғана бір-біріне қол ұшын беретіндей жағдайда жылжысын. Өтеген дұрыс айтады, аттың майын аямайық, әр рудың қолбасылары баршындар арқылы бір-бірінен үздіксіз құлақтанып отырсын. Ал Ұлы жүздің бүкіл қолына бас қолбасы тағайындалған адам үшін ол тіптен керек. Ол Ұлы жүздің бүкіл қолын бір адамның алпыс екі тамырындай бір ырғақпен соқтыра алса, нұр үстіне нұр-ау.

	Қойгелдінің соңғы сөздерінде әлде бір уыт бардай Төленің көкірек қуысын ауырта жетті. «Бас қолбасы барлық қолды адамның алпыс екі тамырының соғысындай бір тәртіппен қозғалысқа келтіре алса, әттең» деген арманын айтты ғой. Қойгелдінің бұл арманы Төле бидің өз басына зіл болып түсті. Әр адамның көкейіндегісін жазбай тануға қабілеті күшті Төле Қойгелдінің сол Ұлы жүздің бүкіл жасағына бас қолбасылыққа өз дәмесін де сездіргенін байқады. Бас-көз жоқ, оған құлай кету де дұрыс емес.

	Төле ақыры Өтеген мен Қойгелді ұсыныстары негізінде ортақ шешім шығарды. Қолбасылар осы отырған бетте дереу ел-елдеріне қайтатын болды. Бір-бірінен хабар алыса отырып, өздеріне қарасты күшпен екі таудың түйісер тұсындағы Асы беліне қарай жылжымақшы. Қойгелдінің екі інісі – Қошық пен Ақша қасында еді. Солардың бірі арқылы Төле биге сұрақ қойғызды:

	– Ал Ұлы жүздің бүкіл қолына бас қолбасылыққа кім тағайындалмақшы?

	– Ұлы жүздің барлық қолдарына ортақ басшылықты Ташкенттегі Жолбарыс ханның өзі жүргізеді, – деді Төле.

	Бұдан Қойгелді өзінше ой түйді. Демек, Ұлы жүздің бүкіл қолына бас иелікті ұлы би өзі ұстамақшы. Себебі Ташкентте мамық төсекте жантайып, таңертеңгілік айдынды су бетінде ханымымен бірге қайықпен серуендегеннен басқа көп өнері жоқ Жолбарыс ханның ондайлық қалың күшті еркіне бағындырып, ұшпаққа жеткізуге икемсіздігі баршаға аян еді. Мұның өзі Қойгелдінің ой бағдарын мүлдем басқа жаққа жұлқа тартты. Бұрын ол өз бақталасын өзі тұрғылыс Өтеген арқылы таныса, енді оның бәрі қате шығып, одан да зор, ауқымы онан да кең өзге бір тұлға дүр сілкіндіре оятқандай. Және де ол Қойгелді қалпақпен ұрып алатындай көрген Өтеген сипатты жас емес, өзінен қырық жастай жас айырмашылығы бар, тіпті әкесінен де үлкен ұлы би Төленің өзі еді.

	Міне, аттың жалы, түйенің қомы дейтін осындай нағыз қысылтаяң шақта да серіппелі темірдей ымырасыз жаратылған Қойгелді өз жолында кесе-көлденең тұрған бақталас ретінде сол Төле биді таныды.

	* * *

	Бұдан кейінгі оқиғалар ұлы би кеңесіне қатысушылардың ойлағанынан да тез дамыды. Ең абыройлысы сол – мұндағы қолбасылар алыс-жақыны бар өз елдеріне жетіп үлгерді. Әсіресе, Қаратаудың арғы теріскей бетінде, Шу, Талас өзендерінің бойындағы көшпенділерден келген қолбасылар бір-бір ысқырықпен өз қолдарын атқа қондырып, қатын-баланы, кемпір-шалды, жеңіл-желпі дүние- мүлікті аяқты малға уақтылы өңгеріп әкетуі оларды үлкен қиямет-қайымнан сақтады.

	Шығыс беттен дүркірей қашқан босқын елдің екпіні орасан еді. Үйінен өрт шыққан адамның көздері жаман болады дейтін сөз бұрыннан бар. Ал, атамекені – кір жуып, кіндік кескен туған жері қап-қара өртеңге айналып, содан бас сауғалаған елдің көздерін тіптен атап сұрама. Онда қорқыныш, үрей сияқты танымал сезім белгілерінен жұрнақ та жоқ, оның орнын адам бір қарағанда бағалап білмес лайсаң, шалшық түстес, алланың пендесі үшін мүлдем қисынсыз басқа бояулар басқан. Тіпті олар бұл дүниелік емес, о дүниелік жандар, тек жер астында бір үркіншілік заман туып, жер бетіне топырлап шыға келген сияқты.

	Бұл босқын елдің алды өздерін өкшелеген жаудан көп ұзап кетіп еді. Сонысымен алдағы елге қозғау салуға жарады. Сонау шығыста Жоңғар Алатауының аппақ қалайыдай боп аққан суларын ана емшегіндей емген жалайыр, суан, ысты, шапырашты елдерінен шыққан кейбір аяғының желі барлар өз тумаларынан қара үзіп, Шу, Талас өзендерінің жағалауларындағы Хантау, Желтау, Жамбыл, Кіндіктас биіктерінің ықтасындары мен қуыс- қолтықтарындағы қыстауларынан шығып үлгермеген Сіргелі, Шанышқылы, Ошақты, әрі Орта жүздің осылармен жаптас кейбір ұсақ бөліктерін дүрк оятып, өздерімен ілестіріп әкетті.

	Бұл елдердегі қолбасылардың бәрі бірдей өз күштерін ұлы би кеңесінде келісілгендей бірден Қаратау мен Қырғыз Алатауының ара жігіндегі Асы беліне қарай әкете алмады. Сол босқын елдің арнасына түсіп, суға аққан жаңқадай бірге кете барды. Тек кейбіреулері ғана Асыға жетіп үлгерді.

	Бұл Ұлы жүз қарулы күштерінің қозғалысы жөнінде босқын елді өкшелеген Жоңғарияның от қарулы әскерлерінің басшылары аса хабарсыз емес. Тіпті басқаны қойып, қасиетті Қазығұрт баурайындағы ұлы би Төленің аулында өткен келелі кеңесте де құлақтары салбырап, солардың тыңшылары отырған. Сосын да қара қалмақтар от қаруды орынды-орынсыз дүрсілдете бермей ақылмен, айламен де қимылдады. Сосын да от қару-зеңбіректің өңешінен ұшқан бес-алты доп, қазақтардың мың қаралы қолының ойда жоқта төбесінен түсіп, жүрегін шайлықтыруға жарады.

	Мұндағы есте қалған үлкен соғыстардың бірі Қаратаудың бергі ойысында қалмақ әскерлері Өтеген Өтеғұлұлының қолымен қақтығысқанда болды. Алғашқыда зеңбірек атқылаған доптардан торғайдай бытырай ұшқан Өтеген жасағы қалың таудың қырқа-қырқасын сағалай қашқанмен артынан қайта үйірін табысты. Өтеген өзіне бағынышты кіші қолбасылар арқылы баршасын сабырға шақырды. Әсіресе, Тұрсынбай, Құттыбай, Шінет, Тауасар есімді батырлар арқылы қалың қолға ес жиғызып, қайта топтастырды. Әнеукүні ұлы би кеңесінде шымыр қолбасысы Қойгелді ұсынғандай бұлар да әр кіші қолбасының ту реңіне қарай жіктеліп, шашырай қайта қарсы қозғалды. Атан түйелерге зеңбіректерін артқан, әрі мынау таулы жерде жүрістері сәл ауырлаған қалмақ әскерлерінің басшылары бұған дейінгі жеңістерден басы айналып, қаны қызса керек, бірауық от қару-зеңбіректің үнін өшіріп, қолма-қол шайқасқа да тіленді. Жаныс қолының басшысы Өтегеннің де құдайдан сұрағаны осы еді. Алғашқы қолма-қол шайқас алдында қазақтар қалмақтарды жекпе-жекке шақырды. Қалмақ жағынан Сабан Тайшық деген дүлей шықты. Онымен жекпе- жекке Өтегеннің өзі барды. Сабан Тайшық ат үстінен аузынан қан кетіп құлады. Одан кейінгі қоян-қолтық айқаста да қазақтар жағы басымдық көрсетіп, жауды қалың таудың қуысына қарай тықсырып еді. Тек ертеңіне қайта басталар соғыс қарсаңында қалмақтар зеңбіректерді өз құдайының қаһарындай етіп қайта оятты. Өтеген батырдың әскерлері әлі де әрбір кіші қолбасының ту реңіне қарай жіктеле бөлініп, кейін лықсыды. Аса ауыр шығынға ұшырамады.

	Бұдан әріде қалмақтар бірден түстікке тартып, Шымкент, Сайрам, Ташкент шаһарларына қарай асықты. Өтеген батырға қарасты күштердің олармен қақтығысы жөніндегі хабарлардан сабақ алған Қойгелді, Сәмен, Рысбектер, тағы басқалар бірден бетпе-бет бармай, өз жасақтарын от қарудың жасын отынан сақтап, алыстан торуылдап, көбіне тиіп-қашпа соғыс жағдайында жүрді. Қаратаудың, Қырғыз Алатауының осы түстік бетіндегі Ұлы жүз қолбасыларының тап осы кезендегі ең үлкен жетістігі сол – өз әскерлері мен елі-жұртын, малын аждаһаның аузынан дер уағында әкетіп отырды. Қалмақтың ең ауыр күштері Ташкент бағытына шүйліккен еді. Осы шаһармен іргелес Сарыағаш маңайын қыстаған шымырлардың қолбасысы Қойгелдінің, әсіресе, үлкен тапқырлық көрсетуіне тура келді.

	Бірақ елдің аты ел. Жоңғарлықтардың жолы үнемі жылан жалағандай еді деуге де келмейді. Шапқыншылар сонда да қамсыз қалған талай қазақ ауылдарының үстінен өтті. Суға барған келіншектің бесікке бөлеп кеткен баласын жау жүріп өткесін ғана тауып алғаны, болат тұяқты жануарларды жүздеп, мыңдап айдаған жылқышылардың қас қағымда жаяу қалғаны, соқталдай жігіттердің кемпір-шалды жан алқымда жауға тастап бас сауғалағаны сияқты күліп айтуға да, кҮңiренiп айтуға да боларлық оқиғалар мұнда да қайталанды. Ақырында қалмақтар қазақтың екінші астанасы Ташкент қаласына жақындады.

	Ташкенттің теріскей жағында он бес шақырымдай жерде айналасын пісте ағашы көмкерген мол ауқымды үлкен төбе бар. «На вершине его стояли буддийские язычники, прежде чем войти в богатый мусульманский город, расстилавшийся у их ног» деп жазды тарихшылар. Кейін бұл төбе «Қалмақшыққан» деп аталды.

	Қазақтардың басына осындай сұрапыл заман туғанда да олардың халін күлкі ұшына іліктіретін жандар табылды. Олардың бірі әлгі ұлы би кеңесінен қуылған, сол Төле бимен туыстас Қарабек еді. Бұл айналасындағы елмен бірге жау екпінінен тайқып үлгерген еді, сонысын құдайдың өзіне жіберген рахымындай көріп:

	– Суқан алла, су жағала! – деп мысқылдады. Сырдария, Шыршық өзендеріне қарай қашқан, тіпті кейбірі одан өтіп те үлгерген елдің халін осылай түйрелеп, мазақ етті. Себебі бұл қайғылы күннің аласапыраны осы Қарабектің пайғамбарлығын, даналығын дәлелдегендей.





СЕГІЗІНШІ ТАРАУ


	Орыс елшілері жатқан тау үстінде ертеңіне де аспан ашық еді.

	1722–1723 жылдары Жоңғария қонтайшысының өз байтақысы үшін таңдап алғаны Тянь-Шанның үлкен бір сілемі Кетпен жотасы. Қарқара, Кеген, тағы біраз үлкенді-кішілі өзендердің басын құрап, Шарын атанып Ілеге құятын тұстан сәл жоғарырақ басталатын Кетпен жотасы оңтүстік-батыстан шығысқа карай үш жүз шақырымға созылатын табиғаттың әсем бір бөлшегі еді. Тянь- Шанның, яғни қытайша Аспанмен тілдескен деген мағына беретін атауы бар таудың және одан теріскейдегі Жоңғар Алатауының қай пұшпағынан емінем десе де еркі өзінде қалмақ-ойрат қонтайшысының осы жылдары тап осы Кетпен жотасын қалауында үлкен гәп бар. Тумысынан сақ, небір зілзала жағдайында да бас қорғауға әккі қонтайшы мен оның ең етбауыр жақындары, зайсандары мынадай үлкен науқан қарсаңында бұл маңның көп артықшылықтарын ескерген. Ең бастысы Кетпен жотасының теріскей табанында бұлықсып, Іле дариясының арнасы көл-көсір болып сайрап жатыр. Қалмақтар кеме дегенді көп естігенмен көрмеген. Есесіне, соңғы жылдарғы мол олжа – тұтқындардың күш-көмегімен қайық жасауға єбден дәніккен. Анау-мынау күнде Іле дариясы аяқ аттам жердегі дап-дайын су жолы емес пе? Қашсаң құтыласың, қусаң жетесің. Ал құдай оған барар жолды кессе, Кетпен жотасының түстік ылдиы да аунай кетуге ыңғайлы-ақ. Тянь-Шанның өзге сілемдерімен жалғастыратын бұлың-бұлыңдары санап тауысқысыз. Қазақтар Шалкөде деп, аузының суы құрып атайтын атақты кең қоныс та сонда.

	Оның үстіне Кетпен жота атанғанмен де нағыз таудың өзі еді. Төбесі ұлан- асыр кең, көшіп-қонуға өте қолайлы. Көздің жауын аларлық кескін-келбеті қандай. Міне, бүгін де жарқыраған күн көзі осы таудың көк-жасыл түсін тіптен құлпыртқан. Бірақ мұны тамашалап жатар орыс елшілігінің мүшелерінде көңіл- күй бар ма? Қол созымдай ғана жерде бой көтерген ақбас шыңдар мен қалың қарағайлы ормандар орыс адамдарына алғашында соншама таңсық көрінсе, бұл күндері ол сезімнің бірде-біреуі жоқ. Қайта өлім алдында бұлардың қазалы күйін табалаған, әлем-жәлем киінген жын-перілердің сұлу биіне ұқсас қасақана бір сиқырлы көрініс жасап тұрғандай. Тіпті мынау зеңгір көктің өзі бәрінің иықтарына қара жердің салмағынан ауыр зіл салғандай еңсе көтертер емес.

	Бүгінгі таңғы астан кейінгі Гуськовтың бар шаруасы Митрий Пахомычтың ізін аңду еді. Сөйтіп жүріп Митрий Пахомыч пен капитанның арасындағы мынадай әңгімеге куә да болды.

	Митрий Пахомыч:

	– Ұрға қозғалмай тұрып, түйе жалдау мәселесін шешу керек шығар. Капитан:

	– Солай ғой, бірақ қонтайшы адамдарының көшке дайындалған сыңайы байқалмайды. Мана таңертеңгілік Ұрға жақтан отыз қаралы адам шықты да, анау қарағайлы жотаның бергі тұсында екі айрылды, сосын бір тобы тура батысқа, екіншісі теріскейге тартты. Екі айрылғанда былай қайсымыз қайда барамыз дегендей ошарылып бөгелектеген жоқ, әрқайсысы өз жөнін алдын-ала кесіп-пішкендей-ақ жүрістері ширақ, ақай-тоқайсыз сол қалың қарағайға батты да жоғалды. Әлгі екі құсбегіміз бар ғой, олар да көріпті.

	Митрий Пахомыч:

	– Көрсе көрер, Павел Зыков пен Степан Редриковтың қастарында қатындары бола тұра олардың да таңғы ұйқысы жоқ.

	Капитан:

	– Мал мен жан оянғанша осы маңнан құс аулайық деп жүріп, олар тіпті бетпе-бет ұшыраса жаздапты. Жөнді қарулары жоқ, ықшам киінген өңкей жас жігіттер дейді. Сірә, бір шұғыл тапсырмамен аттандырылған топ екені күмәнсіз.

	Митрий Пахомыч:

	– Мүмкін осы түнде қонтайшының әйелі бізге көп жасауды өсиет етіп, қуыршақ құдайына біржола бет түзеген шығар. Сіз бен құсбегілер көрген топ сол қаралы хабарды таратушылар, бәлкім?

	Капитан сәл ойланып қалды. Бұл жолы жай ойлану емес, әлденеден жүзі сынып түскендей. Сезім адамдарына тән мінезбен ойындағысын ірікпейтін Митрий Пахомычтың жаңағы екі құсбегі жөнінде «қастарында қатындары бола тұра таңғы ұйқылары жоқ» деуі осы капитанның өз бақшасына да тас лақтырғандай әсер етті ме? Сірә, капитанның өз басы да өзінің ертеңгі күніне аса сенбейтін, бұл соңғы кезде Жоңғария қонтайшысымен жазбаша келісім әкетуден мүлдем күдер үзген де еді, бұл үшін ендігі жалғыз мұрат – мынау үлкен орыс экспедициясын аман-есен еліне алып қайту. Енді ол мұраттың да қарасы бірде көрінсе, бірде көрінбейді. Ал туы жығылғалы тұрған әрбір басшы өз қоластындағы адамның болмашы қиыс сөзінің өзін көңліне ауыр алатыны бар. Капитан тілге әрең келді:

	– Әбден-ақ мүмкін, бұлардың салт-дәстүрінің біз бойламаған ұңғыл- шұңғылы әлі толып жатыр ғой. Түпсіз мұхиттың тұңғиығын шарлағаннан да қиын-ау, шамасы.

	Митрий Пахомыч:

	– Бір сылтау тауып, Ұрға жаққа барып қайтқанның зияны жоқ шығар. Ресми хабарлармен алданбай, ең абзалы өзіміздің де саққұлақ жүргеніміз ғой.

	Капитан:

	– Мен кеше ғана солардан қайттым. Күн құрғатпай қатынағаныңды олар қалай бағалайды? Біздің сылтауымызды олар өзінше пайдаланып, басқа бір сылтаудың шетін шығарып әкетсе қайтесің?

	Митрий Пахомыч:

	– Жақсы, онда сіз қозғалмаңыз, мен кішкентай көрнексіз адаммын ғой, маған рұқсат етіңіз, мен бір амалын табайын.

	Капитан келіскен рай білдірді.

	Жоңғария қонтайшысының ордасына нені тілге тиек етіп бару керек, оны Митрий Пахомыч көп ойланбай тапты. Жаңа аталған екі құсбегінің бірі – Павел Зыковтың әйелінің қолындағы алтын сақинасын әнеукүні жәрмеңке күндері қалмақтардың бірі алдап әкетіпті. Ол жаққа бір мәрте ат ізін салып қайтуға Митрий Пахомыч сияқты кішкентай адамға соның дауы да жеткілікті. Митрий Пахомыч сол Павел Зыковтың өзін де ертіп алмаққа ұйғарды.

	– Ия, капитан, – деді Митрий Пахомыч. – Анау артиллерист-ефрейтор Матвей Старков та жүрсін. Кеше сегіз ай жатып қалмақтың сегіз адамын көрмедім деп, шағымданды ғой. Обал-ақ, әрине. Табаны қайтып тимес қиырға апарып, екі көзін таңып тастағандай халде ұстаппыз. Ондайлар тағы бар ма, ойлағанымыз лазым. Адам шіркіннің тілін тауып бақпасаң, ол да қиын дүние ғой.

	Әрі қасындағы Гуськовқа да жүр деді. Сөйтсе әлденеден жүзі отша жана бастаған Гуськовтың түнімен іші бұзылып шығыпты. «Бұл аурумен Ұрға жаққа барып, абырой төгіп қайтейін» деп ол бас тартты. Құпия әрекетке бел буған адамға істің орайы ойда жоқта табылса өз-өзінен қуыстанып, сыр алдыратыны бар. Бірақ өз ойларымен әлек капитан мен оның бас хатшысы – Митрий Пахомыч бұл сұңғыланың бет әлпетіндегі оқыс құбылысты назарға іліктіріп үлгермеді.

	Кеше капитан Жоңғария қонтайшысының ордасынан қайтқасын тілдей қағазға жазу түсіріп, оны жұрт көзінше Митрий Пахомычқа бергені бар емес пе? Міне, сыр сақтауға келгенде қара тастан берік Митрий Пахомычтың сол қағазды оқығанда түсінің бұзылып кетуінен Гуськовтың көкірегінде туған күдік сезімі осы бір тәулікке жетпейтін уақыттың ішінде оның жан жарасына айналды. Шындығында түнде Гуськовтың іші ауырған жоқ, осы жан жарасының азабын шекті. Капитан мен Митрий Пахомычтың түр- кескіндерінен, берекесіз қимыл-қозғалыстарынан өз бастарына төнген тажал бейнесін бұл айна-қатесіз анық көргендей. Мынау таудың жақпар тасындай берік капитан мен Митрий Пахомыч қолдан келер амал жоқтықтан соның бәрін мұқият жасырып жүргенге ұқсайды. Гуськов қайткен күнде де сол перденің бетін ашпаққа ниет етті. Ал оны қалай ашпақ? Түнімен дөңбекшіп, бас қатырғандағы тапқан айласы Митрий

	Пахомычтың күнделікті жазбаларын оңашада қолға түсіріп, оқып шығу еді. Оның арасынан капитанның кешегі тілдей қағазы да табылады, әрине.

	Бүгін таңертеңгілік Митрий Пахомычтың ізін аңдып шығуы да содан. Ия, Гуськов шынында қатты күдіктенді. Бір кездегі мародерлік әрекеті үшін патша бригантиндерінен алып қашқан сұрапыл үрей мұны қайта іздеп тапқандай. Апырау, капитан басын өлімге тіксе, ол ұлы патша алдындағы абырой үшін, ал мұныкі не жорық? «Қайран, Гуськов-ай, шведтерге қарсы соғыстан, соншама қуғын-сүргіннен аман қалып едің, енді келіп, сонау жоңғардың сілікпе жендеттерінің қолынан қаза таптың-ау», – деп, мұның мәйітінің басында Петр патша ағзам сөз сөйлеп тұрар деп пе ең?

	Қой, ең абзалы уақыт ұтқызбай бас амандығын ойлау. Жоңғар қонтайшысынан бізге төніп тұрған қауіп бар ма, жоқ па, капитан мен Митрий Пахомыч екеулеп түсіріп жүрген жазбалардан бұл жағын қайтсем де анықтаймын деп ойлады ол. Себебі бұл жазбалардың патша үшін, осы экспедицияның бас дем берушісі, қамқоршысы канцлер, граф Гаврило Иванович Головкин үшін екенін бұл олардың, басқалардың аузынан талай естіген. Капитан бізді алдаса да, Петр патшаның бас адамы канцлерді алдай алмайды. Қайта жоңғар қонтайшысының түн түнегіндей қуыс-қолтығына сәуле жүгіртуге бар қабілетін жұмсамай ма?

	Егер ол жазбалардан жоңғар қонтайшысы тарапынан қауіп бары білінсе, бұл бәрін тастайды да, бас сауғалаудың жолын қарастырады. Ақыры Іле өзеніне қарай көшеді екенбіз, соның жағасында үш-төрт бөрененің басын біріктіріп, тас қып байлап бір адамға жетерлік сал жасап, түнделетіп сумен жүріп берсе, ағынның өзі-ақ абжыланның аузынан алып шықпай ма? Іленің төменгі жағы қалың қамысқа, теңізге апарады дейді. Ондай жерде Гуськов адасып көрмеп пе? Ол жерде де өлмеген құлға құдайдың өзі бір талшыбығын ұстатар. Бұл солай шешкен. Енді келіп осы таңертеңгілікте Митрий Пахомычтың Ұрғаға қарай жүретіні анықталғанда бұл қалай қуанбасын. Мұның ойынша қазіргі ең дұрысы уақыт ұтқызбау. Жүзінен сыр беріп ала жаздағаны да содан.

	Иван Унковский бастаған орыс экспедициясына қалмақтар он үш киіз үй бөлген. Оларды орыстар белгіленген жерге өз қалауларынша тігіп орналастырған. Бұлар солай өздерінше бір шоғыр ауыл. Ал Жоңғария қонтайшысы Сыбан Рабтанның ордасы, орысша айтқанда ұрғасы бір жарым верста жерде. Орыстар, әдетте, олай қарай бет алса асықпай, аттардың ең бір жайбарақат жүрісімен барады. Керекті адамдарымен жолығысу үстінде де асығыс-үсігістікке жол бермейді. Олар дәмге шақырса айдында жүзген аққу- қаздай мамырлап, тағы да байсалдылықтан танбайды. Сонымен қойшы, олар қайта оралып мұнда жеткенше күннің жартысы өтеді. Бұл уақыт Гуськовтың Митрий Пахомыч жазбаларына үңгіп шығуға құдай қаласа толық жарайды.

	Митрий Пахомыч пен Гуськов бір киіз үйдің ішінде. Митрий Пахомыч ұрғаға қарай дәл жүрер қарсаңда Гуськовтың тағы да іші ауырып күйреп қалды. Митрий Пахомыч кетіп, үйдің іші-сырты адам аяғынан арылған мезетте бұл ширақ көтеріліп, ағаш сандықтың қақпағын еппен ашты да, түбі кендір жіппен тігілген үлкен кітап іспеттес екі-үш бума қағазды суырып алды. Митрий Пахомыч күнделікті жазған қағаздарын сол бумаларға қосып, тігіп отырғанын бұл талай көрген.

	Әрине, ол құшаққа әрең сыятын үлкен бума қағаздарды үйде отырып оқи алмайды. Әлі де кіретін-шығатын адамдар табылуы ықтимал. Іші ауырған адам не істейді, дәміл-дәміл сыртқа шығып, ен аулақтан пана іздейді ғой. Бұл да сөйтті. Киіз үйлер жыпырлаған тұстан аулағыраққа табанын жалтыратты, көкпеңбек тау үстінің оңтүстік жақ құлама тұсынан тіміскілеп жүріп, қорымға ұқсас бір үйме тастарды тапты. Оның жықпыл-жықпылы Гуськовтың сылтауына, бой жасыруына әбден жарамды екен. Міне, осы тасаны ол өзінің уақытша мекені етті.

	Бума қағаздың берекесін алмай абайлап ашып, сабыр сақтап, ең алғашқы жолдарынан бастап назарына іліктірді. Сол шақта әлдекім мұның төбесінен суық су құйғандай тұлабойы дүр сілкінді. Мұның жазу деп іздегені жазу емес, қай- қайдағы сандардың тізбегі болып шықты. Ал ендеше... Кәдімгі бір мен елудің арасындағы сандарды ешқандай ретсіз, жүйесіз құжыната беріпті. Апырау, мынау ненің хикметі? Осы сұрақ басын қоса дың еткізгенмен, бұл қайрат тауып, оған көп қарайламады, мұның қалай да уақыт үнемдеуі керек қой. Бірінші бума бастан-аяқ солай болғасын, екіншісіне тарпа бассалды. Құдай қарғағанда ол да солай. Тездетіп үшіншісін ашты. Соның ғана жөні бөлек екен. Ол кәдімгі Гуськов танитын жазу. Міне, ол осыған біржола бас қойды. Мұның бақытына орай Митрий Пахомычтың маржандай тізілген жазулары оқуға да ыңғайлы екен. Әр-әр жеріне екінші адамның қолдары тиіп отырыпты. Ол, әрине, капитанның түзетулері. Митрий Пахомычтан кейін капитанның өзі оларды сағаттап көзбен сүзіп, осындай түзетулер жасағанынан, тіпті кейбір беттерін қайта көшірткенінен де бұл хабардар. Тек олар нені жазып, нені хаттап жүр, бұл соны ғана білмейді. Енді оны да анықтаудың сәті түскендей. Алғашқы бумалардағы сандар тізбегіне қайтып көңлін алаң етпестен бар ықылас-пейілімен осыған құлады.



	1722 ж ы л, а қ п а н.

	25 ақпанда Мәскеуден шықтық. Иванов селосына дейін жүрдік – 10 верста. 26 ақпанда Бабье Ожерелье деревнясына дейін жүрдік – 53.



	1722 ж ы л, н а у р ы з.

	I. Судовдадан Мошков селосына дейін – 30.

	Грачев селосы мен Муром қаласына дейін 25+25. Базарова деревнясына дейін – 30.

	Спаск деревнясына дейін қатты боранда жүрдік – 13...

	Осылай қай жыл, қай күнгі жазба екені, әрі өздері өткен елді мекендердің арасындағы қашықтықтардың жалпы қосындылары көрсетіліп отырыпты.

	Бұдан арырақ Гуськов көзін жүгіртіңкіреп оқыды.



	1722 ж ы л, с ә у і р.

	11.Ертістен өтіп Тобылға келдік. Түменнен Тобылға дейін – 254. Ал Мәскеуден Тобылға дейін Вятка арқылы жүргенде – 2310 верста.

	12.Губернаторға сыртқы істер министрінің коллегиясы жіберген грамота тапсырылды.

	13.Бурокорган орыс елшілерінің келе жатқаны туралы Жоңғария қонтайшысына тез хабар жөнелту керек деді. Бұл жөнінде губернаторға айт делінді.

	Бурокорганның есімі көзіне түскенде Гуськов қатты тыжырынды.



	1722 ж ы л, м а м ы р.

	17. Қалмақша жазуларды аударту үшін боярдың ұлы Максим Этыгеровты бізге қосып беру туралы губерния канцеляриясына өтініш жасалды.



	1722 жыл, маусым.

	5. Қонтайшының елшісі Бурокорган осындағы жергілікті тұрғын Замощиков қонтайшының адамы есепті бұхарлықтан 60 сомға қара түлкі алыпты, одан бері төрт күн өтті, орыс ол ақшаны әлі төлеген жоқ, не түлкіні қайтармайды деп шағым айтты. Мен Замощиковқа екі рет кісі жібердім, бірақ менің де тілімді алған жоқ1.

	Бұл жолдарды оқығанда Гуськов сылқ-сылқ күлді. Айдалада жалғыз өзі отырып, жынды адамша күлді. Енді қайтсін. Экспедиция Тобылда ай жарымнан астам уақыт тоқтағанда Гуськов көп-көрім қызық дәурен сүрген еді. Басқалар екі қолды не қажетке жұмсарын білмей іштері пысса, Гуськов өзіне соншама көңілді ермек тапты. Ол бұрын Тобылда екі жылдай болып кеткендігінің пайдасын көріп еді. Қаланы тіміскілеп жүріп, өзінің бұрынғы көз таныстарын ұшырастырды. Олар мұны жаман қарсы алған жоқ. Бара-бара тобылдық таныстары мұны біраз керегіне де жаратты. Солардың бірі Митрий Пахомыч атаған Замощиков еді. Алғашқыда екі-үш күн оның үйінде бұл бас көтермей жатып, самогонға сылқия тойды. Сосын әлгі бұхарлықтың қара түлкісін алдап қолға түсіруіне көмектесті. Қалайда Гуськов патша тапсырмасымен шетелге бет алған мемлекеттік топтың мүшесі ғой, бұхарлық та, Замощиков та бұны үлкен бедел деп мойындады. Олардың арасындағы дауды шешуге екі ретінде де капитан осы Гуськовты жіберген еді. Бірақ екі ретінде де Гуськов әр қилы дәлелдердің ішін сыртына қарата қиыстырып, бәрін тобылдық орыстың пайдасына шешіп қайтты.

	Жалғыз бұл емес, Гуськов осы Замощиковқа, тағы екі-үш досына экспедиция керуенінен Жоңғария жерінде сатуға деп бөлінген біраз бұйымдарды әр түрлі сылтаумен арзанға алып берді. Сосын да олар бар ащы суын мұның аузына тоспай қайтсін. Әрі мұндай дос аманшылық күнде ол жақтан да олжамен оралуы ғажап емес.

	10–13. Бұрынғы губернатор Гагариннің тұсында Тобыл қаласында ұсталған бұхарлықтар мен қалмақтардың бізбен бірге жүретіні белгілі болып, бәріміздің жүктеріміз Ертіске түсірілген төрт салға2 тиелді.

	16. Әлгі қара түлкі туралы губерниялық канцелярияға хабарланып, бұхарлыққа не ақшаның төленуі, не түлкінің қайтарылуы талап етілді.

	Гуськов ішінен «ой, бейшаралар-ай» деп қойды.

	29. Тобылдан құрғақ жолмен аттанып шықтық. Иванов селосына дейін – 7 верста.



	1722 ж ы л, ш і л д е.

	1.Березов погостына дейін салмен жүзіп отырдық.

	2.Ертісті өрлеп, Супринскаяда киіз үйлерді жанай өттік.

	6.Бекшен киіз үйлерінен өттік.

	7.Абыз киіз үйлерінен өттік.

	8.Ертіске Есіл өзенінің құятын жерінен өттік. Осының жоғарырақ жағында башқұрттарға таяу орыс слободасының салынып жатқанын естідік.

	Бұдан әрі ылғи су жолындағы жүріс жайы тізбектеле беріпті. Гуськовтың көздері олардан секіріп кетті.

	4. Омбы бекінісінен шықтық.

	10. Железенка бекінісіне жетіп, одан сол күні өтіп кеттік. Түнде Қазақ ордасының адамы бізге келді, біз оған қайық беріп, Железенкаға жібердік.

	19. Қандыжар сайына жеттік. Қандыжар аталатын себебі 1713 жылы Тобыл ақсүйегі Василий Турской Ямышевкаға1 керуенмен бара жатып, осы арада атты казак Иван Драчкудан өз қорығынан ұсталған түлкіні көріп, казакты өлтірген екен дейді.

	Гуськовтың көздері тағы секіріс жасады. Түлкі үшін адам өлтірген ақсүйектің ісі туралы әңгіме бұған әсер етпеді.



	17 2 2 ж ы л, қазан.

	14. Тарбағатай өзеніне дейін 9 сағат жүрдік.

	17.Далада түнедік. Алыстағы таулардың сол жағындағы жазықтан көл көрінді. Оны бізге ерген бұхарлықтар Зайсан көлі деп атады. Сусыз, отынсыз түнедік.

	18.Қырқалы жерлермен келеміз. Осы тұстан Бурокорган өз атынан қонтайшыға тағы екі адам хабаршы жөнелтті.

	19.(Бұл күнгі жазбаны Гуськов шұқшия оқыды). Үлкен ашық далаға шықтық. Осы жерде сонау Еділ бойындағы Аюке ханның баласы Санжип өз қоластындағы елмен бірге егін егіп, мал бағып тұрған екен дейді. Бірақ, оны – Санжиптi Жоңғария қонтайшысы алдап-сулап, ел-жұртымен, мал-дүниесімен қолға түсіріпті. Бұдан ширек ғасырдай бұрын, шамамен 1700 жылы Аюке ханның баласы Санжип қазақ ордасы және башқұрттардың екі ортасымен өз әкесінен қашып шығып, осы Ертісті бойлап, Ямышевкаға келіп, одан Жоңғарияға қарай бет бұрып, Еміл өзеніне жетіп, осында қыстаған екен дейді.

	Бұл жолдарды оқығанда Гуськовтың басына едәуір күш түсті. Бұл өзі табиғатында бір қыдыру қабілет иесі. Егер де он жетінші, он сегізінші ғасырлардың жапсарына қор болмай одан бір-екі ғасырды араға салып барып туса ғой, қолайлы жағдайда бұдан әжептәуір ой иесі қалыптасар ма еді, бәлкім. Күнделіктің мына тұсынан Гуськов сонда да көп нәрсені іліктірді.

	Сонау Еділ жағасындағы екінші қалмақ мемлекетінің билеушісі Аюке хан, орыстар мынау шығыс шеттегі Жоңғария қонтайшысы үшін үлгі етпекші Аюке хан өз балаларымен не үшін жанжалдасты, ол жағын Гуськов жақсы білетін. Білмей қайтсін, соңғы бір жарым жылдай бұлардың әңгімесі тек осы қалмақтар жайында болмады ма? Соның ішінде капитан және Митрий Пахомыч, басқа да білімпаздар, әсіресе, осы шиеленіске мықтап көңіл бөлетін.

	Ия, Аюке хан өз балаларымен не үшін жанжалдасты?

	1701-жылы (бұлар тіпті жылына дейін біледі), ия 1701 жылы Аюке хан өзінің Чандыр-чаб деген баласының әйелін айналдырып, ақыры оның қойнына барады. Үстерінен түскен баласы Чандыр-чаб әкесін өлтіре жаздайды. Өз келінінің қойнына бару қалмақтар үшін де теріс іс, бас жарып, көз шығаратын сұмдықтың өзі. Бұдан соң Аюке ханның барлық балалары әкеден безіп, өздеріне қарасты елмен бөліне көшеді. Әрине, мәңгілік бодандыққа жазбаша келісім берген елдің бұлайша өз ішінен бөле-жарылуы Ресей империясы үшін мүлдем тиімсіз еді. Не істемек керек? Сол кездегі Ресейдің атақты князьдерінің бірі Борис Голицын Мәскеуден Самараға шұғыл аттандырылады. Бұған аса жоғары дәрежелі өкілеттіктер беріледі. Осы князь Аюке хан мен оның балаларын, оның ішінде тікелей зардап шегуші Чандыр-чабты Самараға шақырып, көптеген уәде мен қымбаттық сый-сияпаттарды төгіп отырып, оларды татуластырады. Алайда, Аюке ханның бір баласы, мына капитанның қолжазбасында аталған Санжип ол шақыруға бармай қалған екен. Сол әкесінен бөліне көшкен күйі кете барады. Сонда қайда бармақ? Аюке ханның үлкен қызы, яғни өзінің туған әкпесі сонау Ертіс пен Іле өзендері бастау алатын тауларды мекен еткен Жоңғария қонтайшысына тұрмысқа шығып отыр емес пе? Соны ілік еткісі келді ме, әйтеуір өз ел-жұртымен солай жылжиды. Жоңғария қонтайшасының қоластына бірден бас иіп, қол қусырып кіріп баруға жүрексініп, Ертіс бойына тұрақтайды. Одан Сыбан-Рабтанға елші жөнелтеді.

	Мұның бәрі Гуськов білетін жайлар.

	Бұдан арғы оқиғаны капитан Унковский қағазға былайша түсіріпті:

	«Санжиптің қарамағында он бес мыңдай үй бар екен, халық саны отыз мыңдай, не одан да көп. Ал қонтайшы Санжиптің өзіне жақын келіп орналасқанын естіп, арнайы кісі салып, бірнеше нөкеріңмен бізге қонаққа кел деп шақырады. Өзінің алып отырған әйелі Санжиптің туған апасы екенін ескертеді. Бірақ Санжип оның шақыруына бармаған, тек қонтайшыға арнайы елші жіберіп, оның Тибеттегі діни басшы Далай-Ламаға еркін өтіп кетуіне жағдай жасауын өтінген. Сөйтсе қонтайшының адамдары ол елшінің киімінен Санжиптің Далай-Ламаға жазған арнайы хатын тауып алыпты, бұл хатта Санжип Далай-Ламадан Жоңғария қонтайшысын өлтіруге рұқсат беруді сұрапты-мыс. Қонтайшы Санжиптің бұл елшісін құпия ұстап отырған. Санжипке тағы да бірнеше мәрте жылы лебізді шақырулар жолдаған. Сосын қонтайшы көп сойыс малын, шарап алып өзі барыпты. Қарулы қалың әскері оның соңынан жасырын еріп, Алтын Емел тауына бекініп сақадай сай тұрыпты. Санжип пен қонтайшы шарап ішіп, ет жеп, қайын-жезде болып, ай-шайсыз отырғанда қалың әскер тап беріп, Санжипке қараған барлық үй қонтайшының ұлыс-ұлыстарына бөлініп, Санжип он адаммен ғана әкесі Аюке ханға қайтарылады».

	Еділ қалмақтарының жоңғарлықтардан бір өзгешелігі – бұлар орыстарға жақын тұрып, әрі қоян-қолтық араласқасын ба, әр түрлі кәсіп пен өнерге жетіктеу де еді. Сосын да олардан он бес мыңдай үйдің, яғни отыз мыңдай, тіпті одан да көп адамның ойламаған жерден келіп қосылуы шығыс қалмақтарын біраз нығайтпай қайтсін.

	29. Қонтайшы ұлысына жақындаған сайын күзет күшейтіле түскен. Капитан Бурокорганға: Біз қонтайшыға жақындағанда қауіпсіз боламыз ба десек, сіздер күзетті күшейттіңіздер, әрі «сақ болыңдар» деп бізді де қорқыта бересіздер, сіздер Ресейге барғанда бұлай болған жоқ еді, бұл қалай деді. Оған Бурокорган жалтарма жауап берген.



	1722 жыл, қараша.

	Бурокорган менің қасыма ерген кондуктор Андрей Готовцев, әрі шәкірттер Апушкин мен Путилов, берг-гаур Бривцын не мақсатпен келе жатыр деп сұрады. Кондуктор Готовцев пен оның шәкірттері қонтайшы ұлыстарын жаудан қорғауға қажет орыс әскерлері тұратын бекіністердің орнын белгілеуге келе жатыр, ал Бривцын кен іздеудің маманы деп жауап берілді. Бурокорган: кен шығатын жерді тауып беруіміз керек пе, жоқ, өздерің іздейсіңдер ме? Мен: рұқсат етілген жерлерден өзіміз де іздейміз, ал тауып берсеңіздер тіпті жақсы. Бурокорган: бұл жақта кен шығатын жерлер туралы хабарларыңыз бар ма? Мен: жоқ, хабарымыз жоқ.

	9. Амелту өзеніне келдік. Бізге ерген Тобыл бұхарлары біз тоқтаған тұстан екі верста, ал Іле жағалауынан отыз верста қашықтықта мұсылмандар қасиетті әулие санайтын Темірханның моласы бар деді. Әулие аталатын себебі мынау: Олардың есебінше осыдан 334 жылдай бұрын ол осында Бортал өзенінің жағасында көшіп жүреді екен. Ұлы Бұхариядан саудагерлер келіп, таңертеңгілік азан шақырғанда оны Темірхан естіп, мәнісін сұрайды. Азаншы Мұхаммед пайғамбардың үмбеттері – мұсылмандарды таңғы намазға шақырғанын айтады. Ақыры әлгі азаншы Темірханның ең күшті адамымен күреске шығады. Жеңілген жақ жеңген жақтың дінін қабылдауға міндеттенеді. Азаншы өз қарсыласын үш рет жығып, Темірхан өзіндегі бүкіл ұлысымен мұсылман дініне кіріп, үлкен-кіші ер адамдары тегіс сүндетке отырғызылып, осының белгісі ретінде әрқайсысы Бортал өзеніне бір-бірден тас тастаған екен дейді1. Сонда елдің көптігі сонша Бортал өзені бөгеліп қалыпты. Сол күні түнде Тобыл бұхарлары Темірхан моласының басына тауап етіп қайтты, ал бізді қонтайшы адамдары жібермей қойды.

	16 қараша күні орыстардың бүкіл малын Іленің бергі жағасында қабылдап алып, өздерін дарияның арғы бетіне өткізгені, осымен осы бағыттағы ұзақ сапардың аяқталғаны, қонтайшы байтақысының осы тұста екені егжей-тегжейлі баяндалыпты.

	Осы екі ортада Гуськов тағы бес-алты парақты аударып жіберіп, Жоңғария қонтайшысы Сыбан Рабтанның орыс елшісі Унковскийді қабылдаған күніне бір-ақ түсті. Бұл өзі сағыздай созылған ұзақ екен. Қолжазбаға көзі үйренген Гуськов оны көп ежіктемей, негізгі мазмұнын ғана ұстауға тырысты.

	Орыс елшілігі өздерінен бір жарым верстадай жерге орналасқан қонтайшы ордасына үлкен топ болып барған. Экспедия құрамына кіретін барлық мамандық пен кәсіп иелері, тілмаштар, саудагерлер еріп жүрді. Осы елде сатуға әкелінген тауарлардың бірді-екілі нұсқалары қоса алынды. Барлығы отыз ат пен үш түйеге тиеліп жылжыды. Ал тікелей қонтайшының қабылдауы үшін іріктелгендер кен, құрылыс, соғыс ісінің үш маманы, үш тілмаштың екеуі және Митрий Пахомыч еді.

	Аяқты малдың баяу жүрісімен қозғалған олар жолай бір шоқыға көтерілгенде малта тастармен қоршалған кішкентай алаңды көреді. Онда үйме- жүйме әр түрлі заттар жатыр. Аңдардың бас сүйектері, найзаның сабы, сынған жебелер... Желсіз тау үстінде үнсіз мүлгіген доланаға алма ағаштың гүліндей жыпырлатып, ақ шүберектер байланыпты. Бұл не деп сұраған орыс адамдарына келген жолаушылардың өздерінің мал-бас амандығы үшін тастаған садақалары деп жауап берілген.

	Қонтайшыға еш қарусыз, тіпті қылыш пен қанжар сияқты кішкентай қорғаныс құралдарын да тастап бару керектігі алдын-ала ескертілген. Әрі қонтайшы отырған киіз үйдің есігін елші өзі ашып кіруі керек. Бір рет, сөйтпегені үшін қытай елшісін қонтайшыға жібермей қойыпты.

	Қалмақ адамдарының алдын-ала түсіндіруінше қытай елшісі келгенде қонтайшы төрдегі орнында бас киімімен отыра береді екен. Елшінің әкелген грамотасын да өзі алмайды, қонаққа ішімдік пен темекі салынған түтік ұсынуға тиіс қызметшілерінің бірі алады. Ал орыс елшісі келгенде тәртіп сәл өзгереді. Қонтайшы бас киімін шешеді, түрегеледі, әрі грамотаны өзі қабылдайды. Себебі Аюке хан дәстүрі солай екен.

	Мына жазбаларына қарағанда капитан Унковский ол дәстүрдің бәрін үнсіз мақұлдаған.

	Қонтайшы үйі іш жағынан тал мен шиден тоқылып, сырты қалың ақ киізбен жабылған әсем шатыр екен. Есігі алты тақтайдан құрастырылып жасалған. Капитан оны өзі ашып ішке кіргенде дөңгелек үйдің төрінде, есік жағында отырған көп адам түрегеліп, екі жарылып жол берді.

	Ал қонтайшының өзі алдын-ала ескертілгендей емес, түрегелмек түгіл, бетінің бір түгі де қозғалған жоқ, тас мүсіндей келген қонақтарға бедірейіп қапты. Үстінде ине-жіптен жаңа шыққан ұзын сары жейде, белінде қытай жібегінен ширатылған алқызыл түсті белбеу. Қоқырайған киіз қалпағы орыстар жолай көрген Қазақ ордасы адамдарының бас киіміне келіңкірейді екен. Бірақ одан көп үлкен. Төбесі шошақ та, жиегі қонтайшының бет-жүзін күн көзінен көлегейлеуге лайықталғандай кең жатыр. Төбесіңде де, жиегінде де әр түрлі өрнек іздері білінеді. Қалпағының астынан ұзын бұрымының ұшы шығып тұр.

	Бұл суретті Гуськов мына жазбалар ғана емес, бұрын естіген ауызша әңгімелер бойынша да елестетті. Капитан мен оның қасындағылар сол Жоңғария қонтайшысына алғаш кірген сәттегі көріністерді кейін құлақтың құртын жеп, мың сан мәрте ежіктеген. Тіпті бірін екіншісі толықтырып, әрқайсысы өзі байқаған майда-шүйдеге дейін қалдырмай ортаға салып, қалмақтың бас ордасының егжей-тегжейлі суретін жасаған.

	Қалайда капитан патша бригантиндерінен қашып, орман-тоғайды паналаған жартылай жабайы Гуськов емес қой. Бұл бетінің қылына дейін аристокарт, тіс қаққан саясатшы, мәмлегер. Қонтайшыға кіргенде басқалардай мұның балтырында діріл білінбеді, қайта өзін өте жақсы ұстапты. Осы таудың қарағайындай қатқан ұзынтұра денесі қасындағыларға жігер де беріпті.

	Капитан бас сұққан бетте түрегеліп, екі жарылып жол ашқандарға алаңдамай бірден қонтайшының өзіне түстей қарап, үш адымдай жақындапты да әкелген ресми грамотадағы сөздерді оқуға кірісіпті. Ауық-ауық қонтайшының жүзін барлап қояды екен. Кейін капитан талай рет айтқандай бұл қонтайшыны алғашында не көзі жұмулы, не зағип деп ойлапты. Бара-бара ол жорамалдарының бәрі де қате, қонтайшы зағип та емес, көздері де жұмулы емес, қайта мұны шарадай жанған қос жанарына тұлабойымен түгел сыйғызып қалт жібермей бақылап отырыпты. Ал о баста басқаша көрінген себебі жанарының ағы мен қарасын айыру қиын айранкөз неме екен.

	Капитан грамотаны оқып тауысқасын да қонтайшы өз жүзінен оқшау тірлік белгісін танытпапты. Тек ықшам киінген, түр-түсі сол қонтайшының өзіне келіңкірейтін, тұлымы желбіреген, жалаңбас, бұл да ұзын сары көйлек киіп, қытай жібегінен белбеу буынған жас жігіт капитан мен оның адамдарына орын нұсқайды. Таныстыру үстінде бұл жігіттің қонтайшы Сыбан Рабтанның баласы Шұна Кашка екенін ұғады. Алғашында орыстар оның Шұна Кашка деген есіміне селт етісті. Себебі бұл қалмақтармен тұрақты қатынас жасауға бөлінген екі адамның бірі Цуй да, екіншісі Кашка еді. Сөйтсе ол басқа, сірә, қалмақтарда аттас адамдар көп, ол біршама қиындық та тудыруы мүмкін екенін ескертіпті.

	Капитан қонтайшының оң жағында жайғасқан бес адамнан кейін тізе бүгеді, ал мына бесеу қонтайшының ең жақын, ең жоғары мәртебелі зайсандары.

	Осы жерде Гуськов мынаны есіне түсірді. Капитан талай рет қадап айтты. Сол бес зайсанның ең жоғарғысы, яғни қонтайшымен тізе түйістірердей жақын орналасқаны өзінің немере інісі Черен-Дондук деген екен. Кездесу үстінде басқалардың бәрінен сұсты көрінген де осы. Әрі сауысқандай сақ капитан баршасының қонтайшы мен Черен-Дондук екеуіне көбірек жалтақтайтынын байқапты. Міне, сол Черен-Дондук осы қыс айларынан бері зым-қайым жоғалды. Қайда жоғалды, ол жағын анықтау орыс елшілерінің өкілеттігіне жатпайды. Жатпайды деу мүлдем бөгде сөз, тіпті көлеңкесін түсіретін іске айналып кетуі де ықтимал. Сосын да бұлар ол жөнінде жұмған ауыздарын ашпайды. Осыншама уақытта аз-кем араласып-құраласып жүріп, бұлар Черен- Дондук деген есімді тағы естіген де еді. Алайда, зер сала жүріп, оның осы үлкен зайсан Черен-Дондуктың өзі аттас баласы екенін анықтады.

	Жалғыз үлкен Черен-Дондук емес, осы ерте көктемнен бері қонтайшы Сыбан Рабтан төңірегінен басқа да біраз ықпалды адамдардың қарасы тайып кетті. Жоңғария мемлекеті қазіргі күйінде ұлан-асыр аймақты қамтыған. Мына Іле өзенінен сонау Ертіс өзені бастау алатын Сібір тауларына дейін осылардың жері. Соған орай бұлардың көптеген ұлыстары да бұл қонтайшы ордасынан қашықта шашылған ғой. Міне, соларға кетіп, жол аяғы ұзақ, жете алмай жатыр ма деп те жорамалдаудың орайы бар. Дегенмен де, қонтайшы төңірегіндегі аса ықпалды адамдардың алты айға дейін жоғалуы жайдан-жай деу де қисынсыз.

	Әлде, бұлар қалай да түздіктер елі, жоқ жерден бір-бірімен тіс салысып шайнаса кетуі де қиын емес, араларында сондай бір ылаң туып, қонтайшы біразын жер жастандырып та жіберді ме? Олай ойлауға да негіз жоқ, ондай атты күнде пәленің ұшығын орыстардың да құлағы шалар еді ғой. Бурокорган мен Кашканың өздері-ақ бұларға жеткізер еді. Оның сыртында ай сайын азық- түлік таситындар, сауда жасайтындар, әр түрлі той, салтанат үстінде жолығатындар бар ғой. Бірі болмаса бірі ашықауызданып, қонтайшы ордасындағы қантөгіс жанжалды тілге тиек етіп қалуы әбден-ақ мүмкін. Қандай жағдайда да көптің көзіне түсіп жүрген белгілі адамдар із-түзсіз жоғалды деген болмайды, Жоңғария үкіметі расы ма, өтірігі ме, қалайда бір ресми хабарын беруге тиіс.

	Бұл жерде гәп басқада болмасын.

	Иә, сөйтіп, капитан мен Митрий Пахомычтың қолжазбасын оқып, әрі өз білгендерін, қиялын қоса жарыстырып, қонтайшының алғашқы қабылдауындағы жағдайларды көрмесе де көргендей болып, Гуськов біршама толық елестетіп отыр еді.

	Қонтайшының да киіз үйінің сүйегі сөйтіп тал мен шиден тоқылған екен, еденге тұтас бір түсті киіз төселіпті. Ал төрде қонтайшы, одан кейін зайсандар отырған тұсқа түрлі-түсті өрнектермен безендірілген сырмақ жайылған. Капитан өз адамдарымен сол зайсандар отырған сырмақ үстіне жайғасқан. Өз қатарына тілмаш Максим Этыгеровты ғана алыпты. Қалғандары бұлардың арт жағына барып шөккен.

	Максим Этыгеров жай тілмаш қана емес, Тобыл қаласындағы ірі ақсүйектердің бірі, әрі татар тілін жақсы білетін, оқымысты, саяхатшы адам еді. Осыдан бірнеше жыл өткен соң Жоңғарияға ол өз бетінше де сапар шегіп, кейінгі ұрпаққа осы мемлекет жөнінде құнды деректер қалдырған зиялы жан.

	Гуськов ол жағын әзірге, әрине білмейді, мына жазбаларда да ол жөнінде айтылуы мүмкін емес. Бұл тек капитан мен Митрий Пахомыч қалам ұшымен салған із бойынша ғана қонтайшы ордасына байланысты қиял суреттерін туындатуда.

	Қонтайшы үйінің диаметрі алты саженьдей1 бар. Осынау кең де мол қанатты үйде жағалай алуан түсті, алуан киімді адамдар самсап отыр еді. Таныстыру үстінде олардың баршасы дерлік Бұхария бектері екені анықталды. Бұхарлықтар жоғарыдан төмен қарай ақ жолақты шапан киген. Бәрі де бас киіммен отыр. Біразында дөңгелек, төбесі сәл шығыңқы бөрік, біразында төрт бұрышты өрнекті тақия.

	Капитан мен Максим Этыгеров екеуі сырмақ үстіне сол зайсандармен қаз- қатар емес, сәл қиыстау, яғни төрдегі қонтайшының бет-жүзін толық көретіндей, өздері де толық көрінетіндей қарама-қарсылау отырған. Жаңағы оқыған грамотасын қонтайшының баласымен бірге үй ішінде қозғалып жүрген екінші біреу әкеткен. Оның түр-түсін капитан барлай да алмай қалыпты. Тіпті ол төр жаққа қайта оралып, зайсандарға темекі салынған түтік таратқанда да капитан оған көз салып үлгермеді. Себебі қонтайшы тұлғасы жанарын тартып, отырған басты-басты адамдарды тез барлап жадында тұтуға аңсары ауған еді.

	Мына тұсқа Гуськов мұқият шұқшиды. Мұнда қонтайшы мен капитан арасындағы сұрақ-жауап келтіріліпті.

	Қонтайшы: Қазір ұлы мәртебелі император Петр қайда жүр? Мен жорықта деп естідім ғой.

	Капитан: Біз Мәскеуден шыққанда Марциаль суларының жағасында еді. Ал қазір қайда екенін білмейміз, біз аттанып кеткелі көп уақыт өтті ғой.

	Қонтайшы: Ұлы мәртебелі императордың кемелері бар деп естідім ғой. Олар үлкен бе, қанша әскер сыяды?

	Капитан: Кемелердің үлкені де, кішісі де бар. Теңізге шыққанда елу мыңға дейін әскер сыяды.

	Қонтайшы: Бір кемеде қанша зеңбіректен бар?

	Капитан: Бір кемеде елуден жүзге дейін зеңбірек болады. Қонтайшы: Кемеде зеңбіректен басқа қару-жарақ бола ма?

	Капитан: Мортирлер, ал солдаттарда фузея, қылыш, найза, кішкентай гранаталар, тағы басқалар бар.

	Бұл әңгіме үстінде капитан да, қонтайшы да тілмаш ретінде Максим Этыгеровтың көмегін пайдаланса керек. Одан әрі көп сөз болмаған, шамасы. Ортаға дәм әкелініпті. Бидай ұнынан пісірілген жаппа нан салынған екі жайпақ ағаш табақтың бірі қонтайшының, екіншісі капитанның алдына қойылған. Жоңғарлықтарға ағаш аяқпен, ал капитан мен оның адамдарына фарфор ыдыспен шай берілген. Сосын сол ыдысқа арақ құйылған. Орыстар шайды ішкен, ал арақты ерін тигізіп қана қайтарған. Жұқа жаппа нанды да жемеген.

	Мына жазбаларға қарағанда капитан адамдары кетуге ыңғайланғанда бұларға ешкім рахмет айтпаған. Тек қонтайшы «әкелген грамоталарыңды өз тілімізге аударып болғасын сөйлесерміз» деген.

	21.Бурокорган келді. Қонтайшының қабылдауында нанды неге жемегенімді, шарапты неге ішпегенімді сұрады. Бізде мұны жақсылыққа жорымайды дегенді айтты. Мен: шай іштім, шарапты да аздап жұттым, ал нанды жемеген себебім тойып отырған едім, мұны сіздерде жақсылыққа жорымайтын үрдіс барын білгем жоқ, бізде грамота тапсырғанда дәм берілмейді, ол үшін арнайы уақыт бөлінеді деп жауап бердім.

	Бізге бір айға азық ретінде қырық қап бидай ұны, он қап тары, елу қой, он ешкі берді.

	22.Біз тапсырған грамотаның кей сөздерін түсінбегенін айтып, зайсан Шара Данжинь, Намышка және хатшы келді. Мен ол сөздерді түсіндіріп бердім. Арнайы уақыт бөлінсе, мен бұл грамотаның мазмұнын ауызша айтып беруге де құқым барлығын мәлімдедім.

	Сол күні зайсан Санжиден Цуй атты қалмақ келіп, киіз үйдің маңынан күзетшісіз ұзап шықпаңдар, Қазақ ордасының адамдары өздеріңді ұрлап әкетуі, не тонап кетуі әбден ықтимал дегенді айтты. Мен әлденеден күдіктеніп, Қазақ ордасының адамдары қонтайшы ордасына соншама жақын келе ала ма дедім. Қалмақ енді сөздің астарын өзгерте қойды: мұнда Қазақ ордасынан жеткізілген тұтқындар бар, солардан кәкір келер дейміз. Қалмақтың бет пішініне қарап, біздің ешкімді көрмеуімізді, ешбір жан баласымен тілдеспеуімізді мақсат еткен айласын түсіндім.

	Бұл жолдарды оқығанда Гуськов ыңылдап, мұрнынан ұзақ дыбыс шығарды.

	«Капитан мен оның ақылшыларын ақымақ па десем, жоңғарлықтардың алпыс екі айлалы түлкі екенін бұлар да кезінде-ақ білген екен ғой. Аузы берік, діні қатты ақсүйек немелер, сыр білдірмейді, ә! Аузы ақжемденіп, білген-түйгенін, өткен-кеткенін иненің жасуындай ұсақ-түйегіне дейін қалдырмай оттап отыратын мен деймісің. Бұл ретте бар дүниесін жіпке тізіп, жаймаға қоятын бұхарлық саудагер де бір, мен де бір. Әй, бірақ бұхарлық саудагердікі жөн іс қой, ол осы саудасынан шаш етек пайда табады, ал менің табатын пайдам не? Көрген қорлық, шеккен азабымды жұртқа тәптіштеп жеткізіп, солардың есіркеген аяушылық сезімін тудырғаным ба?

	Әй, Гуськов, жұрттың мақсат-мұраты әріде жатыр, сен беріде қалқып жүрсің».

	29.Ұрғадан Кашка мен Цуй келіп, қонтайшы Ресей адамдарының жасаған саудасына салық салынбасын деп бұйырғанын айтты.

	30.Қалмақтар мен бұхарлықтардан отыз адам келіп, орыс саудагерлерімен сауда жасады.



	1722 жыл, желтоқсан.

	3. Қонтайшымен екінші кездесуді жазыпты. Бұл Гуськовқа қызықсыз көрінді. Бір дін мен екінші діннің арасындағы кереғарлық әбден-ақ созбұйдаланыпты. Гуськов бірнеше парақты бірден аударып тастады.

	10. Қонтайшымен үшінші кездесу. Мұның да Гуськов өзіне қызық көрінген беттерін оқыды. Мысалы қонтайшы мен капитан арасындағы әңгіме:

	Қонтайшы: Теңіздің ар жағында жер бар, оған тек кемемен барады, құрғақпен бара алмайсың дейді, ол жер қалай аталады?

	Капитан: Ондай жер бар, ол Америка аталады.

	Қонтайшы: Ұлы мәртебелі император ол жерге барып жүр ме?

	Капитан: Ұлы мәртебелі императордың кемелері бұрын бара алмайтын. Ол үшін Швециямен және басқа жаулармен соғысты бітіру керек еді, ал қазір мәңгілік бітімге қол қойылды, енді бара алады. Сөйтсе де Америкада болып келген біраз Ресей адамдары бар.

	Қонтайшы: Ол жер алыс па?

	Капитан: Кемелер екі, не екі жарым жылда барып қайта алады. Қонтайшы: Ол жер қай бағытта?

	Капитан: Біздің елден сол жерге қарай кемелер жүзіп шыққанда Қытай сол жақта қалады, бері жүзгенде Қытай оң жақта қалады.

	Қонтайшы: Ресейде жазда күн батпайтын, қыста күн шықпайтын жерлер бар екені рас па?

	Капитан: Рас.

	Бұл жерде капитан Американың қай бағытта екенін нұсқағанда өте ұтымды әдіс тапқан. Ресейден ары жүзсең Қытай сол жақта, бері жүзсең оң жақта қалады дейді. Апырау, сонда жұмыр жердің жалғыз діңгегі, белгісі Қытай болғаны ма? Капитан оны тілге тиек етпей-ақ қонтайшыға түсіндіріп бере алатын еді ғой. Жоқ, мұндағы негізгі нысана Американың қай бағытта екенінде емес, капитанның ұстанған саясатында жатыр. Ол жағын бұдан арғы беттердің бірінде канцлер Гаврило Иванович Головкиннің өзіне арнаған түсіндірмесінде ашып беріпті. Жоңғарияның ең үлкен де қатерлі жауы мұнымен ірге түйістірген көршісі Қытай империясы, үлкен теңіздер мен мұхиттарда жайын балықтар ақ шабақтарды қалай жұтса, өзінің көп ғасырлық тарихында шағын ұлттар мен мемлекеттерді солай жұтқан сол Аспан асты империясы.

	Ол шындықты Жоңғария қонтайшысы Сыбан Рабтан да, оның төңірегіндегі шетінен сұңғыла, қулық деп көз ашқан, жер түбіндегіні жел жеткізбей-ақ сезетін зайсандар да бұдан кем түсінбейді, әрине. Алайда орыс елшісі, артиллерия капитаны Иван Унковский мемлекеттер арасындағы келіссөздер үстінде жете ысылған ысқаяқ саясатшы ретінде оңтайлы тұста Қытай атты аждаһаның есімін ойнатып, қарсы жақтағы өз әріптестерінің жүйке тамырын жайқап, түртіп өткенді неге ұмытсын? Мәселенің осы қырын шаласы көп Гуськов та өз назарына іліктіргендей.

	Бұдан әріде капитан бас зайсандардың бірімен оңаша әңгімелесіпті. Оны Гуськов біршама мұқият оқыды:

	Зайсан: Ертіс бойымен жоғары өрлеп қала салып жатырсыңдар, ол не үшін керек, Қытайға қарсы соғыс ашу үшін бе?

	Капитан: Ешқандай соғыс мақсатында емес, ол бекіністер әр түрлі пайдалы кен көздерін іздеп табу, ашу үшін керек.

	Зайсан: Аюке ханға маңғыттардың бағынғаны сияқты бізге де моңғолдарды бағындырып берсеңдер қуанар едік. Әрі Қытай ханына қарсы пайдалану үшін жиырма мың орыс әскерін сұрап едік, оған міне, қаншама уақыт өтті, жауап ала алмай келеміз. Соның мәнісі қалай?

	Капитан: Тағы да қайталап айтамын, егер сонау Еділ бойындағы өз қандасыңыз Аюке хан сияқты сіздер де бізбен одақтастық хақында жазбаша келісімге отырсаңыздар, сол келісім бойынша біз сіздерді барлық жаудан қорғайтын боламыз. Ал Қытайдың сіздерге тиіспеуін талап етіп, ол жөнінде оған арнайы ресми грамота тапсырамыз, егер оған көнбесе, сөзсіз күш қолданамыз. Біздің патша ағзамның сіздер жөніндегі айқын да бүкпесіз пейілі осындай.

	Гуськов осы жолдарды қолжазбаның бас жағынан кездестірсе мырс-мырс күлер еді. Осылармен жазбаша келісімге отырмақ біздің патша ағзамда да, оның осындағы итаршысы капитанда да ес қалмаған-ау дер еді. Енді қолжазбаның біраз бөлігін қусырып барып, түйген түйсіктері күлкі емес, Гуськов үшін бұл жалғанда ашыла қоюы екіталай, жұмбақ жайларға тірелді. Енді біздің Петр патша ағзам шынында тегін адам емес деген ойларға үйірсектей бастағандай. Ол сонау Балтық теңізінің ми батпағында шведтермен қан төгісіп жүріп, жердің екінші шетіндегі жоңғар қалмақтарының түлкі қулығын дәл болжаған секілді. Мына зайсан мен капитан арасындағы қысқа әңгімеге қараса Жоңғария да Ресей мен Қытай сияқты екі алпауыттың шайнамай жұтатын ақ шабағы емес, қайта өз кезегінде ол екеуін шайқастырып қойып, етінен ет опырып жейтін жайын болмақ дәмесі, тәбеті бар екен. Қарашы, беті бүлк етпей моңғолдарды бағындырып бер дейді, Қытайға қарсы жиырма мың әскер сұрайды. Ой, арандатқыштарым-ай!

	Гуськовтын бұл байқампаздығына тағзым етпеске шарамыз жоқ. Бұдан арғы жазбалар Гуськовқа қызықсыз көрінді. Зайсан сендер бірінші қаңтарды неге жаңа жыл басы деп есептейсіңдер, қай құдайға сенесіңдер, бұрын Петр ұлы патша еді, енді неге ұлы мәртебелі император аталады, ол неге бір орында тұрақтамай барлық іске өзі араласады, шведтермен соғыс неге сонша ұзаққа созылды, түріктермен соғысып көрдіңдер ме, сендер шай ішесіңдер ме, кемелерің қандай елдерге қатынайды, қытайлар неге бізден күшті ел жоқ деп кеуде қағады, түрік сұлтаны күшті ме, қытай ханы күшті ме деген сұрақтар қойған. Тілінің безі бар капитан бәріне ұстамды да жалтарма жауап беріп отырған.



	1723 ж ы л, қ а ң т а р.

	24. Бұл күні жоңғарлар өз күнтізбесі бойынша жаңа жылды қарсы алғаны жазылыпты. Гуськов осы тұсқа едәуір бөгелді. Себебі Гуськовтың үлкен бір өкініші осы тойға байланысты еді. Қонтайшы оған орыс елшілігін, бекер обалы кәне, тұтасымен-ақ шақырды. Алайда қауіпсіздік мәселесіне көбірек ден қоятын, әрі жоңғарларға берік сенімі жоқ капитан өз адамдарының жақсы қаруланған бөлігін өз орындарында қалдырды. Гуськов та солардың ішінде. Капитан небәрі жиырма шақтысын ғана ертті. Олар жаңа жыл тойынан қыруар хикаят әкелді. Біразы жоңғарларды халық ретінде осы той үстінде ғана байқапты. Олардың да жыры кезек-кезегімен туындап, біраз күнге созылды. Гуськовтың тыңдай-тыңдай кұлағы сарсыды. Міне, ол жағдайларды капитан қағазға қалай түсірді, әлденеден соған әуестігі оянды. Сосын да барынша шұқшиды. Сірә, соңғы кезде Гуськовтың жоңғарлардың құпиясынан гөрі өзінің үлкен бастығы – капитанның құпиясын білуге көбірек аңсары ауатын сияқты. Қолжазбадағы жаңа жыл тойы жөніндегі жазбалар қысқартып алғанда мына сипатта еді:

	Бұл жоңғарша «Цаган Сара», яғни «ақ ай» деп аталады екен. Қазір ескі ай сөніп, екі күннен соң жаңа ай тууға тиіс өліара шақ. Жоңғарлар жыл айларын сол аспандағы айдың қозғалысы бойынша белгілейді. Бұларша екі жылда он екі айдан, ал үшінші жылда он үш ай, сонда үш жылда отыз жеті ай бар болып шығады. Бүгінгі мереке ескі жылды еске алып, жаңа жылдың жақсылық әкелуіне тілек тілеуге арналған. Қуыршақ құдайға табынушылардың салты осы.

	Қонтайшы қонысына таяу жазыққа үлкен шатыр – киіз үй тігіліп, оның есік жағы төрт бұрышты қытай матасымен бүркемеленіпті. Шатырдың алдындағы тақырға бояумен ат айналып шаба алатындай шеңбер сызылған, әрі әр түрлі белгілер салынған. Мереке басталғанда қызыл қамзол киген үш адам ту әкеле жатты. Бұлар «манжы» аталады. Олардан соң әрқайсысын қызыл жейделі төрт адам көтерген дағарадай екі жез керней көрінді. Оларға еріп, шағын керней ұстаған үшеу келеді. Олардан соң екі қатар түзіп, барлығы қырық адам – сары көйлекті ламалар дабыл1 ұстап келеді. Бұлардың ара-арасында сығылысқан дін иелері. Бәрінің соңын ала сап құраған, мұздай қаруланған әскерлер көрінді. Баршасының жиынтығы жетпістен асады.

	Жаңағы шатыр алдындағы тақырда сызылған шеңбер бойында бәрі дөңгелене тұрды да, құдайға мінәжат қылды, кейбір жасамыс адамдар басын жерге тигізе үш рет тағзым етті. Сосын ламалардың биі басталды. Керней тартылып, дабыл қағылды. Ламалар билеген бойда әлгі шатырға кіріп-шығып жатты. Біресе топталып, біресе қос-қостан билейді.

	Сиырдың, не тау ешкінің басы бейнеленген маскалармен жүзін жасырған бишілер шығып, оны басқа бишілер әр түрлі қимылдармен қоршап кетті. Осы бидің өзі бес сағатқа созылды.

	Шағын кернейлердің үні шыққанда биді тоқтатып, ламалар бастаған бишілер, оларға бүкіл халық еріп, үш жүз қадамдай тура шығысқа қарай беттеді. Онда қамыс пен әр түрлі майда-шүйдеден шөмеле жасалып, ішіне оқ- дәрі салыныпты. Ең үлкен лама оқ-дәріні тұтатқанда шөмеле бұрқ етіп, аспанға көтерілген түйдек жалынға айналды. Сосын, темір сауыт киген отыз қалмақ сол шығыс бетке қаратып, оқ жаудырды. Бүкіл халық аттандап, өңештері жыртылғанша айғайласып, жерден қолдарына іліккенінің бәрін алып, тас па, кесек пе, ағаш па, қай-қайсысын да сол шығыс жаққа лақтыра бастады. Бұл айғай-ұран қытайлықтарға қарсы соғыста жеңіске жетуге арналған ырым екен. Жұрттың істегенін қонтайшының өзі де істеді. Қытай жаққа қаратып тас лақтырды. Сосын алғашқы тәртіппен кері қайтып, манағы үлкен шатырға жеткенде жиналған ел тараса бастады.

	Осы шатырдың ішінде қонтайшы төңірегіндегі адамдарға ас берілді. Бұл шатырдың аумағы Ұрғада қонтайшы бізді қабылдап жүрген киіз үйден де сәл үлкендеу. Диаметрі жиырма аршинға жететін шығар. Іш жағы көкпеңбек шұғамен қапталыпты. Төрде атласпен тысталған биікте қонтайшы екі әйелімен отырды. Әйелдері сол жағында. Ал алдында кішкентай балалары. Ал оң жақта жерге төселген киіз бен ою-өрнекті сырмақ үстінде аға лама. Одан берірек сегіз бірінші зайсан мен орыс елшілігінің адамдары жайғасты.

	Қалмақтардың бәрі ине-жіптен жаңа шыққан жейде киген. Есік жаққа таяу тұста үлкен музыкашылар тобы әр түрлі әуездерді төгілте бастады. Іштерінде сыбызғы тартушылар, үш ішекті «алту» деп аталатын, гитараға ұқсас, бірақ одан мойны ұзын аспапты дыңғырлатушылар, дабыл қағушылар, тас па, темір ме, әйтеуір қандай да бір қатты нәрселерді бір-біріне қағыстырып үн шығарушылар бар. Бәрі қосылғанда кейде өрескел гуілдеп, құлақ жарардай дәрежеге жетеді. Бірақ ондай сәттер сирек, көбіне басыңқы, шатыр ішіндегі адамдардың өзара тіл қатысуына кедергі жасамайтындай қаттылықта ғана ойналуда.

	Үлкен ағаш табаққа ұсақ туралған ет, үстіне қойдың тұтас құйрығы салынып алға тартылды. Бұл ас қалмақта бес бармақ1 аталады. Қызыл, күрең, сары түстес жеміс сығындыларымен өрнектелген сары май қойылды. Сары май жағылған, бидай ұнынан жасалған, түр-түрлі тағамдар де әкелінді. Қамыр, ұсақ туралған еті бар сорпа әркімнің қалауынша жеткізіліп жатты.

	26. Бұл жаңа жыл күні той тағы жалғастырылды. Бұл той қалмақтар салтында он бес күнге, яғни аспандағы ай әбден толғанша созылады екен. Унковский ол тойды тағы да бүге-шігесіне дейін езбелеп баяндапты.

	«Мен ауызша мыжыма болсам, бұлар жазбаша мыжыма екен ғой» деп бір қойды Гуськов.



	1723 ж ы л, а қ п а н.

	Бұл айда жоңғар адамдарымен ешқандай кездесу өткізілмепті. Әрі капитан мен Митрий Пахомыч әлдекімдердің өздерін мыжыма атауы мүмкін екендігінен сезіктенген бе, қағазға қалам сүйкеуді кілт қысқартыпты. Тек өздерінің Жоңғария жерінде ертеңі болжаусыз күйде тым-тырыс жатқанынан хабардар ету үшін ғана ақ парақты екі-үш жолдық жазумен әшекейлей салыпты. Бұл 1723 жылдың ақпан айы Жоңғарияның сонау төмендегі Қазақ ордасын шапқан айы екенін Гуськов қайдан білсін?1 Тіпті кеше ғана капитан Унковский қонтайшы ордасынан бұлардың биылғы көктемнен бері сол қазақтармен соғыс жағдайында екені туралы хабар әкелгенімен де, мына ақпан айында шорт үзілген жазбаларға қарап, оның сондай бір сұрапыл шапқыншылықты бастап бергенін байыптай алмады. Өз жанына батпағасын оған басын ауыртып қайтсін.



	1723 ж ы л, н а у р ы з.

	19. Тобылдағы Мәскеу полкынан Иван Проскурнин деген солдат келді. Оның қасында Семейден қосылған бір казак, Ямышевкадан қосылған екі казак бар. Жоғарыда аталған солдат қонтайшы зайсандарында болып, Цуй бастаған бірнеше қалмақпен бірге маған келіп, губерниялық Тобыл канцеляриясының атынан үш хат тапсырды. Мен үшеуін де қалмақтардың көзінше оқып, тілмаштар арқылы мазмұнын жеткізіп бердім. Біреуінде Иван Унковский экспедициясы Жоңғариядан қайтқанда Қазақ ордасының адамдары оларды жолдан тосып, тонамақ деген хабар бар. Басқасы бізге қатысы жоқ ұсақ-түйек жағдаяттар. Бұл солдаттың келуін Унковский бір түрлі, шешуі қиын жұмбақ реңкінде суреттейді. Қаламы да кібіртіктеп, қағазға түсірген сөз тіркестері оқуға қиындау, шашыраңқы шыққан. Осы Иван Проскурнин атанған солдаттың өз айтуынша оны орыс елшілігінің басшысы капитанға көрсетпей бірден қонтайшыға апармақ та екен. Бірақ тез райларынан қайтыпты. «Апырау, онда тұрған не бар?» Мұндай сұрақ қолжазбада жоқ, оны Гуськов өзіне-өзі қойып отыр. Оның үстіне бұл Иван Проскурнин қалай да ұлты орыс, өз адамымыз ғой, одан мән-жайды ашыңқырап, неге сұрай түспеген? Бұл әрі Тобылдағы Мәскеу полкынан дейді. Оны менімен неге жолықтырмаған? Мен әр түрлі қиын сұрақтар қою арқылы оның Тобылдан екені рас па, өтірік пе, ажыратып беретін едім ғой.

	Бірақ ол жағын капитанның өзі де іштей болжалдап, айқын, ашық сипаттаудан сескенді ме? Қалайда бұл канцлер, граф Головкинге арналған жазба ғой, егер ондай жорамалдары ертеңгі күні теріс шықса, патша адамы іспетті капитан беделіне үлкен нұқсан, бәлкім.

	Иә, Иван Проскурнин атанған орыс бір аяқ асқа тойған иттей осы жоңғарлықтардың жез бұйдалы жансызы емес пе, әуелде? Басқа ләм-мим деместен Қазақ ордасымен ғана қорқытуы соған меңзейді.

	25. Жоңғария қонтайшысы өзінің бүкіл төңірегімен қоныс ауыстырды.

	31. Алпыстан астам түйе мен жетпістен астам жылқыға тиеліп, орыс эскпедициясы да кеткен. Ең ғажабы, осы айда да ешқандай ресми кездесу ұйымдастырылмаған. Ресей сияқты ұлы мемлекеттің ресми елшілігін қаңтарып қойып, бұл ақпан мен наурызда Жоңғария басшыларының ауыздарына су ұрттағандай тым-тырыс жатуы қалай?



	1723 ж ы л, с ә у і р.

	7. Көкбұлақ деген жерге орналасқан. Капитан «келгенімізге бес ай болды, бұл жерде шалжиып қашанғы жата береміз, бізді қайтарсын» деп, зайсандар арқылы сөз салады.

	Он күннен кейін қонтайшы қабылдаған. Бұл қабылдауға төрт зайсан, үш зайсанның әйелдері және хатшы қатысқан. Капитанның қасында тілмашы ғана болыпты.

	Қонтайшы: Түріктер қандай дінді ұстайды?

	Капитан: Бұхарлықтар сияқты Мұхаммед дінінде.

	Қонтайшы: Христиандар сол Мұхаммед дініндегілер сияқты Иерусалимге барып тауап ете ме?

	Капитан: Христиандар Иерусалимдегі Христос бейітіне, ал мұсылмандар Мекедегі Мұхаммед бейітіне барып тауап етеді.

	Қонтайшы: Түрік әскері қаншалық?

	Капитан: Аттысы бар, жаяуы бар – бес жүз мыңға жетеді дейді. Қонтайшы: Олар соғыс өнеріне қандай?

	Капитан: Шабуылға шыққанда бет қаратпайды, ал бір қашса қайтып тоқтата алмайсың дейді.

	Қонтайшы: Түріктер, қытайлар, үндістандықтар – қайсысы күштi? Капитан: Анығын айту қиын, бірақ түріктер күшті сияқты.

	Бұдан кейін екі зайсан мен үш әйел шығарылып, қонтайшы екі зайсан және хатшымен ғана қалып сөйлескен.

	Қонтайшы: Барабы татарларынан келген адамдар Тобылға таяу Тара қаласы басып алынған дейді. Ал кім басып алды, білмейді.

	Капитан: Жақында Сібір губернаторынан келген солдат Қазақ ордасы мың адамнан әскер жиып, Тараны басып алды дейді. Олардың мың адаммен Тараны ала алғанына мен сенбеймін. Сондай-ақ осы аталған солдат әкелген Қазақ ордасының адамдары қайтар жолда біздің экспедицияны тонамақ деген хабарға да сенбеймін.

	Гуськов та жалыға бастады білем, қонтайшы мен капитан арасындағы сөздердің біразынан секіріп, мына тұсына түсті:

	Қонтайшы: Мен сендерді қайтарар едім, Қазақ ордасының адамдары Ертіске қарай қозғалғаны туралы хабар жетті. Олар аз ба, көп пе, әрі қандай адамдар, сол анықталғанша күте тұрсаң қайтеді? Әлде басқа керуен жолымен тура Ямышевкаға тартасың ба?

	Капитан: Ықтиярыңыз білсін.

	Қонтайшы: Бұл жағын анықтағанша 25 күндей шыдай тұрарсың.

	26. Жоңғария ордасы тағы да қоныс ауыстырды Көшпелі ел жағдайында бұлай ауық-ауық қоныс ауыстыру үлкен салтанатты дәстүрге айналған екен. Соған орай біз де басқа жерге жылжыдық.

	Зайсандар Ямышевкаға қарай Лепсі, Қаратал өзендері арқылы өтетін тура жол бар, бірақ ол өте қауіпті, себебі Қазақ ордасына жақын, ал қазақтар шабуылдай қалса олардың қаншасынан қорғана алатындай шамаларың бар деп сұраған. Егер сақтанып жүрсек үш жүздейінен қорғана аламыз, себебі бізде сауда адамдарын қосқанда жүздей қарулы адам бар, себебі қазақтар тұтқиылдан тап беріп, малды айдап әкетуге шебер, ал бетпе-бет соғысқа орашолақ деп жауап берген. Бірнеше күн бойы орыс экспедициясының малын толық қайтара алмаймыз, себебі біразы біздің жерге үйренбегендіктен өлім-жітімге ұшырады деп саудаласқан. Тағы бірде қалмақтарда безгек ауруы басталды, сендерге жұқтырғымыз келмейді деп, орыстарды өздеріне жуытпай қойған. Одан бие сауу мейрамы атап өтіліп, сол мейрам үстінде капитанмен кездескен. Қонтайшы өз қолымен капитанға қымыз, шарап ұсынған.

	28. Біздің адамдар отын жинауға орманға барды. Олардың ішіндегі біреуі – Тара тұрғыны Михайло Заливин 1716 жылы Томск мен Ямышевка орталығындағы жолда тұтқынға түскен Томск татарымен кездесіп қалған. Ол татар мынаны айтқан: Міне, екі жыл болды қонтайшы Іленің жоғары жағында екі жүз орыс тұтқынына сал жасатып жатыр, қазір екі жүзге жуық сал дайын тұр. Оларға басшылық етуші 1716 жылы қалмақтар Ямышев бекінісіне шабуыл жасағанда подполковник Бухгольцтан қашып шыққан швед. Қытай мен күннен- күнге бері жылжып келе жатқан Ресейден қорыққан қонтайшы, міне, осы салдарға өзінің бүкіл байлығын, бала-шағасын тиеп, Іленің төменгі ағысындағы қалың қамысқа барып бас сауғаламақшы. Ал қырғыздар мен төлеңгіттер өзінен кетпесін деп, оларды алдын-ала басып алып отыр.

	* * *

	Осымен капитанның қолжазбасы да аяқталыпты. Сонда да басы кәңгірген Гуськовтың иығынан ауыр жүк түскендей болған жоқ. Оны мына соңғы сөйлем алаңдатты. Бұдан өзінің үлкен бастығы, патша адамы капитан Иван Унковский мен оның оқымысты көмекшісі Митрий Пахомычтың екіжүзділігі айқын көрінгендей. Гуськов мұндағы қырғыздар мен төлеңгіттер дегендердің сол Қазақ ордасының адамдары екенін білетін. Енді оларды ойраттардың басып алғаны туралы деректі алдын ала қағазға түсіріп қойып, олардың кешегi таңданысы не? Әлде біздің құрамымыздағы Михаило Заливин мен ол дидарласқан тұтқын Томск татарының сөзіне толық сенбегені ме? Михаило Заливин Гуськовтың күнде көріп жүрген адамы, бірге жүріп, осы естігенін капитаннан өзгеге айтпауын қарашы. Әлде оның аузына қақпақ қойды ма екен? Солай-ау, шамасы. Әйтпесе, бұл білетін Михайло Заливин аса іш мыстаны ішінде дейтін пенде емес.

	Осындай қиял үстінде өзі аударыстырған соңғы беттердің арасынан кешегі капитанның Митрий Пахомычқа тастаған тілдей қағазы шыға келгенде Гуськов жерден алтын тапқандай қуанды. Жалма-жан алып, шұқшиғанда тура сол тілдей қағазды екі көзіне апарып жапсырып қоятынға ұқсады. Ондағы сөздер мынау екен.

	«Кашка сказал: В прошлом де лете послань контайшин сын Шуно Даба против Казачьей орды: а ныне вьедомость есть, что он казахов повоевал и три городка ему поддались и 1000 семей казахов везут, которых ожидают вскоре, а городы поддались Ташкент, Сайрам, Хара Мурут»

	Бұл соңғы оқығанын басында пісіруге Гуськовтың әл-қуаты жетпеді. Қолжазбаларды жинап, орнынан көтеріліп, алғашқы қадамды жасаймын дегенде әлдекім желкесінен ұрғандай етпетінен түсе жаздады. Тұлабойы теңселіп, қос балтыры дірілдеді. Айналаға қарап еді, көздері бұлдырап ештемені ажырата алар емес Өзіне-өзі келмекке сәл аял жасады. Біраз тұрып, қайта көзін ашқанда айнала тау суреті сағым бұлдыратқан мүлдем басқа әлемге ұқсады. Көкпеңбек түс жоқ, қайта аппақ, бурыл, қарақоңыр түстер бұлт шудасындай дүниені бүркеп алыпты

	Ой еңбегімен тұрақты шұғылданбаған адамдар ондай күнге тап болғанда осындай күйге ұшырайтыны заңды еді. Гуськовтың алғашқы қадамды жасауы мың тонна жүкті орнынан қозғағандай еді. Киіз үйге жетіп, қолжазбаларды орнына салып, төрге құлай кеткенде өзін осы жатқаннан қайтып тұрмастай сезінді. Тек аракідік миына иненің жасуындай ғана сәуле жүгіргенде өзінің капитан мен Митрий Пахомычты кінәлауы әділетке жатпайтынын шамалап үлгерді.





ТОҒЫЗЫНШЫ ТАРАУ


	Митрий Пахомыч тобы Жоңғария қонтайшысының ордасынан кіші бесінде оралды. Бұл шаққа дейін біраз тыңайып оянған Гуськов жас оқымыстының түр- түсіне мүлде басқа пиғылмен қарады. Бұрын Митрий Пахомычтың алтын жалатқандай жалбыраған сақал-шашы мен үнемі күлімсіреп жүретін көздері, бірде балалайка ойнап, ән салып, қысқа да нұсқалы кітаби әңгімелер айтатын ашық көңілі – бәрі қосылып оған ерекше сын-сипат, сымбат беретін еді. Иә, Митрий Пахомыч шынында сұлу адам. Ал енді Гуськов сол Митрий Пахомычты өзінің жаңа көзқарасымен байыптаса сұлулық дегенің жай әшейін баланың ойыншығы іспеттес арзан дүние екен.

	Иә, ол жайында капитанның әйелі Марфа Кирилловна да осы ұзақ сапар үстінде бір толғап беріп еді-ау.

	– Сұлулық деген әйелдерге ғана қажет нәрсе. Сұлулық деген әйелдің ішер тамағы, киер киімі, көрер қызығы, күллі мәртебесі, құдіреті. Сұлу әйел бармақтың басындай ғана миымен корольдерді, ұлы князьдерді, императорларды өзіне құл ғып қоя алады. Ал керісінше әйел өте ақылды келіп, сырт пошымы шимпанзені еске түсірсе, сол алтындай ақылының өзі борсыған еттің исіндей төңірегіндегілерді тыжырындырар еді. Ал ер адамдар үшін сұлулықтың қажеті мүлдем шамалы. Бұл жағын, қырандарым, мұқият есте сақтаңдар. Сұлулықтың ер адамға да қажеттігін дәлелдеп, өзеуресеңдер, ол жөнінде де өз пікірімді ортаға салайын. Иә, сұлулық ер адамға да қажет-ақ. Бірақ сол ер адамға қажет сұлулықтың табиғаты мүлдем басқа, ол оның ішкі құдіретінен туындайтын қасиет. Сырт ажармен оны ешқашан шатастырмаған жөн. Ер адамның сұлулығы оның күш-жігерінде, ақыл деңгейінде, парасаттылығында, өмірлік мақсат-мұратының биіктігінде. Міне, менің түйсік- түсінігім осылай.

	Мұндай ақылды пайымдауды Марфа Кирилловна өз жанынан алмаған да шығар. Француз, неміс, швед ғұламаларының пәлсапалары басында саңылауы бар орыстарға індеттеий тарауда деген сөздердің Гуськов талайын естіген. Тіпті Петр патшаның жас нәрестенің мұзға қатырылған денесін жаңа ілім дамыту мақсатында сонау Германиядан алдырғанын да біледі. Оны осы Митрий Пахомыч та растайды. Апырау, сонда Ресейдің өзінде жас нәрестелер шетінемеуші ме еді, егер жаңа ілім үшін қажетсінсе оның бірін емес, мыңын қатырып алуға мүмкіндік бар ғой, құдайға шүкір, орыстың аязы өлі нәресте түгіл, кеудесінде жаны бар ересектердің өзін қатырып тастауға молынан жарап жүр. Осы тақілеттес даурығулар ол замандағы орыс әлемінде біліктілік пен қараңғылықтың арасындағы кереғарлық қаншама кеңістікті қамтып жатқанын едәуір шамалатушы еді. Ал Марфа Кирилловна сол біліктілер әулетінен, ұлы патша, император атағын иемденген Петрдің мына түздіктердің бетін бері қаратуға өзі таңдап жұмсаған адамы – капитан Иван Унковскийдің сүйікті әйелі. Әрине, ол мына тұжырымының негізін сол шетелдік ғұламалар кітабынан іліп, өз зердесі арқылы қайта ширатып, кәдімгі орыс тілінің шеңберіне сыйғызып, өзінің сүйкімді дауыс ырғағына салып жеткізіп отыр ғой.

	Енді бұл сөздер өз кезегінде Гуськовтың да саңылаулы басына кішкене құстардай ұшып келіп, ұя сала бастапты. Ол Митрий Пахомычтың ойрат қонтайшысының ордасына барып қайтқандағы тындырған шаруасын тыңдап білудің орнына оның басындағы жалбыраған сақал-шашының әрбір талынан, әдеттегідей күлімсіремей, қайта әлдекіммен күреске түсіп, бірақ жеңіске жете алмай рухы түскен шақтағы реңкін бейнелейтін көкпеңбек көздеріндегі жасқаншақ тұрақсыздықты мұқият қадағалады. Мейлі, Митрий Пахомычтың рухы түсіңкі-ақ шығар, бірақ одан Гуськов әлсіздік пен ажарсыздықты емес, қайта сұлулықтың осы жасында өз көзіне ілікпеген құпия өрнектерін, бояу- нақыштарын іздестіріп табуға қос жанарының бар қайратын жұмсап-ақ бақты.

	Көзге сұрапыл күш түскенде құлақ тас бекітілетін сияқты, Митрий Пахомычтың алғашқыда аузынан қандай сөздер шықты, бірін де ұстай алған жоқ. Тіпті ол барған сапарынан бір нәтижеге қол жеткізді ме, жоқ па, соның да нобайын танымады. Гуськов тек Митрий Пахомыч өз сөзін тауысып, оның қасындағы артиллерист-ефрейтор Матвей Старков сөйлей бастағанда ғана ес жиды.

	Бұлар әлгі екі құсбегінің бірі – Павел Зыковтың әйелінің қолындағы алтын сақинасының дауымен барды емес пе? Оны өткен жәрмеңке күндері алдап әкеткен қалмақты бұлар таптырыпты да. Алайда, ол қалмақ «мен сақинаның құнын орыс ақшасымен төлегемін» деп жалтарыпты. Митрий Пахомыч тілмаш арқылы «айтып тұрғаны жалған, ақшасын төлеген жоқ» деген. Қалмақ: «Жоқ, мен төлегемін, орыстардың жақында өз елдеріне біржола кететінін мен естіп жүрмін, сосын да қолымдағы орыс ақшасын кәдеге жаратып қалу үшін сақинаны сатып алғамын» деп тіпті қасарысқан. Дауға төрелік етуші калмақ Цуй екен. Ол дауды екі жақтың қайсысының пайдасына шешерін білмей көп қипалақтапты.

	Сосын Митрий Пахомыч айтқан екен:

	– Біз бір сақинаның дауымен бүйтіп топтанып келмес те едік. Біздің адамдардың талай ұсақ-түйек дүниесі сіздердің адамдардың алдауында кетті. Ол үшін ешқандай дау тудырғамыз жоқ. Ал мынау әйелдің сақинасы. Ресейде әйелдерді єскере құрметтеу жөнінде заң да, дәстүр де бар. Оларды жәбірлеу, меншік заттарын ұрлау, не алдап әкету, тартып алу үлкен күнәһарлыққа баланады. Осыншама үлкен экспедиция құрамында үш-ақ әйел бар. Сол үш әйел турасында көпе-көрнеу қараулыққа қалай жол береміз, ол біздің шымбайымызға батады ғой, намысымызға тиеді ғой.

	Осы сөздер тілмаш арқылы Цуйға жеткенде ол бар қаһарын жиып, әлгі қалмақты көзімен атып жіберердей қарапты.

	– Ой, сондағы сол қалмақтың түрін көрсеңдер, – деп, Матвей Старков шек- сілесі қата күлді. Бұл өзі денесі сырғауылдай биік, тек кеуде тұсы ғана сәл еңкіштеу, бет терісі қола түсті, адырайған екі құлағына жететін ұзын мұрт қойған, көздері үнемі қатуланып жүретінге ұқсайтын. Шведтерге қарсы соғысқа қатынасқан, қару ұстауға дағдыланған, көздегенін мүлт жібермейтін мергендігі де бар адам. Әрі қауіп-қатер үстінде есін жоғалтпайтын салқынқандылығы кезінде талайларға демеушілік жасапты. Мұны капитан өздері не қонтайшымен, не оның басқа адамдарымен кездесуге кеткенде, той-томалағына, жәрмеңкесіне қатынасқанда экспедиция мүлкін күзететін топты басқаруға көбірек қалдыруға тырысатын. Оның осында сегіз ай жатып, ойраттардың сегіз адамын көріп үлгермегені содан еді. Бүгін оны Митрий Пахомыч қасына ертіп, өте жақсы істепті.

	Бұларды капитан кеше әйелі, еркегі бар баршасы бас қосқан үйдің сыртындағы дөңес үстінде қарсы алған. Осы тұстан ақ бас шыңды, қалың қарағайлы тау жоталарының аумағы молырақ шалынатын еді. Адамның еңсесін түсіріп, жігерін құм ететін, кейде көр азабынан бір былай емес, белгісіз жағдай тауқыметінен олар осылай тау суретін тамашалап бас арашалайтын. Капитан мына қашан да қабағынан қар жауып жүретін ұзын мұртты, сырғауыл денелі Матвей Старковтың ендігі мәре-сәре жүзіне қарап, бірауық оған іші жылыды. Митрий Пахомыч әкелуге тиіс негізгі ақпарды естуге де асықпастан осы артиллерист-ефрейторды одан әрі сөзге тартты.

	– Ия, сосын Цуй жаман көзімен ата қарағанда әлгі қалмақтың түрі қалай өзгерді, айтсаңшы былай жеріне жеткізіп, – деді.

	– Ой, ой, менің айтуға шамам жетпейді, мына Митрий Пахомыч өзі айтсын, – деп жас балаша сықылықтады. Ішіндегі кішкентай коңырауын сыңғырлату үшін бүкіл денесін әдейі өзі сілкілегендей.

	– Жо-жоқ, өзің айт, бастаған өзің, енді әнгіменің осы буынын өзің аяқта, – деп, капитан бетінің ұшына қарай қайырып қойған мұртын жыбырлата сөйледі. Сол жыбыр қалайыдан құйғандай күн тимес бет терісімен де жүгіріп өткендей. Тұңғиықтан жылтыраған көздері сәулелене түсіпті. Қазір мезгіл кіші бесін дегенмен мынау тау үстінде күн көзінің жасырынуына қарға адым-ақ қалыпты.

	Енді бір аунаса анау биіктің тасасына құлағалы тұр. Сосын да капитан өз көздеріне оның сәулесінен молырақ жиып алғысы келе ме?

	Матвей Старков әңгімесін одан әрі бірден жалғастырып әкете алмады. Топ ішінде шалқып сөйлейтін әдеті, тәжірибесі жоқ, әрі ойрат қонтайшысының ордасына тұңғыш барғандағы алған әсерінің тым молдығынан өзі де шатасыңқырап тұр ма, тамағын қайта-қайта кеней берді. Капитан да қайтып желкелеместен сабыр сақтады. Ол оның әңгімесінен гөрі бұрынғы мұз боп сірескен жүзінің мынадай көңілді шағында кең сарайдай ашыла кеткеніне таңырқап, кілтін тапсаң қай адамның да ішінде бір қазына жатады-ау деген ойға елтіп еді.

	Цуй жаман көзімен ата қарағанда әлгі қалмақтың түсі табанда өзгеріп сала беріпті. Екі алақанын бір-біріне жапсырып, қуыршақ құдайға мінәжат ететін қалпына келіпті де, орыс адамдарының алдында бүгжеңдеп, билей кеткендей үш рет бас иіпті. Сосын қойнынан әлгі сақинаны шығарып, әлі де билеп жүргендей қимылмен басын тағы бірнеше мәрте иіп, Митрий Пахомычтың алақанына салыпты. Сірә, осында орыс адамдарымен кездесуге шақыртқанда ол кәззап неме жан қиналса арашашым болар, ауырлығы жоқ қой деп, алдап әкеткен кішкентай асыл дүниені өзімен ала шықса керек. Бұл жайды Матвей Старков көп сөйлеп, кейде сөздің берекесін кетіріңкірей, басын айтса аяғын жұтып қойып, кейбірін әлденеше қайталап, әрең суреттеп шықты. Сірә, мұнда Ресейдің қақ жүрегінің тұсында өмір сүрген атақты шежіреші-ертекшінің баласы Гуськовтың қабілеті жетпейді-ақ екен. Оны Гуськов та, басқалар да түсінді.

	Матвей Старков аузындағысын сарыққанда капитан әңгімеге бар еңсесiмен құлағандай мәдениетті адамның ибалылығын жасап, екі езуінің айналасында күлкі дағын айшықтандырғанмен сәулеленген көздерінде мұң жинала бастапты. Бірақ тап ол мұңды осы топтың ішінде Митрий Пахомычтан өзгесі анау екі езудегі күлкі дағының қасында ажыратып ала алмас еді. Сірә, капитан сияқты іш аңғары мол адамның түсін тану үшін де, ондағы айқұш-ұйқыш сызықтарды, сезім белгілерін бір-бірінен бөліп алу үшін де сол капитанның өзі тұрғылас жаратылу керек шығар. Себебі оның бетіндегі сол сызықтар мен сезім белгілерін қазіргі ортадағы додаға түскен жайлармен жанары, ойы тұмшаланып, құралайды көзге атқан мергендер де аңғармас еді.

	Ал Митрий Пахомычтың жөні басқа. Ол капитанды бір барлап алды да, сөз ауанын басқаға бұрды. Гуськовтың бақытына орай бұл Жоңғария қонтайшысының ордасына барғандағы негізгі шаруаны қалай тындырды, ол жағын баяндап үлгермепті. Жаңағы алғашқы беттескенде, Гуськов сол Митрий Пахомычтың өз басын тамашалаймын деп, саңырауланып, әңгімеден қақас қалғанда ол небәрі қысыр сөз, кіріспе жайлардың ғана басын шалса керек.

	– Біз Цуйдың әділ төрелігіне ризашылығымызды білдіріп, сөзді соза түсуге тырыстық, – деді Митрий Пахомыч. – Сіздерде де әйелдерді біздегідей сыйлай ма деген сияқты сұрақтармен алдандырып көріп едік, жауапқа жарытпады. Цуйдың түсі түндей, бізден тезірек құтылғысы келген сыңайы бар. Сосын да сәл бастырмалатуға тура келді. Әйелінің алтын сақинасы өзіне қайтқан Павел Зыковты нұсқап қойып, бұл біздегі тамаша құсбегі адам, егер сіздерде де құс салатындар табылса, таныстырғанның зияны жоқ-ау шіркін дегенге де Цуй елп етпеді. Сосын, амал не, ең ақырғы ілгек «осы құсбегі Павел Зыков, өз әріптесі, ол да құсбегі, Степан Редриков екеуі бүгін азанда жақын маңда құс саламыз деп жүріп, жеңіл қаруланған отыз-қырық адамның терістікке қарай шұғыл аттанып бара жатқанын көріпті. Біз шошып қалдық, ұлы мәртебелі қонтайшының әйелі сырқат деп еді, сол кісі жақтан бір жаманат хабар шықпады ма деген де суық ой келді. Сіздердің жайбарақат түрлеріңізге қарап, ол кісінің амандығын біліп тұрмыз, сонда ол жүргіншілер не мақсатпен кетіп барады, оны сұрағанның айыбы болмас па екен» дедік. Цуй «қонтайшы өз ордасында үлкен жиын өткізбек, сендердің құсбегілерің көрген жүргіншілер сол жиынға кісі шақырушылар» деп жауап берді. Міне, капитан, бар тындырған шаруамыз осы. Одан арыға ауыз салу өзіңіз айтқандай, елшілік қызметінің шеңберінен шығып кету деп есептедік. Тек біз қоштасып бері жүрерде қонтайшыдағы жиын ұзаққа созылмайды, сол жиыннан соң дереу көшеміз, Іле өзенінің жағасына, төменге қарай, бұл әдеттегіден ұзақтау көш, дайын тұрарсыздар дегенді айтты.

	Осы сөздерден соң капитан қасына Митрий Пахомычты, тілмашты ертіп, басқалардан тез бөлініп кетті.

	Кешкі астан кейін ауа райы тез бұзылып, киіз үйді орнынан көтеріп әкетердей жұлқынып жел соқты. Сол желмен қоса сатырлатып жаңбыр құйды. Жаңбырдан соң желдің желігі бір мезгіл басылғандай еді, бірақ табиғат тағы бір мінезіне кезек беріпті. Жаңбырдың да екпіні ұзаққа созылған жоқ, енді киіз үйді ту сыртынан әлдекімдер таяқтап ұрғандай тағы бір тасыр-тұсыр басталды да кетті. Ортадағы жалғыз шырақ шамның сөніп қалмауын қадағалап, қолмен көлегейлегендей отырған Гуськов, тағы екі артиллерист мойындарын ту сыртқа бұра, бір-біріне көздерін түйістіріп, едєуiр елеңдесті. Араларында Митрий Пахомыч жоқ еді, ол мана капитанмен-бірге кеткеннен қайтып оралмаған.

	Бұлар қалайда көптен бері қауіп пен үрейді жолдас еткен адамдар ғой, жалғыз шырақтың сәулесі киіз үйдегі қараңғылықты әрең еңсеріп, бәрінің жүзіндегі күрең бояуды жылт-жылт еткізіп, түстерін жаман өзгертіп жіберген. Киіз үйдің сыртындағы сатыр-күтірді бұлар шынында қалмақтар ойластырған бір алапаттың келгеніндей қабылдады. Жылдай ауыр уақыт өткізіп барып қана далада бұршақ жауа бастағанына ақыл жеткізді. Бірі киіз үйдің есігін ашып, тысқа көз салып еді, осы қап-қараңғы түнде де жер дүние бозғылтым тартыпты. Қас пен көздің арасында шөбі қалың тау үстінің түсін өзгертіп жіберген бұл не құдірет деп таңданып та үлгермеді, добалдай бір бұршақ табалдырыққа соғылып, сосын ішке қарай секіріп түсті. Жаңағы есік ашқан орыс оны екі саусағына қысып, ортаға шам жарығына әкелгенде үлкендігі бармақтың басындай екенін көрісіп, бәрі қайран қалысты.

	– Жас баланың басына түссе сеспей қатырады ғой мынау, – десті бірі.

	– Егер жанды жерінен тисе, үлкендердің өзін де оңдыра қоймас, – деді екіншісі.

	– Мұндай бұршақ малға да тажал болып тиер. Біраз көлік малдарың өлім- жітімге ұшырады, қайтара алмаймыз деп жатқан көрінеді ғой қалмақтар. Енді мынау табиғат апаты бәрін қырып салды, өкінішке шек жоқ, жаяу қайтасыңдар десе не амал жасаймыз? – Бұл соңғы сөзді Гуськов айтып еді.

	– Жаяу қайтарса да қайтарса екен, – деді бір артиллерист.

	– Екі жіліншігің үзіліп, жолда қалмайсың ба? Қос аяқтың тілеуін тілеп, біраз сандалсаң Ресейдің қақ жүрегінің тұсынан шыға келетіндей, сен не Орал таудың қырқасында жатыр ма едiң? – Сілкіне сөйлеген Гуськовтың жүзі жалғыз шырақтың жарығынан май жаққандай жылтырады. Маңдайы тершігендей күміс тамшылар білінді. Шындығында, маңдайы тершіген дәнемесі жоқ, қайта мынау суықтан бет, маңдай терісінің түгі көтеріліп, шам жарығымен тамшыға ұқсас белгі беріп еді.

	Бұдан әрі үшеудің ортасында жөнді сөз өрбіген жоқ. Қыстығып әрең отырған боп, бір-бірінің сөздерінен ілік іздеп, қылыш суырып, шайқаса кетудің аз-ақ алдында екенін өздері де сезіп, ең дұрысы екі елі ауызға төрт елі қақпақ дұрыс- ау деген байламға келгендей.

	Ал үнсіздік одан да жаман. Егер ол ұзаққа созылса, алып жейтін нағыз обырға айналады

	Міне, сол үнсіздік қыл арқандай созылып кетіп, кенет бір ұшы жыланша иірілді де, ең алдымен Гуськовтың мойнына оралды. Жай оралған жоқ, бірден буындыра жөнелді.

	Гуськов шырақтан бетін бұрып әкетіп, қараңғы іргеге тесіле қарағанда ендігі тірліктің бәрі тап сондай, көр қуысынан еш айырмасы жоқ деген бір жаманат сезіктің қатты кесегi маңдайын қоса дың еткізді. Онсыз да үзілуге шақ жұқарған жүйкесіне сол да жеткілікті еді. Жаңа ғана қасындағы жолдастарына ақылдымсынып, доңайбат жасаған Гуськов енді бар денесімен іргеге қарай құлап түсті де, еңкілдеп жылап кеп берді.

	Ана екеуі бұған басу айтпады.

	Гуськовтың сөйлегендегі сөздері құлаққа жағымды болғанмен, жылағандағы даусы мұншама жаман шығар ма? Әлгі ертегіде айтылатын жезтырнақтың бар қаруы, бар күнкөрісінің негізі – алдыңғы екі қолын темір сандықтың тістері қапқандағы шығарған дыбысынан бір былай емес. Адамның шеке тамырын солқылдатып, құлағындағы ызың боп, біржола тұрып қалатындай жаман дауыс. Ара-арасында үзігі жоқ, бір басталса толастамайтын Үскiрiк жел ысқырығындай, тек қана бірде жуандап, бірде жіңішкеріп қана құбылатын тым созылмалы, жүйке тамырыңды үзіп жіберердей бар ұзақ уіл.

	* * *

	Көкше теңізді бойлай Шет Бақанасқа құр тамтығы жеткен найманның саяқ руларын Ескелді, Балпық, Қабан, тағы басқалар бас шаға келе бір ортаға топырлатпай, бұрынырақ қоныстанған жалайыр ішіне шашырата орналастырды. Бұл, әрине, әрбір шаңырақтың өзінің жаңа қоңсыласына ішер ас, сауын мал, тіпті аяқ-табақ, басқа да жабдықтар жөнінде көмек көрсетуіне ыңғайлы деген есептен туды. Кейін әл жиғасын қайта топталамыз, бас- аяғымызды түгендейміз десе жер жетеді, ерік өздеріңде.

	Шындығында жау соққысынан мұнда бұрын келгендер де осы ұлы дария – Іленің үлкен тармақтары Көкөзек, Жиделі, Бәйменей, Қара Бақанас, Орта Бақанас, Ортасу, Шет Бақанас, Нарын, Арыстан, басқа да ірілі-ұсақты өзендерді қуалай біткен жер жағдайын бірте-бірте танып еді. Алғашқыда мұны қу тақыр, құладүз құм, тасбақаның шөлі атаса, жата-жастана келе оның судан аяқ алып жүру қиын шалқар көлді, қаз-үйрегі қаңқылдаған, аққұтан мен көкқұтаны жыртылып-айрылған көкпеңбек қалың құрақты аймақтарын да көріп, мауықтарын басқандай. Бір орында шегенделуге икемсіз көшпелі қазақ жылжи- жылжи сондай сулы, нулы тұстарға да көбірек үймелеген. Тек мал-жан жөнінде аса кемтарлығы жоқтар ғана арқаны кеңге салуға тырысып, қыр жақтарға шалқая қонып, жайылым молшылығын ойлап еді. Міне, найман көшіндегілерді ел-елге бөлгенде жалайыр басшылары көбіне сондай қыр жақтағыларға қоңсы етуге тырысты. Сулы, нулы жерлерге апарылғандар да бар, бірақ олар азшылық.

	Ал әлгі көрген бетте Қабанның тұлабойын дір еткізген, әрі ақынмен көз тірестіріп, сөз қағыстырып та үлгерген тік қабақ, жанары көкшілдеу найман шалы Шет Бақанастың бойында, Ескелді би төңірегіне жақын ауылдардың бірінде қалдырылды. Найман шалының аты Сәдуақас. Ағалы-інілі үш-төрт үйлі кішкене ауыл бірігіп, Сәдуақас пен оның бір-екі жамағайынына ортақ киіз үй тігіп берді.

	– Пайғамбар тіккен қара қос, міне, алдыңызда, кіріңіз, – деп, осындағы шаруаны тікелей бақылаған Қабан жырау ең алғашқыда есікті өзі ашып тұрып, найман шалы Сәдуақасты ішке кіргізді. Ас-су жағының да дұрыс қамдалуын қадағалады.

	Бірер апта өтіп, олар ес жинады-ау деген шақта Қабан жырау сол найман шалы Сәдуақасты үйіне дәмге шақырмақ екенін Ескелді мен Балпыққа әдейілеп айтты. Балпық бұл сөзге елең етті:

	– Жырау аға, айыпқа бұйырмаңыз, сол тік қабақ, көзі көк найман шалы, аты Сәдуақас дедіңіз бе, сұрауға ыңғайы келмей жүр еді, енді өзіңіз желі тарттыңыз, сол шалды сіз бұрыннан білетін сияқтысыз, білгенде жай емес, бұл жерде сырттан ешкім жоқ қой, анық байқағаным араларыңызда бір жұмбақ сыр бардай. Анада Көкше теңіздің жағалауында алғаш жүздескенде бір-біріңізге қарастарыңызда да, іліп-қақпа сөздеріңізде де мен ажырата алмаған өзара аңдысу ма, жоқ, кекесін бе, тап сондай бірдеменің ұшқыны білініп тұрды. Жасырмаңызшы, ол не сыр? Бұл найман шалын сіз қайдан білесіз?

	Бұл әңгіме шынында оңашада, Ескелдінің ақ үйінде, түн ішінде, Ақжәмиләнің кішкене дастарханының басында үшеуара болған еді. Тіпті Ақжәмиләнің өзі де жоқ, қарақұйрық етінен жасалған қуырдақты үшеуінің алдына қойды да, өзі жапсарлас қара қостардағы басқа қатын-қалаштардың, бала-шағаның ортасына кетті.

	Балпықтың сұрағынан кейін Қабан басын төмен салды. Шындығында бұл сыр жыраудың өз ішіне де сыймай жүрген. Солай екен деп, оны көпке жайып жіберсең, соңынан оның да машақаты көп болмақ. Қазекең бір сөзді үрлеп, он, жүз сөзді қаулатады. Жоқты бардай етіп, ұшқыннан өрт шығаруда бәйге қаракөктің өзі. Ал мынадай сұмдық жәйтті естісе, не күн тумақ? Соны бас шаға, жүрек ауырта ойлаған Қабан:

	– Жандарым, өздеріңе ғана арналған хикаятым. Найманның бұл үркердей аз ғана тобы мынадай қиын күнде, қиын халде арамызға келді, енді оларды шанышқы тілмен түйрелеп, уытымен улап, алты алашқа жағымсыз қырынан әйгілесек, біздің атамыз қазақтың баласына деген ағайыншылығымыз қайсы, құдыққа құлаған шағында арқан тастап, қол ұшын бергеніміз қайсы? Қайта жығылғанға жұдырық деп, одан сайын жерге қақпаймыз ба? Сондықтан өз тілімізге абай болып, өз ішімізден ғана біле жүргеніміз абзал-ау. Бұл хикаяттан қара қазақтың басындағы қасірет шалынады. Сол қасіретті ең алдымен сендер танымай кімдер тануға тиіс! Айтайын өздеріңе ғана арнап! – деді.

	– Жырау аға, сіздің даналығыңызға шәк келтірер жан бар ма? Хикаятыңыз қазақ ішіндегі ел мен елдің бір-біріне сыйымдылығы, өзара сыйластығы хақында болса, ал жел үріп әкеткен күнде сол сыйымдылық пен сыйластыққа өрттей тисе, біз тіл тартпай қайтейік. Сіздің бұл бұйрығыңыз құдай бұйрығындай, сөйлеңіз, – деп, Ескелді би де бұл жайға қызыққан түр көрсетті.

	Тап осы сөзден кейін Қабан ақынның шабыты қозды. Бұл домбыра ұстамағалы қашан? Жанында жүрген табадай жайпақ қара тасты алды да, оң қолының тырнақтарымен домбыраша қағып, із түсіре бастады. Мол сақалды жүзін көтеріп, жұқа еріндерін желге қарсы қойғандай желбірете ашып, көмекейінен уілдеген бір дыбыс шығарды. Бара-бара ол әдемі әуенге айналды. Ақыры жай әуен емес, екі адамның дидарласуындай сұрақ пен жауап сөзге ұқсады.

	Бірақ Ескелді мен Балпық ол сөздердің мән-мағынасын бірден түсіне алған жоқ. Екеуін біраз салғыртып барып, жырау тоқталды да былай деді:

	– Ерте, ертеде, ешкі жүні бөртеде, қырғауылы қызыл заманда, құйрық жүні ұзын заманда құдіретіңнен айналайын Қызыр Ғалислам кең даланы кезіп жүріп, алды-артына қарамай зулаған Бақытты ұшырастырыпты. Оның әлдекімнен қашқандай түрін көріп таңырқаған Қызыр Ғалислам «О, Бақыт, қайдан келесің?» деп сұрапты. Сонда менің көкірегімнің жоруынша ол екеуі былай деп сұқбаттасыпты, – деп, жаңағы әуенмен бір жырды бастады. Бақса, алла тағаланың адамға құяр ең үлкен ырзығы – Бақыт берекесіз адамдардан, есірік ұл мен кесепатты қыздан, шайтанға ерген азғынды мен молда сөзі дарымас наданнан, бинамаз бен бияпардан қашып келеді екен. Ескелді мен Балпық ұзақ сұқбаттың мына бір тұсына ерекше мән қойды.



	– Бақыт, қайдан келесің?

	– Көрінгенді күндеген,

	Өсек отын үрлеген,

	Арамзадан келемін.

	– Бақыт, қайдан келесің?

	– Мекендеген жауыздық,

	Салынбаған ауыздық,

	Масқара елден келемін.

	– Бақыт, қайдан келесің?

	– Сыйламаған көршісін,

	Ұрыспен алған еншісін,

	Сұмдардан қашып келемін!

	Қабан сұқбатты аяқтағанда Ескелді тап бір көр аузына үңілген кәрілерше күрсініп салды. Сосын күш жия өзегі өртенгендей бұл да жүзін көтере ақ үйдің ішкі уық бауларын нысанаға ала тіл қатты:

	– Жырау аға, біз бесіктен беліміз шықпай, жау қанына найза майлағанымызды ғана айтып, масайрайтын қара қазақпыз. Ал сіз ондай аттыны місе тұтпай балауса кезіңізде әкеңіз – Асан атаның сүйемелімен сонау Бұхарадан он екі баб ілімнің қайнар бұлағынан сусындап қайтыпсыз. Өзіңіздің жариялауыңызша әлемнің падишасы Әмір Темірдің билік күшін қасиетті ата мұрасындай қолынан шығармаған соңғы, ұлағатты нәсілдерінің бірі Құсайын Байқара өз үкімімен салдырған Көкілташ медресесін тамамдапсыз. Бұл медресе пайғамбарлар ізіндегі сонау Шам шаһарындағы медреселермен шаңырақ теңестіреді дейді. Менің нағашы атам, бұл күнде хан-қарасымен жоңғар қалмақтарының дєу мылтығының үңгірдей аузына іліккен ұлы би – Төлеге бата беруші, атына айдай әлем қанық арғын, тобықтыдағы Әнет бабаң да сол Көкілташ медресесінен дәріс алғанын естуші едік. Міне, сіздің өреңіз қайда жатыр, жырау аға. Бұл сөзді әріден қотаруымның мәні бар. Заман озады, тон тозады, кейінгіге сыны бұзылмай жететін өнер мен ілім ғана дегенді де жағыңыз талмай айтасыз. Міне, ендеше, сол алған біліміңіздің күш-айласымен жаңағы бізге жырлаған Қызыр Ғалислам мен Бақыттың сұқбатын қайыңтозға өз қолыңызбен түсіріп, неге кейінгіге аманат етпейсіз?

	Қабан қабағын сілке көтере Ескелдіге қарады. Сосын:

	– Бұл мен бір ойламаған шаруа екен, – деді. Ақыры жаңағы хикаятын бастады. Бұл хикаяты мынау:

	Осыдан шамамен он бес жылдай бұрын найманның қаракерейінен шыққан бір жас жігіт пен арғынның сүйіндік, қаржасының бір адамы өзара қырғиқабақ жағдайға ұшырайды. Оның басталуы да бір түрлі қызық.

	Әлгі найман жағының жігіті арғынның бір қызына ғашық болып сөз салады. Себебі бұл қыздың атастырылған күйеуі тумысынан аурушаң, бара-бара оның бұл дүниелік емес екені анықталған соң қыз бен жігіттің әке-шешелері өзара келісіп, төленген қалың мал күйеу жаққа қайтарылып, қыздың басына бостандық беріледі. Осыны естіген әлгі найман жігіті дереу іске кіріседі. Жаушылар жібереді. Бірақ қыздың әке-шешесі дүние-малға көзі қараймаған біршама кең көкірек адам екен. Ұға білген адам үшін оңды жауап қайтарады.

	«Баламыз алғашқы атастырылғандай емес, қазір оңы мен солын, жақсы мен жаманды айыратын халде, әбден бойжетіп отыр. Енді қайта сыртынан тон пішіп, қайта біреуге күшпен қосақтамақ ниетіміз жоқ, егер үміткер жігіт өзі келіп, қызымызбен тіл табысса, біз қарсы емеспіз» депті. Сосын найман жігіті өзі келеді. Бірақ қыз жігіттің сотқарлығын таныған ба, көңліне көңіл білдірмейді. Ұнатпайды. Кейін қыз осы арғынның тобықты жағындағы басқа бір жігітімен дәм-тұзы жарасып, сонымен кетеді. Бұған найман жігіті жата қорланады. Бірақ не істемек керек, қыздың әке-шешесінде жазық жоқ, ашығын айтты Ал әлгі қызды әкеткен, өзі көріп-білмеген тобықты жігітінің соңынан қуу тағы қисынсыз. Сөйтіп, бұл жер бетіне сыймай торығады.

	Келесі жазда сонау Шыңғыстау сілемдерінің бірінде тобықты елінің бір асы болып, үлкен ат шабысы ұйымдастырылады. Сол бәйгеде әлгі бойжеткен қызы найман жігітін ұнатпаған арғынның сүйіндік, қаржасындағы үйдің аты бірінші келеді. Осы аста әлгі найман жігіті де болыпты. Бұл енді жаңағы үйдің бәйге атына қызығып, «бір үйір жылқы берейін, осы жануарды маған қиыңыз» деп, тағы қолқа салады. Ұлан асыр аста үлкен абырой әперген тұлпарын табанда көзі қисын ба, мал иесі найман жігітінің бұл қолқасын да қабылдамайды. Ақыры, найман жігітінің ызасы шегіне жетеді.

	Кейбір пәлекетті істер адамның өз аңғалдығынан, қаперсіздігінен де туындайды. Сол жазда жаңағы мал иесі өзіне екі мәрте қолқа салған найман жігітінен еш қауіптенбестен әлгі аузымен құс тістеген жүйрігін арғынның тарақты атасына қарайтын басқа біреуге екі үйір жылқыға сатып жібереді. Мұны естігенде найман жігіті біржола тарс жарылады.

	Қасына ру намысы десе ішкен асын жерге қоятын сайдың тасындай отыз қаралы жігіт ертіп, ұзақ жол жүріп, арғын аулына келеді. «Ақсақал, найманның малына қарағанда арғынның малының еті дәмдірек бола ма екен, о баста қолқа салған мен едім ғой, жаман тарақтының екі үйір жылқысындай малды беруге менің де дәулетім жететін еді ғой, менің өтінішіме құлақ аспай тарақтының бір ауыз сөзіне құлап түскеніңіз қалай? Маған қимаған жүйрікті оған қалай қиғансыз» деп, зікір салғандай сөйлейді. Алыстағы найман жігітінің мына сөзінен арғын үйінің иесі де намыстанып, қыр көрсете жауап береді «Қарағым- ау, алты аласы, бес бересіміз жоқ, бір-біріне ат арытып қатынай алмайтын алыстағы найман елінің баласысың, сенікі не жорық? Тарақтыға мал сатсам, олар ауылы аралас, қойы қоралас, жақын елдің адамы, әр елдің өзінің бұрыннан бар алыс-берісі, құда-құдалығы, басқа да ішкі ниет, себеп-салдарлары болмай ма? Жүйрік атымды сондай бір бұрыннан бар жалғастық, қарым-қатынастың есесіне сатқан шығармын. Әрі әркім өзінің ақы-адал малын кімге сатарын өзі шешпей ме? Бесіктен белі шықпаған көргенсіз неме, сен неге маған ақиясың?» дейді.

	Шалмен сөз таластырып, ұта алмасын сезген найман жігіті тосын әрекетке барады.

	Ол кезде қазақ пен қалмақтың арасы тыныш жылдарда сонау түстіктегі өзбектер Арқа даласына жаз айларында келіп, тоғанақпен қос тігіп жатып, сауда жасайды екен. Мысалы, қойға пәлен кез, ешкіге төлен кез пұл десіп, айырбасқа кіріседі екен. Әрі шекер мен шәрбат, жаңғақ пен қауын-қарбыз, оқ- дәрі мен шыны, қыш ыдыстар сияқты қазақтар өлердей таңсық бұйымдар да сол мал, тері, жүн сияқтыларға шағылып, таратылады екен. Әрі өзбектер өздерін қарақшылардан қорғау жөнінде сол кездегі Орта жүз руларының басты-басты адамдарына арқа сүйей келсе керек. Сондай басты адамдардың бірі осы найман жігітінің ішкі долылығын оятқан арғын адамы еді. Осыны сезген найман жігіті қасындағы отыз қаралы ұрда-жықтардың күшімен өзбектердің тең-тең пұлын түнделетіп тонап кетеді. Оны місе тұтпай осы ауылдың көп жылқысын қоса барымталайды. Бірер жылқышы соққыға жығылады. Сөйтіп, іс насырға шабады.

	Әлгі арғын адамы бар пәле не мұның қызына, не жүйрік атына қол жеткізе алмай намыстан жарылған найман жігітінен екенін сезіп, аулында үлкен кеңес құрады. Ел намысы дегенде ез, ру намысы дегенде құйындай бұрқ ететін қазақ емес пе? Кеңеске арғынның ат аяғы жетер жердегі руларынан тегіс адамдар келеді. Баяғыда мұның қызын алған тобықтылардан үлкен топ және жетіп құлайды. Тобықты мен найман арасы бұрыннан шиеленіске толы еді, бәрінен де отқа көбірек май құйған сол тобықтылар екен.

	Үлкен әскер жиып, найманды шабамыз деген шешімге келеді. Ақыры шабады, көп жылқы әкетеді, әрі найман жақтан үш адам өледі.

	Енді қапы қалған найман жағы соғысқа дайындалады. Бұлар да қалың әскер жияды.

	Ол кезде Аягөз өзенінің бойын қазақтар жайлайтын еді. Тек кейінірек әз Тәуке өлер қарсаңда ғана қалмақтар ығыстырып, біраз уақыт қоныстанып жүрді. Міне, сол Аягөз өзенінің бойы әзірге қолдан шықпаған шақта оның бас иесі осы найман қаракерейлер екен. Ал жаңағы арғынның сүйіндік, қаржасының ауылдары басқа да біраз ағайындарымен қапталдасып, Ханшыңғыс, Шыңғыстау, Ақшатау атты таулардан бастау алатын Арқадағы Бақанас өзенінің жоғарғы Құрбақанас, Көксала, Арсалаң, Дағандыелі, Байқошқар, Әлпейіс атты салаларының бойында екен. Міне, көп әскер жиған, әрі онысына құдайдай сенген найман қаракерейлер біраз мал-жанымен көшіп- жылжып, арғын ішіне сұғына кіреді. Сондағы көп салалы, мол сулы, айналасында жайылым мен шабындығы көз тұндырған Көксаланың бойына орнығады. «Біздің қолымыз дайын, тұрысатын жерін айтсын» деп, арғын жаққа хабар салады. Міне, осының бәріне ұйтқы, әрі көсемі, әрі сөз ұстар ділмар шешені мына қалмақ шабуылынан кейін жалайыр ішіне теңіз бойлап келген найман көшінің басшысы тік қабақ, көзі көкшілдеу Сәдуақас екен.

	Бірақ ол кездегі Сәдуақас пен қазіргі Сәдуақастың айырмасы жер мен көктей. Ол кездегі Сәдуақас тұғырынан таймаған, қайраты қайтпаған, елуді ғана алқымдамақ емендей берік адам екен. Қабан жыраудың айтуынша ол кездегі көз жанарының түсі де бөлек, тура сексеуілдің жалынындай көкпеңбек, тіпті сол жалынның өзіндей ойнап тұрса керек. Тура қараған адамның дәті шыдамайтындай. Оған анау биік жардай бар тік қабағын қос.

	Міне, осы шақта өзі де аңдаусыз біраз істі ушықтырған арғын жағы найманның тым мол күшпен келгенін естіп, жауыр аттай қайқаңдай бастайды. Әрі арғынның барлық аталарына, оның сыртында Керей, Уақ елдеріне де хабаршы, елші аттандырып, бұлар да күш жинайды. Бұл жақта да мол әскер шоғырланады. Енді нағыз үлкен соғыстың қаупі туады. Қаншама боздақтың қыршын кетерін алдын-ала есептеу мүмкін емес. Наймандар орныққан Көксаланың құнарлы топырағы екі жақтың да жас қанына аузы-мұрнынан шыға қанығатыны анық. Онсыз да жиі-жиі қалмақ шабуылынан зәрезап болған қазақтар үшін бұл оңай ма?

	Арғын жағының ең бір ақылды бастары екі ортаға ара ағайындарды салып, соғыссыз, қансыз бітім, ымыраға келу жағын да қабат ойластырады.

	Әу баста-ақ бір төбенің шаңын екінші төбеге қосқан құс қанатты аттармен өте шалғайларға адамдар ұшыртады. Ұлы жүз, Кіші жүз елдерінің ең таяу-ау деген шет-пұшпақтарынан сөз ұстауға жарарлық, табаны бұдырлы би- шешендерді шақыртады. Міне, сол шақырумен осы Іле мен Қаратал өзендерінің аралығындағы елден Балпықтың әкесі Дербісәлі мен Қабан жырау Асан баласы барады. Суан мен Шапыраштыдан екі-үшеуі ереді. Атты-қосшылары бар, барлығы он қаралы жан.

	Қаратау бойындағы дулаттан, батыстағы Баршақұм, Қарақұмнан Кіші жүздің Тамасы мен Байбақтысынан да кісілер жетеді. Барлығы келген уақыты бойынша кезек-кезегімен найман басшысы Сәдуақастың алдынан өтеді. Бұл арғын алдындағы өктемдігін басқа қырынан да танытпақтай Көксаланың ең бір шұрайлы жағалауына сегіз қанат ақ орда тіктіріпті. Баршасын сонда қабылдайды.

	Ең бірінші жеткендер осы жалайыр адамдары екен. Арғындар жағымен алдын-ала бәтуаласқан олар наймандарды бітімге шақырады. Суырылып Дербісәлі сөйлейді. «Атамыз қазақ, бір адамның баласымыз, енді қан төгілмесін, малға – мал, ал шәйіт кеткен әр адам үшін екі адамның құнын алып, ымыраға келіңдер. Адам құны әз Тәукенің Жеті Жарғысында белгіленбеп пе еді? Сол түпқазыққа жарайды. Арғындар жақ бұған келісіп, мойынсұнуда. Қабырғалас, қандас елсіңдер, кәне, татуласыңдар» дейді. Сосын Қабан ақын ұзақ жыр айтады. Зорлықтың зорлық, соғыстың соғыс тудырарына мысалдар тұнған ертедегі жыршы-шайырлардың өлең нұсқаларын төгілдіреді. Өз жанынан да көп нәрсені шығарып айтады.

	Одан Кіші жүз адамдары жетіп, бұлар да біраз тіл мен жақтарын безейді.

	Ақыры екі жақтың да әскерлері сақадай сайланып, Ұлы жүз, Кіші жүз би- шешендері түгел ақтарылып, арылған шақта найман басшысы Сәдуақас өзі тіктірген сегіз қанат ақ үйдің қақ төрінде қақиған қалпы «енді құныкер- арғынның сүйіндік қаржасының өз адамдары келсін» деп бұйыра сөйлейді. Ұлы жүз, Кіші жүз елшілері мұнысын жақсылыққа жорып, «тіл-жағымыздың майы өтелді, наймандар бітімге келмекші» десіп, лепірісіп, аяқтары аяқтарына жұқпай арғындарды шақырысады.

	Сәдуақастың оң тізесінде бес жасар кішкентай немересі отыратын. Бұл жас бала сөз үйренсін деген ниетке орай бұрыннан бар үрдіс. Сәдуақас сол немересіне түйіле қарап, арғын адамдары келгенше жақ ашпай, міз бақпай тастай қатады.

	Бір уақытта арғындар жетеді. Олар да оншақты адам екен. Ақ ордаға еңкейе енген бетте төбелерімен көк тіремектей босаға жақта состиып-состиып тұрысады. Сәдуақас та оларға «төрге шығыңдар» деген ишара білдірмейді. Тек тік қабағын бұрынғыдан да ажырайтып, сексеуілдің жалынындай көкпеңбек көз жанарын ойнатып, арғындарға ұзақ бедірейеді.

	Міне, Сәдуақастың сондағы сұрқы Қабан ақынның әлі есінде екен. Сезгір көкірегі өзінен-өзі «апырау, мынау бітімге келетін адамның пішіні емес қой» деп күңгірлеп қоя береді. Қасындағы Дербісәлінің де қыбылжығанын байқайды.

	Бір кезде саңқ етіп, Сәдуақастың даусы шығады. Сол даусынан есіктегі арғындар түгілі, киіз үйді жағалай сықасқан Ұлы жүз бен Кіші жүздің мүйізі қарағайдай би-шешендерінің өздері қирап түсе жаздайды.

	– Әй, арғынның қанды қол, қара шоқпарлары! Арғын аға баласы дегенде көргенім осы ма? Неше атадан бері мені иықтап келесің? Деміңе нан пісіп, көзің қарауытып соны былай ақылға салудан да жаңылдың ба? Қамшыңнан қан тамшылап тұрып, ақ жол іздегің келеді. Осы ма ағалығың? Ағаға лайық даналығың? Не жаздым саған? Ағаш ерге жіп құйысқан таққан қоңыр тірлігім бар еді, өзіме соны да қимай төбемнен жай ойнатып, екі ортаны ит тартысқа айналдырып келесің. Немене, біздің ауылдың бір жаман иті барып, балтырыңа тіс тигізсе, менің қатынымды жесір, баламды жетім етейін деп пе едің? Ара ағайынға жүгінгіш болсаң, ол өнеріңді сол кезде неге көрсетпегенсің? Мынау Ұлы жүз – ағаның, анау Кіші жүз – інінің балалары сол кезде келсе, мен ол сенің балтырыңды қапқан итімнің тісін қағып алуға жарамас па ем?! Бұларды сен татулық үшін емес, өз басыңды қорғау үшін шақырып отырсың! Енді біле білсең түйінді сөз мынау! Менде саған деген аяушылық жоқ! Сөзді қысқа қайыр десең қайырайын. Мынау менің туған нәсілім, немерем! Сен маған осыдан жақын емессің. Менде аяушылық жоқтығына осы куә болсын! – депті де, оң тізесінде отырған кішкентай немересін бір борбайынан қыса ұстап, шаңыраққа қарай бір-ақ атады. Шаңырақ ағашына денесі сарт тиген жас баланың шар еткен даусы бір естіліпті де, пышақ кескендей үзіліп, ортадағы от басына құлап түсіпті.

	Сондағы сегіз қанат үй ішіндегі елдің түрін сыпаттауға Қабан ақынның тілі жетпейді екен. Көкірек қуыстары көріктей басылып, ауыздарымен жалын леп үрлегендей қол-аяқтарынан әл кетіпті. Іштеріндегі темірден жаралғандай біреуінің ғана:

	– Сәке, мынауыңыз аллам кешірмес қаттылық қой, – деуге ғана шамасы келіпті. Ал найман басшысы Сәдуақастың өзінің арғындарға қарап:

	– Тұрысатын жеріңді бүгін айт! – деген соңғы айғайы тұман басқан алты қырдың астынан шыққандай естіліпті.

	Босаға жақта сырғауылдай сорайған арғындар мұндай көз көріп, құлақ естімеген сұмдықтан жандары шошып, жағаларын ұстап, иіліп-иіліп, көткеншектей есіктен шығыпты. Аяусыздықтың, қатыбастықтың мұндай айқын мысалына себеп, куә болғандары үшін аруақ, құдай алдында өздерін де күнәлі санағандай олардың да халі кісі қызығарлықтай емес екен.

	Сонымен не керек, Шыңғыстаудың Ақшатау сілемінен бастау алатын, көп салалы Көксала өзенінің ең үлкен тармақтарының бірі Арсалаңның жағалауында арғын мен найманның арасында екі күндік қантөгіс соғыс болыпты. Арсалаң қара сулы иірімдері мол, әрі жағалауы әрқилы, бітімі қызық өзен еді. Осындай жер жағдайын жақсы білгесін де ме, арғындар жағы жеңіп шығыпты. Наймандар күйреп, артық мал-жанын тастай қашыпты

	Осы соғысты көзімен көрген Қабан мына бір жайды шегелеп айтты.

	– Сондағы арғын-найман соғысынан ағып түскір көзім мынаны да байқады. Бәрі өлер жерін аңдамайтын, нағыз жүрек жұтқандардың өзі болып шықты. Әлгі мен айтатын хиссалардағы ғазауат соғысының қаһармандарынан бір былай емес. Дербісәлі ақсақал екеуіміз соның бәрін көріп тұрып, ғазиз жаннан түңілгендейміз. Қасымыздағы басқалар да сондай. Өңі өрт сөндіргендей өзгерген Дербісәлі аға «Қазақ-қалмақ соғысында да қазақтардың мұншама ер шыққанын көрген жоқ едім» деп салды.

	Жырау хикаясынан сең соққандай күйге түскен Ескелді сөйледі:

	– Бұл қазақта бүтін билікке, бүтін хандыққа жан баласы жетті ме? Кешегі Қасым хан, Есім хан, әз Тәукелер де осы жағынан кемшіндік көріп, бүкіл қазақ баласын бір тудың астына жия алмай кетті. Бүкіл қазақ баласының ортақ намысы десе, түбі шикі бала көргендей әрқайсысы өзіне қарай шалқаяды. Тек ру намысы десе, жырау айтқандай көзіне қан толып, қақыратып сөз айтып, бір- бірінің қабырғасын қаусатпай тоқтамайды. Ондайда бұл қазақтың ерлігіне Ескендір Зұлқарнайынның бас сардарлары да қызыға қарар-ау! Ал қазақтың шын жауы шапқанда, қара қалмақ келгенде жаңағы ерлігіміз бу болып ұшқандай жоғалады, көбіне үрей билеп, үріккен қойдай ту-талақайымыз шығады. Алланың бізге жіберген нағыз нәубеті осы кесепат па деймін.

	Сәл үнсіздікті Балпық бұзды:

	– Жырау аға, мына найман басшысы кезінде өз нәсілін аямай, өз елін соғысқа ұрындырып, қан қақсатса, онын неменесін әспеттеп, бөле-жара құрметтеп, әрі үйіңізге асқа шақырғалы отырсыз?

	– Мұның мен үшін ауыр сұрақ, Балпықжан, – деді Қабан – Әттең, әкең Дербісәлінің беті бері қарамай жатқанын қарашы. Менің ісімнің оң-терісін сол кісі анық айтар еді.

	Біраз отырыстан соң жырау

	– Бұл әңгіменщің тағы бір жалғасы бар, – деді.

	Өңдері күлдей бұзылған Ескелді, Балпық бұл жолы да жақсы әңгіме күтпеп еді, жаңылыспапты.

	– Өз жеңісіне әбден сенімді найман жағы арғын ішіне мал-жанымен барыпты дедім емес пе? Солардың ішінде әлгі Сәдуақас шаңыраққа лақтырып өлтірген баланың шешесі, яғни осы шалдың келіні де бар екен. Сол арғындардан жеңіліп қайтар жолда онсыз да күңіренген ел ішінде бордай тозған осы Сәдуақасқа қарап еңіреп, ат үстінде тұрып жаман қарғысын айтыпты: «Менің кішкентай баламның, өзіңнің де нәсіліңнің обалына қалып едің, енді бүкіл елдің обалына қалдың. Қанжоса еттің! Мынау бүгінгі ел басындағы қасірет енді арылмасын! Қақпас! Құдай бар болса, сүйегіңнің қайда қалғанын ел-жұртың білмесін! Түз кезіп, құм құшып өл!» Міне, осы сөздерді айғайлай жеткізіпті де, күйеуін, ата- енесін бәрін тастап, қызай елі жақтағы төркініне қарай тартып отырыпты. Сол келіншектің қарғысын құдай естіді ме деп зәрем жоқ.

	* * *

	Үш күннен соң кешкілік Сәдуақас Қабан жырау үйіне қонаққа шақырылды. Сәдуақас үш адамды ерте келді. Танысу үстінде ол үшеудің кекселеу біреуі арғынның сүйіндік қаржасының адамы екені анықталды.

	– Апырау! – деп, қалайда ақынжанды, аздаған ұстамсыздығы бар Қабан елең етті. Оның елеңінен Сәдуақас та шоршып түскен балыққа ұқсады. Алдарында жанған тас шамның жалп-жұлп еткен жарығы бұл екі адамның тұлабойларындағы оқыс құбылысты киіз үйдің ішінде жағалай отырғандарға тегіс аңғартты.

	– Апырау, мен пақырдың білуінше найман қаракерейлер мен арғын сүйіндіктердің мекен-жайлары бір-бірінен тым шалғай еді ғой, сіздер қалай, қай жерде табысып жүрсіздер? Өз басым соған қайранмын, – деп, Қабан алғашқы жеңілтек мінезінің астарын басқа дүниемен алмастыра салуға әрекеттенді. Оған алданатын Сәдуақас емес екен, бір кезде осы арғын баласына деген аяусыздығын өзінің кішкентай нәсіліне деген аяусыздықпен нақтыламаққа қыршын нәрестені шаңыраққа ұрған жауыздығын мынадай іші толған шежіре адам қалайда ұмытпасын, әрі оны алдына қалайда бір тартпақ екенін, одан қашып құтылу жоқтығын сезіп, сол жазасын тезірек өтеп құтылуға асыққандай бұл да тілінің ұшынан бір тамшы уды атып түсірді:

	– Өзара шабысқанда алыстық етпеген екі ара қара өңешті қаруы бар қалмақ келгенде алыстық етуші ме еді? Табысам дегенге жұмыр жердің екі пұшпағы бір тұтамдай-ақ екен ғой!

	Тас шамның тынымсыз жарығы қараңғылықты кескілеген киіз үй ішінде ауыр үнсіздік орнады. Мұнда әйел затынан Қабанның бәйбішесі ғана бар еді, оның өзі де саңырау адамша кимешегінің зерлі жағынан жүзін әрең көрсетіп, төмен тұқырып отыр. Жыраудың бір күңк етуі мұң екен, ол да шығып кетті. Енді аяқ-табақ шаруасын босаға жақта күтуші жігіт есебінде отырған Көсембай алды.

	Екі арада әр түрлі сөздер шығып кетуі мүмкін екені ескеріліп, бұл Қабан үйіндегі қонақасыға жалайыр жағынан Ескелді мен Балпық қана қатыстырылып еді. Ал үй ішінде отыруға құқылы күтуші жігіт есебінде Қабанның ең кенже інісі Көсембай таңдалды. Көктемдегі қазақ-қалмақ соғысындағы және одан кейінгі тентек судан өткен ерлігі көпшіліктің жадында. Әрі іске демесең сөзге көп әуестігі жоқ, етінен ет кессең да сыр шығармас мінезі қоса қабат ескерілген. Ал сырттағы бір топ күзетші, күтуші жігіттер бұлар отырған үйден аулағырақта, айналасында екі-үш жерден бұрқырап от жанған кішкентай қара қос маңында. Түнге қарай маса көтерілетін болғасын анадай жердегі үлкен белдеуде байлаулы, ерттеулі аттардың жел жағынан тезек жағылып, түтін салынған.

	Айналасында тау жоқ жазық өлкелерде күн ұясына кірсе-ақ көзге түртсе көргісіз қараңғылық түсетіні белгілі. Бүгін де солай. Қарулы, ықшам киінген жігіттер бірін-бірі тек даусынан таниды. Бұлар сонда да көңілді. Аң мен құстың етінен шығыңқырап жүрген жігіттердің мына қара қос басында мал сойылып, тойдағыдай сорпа-судың барынша мол дайындалып жатқандығын сезуі де соған себеп.

	Өзара әзіл-қалжыңдары да жоқ емес.

	–Әй, мына найман шалының, аты Сәдуақас дей ме, көзінің адамға оқталуы жаман екен. Қартайғандағы қарасы мынау, жас кезінде қайтті екен?

	– Жас кезіндегі қарасы тас тескен шығар.

	– Әй, найман жақта Тастескен деген жар бар, сол атау мына шалдың салған ізінен тумасын.

	Ішіндегі сұңғылалау біреуі Тастескен деген жер атауының қайдан шыққанын басқаша түсіндіріп суырылды. Оның айтуынша, ол жерде ерте заманда қазақтардың оқшау қалған бір бөлігі қалмақ шапқыншылығына ұшырап, үлкен тас қуыстарынан үңгір жасап, қорғанған екен. Әрі үңгірде жай жатпай тас қабырғаларды ойып, әр түрлі суреттер салыпты. Тіпті «қазақ, сенің күшің – бірлікте» деп кейінгі ұрпаққа арнап, өсиет сөз де жазыпты.

	– Ондай ғақлияны тасқа жазбақ түгіл, басқа жазсаң да біздiң қазақ сіңіре қояр ма екен, – деп, тағы біреуі іліп-қақпайға салды. Олардың қаңқылдаған дауыстары мына үлкен үйдегілерге де жетті.

	– Әй, мыналарың қайтеді, ей? Кісінеген жылқыдай басқа-көзге төпеп барады ғой. Сәл тынышталсын, іштерін тескен сөздері болса арырақ барып айтсын! – деп, Қабан жырау Көсембайды жұмсады. Көсембай барып, оларды тыйып қайтты.

	Ас дайындау қамы сыртта жасалса да мына үлкен үйдің ортасында, төрге жайылған дастарханның есік жақ шетінде от жағылды. Алғашқыда аздаған сексеуіл тұтатылып, соңынан тезекпен үстемеленіп, көп ұзамай-ақ қызыл жалқын жалын бірде көтеріліп, бірде басылып, аласұрып тұрды. Көтеріле кетсе дастархан ортасындағы тас шамның жұмысын жеңілейтіп, үй ішін жарық етіп жібереді. Кішірейсе тас шамның өзіне күш түседі.

	Ортадағы от – бұл да осындағы түнгі жау – масаға қарсы шараның белгісі. Маса шіркін, әсіресе, осы тезек түтінін хош көрмейді екен. Ал сексеуіл тасталатыны оттың тез сөнбеуі үшін қажет, әрі жылылық беретіні бар. Мынау алты ай жазғы ыстықтың ортасы десең де, құм жарықтық түнге қарай тез суыта жөнеледі.

	Сәдуақас сәл отырып, тағы сөзге ыңғайланды. Ескелді соны байқап, ернін жымқыра, басқаларға да үндеме деп белгі бергендей сәл еңкейе, мұқият құлақ тосты.

	– Мен мына Ескелді би туралы көп әңгіме естіп едім, – деді Сәдуақас ыңырана толғатып. – Солардың біреуі былай. Есекеңнің небәрі алты айлық шағында, бесікке бөлеулі жатқанында үйге ұры түсіпті дейді. Ересек адамнан ешкімнің жоқтығын пайдаланып, әлгі неме үйдегі керек-жарақтан біраз нәрсені қабына сала бастайды. Сонда әлденеден көзінің асты дір етіп, бесіктегi кішкентай балаға назар аударады. Сөйтсе, баланың қарасы алабөтен екен дейді. Себебі ұры қалай қозғалса баланың көз жанары да солай бұрылады екен. Ұры тіксініп, баланың бесігін көрпемен жауып салыпты да, керегін алып, тез тайып отырыпты. Кейін бұл оқиға үлкендер арасында сөз болып жүрмей ме? Есекең бес жасқа толғанда әке-шешесіне «тәте, тәте, егер сол ұрыны көрсем таныр едім» деп салыпты. Әке-шешесі бала сөзіне аса елікпейді. Көп ұзамай бір жиын-тойда Есекең «тәте, тәте, біздің үйге түскен ұры мынау» деп, бір кісінің тізесін құшақтап алыпты. «Сонда-ақ, сол бесікте бөлеулі жатқандағы көзіңнің қарасынан-ақ шошып едім-ау, болайын деген бала екенсің, қайтейін, ұрлық жасағаным рас еді» деп, әлгі пақыр бәрін мойнына алыпты дейді. Аруақ қонғаны осы емей, немене? Біз де сондай аруақ қонған елдің баласы едік, мынадай күйге түстік.

	Сәдуақас осы әңгімені түгесті де, басын омырауына сылқ еткізді. Өзі туралы болған жайды қозғаған найман басшысының әңгімесінен өңіне түк те өзгеріс енбеген Ескелді би оған қолдау жасағансыды:

	– Он бес жасында-ақ атының тұяғынан қара жер сілкінген Қабанбайдай мұзжүрек батыры бар елдің еңсесі түспес болар. Бүгінгі құқай құдайдың бізге жіберген бір сынағы да. Базарлы дүние ертеңгі күнде ғой. Рухыңызды жоғары ұстаңыз!

	Ескелдінің сөзі дарымады ма Сәдуақас еңкілдеп жылады. Одан қасындағы үш қонақтың да көңілдері босап, көздеріне жас іркілді. Бұларды көп қамықтырмау үшін Қабан жырау сөзді іліп әкетті:

	– Осы ұзынқұлақ әр түрлі құйқылжытады. Шындықтың шырайын сіздер кіргізерсіздер, өз ауыздарыңыздан естиік, жаңағы Есекем сыпаттағандай мұзжүрек жаратылған Қожағұл баласы Қабанбай батыр тап бүгінгі күнде қайда жүр?

	Сәдуақас жылауды тез доғарып, көзінің жасын да сілкіп тастап, әңгімеге кірісті:

	– Қабанбайдың туа біткен қасиеттері мол ғой. Қара қалмақтың қара қытайдан әрмен қаптайтынын алдын-ала болжалдап, «жоқ, бұл жолғысына біз жалғыз төтеп бере алмаймыз, бүкіл хан затын, бүкіл қазақ баласын көтеру керек деп, ертөле атаулыға сенбей ерте көктемде өз басы Түркістанға жүрді емес пе? Болат ханды шаптан түртіп, намысын оятпақшы еді. Атаңа нәлет ит қалмақтың жансыздары арамызда екен, дәл сол Қабанбайдың жоқ кезінде бас салды емес пе? Қабанбай болса мұншама тоз-тозымыз шықпас па еді, кім білсін.

	Бұдан әріде Сәдуақас қара қалмақтың өздерін қалай шапқанын баяндады.

	«Қойын құрттап, айранын ұрттап», мәре-сәре отырған жұрттың төбесінен ашық күнгі найзағайдай тиіпті. Өрістегі малшы кешкілік өз аулын таппай қалыпты. Суға барған келіншек өз үйінің жау атының тұяғы астында тапталғанын қамыс арасынан сығалап көріп тұрыпты. Жау өткен жолда бесіктегі құндақтаулы бала, белден шойырылған шал-кемпір ғана қалып отырыпты. Асыл жануар жылқы малын «айдаса жаудікі, ысқырса желдікі» деп, бейшара қазақ бекер кемсітеді екен. Сойылдап жау айдағанда шұрқыраған жылқының даусы жылаған елдің даусынан жаман шығыпты. «Сорлы қазақтар, жау келетінін неге білмегесіңдер?» деп, ауыр айыпқа бұйырғандай. Сәдуақас бір іркілген тұста Ескелді:

	– Жау шабатыны жөнінде әр түрлі сыбыстар бізге де жетіп тұрды. Менің тұрғыласым Қабанбай оны ұққан да екен, біз ұғуға да жарамадық, – деп кішірейген сыңай танытты.

	Сәдуақас одан әріде қалмақ шабуылының соққан желден әрмен шапшаңдықпен жүргізілгенін баяндады. Алакөлдің теріскейінен қашқан қалың найманнан басып озып, тіпті Шыңғыстау сілемдерінен әрідегі арғын тайпаларынан көктей өтіп, біразының басын бері қайырыпты. Ол замандарда Алакөлдің теріскейінде, Алтай, Тарбағатай тауларының қуыс-қолтықтарында, Зайсан көлінің төңірегіндегі кең-кең жазықтарда, Шыңғыстау, Ақшатау, Ханшыңғыс, Сарыарқаның сары алтынындай Абыралы, Жалаулы, Дегелең, Мыржық таулары төңірегінде, Тоқырау, Қарабидайық, Нұра өзендерінің жағалауларында жайлау мен қыстау арасын үш айшылық жол етіп, арқаны кеңге салып көшіп-қонып жүрген Орта жүз рулары, оның ішінде арғын, наймандар баршылық дегенмен, бұлардың нағыз қалың ортасы сонау түстіктегі Қаратауда, Сыр бойында еді. Егер соларға жетіп жығылсақ жанымыз қалар деген үмітпен небір аяғының желі барлар алды-артына қарамастан қашыпты.

	Бірақ бәрі өйте ала ма, қолды болғаны бар, кері қайтқаны бар, біразы ес- ақылдарынан айрылып, бағыт-бағдарсыз тырағайлапты. Солардың үркердей бір тобы осы Көкше теңізді жағалап, жалайыр ішіне жетіп құлаған найман көші екен. Бұлар таза наймандар емес, әлдекімнің жеңіл аузымен ғана солай аталыпты, шындығында, жартысына жуығы арғынның сүйіндік, қуандық, тарақты, бегендік руларынан екен. Осыдан он бес жылдай бұрын бірінің қанымен бірі қара жерді суарған арғын мен найманның осы бөліктерін жау соққысы осылай табыстырыпты.

	Бұлар жау соққысынан құтылып, бері шыққасын Көкше теңіздің терістік жағына жетіп, қалған азапты сонда көріпті. Бұл маң үшкір тасты, шөлейтті екен. Әрі әлсін-әлсін азынаған жел жердің топырағын суырып, апшысын қуырады. Тіпті талма түсте, ашық аспанда күннің көзі көрінбей кетеді екен.

	Осы тұста Қабан жырау бір сөз қыстырды:

	– Апырау, Көкше теңіздің теріскей жағалауына Асан қайғы бабамыз:



	Тас табаны төрт елі

	Атан жүрер жер екен

	Төсегінен шошынған

	Адам жүрер жер екен, –

	деп баға бермеп пе еді?

	Бұл кеште ас үстінде де, астан кейін де көп хикаяттың басына су құйылды. Бәрінен де бұлар найман қаракерейден шықкан Қабанбайдың құлағын көп шулатқан шығар. Қабанбайға батырлық арғы аталарынан дарыпты. Тіпті арғы демей-ақ өз әкесі Қожағұл да Жалаңтөс дәуіріндегі білікті қолбасылардың бірі екен.

	Мұның сыртында кейде үзілмей соғатын Ебінің желіндей қалмақ қысастығы да Қабанбайды қаршадайынан найза ұстауға итермелепті. Жеті жасында әкесі Қожағұл ата жаудың қолынан қан құшып өледі. Он бес жасында Есенбай атты кіндіктес туысының қалмақтар қарнын жарып, айдалаға тастап кетеді. Осы Есенбайдың бел баласы Жалбы батырды да солар қапылыста өлтірген екен. Тағысын тағылар. Бәрі қосылып кеп, темірді құрыш еткен көрік отына айналады. Болашақ батыр сол отта шынығады. Осы тақілеттес әңгімелердің соңында әлгі арғынның сүйіндік қаржасының адамы, аты Жантоқа, қасындағы Сәдуақасқа қарап:

	– Сол жас батыр Қабанбайдың дәл қалмақ шабуылы қарсаңында Түркістанға хан құзырына күш жинамаққа кетуі әлгі керей Шақантай батыр екеуінің Аягөз соғысында жеңіліс табуынан жүрегі шайлыққандық емес пе? – деп салды. – Кейде шарболаттың да отта көп тұрса реңкі бұзылады ғой. Жеңілген елде желке жоқ деген атамыздан қалған сөз тағы бар.

	Сәдуақас тас шамға көздерін тіке қадап, сәл отырды да, әлдене шайнағандай жағын қимылдатты. Ауыздан шығармағын басқаларға ұғынықты етуге әзірліктің бұл да бір амалындай.

	– Аягөз соғысындағы жеңіліс дейсіз... Жүрегі шайлыққандық па дейсіз. Жеңілген елде желке жоқ дейсіз. Апырау, осы соғыс пен ондағы жеңілістің түп- тамырын сіздер ажырата аласыздар ма? Ол қай кез еді? Ол әз Тәуке өлген жыл еді.

	– Ия, ия, әз Тәукенің өлген жылы, Қайып ханның ұлы хан орнына қонжиып, шоқтығы көтерілген жыл, – деп Қабан жырау да қосарласты.

	– Ия, Қабекең дұрыс айтады, Қайып ханның шоқтығы көтерілген жыл, үш жүздің ханымын деп төңірекке жар салған жылы. Бірақ жар салу мен хан болу – екеуі екі басқа дүние ғой. Қайып ханды Сыр бойындағы ел басына моншақ көтергенмен, Сарыарқаның сары даласында бір-бірімен құландай тебісіп, арқардай мүйіз айқастырып жатқан тентек ел не кәдеге жаратсын. Тіпті ат ізін салып, хан алдынан өтетін де ешқайсысы табылмады. Оған Қайып хан қалай шыдасын? Қалың қазақты аузыма қаратар іс істеймін деп, онда-мұнда кісі салды. Бөкей деген сұлтанды тура қара қалмақтың байтақысына1 жіберді. Ол қалмақтың арам өлген мал етінен жасаған дәмін татқаннан басқа түк бітірмей сандалып кері қайтты. Сосын Қайып хан Сібір жұртымен, жирен шашты кәпір қауымымен ауыз жаласпаққа талап етті. Сый-сияпатын көл-көсір етіп, би- шешендерін үсті-үстіне жіберіп жатты. Қара қалмаққа қарсы бірігіп соғысайық деген емеурінін ашық айтып, ақыры уәдесін алғансыды.

	Сәдуақастың бұл сөздері тарихи құжаттармен де дәлелденеді. Тек Қайып хан Жоңғария мен Ресейге елші жіберуді әз Тәуке өлгесін емес ол барда-ақ, 1716 жылы бастаған еді. Бөкей сұлтан қалмақ қонтайшысынан мардымды жауап ала алмай қайтқасын дереу орыстарға екі елшілікті қамдап бір мезгілде аттандырды. Бірі Қазан мен Уфа қалаларына тартты да, екіншісі Тобылға бет алды. Екінші елшіліктің басшылары тарихи жазбалардың сарғайған беттерінде есімдері сақтаулы Бекболат Екешұлы мен Байдәулет Бөріұлы. Бұл екінші елшілік орыстармен достықты қалаған пейілін барынша жарқырата келді.

	Оқалы шапан, зерлі қалпақ, қазақы ер-тұрман, басқа да жасау-жабдықтың ең бір тамаша үлгілерін түйелеріне тең-тең етіп артып апарды. Діні, тілі, ділі басқа елдің бұған жас балаша алдана қоймасын біліп, апарған сый-сияпатының дәмін арттыратын тұздықты және қосты. Ресей мен Жоңғария арақатынасында белгілі із қалдырған атақты Бухгольц елшілігі кезінде қалмақтармен қақтығысып, біраз адам солардың қолына түсіп еді. Кейінірек сол тұтқын орыстардың ішінен екі адамды – офицер Меркули Трубников пен орыс хатшыны қалмақ қолбасшысының ең бір көңлі көтеріңкі, қолы жомарт шағында қазақтар сатып алған. Міне, осы екі адамды Сібір губернаторы Матвей Гагаринге қоса тарту етті.

	Түздіктердің бір мемлекетінен екінші мемлекетіне өтіп, аман-сау оралған өзінің екі қандасын көргенде губернатордың екі езуі екі құлағына жете жымиды. Ал өздеріне бас бостандығы осылай тиген Меркули Трубников пен хатшы орыстың осыншама жоғары мәртебелі Ресей шенеунігінің қанатының астынан бір-ақ шыққанын ұққан сәттегі түрлерін тіпті атап сұрамаңыз.

	Матвей Гагарин қазақ елшілігіне де жағдай жасап бақты. Әрі Бірінші Петр патшаға тәптіштеп, ұзақ хат жазып жөнелтті. Патшаның келісімін алысымен-ақ қазақ елшілігін қайтарып, оған Никита Белоусов атты сұңғыла, иттен де иісшіл, түлкіден де айлакер, қасқырдан да алғыр боярды қосып жіберді. Бұл Никита Белоусов қазақ хандығында жатып, көл-көсір саудамен айналысты, әрі осындағы белді-белді адамдардың тамырын басып, тыңшылық етті, қазақтармен одақтастық туралы келісімді қағазға түсірді. Бұл келісім бойынша келер жылы, яғни әз Тәуке өлетін 1718 жылы қазақтардың ата қонысы Аягөз бойын әкесінен қалған мұрадай иемденген қалмақтардан бірігіп тазарту керек еді. Қазақтардың қалмақтарға қарсы отыз мың әскер шығаратыны, ал орыстардың от қару-зеңбірекпен көмек көрсететіні белгіленіп еді.

	Бұдан арғы сөзді Сәдуақастың өзіне берейік:

	– Ал сонан кейінгі іс қалай дамыды. Қазақтар уәдесінде тұрып, отыз мың әскерді шығарды-ақ. Тіпті осы қимылдың басы-қасына алыстан ат арытып, Қайып хан мен Кіші жүздің ерке төресі Әбілқайыр сұлтан қоса қабат келді. Сөйтіп, бұл отыз мыңның ішінде негізінде Орта жүз, бірақ басқа жақтың да балалары бар, бәрі біраз бас құрап-ақ еді-ау, қайтейік. Алғашқыда бас қолбасы кім деген дау-дамай көтерілді. Ежелден жауынгер Кіші жүз төресі делініп, Әбілқайыр сұлтан екшеліп еді, оның жер жағдайын аса жақсы білмейтіні кезмайыс келді. Ақыры жақсы мен жайсаң тілдерін шайнай-шайнай керей Шақантай мен қаракерей Қабанбайға тоқтады. Ал енді соғыс басталмақ. Қалмақтар жағы жақсы құлақтанған. Олар да әскерін жинап қарсы жылжыды. Ау, әлгі Сібір жұртының сыйлығы от қару қайда? Қазақ қолбасылары ең әуелде сондай көмекке иектері қышып, соған орай тәуекелге бармап па еді? «Ойбай, орыстар алдамауға тиіс, уәдесін қағазға түсіріп, ант-су ішіп кеткен, бүгін-ертең жетіп қалар» деп, осының бәріне ұйтқы Қайып хан асау тұлпардай ойнақшыды.

	«Орыстардың от қаруы жеткенше арандамайық, шегіне тұрайық» деген де күңкілдер белең алды. Бірақ шегіне салу да оңай ма, «өйтсек әскердің ұнжырғасын түсіреміз» деп Шақантай мен Қабанбай дауыс салды. Жаңа ғана сайланған қолбасылардың пікірін жерге тастау кімге абырой. Шегініс жоқ, тек жүріс баяулады. Уақыт ұтпақшымыз. Сібір жаққа қарай-қарай елбасылардың ғана емес, қалың әскердің де көзі талды. Қара көрінбеді. Ақыры, екі жақтың қолы соқтығысты-ау бір кезде. Соғыс үш күнге созылды. Шақантай мен Қабанбай жандарын салды-ақ. Бірақ отыз мыңдық қазақ қолы бір жағадан бас, бір жеңнен қол шығара алмады. Ең соңында қалмақтар ту сырттан тиді. Сөйтіп, быт-шыт қылды. Ал әлгі от қару әкелмек, Қайып ханмен ауыз жаласып, уәдеге отырған Сібір жұртынан дыбыс та, сыбыс та білінбей кетті ғой.

	Осы әңгімесін тауысқанда Сәдуақастың көзіне тағы да жас іркілді. Дастарханның төменгі жағында, ас-су қамдаушы Көсембайға қарама-қарсы отырған Қабан жырау сұлу сөзді Сәдуақастың түріне қарап, көкірегін кескілеген әр түрлі сұрақтардың қысымында қалды. Мол сақалды жүзін найман басшысына тоса мына Сәдуақас пен бір кезде өзінің кішкентай нәсілін шаңыраққа атқан Сәдуақастың арасындағы ұқсастықты таба алмай әуре- сарсаңға түсті. Ескелдіге назар аударып еді, ол да осындай адасушылықтың азабын шеккенге ұқсайды. Бұл кеште аузынан бір сөз шықпаған жас батыр Балпық Қабанбай турасындағы әңгімелерге мұқият ден қойғанмен, қазір ол аяқталғасын Қабан жырау мен Ескелді басындағы халді бөліскендей бұл да томсырайыпты

	Арғын сүйіндік адамы Жантоқа, біршама сұңғылалығы бар шамасы, қонақтар мен ауыл иелерiнiң арасындағы мұндай тоңторыстықтың ақыры қайырсыз келер деді ме, әңгімені бөлек мағыналы, терең тамырлы тосын жайға бұрды. Бұл өзі денесі шағындау, томағасыз бүркіттей басының қозғалысы шапшаң адам екен.

	Ортадағы туралған еттен екі-үш алды да, онысын тез шайнап жұтып, дүңгірлей жөнелді:

	– Осы Сәкеңнің Қайып ханға наразы сөйлеуінде терең мән бар. Бұл хан затының туа көрген құқайы емес қой, арғы-бергіні түгел тұжырымдау керек қой, – деп, Жантоқа жіңішке қасты қабағын сілкілеп-сілкілеп қойып, түймедей жылтыраған көз жанарымен үй ішіндегілерді тегіс шолып шықты. – Жаңағы Аягөздегі сәтсіздіктен кейін Қайып ханның өзі де оңбады, Арқа түгіл сонау өзі арқа сүйеген Сыр елінің де қошеметінен айрылды, биліктен шеттеді. Ия, солай, бірақ айтпағым бұл емес. Айтпағым, Қайып ханның сол Сібір жұртының сөзіне сенуі хан затының даналығына лайық па? Апырау, атаңа нәлет ит қалмақтың да бұрынырақ Сібір жұртымен ауыз жаласып қойғанын Қайып хан неге білмейді? Білсе олардың от қару берем дегенiне неге сенеді? Жас балаша неге құлай кетеді?

	Бұдан кейінгі сөзге бері қатынасты, жарыса жамырасты, орыс пен жоңғар арақатынасы жайлы әркім өз білгенін ортаға салуға асықты. Тіпті аузын буған өгіздей қонжиған Балпық та тілге келіп, әкесі Дербісәліден естіген бірер ақпарын айтты. Көсембай да сөйлеп қалды. Солардың бәрін түзгендегі негiзгi желі мынадай еді.

	Ертеректе Батыр қонтайшы тұсында жоңғар хандығы Алтайдың шыршалы биіктерінен Тянь-Шаньға дейін жайылып, Құбының құмын1, Көкше теңізін, Жетісудің солтүстік-шығыс тұмсығын қоса қамтыпты. Ал қонтайшы байтақысы Ертіс өзенінің өрінде, Зайсан көлінен сәл жоғарырақта екен. Міне, осыншама кеңістікке иелік етуі де оның ұйқысын бұза береді. Ерте ме, кеш пе, не теріскей, не шығыс, не түстіктен бұлардың ұлан-ғайыр жеріне біреу-міреудің көз алартпауына кім кепіл? Батыр қонтайшы бас шаға келе теріскей жақты мықтап бекітуді ойлайды. Ол үшін, әрине, Сібір жұртымен, орыстармен достасуы шарт. Бірақ ондай атты достық та аспаннан жауатын қар емес, төбеңнен өзінен-өзі түсе салмайды ғой. Оның қайткен күнде де бір амалын тапқан жөн. Артынан ондай амал өзінен-өзі табылады. Сол кезде Сібір хандығының соңғы билеушісі, қазақтармен туыстас Көшім хан мен Ресей арақатынасының аса бір ушыққан шағы еді. Көшім хандығының күннен-күнге күш алуынан сескенген Иван IV патша 1582 жылы оған қарсы Ермак бастаған орыс-казак кәшмірінің2 қарулы тобын жібереді. Одан ығысқан Көшім хан астанасы Қашлық қаласын тастап, Есіл даласына кетеді. Одан Ертіс жағалауына сырғиды. Міне, осы арада біраз күш жиып үлгерген Көшім хан Ермак кәшмірлеріне соққы береді. Бұл соққының күштілігі сонша, Ресей билеушілері Көшім ханмен келіссөз жүргізуге мәжбүр болады, орыс мемлекетінің билігін мойындауға шақырады. Бұл талаптан ештеме шықпағасын орыстар бұрынғыдан да мол қарулы әскер жөнелтеді. Бұлардан тағы ығыса Көшім хан 1591 жылы Зайсан маңындағы Жоңғария шебіне жетеді. Қалмақтардан аздаған жылқы барымталайды. Міне, сыныққа сылтау іздегенге осы да жеткілікті еді. Батыр қонтайшы дереу ең таңдаулы әскер тобын жасақтап, Көшім ханның соңынан салады. Ұзақ жылдарғы соғыстан, шегіністен титықтаған олар қалмақтарға қарсы тұра алмай, тағы да кең даланың бетінде тарыдай шашылып қашады. Ең үлкен тобын қалмақтар Есілге дейін өкшелей қуып, Қорғалжын көлінің жағалауында талқандайды, барымталанған жылқыларын қайтарып алады. Міне, осының өзі- ақ орыс пен жоңғар арасында сыйластық қатынас орнатуға жарайды. Батыр қонтайшының көздегені де сол еді. Мынау түн жамылып, тас шамның жарығында сұқбаттасқан қазақтар сол жайларды тарихи құжаттарда тіркелген дәлдікте емес, түздің атышулы қатынас құралы – «ұзынқұлақ», шежірелік әңгімелер арқылы әрқайсысы әр қырынан білетін еді.

	Осы білетіндерін сарыққанда бұларды бұрынғыдан да ауыр мұң басты. Бәрінен де сергегі Ескелді екен. Бұның да халі кісі қызығарлық емес, тек тұлабойды жайлаған саруайымды қайратқа жеңгізді.

	– Сәдуақас ақсақал, Сәкең айтқандай дуа қонған ел едік, додаға түстік. Заманымыз қайымға айналды, – деп, бұл да сол саруайымның тұңғиығынан әр түрлі сөз іліп бастады да, бүгінгі күннің әуселесін аңғартар жайларды шолды. – Сырт көзге атысып-шабысып жүргендей көрінгенмен орыс пен қалмақтың ым- жымы бір екенін бұрынғы аталарымыз да байқағандай. Бұрындар, хан- сұлтандар олардан от қару сұрап, бір емес, мың мәрте кісі салған екен, бірақ от қару түгіл, темір қасық та ала алмапты. Ал малдың етін сасытып жейтін қара қалмақ олармен тіл табысты, керегін алды. Сонау Еділ бойындағы торғауыттарды, құба қалмақтарды айтпай-ақ қоялық. Мынау біздің ық жағымыздағы қара қалмақтың сол айласынан біз неге шет қалдық? Қазір де көрмеймісіздер, әр түрлі сыбыс қаңтардың қарлы ызғарынан жаман өңменімізден өтеді. Жоңғар қонтайшысының ұрғасы қазір жирен шаштыларға лық толы дейді. Біреулер оны пенде болып, қолға түскендерге балайды. Екінші біреулер, жоқ, елшілікте жүрген ақ патшаның ең бір салиқалы бекзадалары дейді. Қайсысына сенеміз? Мен өзім соңғысына құлаймын. Себебі олар қалмақтардың қан базарында аяқтарын алшаң басып жүреді дейді. Тілін бөлек, дінін бөлек көріп жатсынбайды да екен. Жақында маған біреу Іленің суынан ұстадым деп ағаштан ойылған бір құбыжықты әкелді. Имек басты, құс тұмсық бірдеме. Не мақсатқа жасалғанын бір аллам білсін. Су сіңді түріне қарап, сол Іленің бастау бөлігінен, қалмақ жақтан ағып келгенін ажыраттым. Бұлар сол ақ патшаның салиқалы бекзадаларының көмегімен тағы да сан өнерді ата кәсібіндей өркендетіп жатыр ма деп секемденемін. Олар жөнін тауып бермесе қара қалмақ төбемізден осынша отты жаудыра алар ме еді, ойлаңыздаршы. Біздің жаңсақтығымыз сонда, біз іргелі, зайырлы елдермен тіл табуға шорқақ шықтық. Өз ішіміздегі кикілжің алысқа көз салдырмады, ақылымызды жеді, көңіл көкжиегімізді жаздырмады. Сөйтіп жүріп, қақпанның қанды аузын бастық.

	Түн ортасы ауа айтылған Ескелдінің осы сөздері бүгінгі бас қосудың қорытындысындай еді.

	Қабан жырау табадай қара тасын алып, тырнақтарымен сояу-сояу іздер салып, уілдей бастады да, әлгі Қызыр Ғалисламның Бақытпен екі мәрте сұқбатын жырлауға кірісті. Тек алғашқы шумағын айтты да кілт доғарып, қара тасты алақанымен сарт еткізіп ұрғанда домбыраның ішегі үзілгендей дыбыс шықты. Бұл екі сұқбатты сұңқылдатсам өзім құрметтеп қонаққа шақырған мынау Сәдуақас атты адамды көзге шұқығанға ұқсармын деп, одан дереу бас тартқаны еді. Жаратушы иемнің асыл ырзығы Бақыттың кімнен қашып, кімге баратынын онсыз да ұққан шығар-ау деп шешті. Сосын да ерте, ерте замандардағы мұсылман мен кәпір қауымдары арасындағы ғазауат соғыстары жайлы ұзақ-ұзақ дастандарға көшті.

	Қонақтар Қабан жырау үйінен енді-енді таң жарығы білінер-ау деген шақта ғана аттанысты.

	* * *

	Капитан мен Митрий Пахомычтың да халдері ойдағыдай емес еді, олар мана Матвей Старковтың көңілді әңгімесі үстінде басқалардың шашбауын көтере мәз болысқанымен өз іштеріндегі алай-түлейді саябырсыта алмады. Шаруашылық жұмыстармен жүрген бір қалмақты оңашалап, екеуі жылы жүзбен әбден сұрады. Оның айтпасына қоймай, азын-аулақ жылтырауық сыйлық ұсынып, қолқалады.

	«Сіз бізге айтыңызшы, біз осы жат жерде жүріп, өзге түгіл, күннің шығысы мен батысы қай жақта екенін шатыстырып алдық. Қонтайшы адамдары төменге, Іленің жағасына қарай көшеміз дейді. Және де ол әдеттегідей қоныс ауыстыру емес, ұзақтау көш дейді. Сонда ол қай бағыт? Іле деген үлкен өзен ғой, оның қай жағасы? Біз осы тұрған орнымыздан қалай қарай қозғаламыз? Шығысқа ма, батысқа ма, түстікке ме, теріскейге ме? Қытай жаққа ма, Ресей жаққа ма?»

	Былайша айтқанда, бұлар кешегі Марфа Кирилловнаның қойған сұрағын тұпа-тура осы қалмаққа жеткізді. Қалмақ ендігі көш жолы тура Қытайға қарай бастайтынын түсіндірді. Бұл ақпарат екі оқымыстының ұнжырғасын тіптен түсірді. Бұлар Қытай жаққа жақындатып-жақындатып апарып, бізді солардың алдына жемтік етіп тастап, өздері швед мамандарының басшылығымен жасалған салдарға тиеліп, бір түнде сонау шабылған Қазақ ордасының қалың қамысына қарай тайып бермей ме деген қауіпке тірелді.

	Қалмақтарға тарпа бассалуы оп-оңай қытайлар орыс экспедициясын ішек- қарнымен, мал-дүниесімен үлкен олжа көріп, шынында бөгелеңдеуі мүмкін. Әрі Ресей сияқты ұлы империяның адамдарын басып алды деген күнәға және батпайды, қытайлар бұларды қалмақтардың жүрген жолынан тауып алып отыр ғой. Мәмлегерлік дегеннің не екенін жақсы білетін капитан мен Митрий Пахомыч екі ел арасында дау туа қалса, ол жағын Қытай саясатшылары сүйексіз жаралған тіл арқылы қалай құйқылжытарын оп-оңай-ақ елестетті.

	Өркениетті батыс елдері арасындағы қарым-қатынас жағдайында бұл болмайтын-ақ іс, ал Жоңғария басшыларының түсініксіз райларынан тауы шағыла бастаған орыс елшілері сондай да бір қауіптің ұшығын шығарып алды. Бұл ретте олар ойы шатасқан адамдарға да ұқсап еді.

	Қалмақ кеткесін екеуі оңаша қалды. Киіз үйлерден, тұяқшиыр жерлерден аулақтап тау кезіп кетті.

	Митрий Пахомыч жалбыраған сары шашты басын сілкілеп, әлденені діттеп сұрамақтай өз бастығының жүзін аңди береді. Капитанның бет ұшына жеткізе қайырған қара мұртында, қалың қасы мен тұңғиықтан жылтыраған көздерінде, нағыз ақсүйектерге тән қияпатында сол қалмақтардың құпиясынан әрмен бірдеме жасырулы жатқандай бұл мойын сүйегіне күш түсіре қадалады. Тіпті соған еліткені соншалық жүрер жолын аңдамай екі-үш рет қалың көк арасындағы шашыранды үшкір тастарға сүрініп, етпетінен түсе жаздады.

	– Байқа, жазым боласың. Табиғат апатынан гөрі Жоңғария қонтайшысының кескен үкімі біз үшін әлдеқайда үлкен абырой. Еңғұрмаса кейінгі ұрпағымыздың малдануына жақсы, – деді капитан.

	– Сіз қай әуеннің басын шалып тұрсыз?

	– Қай әуен деп ұқсаңыз, соның – Капитан өзінің ежелгі досы, адасқанда жөн табар ақылшысы Митрий Пахомычты текке қажамайын деді ме, сөзін жалғастыра қойды. – Басқаға өйдемес едім, нұр сәулелі басың бар ғой, саған ғана айтамын. Сіз бен біз не нәрсеге де дайын жүруіміз керек. Жақсылықты көтеріп алармыз, жамандығына ыңғайланайық та.

	– Сіздің сол жамандыққа біржола белді бекем буған түріңіз байқалады ғой.

	– Не дерің бар, жағдай соны қалайды.

	Митрий Пахомыч мұны бір түрлі қысыр сөзге балағандай әңгіме ауанын өзгерткісі келді.

	– Достым Иван, – деді де, тағы бір тасқа сүрініп қалпақтай ұша жаздады. Капитан тарапынан бұл жолы оған қатысты ескертпе айтылған жоқ. – Достым Иван, – деп, Митрий Пахомыч өзінің дағдыдан тыс қаратпа сөзін қайталады. Дәстүрдегі «капитан» деп атайтын ресмиліктен гөрі осылай азан шақырып қойған есімін колданса оның іші-баурына бір табан жақындай түсем бе деген дәмесінен еді. – Менің бір нәрсеге таңым бар. Қазақ ордасы мен Жоңғария – екі көшпелі ел – бір-бірімен салт-дәстүр, тіпті тіл жағынан да туысып-ақ жатыр. Тек діндері ғана бөлек екен. Бұлар Қытай империясы сияқты абжыланның іргесінде жатып, бір-біріне ес болудың орнына өзара соғысқаны қалай? Діндік кереғарлықты былай жиып тастап, ортақ қауіпсіздік жайын неге ойламайды?

	– Бір-біріне ес болмай ма дейсің. Көшпелі елдердің құдай есін алып қойса қайтесің?

	– Жоқ, мен қалмақтарды аса ессіз халыққа телімейммін. Мен осы Жоңғарияға жүрер алдында олардың тарихымен, ауыз әдебиетімен біраз таныстым ғой. «Алтын топшы» сияқты інжу-маржанға бергісіз шежірені осыдан бірнеше ғасыр бұрын жасап тастаған халықты ессіз атауға қалай қиясың?

	– Ондай фольклор мен шежіренің інжу-маржандары Қазақ ордасының тұрғындарында да шаш етектен шығар-ау.

	– Әбден-ақ мүмкін.

	– Ия, әбден-ақ мүмкін. Сен, Митрий Пахомыч, поэзияға, музыкаға басы бҮтiн ден қоятын жансың. Сен көңліңе ауыр алма, мен мынаны айтамын. Сол кейбір халыққа тән ақындық, музыкалық қабілет олар үшін ауадай қажет саяси көрегенділік сияқты басқа бір қабілеттің көзін бітеп тастай ма деп қорқамын.

	– Жоқ, капитан, мына тұжырымыңыз, жеке адамдар жөнінде, мысалы мен жөнінде, мен оны көңліме ауыр алмаймын, қауіптенбеңіз, мен жөнінде айқын ақиқаттың өзі-ақ шығар, бірақ тұтас халық жөнінде, жо-жоқ, келісе алмаймын, шындықтан жер мен көктей алыс жатыр.

	– Жер мен көк бір-бірінен алыс-ақ, бірақ олардың да өзара түйісетін жері бар. Көкжиек туралы ұғымды ойдан неге шығарасың?

	– Ал сол көкжиекке жетіп көріңізші, – деп, Митрий Пахомыч капитанды сөзден ұстадым ба дегендеий көздерінің айналасына мысқыл үйіре жалт қарады. Бірақ капитанда Митрий Пахомычтың өзін баладай аңқау санаған кекесін дайын екен.

	– Ол көкжиекке жету үшін ешқандай табан тоздырудың қажеті жоқ. Біз тағдырдың жазуымен сол көкжиектің өзінде тұрмыз.

	Митрий Пахомыч қабағын ажырайтты. Капитанның көмекейіндегісін түсінбегені анық. Бұлар бір қалың шөпті ойпаңдау тұсқа келген екен, соны айналып өтетін бағдарды көзімен тез болжады да, капитан сөзін жалғастырды.

	– Ол көкжиек, міне, мынада. Жаңа өзің айттың, екі көшпелі ел – Қазақ ордасы мен Жоңғария ортақ қауіпсіздікті ойлаудың орнына бір-бірін неге қанға бөктіреді дедің ғой. Ия, екі көшпелі елдің бір-бірін канға бөктіріп жатқаны тап қазір алақандағы жазудай шындық. Ал осы өзара қақтығыстан әлсіреген екі кішкентай елдің өздерін Аспан асты империясы атайтын Қытай сияқты олардан он есе, жүз есе қуатты айдаһардың іргесінде жатқаны және шындық. Міне, осы екі шындық өрілген талдай айқасып, жымдасып, бірігіп кеп, сол қытайлықтардың мүддесіне қызмет еткелі отырғанын сен жоққа шығара аламысың? Фәлсафаға сәл беріліп кеткенім үшін, Митрий Пахомыч, сенен кешірім сұраймын, әрине, жоққа шығара алмайсың, міне, сол екі шындықтың әлдебір қомағайдың мүддесі үшін тоғысуын мен көкжиекке балаймын. Міне, патша ағзам біздің экспедицияны сондай көкжиекке жіберіп отыр. Мен кәсіби ғылым адамы, не жазушы емеспін, бұл теңеуімде көпестердің таразысындағыдай дәлдік жоқ шығар, сен оқымысты адам ретінде оның қолапайсыз жағын аңғарып та тұрсың, бәлкім, бірақ бұл пайымдауымның бұлтартпас темір өзегі барлығына кім-кіммен де дауласуға әзірмін.

	Митрий Пахомыч сєл-пєл іркілді. Мемлекеттер арасындағы саясаттың көкжалы – капитанды бұл сөз сайысында жеңем деп көп дәмеленбейтін де, жеңілгені үшін қағажу көргендей де болмайтын, ал мына тұста капитанның ішкі жан қойнауы осы өздері аяқ басып жүрген таулардың ара-арасындағы қараса адамның басы айналарлық терең аңғарлардай көзін тартты.

	Бұлар біраз үнсіз жүрді. Кеш қараңғылығы түсуге айналды. Анадайдан қорымға ұқсас үйме тастардың тасасынан екі-үш қалмақтың төбесі көрініп кетті. Капитан мен оның бас хатшысының киіз үйлер тігілген маңнан тым ауа жайылғанын олар манадан-ақ нысанаға алып жүрсе керек. Серуен созыла берсе, олар мал қайырғандай-ақ бұл екеудің бетін бері бұрып салуы ғажап емес. Ондай қорлықтан гөрі өз еріктерімен кері қайтқаны абырой емес пе?

	Екеуі ауа райының бұзыла бастағанын өз мекен-жайларына жеткенде ғана байқады. Сол жайдың өзін көңілге медеу тұтпақ сыңайлары бар.

	Капитан Митрий Пахомычты кешкі асты өзімен бірге ішуге шақырды. Екі қолға бір ермек таппай кейде қыстығып жүретін елшілік адамдары осындай ортақ кешкі астың өзін жан сергітерлік шаруаға балайды. Әрине, Митрий Пахомыч қуана келісті. Әлгі Тобыл ақсүйегі, тілмаш Максим Этыгеров те осы капитан үйінің маңынан табыла кетті. Оған әлгі екі құсбегі – Павел Зыков пен Степан Редриков қосылды. Бұлар Марфа Кирилловнаның қасындағы әйелдерін іздеген сылтаумен көзге көрініп еді.

	Капитанның киіз үйінде біраз адамның бас қосқанын байқаған аспазшылар кешкі асты сәл кешеуілдетті. Сол екі ортада жел құтырынып, жаңбыр жауа бастады. Осының салдарынан тікелей капитан үйін күзетуші екі-үш офицер де осында бой жасырып, олар және сығылысты.

	– Апырау, мына ортамызда әлгі атақты шежірешінің баласы Гуськов қана жетпейді-ау, шамасы, – деп капитанның әйелі Марфа Кирилловна сыңғырлай күлді. Ойда жоқта кешкі ас қарсаңында әрі мынадай ауа райы бұзылған мезетте бәрінің үйіліп-төгіле кеткенін жақтырмағаны ма, жоқ, ойында дәнеме жоқ ақкөңілділігі ме, ажырату қиын еді.

	Оған Митрий Пахомыч жауап берді.

	– Өкінішке орай, Марфа Кирилловна, Гуськовтың бүгінгі жағдайы қиындау. Іші ауырып, күні бойы бас көтермей жатты. Мана таңертеңгілік қонтайшы ордасына бірге жүр дегенімде де әншейінде елпелектеп тұратын байғұс бара алмады ғой.

	– Шамасы, солай, – деп құсбегі Павел Зыковтың қалмақ алдап алған алтыны өзіне қайтқан, сосын да біршама көңілді әйелі даусын соза сөйледі. – Түс кезінде мен ол Гуськовты көріп қалдым. Анау үйме тастың арасынан сең соққандай теңселіп шығып келе жатты. Мен мас па деп ойлап едім. Қолында добалдай құшақтаған бірдемесі бар.

	– Мас емес, аурудың әлегі шығар, жаңа көрдік қой, – деді Митрий Пахомыч бұл жөніндегі әңгімені түйіндеп тастауға асыққандай. «Қолында добалдай бірдемесі бар» дегенге зер салып жатпады. «Е, ауру адам не хикметке ұшырамайды» дегендей.

	Жалпы, жасыратыны жоқ, офицерлер капитан иемденген шаңырақ астындағы кешкі асты єскере ұнататын. Мұнда әйелдер бар, арақ құйылады, әрі өздерінің үнемі ой-өрісі жете бермегенмен, шектен тыс қызық көрінетін әңгімелер айтылады. Ең бастысы, Жоңғария қонтайшысының қоластында алмағайып күндер кешкен өздерінің бұлдыр болашағын осында отырып қана болжауға мүмкіндік бар. Капитан қаншама тұйық көрінгенмен, ұзаққа созылатын кешкі ас үстінде қалмақтар жайындағы түйген-білгендерін ара-тұра жайып салатын. Кейде онысы басқалардан ақыл сұрағанға да ұқсайтын.

	Бірақ сырттағы ауа райының әлегі бүгінгі бас қосудың берекесін кетіретін сияқты. Жұлқынып соққан жел, одан кейінгі сатырлаған жаңбыр да ештеме емес еді, бұршақ жауғанда бәрінің ойы жамандыққа бет бұрды. Осыдан екі-үш таяқ тастамдай жерде тігілген басқа киіз үйдің ішіндегі Гуськов пен оның қасындағылар бастан кешкен үрейді бұлар да кешті. Бұлар да бүкіл қалмақ ордасының сойыл соғарлары, басбұзарлары жиылып кеп, киіз үйді сыртынан таяқтап жатыр ма деп қауіптенді. Бармақтың басындай бір бұршақты сырттан әкеліп, бәрі тамашалап көргесін ғана көңілдері жайланды.

	Капитанның Митрий Пахомычты кешкі асқа шақырғандағы мақсаты жаңағы түздегі қысыр әңгімені жалғастыру үшін емес, қалайда нақтылы бір шешім, іс- әрекет ойлап табудың кезі келгенін сезіп, мына оқымысты неменің де ақыл- ойын солай бағыттап, пайдаланып бағу еді. Бірақ ойда жоқта бұл иемденген шаңырақ астында адам қарасы молайып сала берді, билік құқын пайдаланып, оларға «кет» деп және айта алмайсың, сырттағы алай-түлей анау. Амал жоқ, капитан сөз ауанын қысыр әңгімеге бұрды. Сондағы тапқаны тағы да сол жоңғарлар тарихын қазбалау.

	Моңғол тілінде «ойраттар», мұсылман елдері тілінде «қалмақтар», қытай жазбаларында «элюттер» деп аталатын бұл елдің тарихын Митрий Пахомыч қанша жақсы білді дегенмен толық қамти алмайтын. Ол кезде «Алтын топшының» қысқарған нұсқалары, орыс, басқа да елдер саяхатшыларының жазбалары, Еділ бойындағы торғауыттар сұңғылаларының ауызша баяндаулары демесең, Жоңғарияның толыққанды тарихы Ресей зиялыларының игілігінде жоқ еді. Ал Митрий Пахомычтың білетіні сол аздаған бардың өзінен сүзіп алғандары.

	Ол жайында Митрий Пахомыч бұрын да көп нәрсені айтқан. Енді капитанның ыңғайын танып, өз көкірегіне өзі дем үрлегендей тағы да солай, жат елдің өткендегі алыс-алыс белестеріне қарай мойын бұрды.

	Митрий Пахомычтың айтуынша, ойраттар тарихы он бесінші ғасырдың екінші жартысында қалыптаса бастаған. Ол шақта моңғол-ойрат ақсүйектері екі жаққа бөлініп шайқасады екен. Бір жақта «тайшы» делінетін Шыңғыс ханның ұрпақтары да, екінші жақта «сайт» делінетін далалық ойраттар ақсүйектері екен. Бұлар басқаша айтқанда «шығыс моңғол феодалдары» және ойраттар деп те аталса керек. Екі арадағы ортақ билік үшін ұзаққа созылған шайқас ауық- ауық тату-тәтті бірлікке де ұласыпты. Мысалы, сол кездегі Шыңғыс ханның ұрпағы Элбекхан өз тұстасы, ойрат бегі Хутхай Тафумен етене достықта өмір сүріпті. Екеуі аңға бірге шығады екен. Үсті-бастары қару-жараққа толы адамдардың бұлайша оқ шығаруға сылтау көп, аң аулауға ниет қылуы нағыз достықтың белгісі емей немене?

	Мұндай саятшылық оқта-текте бір күн емес, көп күнге ұласады. Бірде елден аулақта өздері атқан аңның отқа қақталған етін жеп отырып, әлгі ойрат бегі Хутхай Тафу Элбекханның мынадай бір жайға назарын аударады. Элбекханның баласының әйелі асқан сұлу екен. «Алтын топшыдағы» бейнелі сөздерге қарағанда «ол жас ханшаның тәні ақша қардан да аппақ, ал бетінің қызылы сол ақша қарға қан тамғандай екен». Ойрат бегінің осы сөзінен кейін оқыс мүдірген Элбекхан ордаға оралған соң өз келінінің түр-түсіне шындап көңіл бөледі. Айтса айтқандай-ақ. Жас ханшаның көркінен көзі тұманданып, басы айналады. Ақыры, өз баласын өлтіріп, келінін әйелдікке алады. Ойрат бегі Хутхай Тафу бұған мәз-мәйрам, моңғол ханын бір қарық қылғанына қатты қуанып жүреді. Енді соған орай одан сыйлық, құрметті атақ және биік лауазым дәметеді. Бірақ әлгі сұлу ханша өзінің жас күйеуінен айрылып, мынадай кәртамысқа байланғанына риза емес екен. Пәленің басы ойрат бегінің азғыруында жатқанын сезіп, өз тарапынан да бір айлаға бел байлайды. Ол Элбекханға келіп, «анау мені зорламақшы болды» деп, Хутхай Тафудың үстінен шағым айтады. Өз баласының қанын ішуден тайынбағын Элбекхан ата жауы – ойрат бегін аясын ба, ойланбастан-ақ оның басын шауып түсіреді.

	Сәл уақыт өткесін бір түсініксіз жайлар оқиға барысын өзгертеді, оның себептері «Алтын топшыда» айтылмаған ба, жоқ, әлде қалайда толық нұсқасын оқымағасын Митрий Пахомыч білмей ме, әйтеуір неге екені белгісіз, әлгі өз көркімен біраз адамның мойнына ажал тұзағын салған ханша Элбекханға енді келіп, Хутхай Тафудың жазықсыздығын, оған жапқан жаланы өзінің ойдан шығарғанын мәлімдейді. Бұл Элбекханның төбесіне ашық күнгі найзағайдай тиеді. Ойрат бегін нақақтан-нақақ өлтіргеніне сұмдық назаланады. Енді оның күнәсін немен шаю керек? Хутхай Тафудан екі бала қалған екен. Соларды шақырып, төрт ойрат түменінің басшысы етіп тағайындайды.

	Бірақ олар түбінде әке кегін алуды ішке түйсе керек. Шығыс моңғол феодалдары төбесіне көтерген Элбекхан берген лауазым да бұларды алдандыра алмайды. Элбекхан патшалық құрған алтыншы жылда, яғни бүгінгі жыл санау бойынша 1399 жылы оның көзін жойып, әлгі өздеріне тиесілі төрт түменді бөліп әкетіп, моңғолдарға қарсы ашық жаулыққа бекінеді.

	Сөйтіп, моңғолдар мен ойраттардың арасына қағылған темір сына сол Элбекханның өлтірілуімен байланысты болса керек.

	Өз алдына отау тіккен батыс моңғолдықтар, яғни ойраттар бара-бара Қытай империясымен де ауыз жаласады. Оқтын-оқтын соғысып та қояды. Бүкіл Моңғолия жеріне үстемдік еткен шақтарда желке жүнін күдірейтіп, қытайлықтардың жеріне басып кіргені туралы да дерек бар.

	Алайда, Қытаймен жауығу бұларға ақша да, абырой да бермейді. Шығысында Хангай тауларымен, батысында Моңғолстанмен, оңтүстігінде Гоби шөлінің құмымен, солтүстігінде Ертіс, Енисей өзендерімен шектелген шағын аймақты мекендеген ойрат феодалдары ылғи өздері тектес көшпелі тұрмысты, бірыңғай мал өсірумен айналысатын елдердің қоршауында еді. Олармен қалай сауда-саттық жасайды? Міне, осы жағын ойлағанда Қытай дегенің бұлар үшін таусылмас ырзық, таптырмас көрші. Кәсіпкерлік, қолөнер атаулы онда жақсы дамыған. Олармен соғысқаннан гөрі аяқты малды айдап, не жүн мен теріні тиеп апарып, айырбасқа керек-жарағын алса әлдеқайда тиімді емес пе? Міне, осы тиімділік ойраттардың Қытаймен екі арадағы саясатына ұзақ уақыт бірқалыпты өң беріпті.

	Қытай да ойраттарды ішке тартып, оларды шығыс моңғол феодалдарына қарсы дүркін-дүркін айдап салуды көздейді. Ол ғасырда қытай халқы ғажайып демографиялық дүмпулерді әлі бастан кешпеген, бүгінгідей сан жағынан әлі шектен шыға қоймаған, сосын да Шыңғысханның ұрпақтары билеген шығыс моңғолдықтар Қытай үшін ең қатерлі жау санатында еді. Ия, сөйтіп, әркім өз мүддесі тұрғысынан саясат жүргізеді ғой. Бұдан кейінгі бірер ғасырлық тарих осы үш бірліктің, яғни үш мемлекеттің бірде табысып, бірде жабайы аңдарша тіс салысып, бірде жеңіп, не жеңіліп, не итжығыс түсіп, әйтеуір өзара аңдысып, алдап-арбасуынан тұрса керек. Ойраттар, әсіресе Элбекхан өлгеннен соң жарты ғасыр өткенде таққа отырған Эсенханның тұсында күшейсе керек.

	Митрий Пахомыч негізінде ақын көкірек адам. Тарихи жазбаларды оқығанда оның көбіне оқиғалы тұстарын жадында тұтады және оларды асқан бір сүйіспеншілікпен баяндайды. Гуськов сияқты бір оқиғаның басы мен екінші оқиғаның аяғын араластырып, тыңдаушыны жалықтырып жіберері жоқ.

	Сосын да экспедиция құрамында Митрий Пахомыч капитаннан кейінгі сыйлы адам есепті. Оның үстіне капитанның өзі де оның әңгімесіне керемет ықыластанады. Егер Гуськов сөйлесе капитан әлдебір сылтаумен не сөзді доғартады, не шығып кетеді. Ал Митрий Пахомычтың әңгімесі туындаса капитан сиқыршының құрығына ілінгендей тәртіпті, ұғымтал шәкіртке ұқсайды. Бұл да осынау түз еліндегі орыс офицерлерінің көз алдында жас оқымыстының мерейін үстем ете түседі. Ара-тұра балалайкасын ойнап, орыстың созылмалы халық әндерін сызылтып, көңіл көтеріп тастайтыны өз алдына.

	Ия, Эсенхан туралы. Бұл моңғолдардан билікті тартып алу жолында төтенше тәсіл қолданған. Тәсілі сол олардан шыққан игі жақсылардың ең бір шоқтығы биік, іске татырларын алдап-сулап қолға түсіріп, басын шаба береді. Ондай құрбандықтардың ішінде Шыңғысханның ең атақты нәсілдерінің бір Мөңкехан да бар екен. Осы әдіспен шығыс, батыс Моңғолияны түгел өзіне бағындырған ол үсүндерге тиісіп, үш түменін басып алады. Ал үсүндер бүгінгі Қазақ ордасы тұрғындарының бір бөлігінің арғы тегі еді. Одан Қытайға ауыз салады. Ауыз салғанда соғыс жорығын емес, сауда ісінде қараулықты өсіруді ұйымдастырады.

	Қытай императоры өзінің солтүстік шекарасын қауіпсіз ету үшін моңғолдарға алым төлейді. Бірақ ол алымның қытай халқының намысына тиетіндей болмауын қарастырады. Сосын да ол алымның жылқы айырбасы түрінде жүруіне қол жеткізген еді. Мысалы, Моңғолияның әр ұлыстарынан бір топ адам мал айдап келеді де оның ақысына қытайлықтардан жібек, алтын, тұрмыстық бұйымдар сияқты керегін әкетеді. Бірақ, бара-бара мұндай сауда елшіліктері ұлғая түседі. Бұрын сауда елшіліктері сексен адамнан аспаса, әрі белгілі бір мерзімдерде келсе, кейін екі мың, не одан да асып жығылатын қарақұрым әскер сияқтанып, қытайлықтардың зәре-құтын қашыра бастайды. Ойда жоқта, мезгілсіз уақытта сау ете түсетіні және бар.

	Оның үстіне Қытайға көбіне жабы мәстек, арық-тұрақ, мінуге жарамсыз ақсақ-тоқсақ сияқтыларды іріктеп апаруды дағдыға айналдырады. Ал өздеріне керек-жарақты оңды малдың бағасына лайық талап етеді. Үнемі көші-қоңда жүретін халыққа керек жабдықтың шегі бар ма?

	Шарасынан асқан Эсенхан 1448 жылы Қытайға үш мың адамнан тұратын елшілік аттандырады. Олардың әрқайсысы бір-бір құдай. Әбден ығыр болған Қытай бұл елшілікті қабылдамай кері қайтарады. Бұған намыстанған Эсенхан келесі жылы Қытайға қарсы жорық ұйымдастырады. Бұл жорықты Эсенханның өз айналасындағылар да құптамайды. Қытайға сапар шеккен орыс саяхатшыларының үзік-үзік жазбаларында мынадай дерек сақталыпты. Эсенхан көмекшілерінің бірі былай депті: «Біз ішер тамағымыз бен киер киіміміздің көбін ұлыхандықтардан (яғни «қытайлардан» Ұ. Д.) алып отырмыз. Сөйте тұра оларға деген ниетіміздің соншама қаралығына не себеп?»

	Екінші бір саяхатшының жазбасында да осыған ұқсас сипаттаулар бар. 1450 жылы Эсенхан Қытаймен келіссөз жүргізеді. Осы келіссөз жөнінде сақталған деректің бір бөлігі мынау:

	Қытай елшісі: Сіздер, тайшылар, жылына екі рет алым алуға елшілік жіберіп тұрдыңыздар. Елшіліктегі адам саны үш мыңға жетті. Олардың әрқайсысына біз алтын, жібек бұйымдарынан сый-сыяпат жасап қайтарып келдік. Сөйте тұра бізге деген ниеттерің неге сонша қара?

	Эсенхан: Сендер неге біз жіберген жылқыларды арзанға аласыңдар? Неге бізге шіріген жібектен бұйым бересіңдер? Оның үстіне менің елшілігімнен көп адамдар кері қайтпай, із-тозсыз жоғалып жатыр? Әрі сый-сыяпаттарың да кеміп кетті.

	Қытай елшісі: Мал басының арзандауына біз кінәлі емеспіз, себебі сіздер айырбасқа деген жылқыны үсті-Үстіне көбейттіңіздер, бәріне толық күн төлеуді біздің жағдайымыз көтермейді. Егер ара-тұра бұзылған жібек бұйымдар қолдарыңызға тисе оған біз емес, қазыналық дайындаушылар кінәлі. Сіздер әкелген жылқылардың да көбісі іске алғысыз, оған, Эсенхан, тікелей өз басыңызбен жауап бере алмайсыз ғой, мысалы.

	Бұл екі деректің түп тегі бір екені көрініп тұр. Қытай жылнамашыларының таратқаны хақында жорамал бар.

	Митрий Пахомычтың осы әңгімесі тұсында капитан шыдай алмай кетіп:

	– Әй, сорлылар-ай! Бұлар да кезінде қытайлықтарға тізе батырыпты-ау! Енді екі ғасырдан соң, тіпті оған жетпей-ақ Қытайдың мысыққа, өздерінің тышқанға айналатынын болжай алмаған ғой, шамасы. Күші басым қашан да кекшіл келеді. Бұларға аузын арандай ашқан қытайлықтардың мінезін түсіну оңайдың оңайы ғой. Жылнамашылары кесірткеден көп қытайлықтар бұрынғы кекті өлсе ұмыта ма?

	Капитанның осы сөзі үстінде офицерлер, әрине, әлгі жаңа жыл мейрамы кезінде қалмақтардың Қытай жаққа оқ атып, тас лақтырып, өңештері жыртылғанша айғайласып, әр түрлі ырымдар жасағанын еске алысты. Түбінде өздеріне ажалдың қай жақтан келетінін сезеді-ау, сығырлар. Сөйте тұра, бұлар Ресей сияқты екінші ұлы империяның етегінен ұстаудың орнына тіпті оң жауабын бермей, оның елшілерін неге келемеж етеді?

	Міне, сұрақтың үлкені осы.

	Осы сұраққа жауап іздеген капитан Иван Унковский мына жас оқымысты Митрий Пахомычты тыңдай бергісі келеді. Бірақ оның да ойраттар тарихы жөнінде білетіні іркінді судай ғана. Бұл кейде бір айтқанын араға уақыт салып, қайта шиырлап шығады. Бір әңгіме екінші, не үшінші рет қозғалса капитан шамырқанбайды, қайта сол жайға мүлдем басқа қырларынан қарауға күш салады. Ойраттар тарихы жөнінде өзі де қара жаяу емес, елшілік дүниесімен бірге артып жүрген өзінде де біраз дүниелік, әр түрлі көшірме мағлұматтар бар. Бірауық соларға үңгиді.

	Бұдан кейінгі деректерде Қытайдың күшейе түскені, ойраттардың енді батысқа қарай ауа жайылғаны там-тұмдап айтылады. Мұнда ең басты оқиға ретінде ойраттардың бір бөлігі – торғауыттар мен хошауыттардың сонау Еділ бойына, Батыс Сібірге бөліне көшкені аталады. Олар неге бөліне көшті? Оған нақтылы жауап жоқ. Бірде қалмақтағы рубасыларының өзара қырқысуынан десе, екіншіде, жоқ, олардың бүйтіп екі жарылуында түптің түбін ойлаған қулық бар, тіпті ортада қалатын Қазақ ордасын екі өкпеден қысып, Шыңғыс хан құрған ұлы мемлекетті анасынан қайта туғандай етіп жаңғыртпақ делінеді. Соңғы болжамға дәлел үшін бүйтіп екі бөлінгеннен ойраттар қауымы әлсіремеген, қайта тастүйін жұдырыққа айналып, Атырау теңізі мен Жайық өзені жағалауларынан бергі ұлан-асыр аймаққа, Шығыс Түркістанға, сонау Үндістан шекарасына дейінгі аралыққа өз әмірін жүргізіпті дегенді келтіреді.

	Демек, торғауыттар мен хошауыттардың бөліне көшуі, Ресейдің қолтығына барып кіруі ішкі кикілжіңнен емес, сол заманғы ойрат ұлыстарындағы бүкіл ақылды бастардың ойлап тапқан ұлы шешімі. «Егер бір жерде ұйлығыссақ, күн санап мұхиттың асау толқынындай жалы күдірейіп, араны ашылған аждаһа – Қытай империясының көмекейінде кетеміз. Екі бөлінсек өрісіміз кеңейеді, арқа сүйеріміз асқар тауға айналады, қашсақ құтылып, шапсақ қуатымыз артады, кертіп жейтін олжамыздың еселеп өсері өз алдына».

	Міне, ойрат зиялылары осылай пайымдапты. Өстіп бұлар жоңғар тарихын әр тұсынан бір тістелеп, ит талағандай етеді де, Жоңғар мемлекетінің ең бір нығайған шағындағы билеушілері Батыр қонтайшы, Қалдан Бошақты, одан бүгінгі Сыбан Рабтан заманына бір-ақ секіреді.

	Мұның бәрін Митрий Пахомыч осы бүгінгі, төбеден бұршақ ұрған отырыста айтқан жоқ, бұл оның үнемі ежіктеп, сағыздай созып, ашық қалған ақтаңдақтарды желімдеп жапсырып, ілдалаға келтіріп жүрген ұзын-сонар хикаяларының нобайы. Ал бүгінгі кеште жоңғар тарихынан бір ғана ілгішекті бастап еді. Оның өзі Батыр қонтайшының сыртқы саясаты туралы екен деп жұрт ықыластана қоймады. Сосын капитан сөз ауанын өзгертті. Оған Митрий Пахомыч өз жанынан бірдеме қосты. Сөйтіп бұлар сырғып кеп, қалмақтардың Қазақ ордасына шабуылы туралы бүгінгі көкейкесті тақырыпқа ілікті. Митрий Пахомыч тіпті жолды төтесінен салды:

	– Капитан, сіз ел мен ел арасындағы үлкен мәмлегерсіз, сіздің құқыңыз бар, қонтайшымен әңгіме үстінде ыңғайын келтіріп, Қазақ ордасына қарсы бұл соғыстың мақсаты не деп неге сұрамадыңыз?

	– Бұл сұрақ Жоңғар қонтайшысына сөз жоқ қойылуға тиіс. Және де ресми түрде. Әзірге оның орайы келмей тұр ғой, – деп, капитан қараңғы іргеге мойын бұрды да тағы да бірдеме айтпақтай тамағын кенеді. Ортадағы жалғыз шырақтың жарығымен жүздері майша жылтыраған офицерлер оған пейіл бере қарады. Бұл шақта бәрі көңілді еді. Офицерлердің бойы жылынсын деді ме, капитан жағалай қаңылтыр кружкаларға екі қайтара самогон құюға рұқсат еткен. Әрі ортаға келген дәмнен де біраз қарпытып үлгерген.

	Капитан жүзін бері бұрып, ойындағысын екшеп, енді ортаға салам дегенде сырттан бір уілдеген жағымсыз дыбыс естілді. Бәрі бастарын жұлып-жұлып алысты. Қатты тегеурінмен сыртқа құлақ тосысты. Қару-жарақтары да сатыр- күтір ете қалғандай. Дауыс үзілген шақта:

	– Желдің ысқырығы шығар, – деді Митрий Пахомыч. Жұртты сәл абдыратып барып, жаңағы дауыс қайта уілдегенде:

	– Бір ашыққан аңның ұлығаны емес пе мынау, – деді офицерлердің бірі.

	– Бәсе, солай, аңдар iшектерi шұрқырап ашыққанда батылданып, адамдардың мекеніне жақын келеді деуші еді.

	– Сендердің құлақтарыңа не болған өздері, адам мен аңның даусын айыра алмайсыңдар, – деп, әлгі екі құсбегінің бірі Степан Редриков қыр көрсете сөйледі.

	– Ия, мынау дәу де болса адамның даусы, – деп, екінші құсбегі Павел Зыков өз әріптесін құптай қойды. Қалайда құсбегі мен аңшылардың құлағы сақ, олардан озып барып, алабөтен бірдемені ажырату қиын. Дауыс екі-үш үзіліп барып, қайта шыққанда мұның адамдікі екеніне ешқайсысының күмәні қалмап еді. Бұларға ең қиын шақ енді туды. Ең қауіпсізі, жанға жайлысы желдің ысқырығы мен аңның ұлығаны еді ғой.

	Капитанның қабақпен белгі беруі мұң екен, бәрі сатыр-күтір орындарынан тұрды. Екі адам үйде әйелдердің қасында қалдырылды да, қалғандары сыртқа беттеді. Жер беті қыста қар жауғандай аппақ, тек төбеден төнген қараңғылық шудасы оны да бүркемелей тіміскілеп жүргенге ұқсады. Қалың түскен бұршақ табан астында мұз үгінділеріндей қытыр-қытыр етеді. Капитан өзіне қарасты бүкіл қарулы адамдарды керек жағдайда тік көтере алады, бірақ ол өте керек жағдайда ғана, орынды-орынсыз онсыз да жүйкесі жұқарып, шарт кетуге шақ жүрген жұртты дүрліктіре беру жөн емес. Мұндайда бір оттың екінші отты тұтатып жіберуі оп-оңай.

	Бұлар сыртқа шыққанда іргелес тігілген екінші үйден де үш-төрт адамның сұлбасы қарайып, бері қозғалды. «Тсс-с» деп, капитан бәрінің аузына қақпақ қойды. Құлақтарын қалқитып, қараңғылыққа тосқан жұрт елсізде өскен жапырақсыз ағаштай состиып-состиып тұра қалысты. Капитан жаңағы уілдеген дыбыстың не екенін анық ажыратып алмай ешқандай әрекетке баруға жоқ. Қырсық шалғанда бұлар сыртқа шыққанда жаңағы үн қайта жоғалды. Шыдамдылықпен тосуға тура келді.

	Жылдай ұзақ уақыт өткізіп барып қана жаңағы дауыс қайта естілді-ау.

	– Мына дауыс ана шеткерідегі киіз үйден шығып тұр, – деді Степан Редриков.

	– Тап солай, – деді Павел Зыков.

	Дауыстың шеткерідегі үйден шыққанын басқалар да сезіп-ақ еді, бірақ тап қазір суға батқан тал қармайдының керіндей бәрінің дәл осы мәселеде екі құсбегіні бедел тұтпақ ыңғайлары бар екен. Артиллеристер солай қарай қозғалып берді. Аяқ астындағы қалың бұршақтың күтірі енді құлақ жарып, жүрек тітіркентетіндей. Сонда да бөгелмек жоқ, әрі капитанның батыл-батыл аяқ басысы қатаң бұйрықтан жаман.

	Бұлар жақындай түскенде шеткерідегі үйден естілген дауыс тіптен жаманшылыққа басқандай. Тап біреу тарамыс қолдарымен екінші біреуді кеңірдектен алып, қылқындырып жатқаннан бір былай емес. Қорқақ қоянды қамыстың сыбдыры өлтіреді ғой. Бұлар да сол қорқақ қоянның халіне жетті. Қалмақтар түнделетіп шеткі үйден бастап басып алып, орыстардың үнін шығармай тұншықтырып өлтіруге кірісіп, ал мына дауыс жазатайым сол қандықолдардың бірінің қателігінен, тая соғуынан кетіп жүрмесін деген қауіп бәрін төбеден ұрғандай еді. Бірақ шегінуге жол жоқ, соғыс жағдайының заңы. Капитан ол заңның үтір, нүктесіне дейін мүлтіксіз орындауды талап етеді.

	Заң бойынша, қауіп ортасы саналған үйге ең алдымен арттиллеристер кіруі керек. Ал капитан солардың соңын ала табалдырық аттайды. Бұлар қазір де сөйтті. Жалғыз шырақтың сәулесі таудай қараңғылықпен шайқасқан киіз үйдің ішіне сырғауылдай бойлары бар, қарулары сай елшілік адамдары кіріп келгенде, күтпеген көрініс сол өздері қауіп еткен жағдайдан да жаман әсер етті, білем. Қабақтары ажырайысып, көздерінде жалғыз шырақтың ұшқындары шашырап, тіл-жақтары біржола байланғандай тұрды.

	Іргеге қарай құлап түсіп, қарлығыңкы үнмен өкірген Гуськов еді. Ал қалған екі артиллерист онымен жұмысы жоқтай ортадағы жалпылдаған шыраққа бір, кіргендерге бір жалтақ-жалтақ етеді. Тап бұларға екі кештің ортасында сырттан кәкір келгенге мүлдем ұқсамайды.

	Капитан қасындағы жалбыр шашты Митрий Пахомычқа сұраулы көзін қадады. Митрий Пахомычтың де халі қазір кісі қызығарлықтай емес. Себебі жаңа осылай беттегенде қатты секемденгендердің бірі осы. Енді қайтсін, бұл киіз үйде тұратын төртінші адам Митрий Пахомычтың өзі ғой. Капитан мұны кешкі асқа шақырмағанда осында жаңағы ұлыған дауыс өзімдікі болар ма еді деп, жаны қыл ұшына келген Митрий Пахомыч әлі де сабасына түсіп үлгерген жоқ. Бастығының сұраулы жүзіне не деп жауап қайырарын білмеді. Бұлар кіргенде Гуськов жылауын тіптен ұлғайтты.

	Митрий Пахомыч тарапынан ешқандай ұсыныс жоқтығына көзі жеткен капитан екі аттап Гуськовтың қасына жақындады.

	– Гуськов мырза, кәне басыңызды көтеріңіз, түрегеліңіз, жағдайды баяндаңыз, не болды? – деді.

	Ойда жоқта «мырза» атанған Гуськов ең үлкен бастығының сөзіне селт етпеді де, жатысын да өзгертпеді, даусын да бұзбады. Капитан ортадағы екі артиллеристке қарап еді, олар түрегеле кетті.

	– Жоқ, отырыңыздар орындарыңызға, – деп бұйырды капитан. Олар қайта шөкті. – Жағдайды осы қалыптарыңызда баяндаңыздар.

	Бұрынғыша қайта жайғасқан екі артиллерист бір-біріне көздерін тірестіріп, не айтарға білмеді. Капитан, оған басқалар қосылып, тақымдағасын екеуінің бар айтқаны:

	– Білмейміз, біз жай әңгімелесіп отырғанбыз.

	– Еш себепсіз, осылай өзінен-өзі боздап кеп берді.

	– Әңгімелеріңіз не жайында еді?

	– Жай әшейінгі әңгіме. Қалмақтар бізді қашан қайтарады деген сияқты.

	Гуськов бәсеңсір емес. Екі аяқты пенденің көмекейінен шықты деуге келмейтіндей, онсыз да құлақ жарып, шеке тамырды солқылдататын боздауын одан әрі үдете түсті.

	Екі құсбегінің бірі Степан Редриков саңғыр етті:

	– Орыс ормандарында ашыққан қасқырлар тап осылай ұлушы еді.

	Оған капитан жалт қарады. Қараңғылықта жүзіндегі рай білінбесе де «орыс орманын неге еске саласың» деген жазғыру бар екені тайға таңба басқандай. Енді бәрінің аузына құм құйылды. Тек капитан мен Гуськовтың сөз сайысына ғана орын бардай.

	Бір кезде Гуськов етпеттеп жатқан күйі даусын кілт үзді де, басын жерден жұлып алып, артына қарады:

	– Орыс орманы, орыс орманындағы ұлыған қасқырлар бізден бақытты! – деп, бүкіл денесімен солқ-солқ етіп, қайта еңірей жөнелуден өзін әрең тежеп, мойнын ырғап-ырғап сөйледі. Басын сұғына құлаған іргедегі тастай қараңғылықтан енді ештеме шықпасын, тіршілік үшін бар күрес алаңы бер жақта, жалғыз шырақ жалпылдаған ортада екенін қоса мойындағандай бұл енді түрегеліп отырды. Киіз үйге тіреу болмақтай состиған артиллеристердің ішінен капитан мен Митрий Пахомычты көзімен тез тапты да, жылауын қоя алмаған жас балаша сәл уілдеп барып, даусын қайта аспандата қия тастағы жабайы бүркіттей шаңқ-шаңқ етті:

	– Мен бәрін білемін! Білемін! Сендер жасырсаңдар да білемін!

	– Сен нені білесің?

	– Білемін! Білемін!

	– Апырау, Гуськов мырза, сен нені білесің? Нені тілге тиек еттiң? Ертең таңертеңгілік таңғы ас берілетінін білемін дейсің бе? Білігің не жайында? – Капитан соншама майда сөйледі.

	– Білемін! – Гуськов орнынан атып түрегелмекші еді, оны да капитан иығынан басып тоқтатты.

	– Сабыр! Ия, нені білесің?

	Гуськов сонда да екінші талпыныспен жұлқына түрегелді. Мұндайды күтпеген капитанның жүзінен діріл жүгіргендей. Бұл қарауындағы адамдардың уыстан шығуының айғағы емей немене?

	– Білемін! – деп, Гуськов тағы да тамағы жыртылардай айғайға басты. Сәл шегіншектеп, оң қолын сол жанындағы қылышының сабына апарып, бас қорғауды қоса ойлағандай.

	Капитан үндемеді.

	– Білемін! Сендер жасырсаңдар да білемін! – Көзіне шырақ жарығы тура түскесін мұның капитан мен Митрий Пахомычты қадап сөйлегені бәріне шалынды. – Білемін! Біз енді қонтайшының жанұясына арнап, сал жасап жатқан анау екі жүз орыс тұтқынына қосыламыз. Білемін! Қару-жарақты тастаймыз, орыс офицерінің мундирін шешеміз, қол-аяғымызға темір шынжыр киіп, жоңғар қонтайшысының құлақкесті құлына айналамыз.

	Капитан Иван Унковскийдің жүрегі шаншыды. Тұлабойынан әл кетерменге айналып, көзінің алдын қара қан жауып өткендей. Мынау әлдебір құдіретті құстың қанаты сипап өткендей Гуськов капитан көкірегіндегі жараның аузын аяусыз тырнады.

	Жоңғариядағы жүздеп саналатын орыс тұтқындарының жайы осынау мемлекеттер арасындағы саясаттың тарланы Иван Унковский басқарған Ресей елшілігінің алдына қойылған ең маңызды мәселелердің бірі. Мүмкін бұлар Жоңғарияны Ресейге бодандыққа тарту жөніндегі келісімге қол қойдыра алмас, бұл, әрине, қарсы жақтың ұстанған пиғылына көптен-көп байланысты. Ал осындағы орыс тұтқындарын босату, әрине, Иван Унковский сынды патша ағзам сенім артқан, аузының дуасы бар мәмлегердің шеберлігіне тәуелді жағдай екенін осында аттандырушылар, олардың ішінде канцлер граф Гаврило Иванович Головкин де бар, жерiне жеткiзе тәптіштеген. Егер мынау соңғы мақсат орындалмаса, капитан Иван Унковский ұлы император Петрдің қайрымынан біржола айрылды деген сөз. Мұның үрім-бұтағына кетер атақ- абырой жанбай жатып сөнді деген сөз

	Бұл жағын осында жатқан сегіз айдың ішінде капитан бір сәт те ойынан шығарған емес. Ол жөнінде қонтайшымен де, оның зайсандарымен де сөз жарыстырып көрді. Бірақ қонтайшы да, оның төңірегіндегілер де Ресей қарамағындағы әлдебір жоңғарлық тұтқындарды тілге тиек етіп, өзіне көп дарытпайтын. Әрі, оны екінші кезектегі мәселе санап, бұл үшін тым аз уақыт бөлуге тырысатын.

	Ия, бұл жағы капитанның ішінде жатқан бүйідей. Сәл оятсаң одан әрі кеміріп жейді. Сосын да ма, өз адамдарымен мәслихат құрғанда, жай отырыстарда да орыс тұтқындары жайлы сөздерді аузына алмайтын. Бұдан әлгі үш тілмаш пен Митрий Пахомыч қана хабардар, ал елшіліктің басқа мүшелері ондай мәселе бар деп білмейтін де еді.

	Ал мына Гуськов соны біліпті.

	– Сен оны қайдан білесің? Құлағыңа шайтан сыбырлап кетті ме? – деп, капитан әлі де қалпын бұзбай, өз тұлабойынан сұрапыл күш-қуат тауып, ұстамды сөйледі.

	– Мен қайдан біледі дейсің бе? Неге білмеймін. Оның пәлендей құпиясы жоқ. Осындағы тұтқын – Томск татарымен мен де сөйлескен шығармын.

	Гуськовтың мына сөздері адам жанының иірімдері жөніндегі сезгірлігі капитаннан әлдеқайда басым Митрий Пахомычқа қозғау салды. Бұл өзі күнделікте жазғандай елшіліктегі Михайло Заливин деген адам ол Томск татарымен бетпе-бет оңаша ғана сөйлескен. Орыс адамдарымен екіншілей кездесуге ол жаны шүберекке түюлі тұтқын неменің қас пен көздің арасында оңтайы келуі де екіталай. Онымен Гуськов қалай беттесе қойып жүр? Әрі, калмақ жақтан бір белгі ұшыратса, жерден жеті қоян тапқандай шала бүлінетін

	Гуськов бұған дейін неғып аузын тас бекітіп жүрген? Осындай сұрақтар түйдектеліп, Митрий Пахомычтың басына бір-ақ ұрды.

	Гуськов өзіне аса сырмінез болғасын ендігі кезекте бұл капитаннан да сабырлы шығып, оны сәл ығыстыра тұрғандай тым сыпайылана жортақтай жөнелді:

	– Томск татарымен дейсің бе? Тұтқын дейсің бе? Апырау, ондай аса маңызды кездесуің жайлы капитанға мәлімдемей неге аузыңа су толтырғандай бүгіп жүрсің? Атақты шежірешінің баласы, тап осыған келгенде тіл-жағың қарысып қалды ма? Ия, айта бер. Ол Томск татары кім екен? Қашан, қандай жағдайда тұтқынға түсіпті? Жалпы өзі қандай адам екен?

	Мына сұрақтары үшін капитанның Митрий Пахомычқа деген ризалағында шек жоқ еді.

	Ал Гуськов күтпеген жерден тамағына күш түсіре қырқ-қырқ етіп, бүкіл денесімен селкілдей күлді. Жылап тұрып күлген адамның күлкісі мұндай шығар ма? Бәрін бір жағымсыз иіс тыжырындырғандай әсер қалдырды.

	Осы сәтте Митрий Пахомычтың басына басқа бір сауал сарт етіп тиді

	Бұған әлде Ресейдің Тара қаласының тұрғыны, осы елшілік құрамындағы Михаило Заливин ашық ауызданды ма? Бірақ оның Жоңғария тұтқыны – Томск татарымен кездескені жайлы әзірге жан баласына білдірмеу қажеттігі қатаң талап етілген. Оны талап еткен капитанның өзі. Сөйте тұра ол неме желбуазданып жүр ме? Олай деуге де дәтің бармайды-ау. Михаило Заливин сөзіне де, ісіне де берік аса томағатұйық жан.

	Оның үстіне Михаило Заливиннің отындық ағаш даярлауға барғаны, онда тұтқын татармен кездесіп, естігенін капитан мен Митрий Пахомычқа баяндағаны күні кеше ғана. Бұл жайды Митрий Пахомыч үкімет орындарына арналған күнделігіне түсіргені де кеше ғана. Михаило Заливин сияқты адам бұзылып та үлгеретін мезгіл өтпепті.

	Сонда қалай?

	Гуськовтың өз аузынан дерек алмай бәрібір байыбына бару жоқ. Жылға бергісіз ауыр секундтар капитан мен Митрий Пахомычтың жаны мен жүрегін қолмен бұрағандай жылжып жатты. Мұндайлыққа әбден еті өліп кеткен адамдар ғана шыдайтын сияқты.

	Гуськов жылап тұрып, Митрий Пахомычтың сұрағындағы қулыққа күліп еді.

	«Тұтқындағы Томск татары қандай адам екен, қандай жағдайда тұтқынға түсіпті» деп, ең бір әлсіз жерден жармасуын қарашы. Егер бұл өз жанынан нобайлап, өтірікті ысқырта салса, әлгі Михаило Заливин дейтінмен кереғар шығып, табанда әшкереленетінін сезді. Бүгін ғана таланттарымен тәнті еткен Митрий Пахомыч пен капитанды алдап, ұзаққа бармасын табанда есептеген Гуськов шындыққа көшуді ұйғарды. Тек онысын да тура тартпай бұлталақ, бұлғаққа айналдырды.

	– Ол швед тұтқынының кім екенін мен білемін! Оны сендер мына менен сұраңдар! – деп, Гуськов алғашқы аптығынан қайтып қалмауға тырысып, ышқына үн қатты.

	Гуськов швед тұтқынын атағанда капитан мен Митрий Пахомыч бір-біріне қарады. Бір-бірінің жүзі көрінбейтін осы қараңғылықта да ол екеуі ыммен ұғысып, ортақ шешімге келіп үлгергендей.

	Әлгі Михайло Заливиннің айтуынша, Жоңғария қонтайшысының жанұясына, жақын-жаңбарына арнап сал жасаушы орыс тұтқындарының басшысы Швеция азаматы, өзі де осындағы тұтқын Аренар атты біреу. Бірақ Швеция қайда, Жоңғария қайда? Екі ортадағы талыстай елдер Ресей мен Қазақ ордасынан көктей өтіп, мұнда қолды болып жүрген ол неғылған мүсәпір, жанкешті? Мәселенің бұл жағы орыс экспедициясының басшысы Иван Унковский мен оның бас хатшысы үшін әзірге ашық қалған.

	Мына Гуськов Томск татарымен шынында кездескен, шамасы. Бұл мына екпінімен екі оқымысты үшін ашық қалған орынды да толтырып беретін сияқты.

	– Апырау, сен оны қайдан білесің? Қымбаттым, ашып айтшы. Сен, әуелде осы біздің ішіміздегі қалмақтардың жансызы емессің бе? – деп, капитан сәл алға шықты. – Тіпті суырылып тұрсың ғой.

	Гуськов тағы да қырқ-қырқ етті. Күлгені ме, еңкілдеп жылағаны ма, айыру қиын.

	Бірақ Гуськов бұл жолы да күлген еді. Өзінің мынау таулардың жақпар тастарындай берік капитанды да есінен адастыра бастағанына іштей сүйсінгендегі бір қылығы. Қаны мен жынына дейін орыс мұны қай-қайдағы жабайы халықтың сол орыстар ішіндегі жансызы деп секемденген капитанға күлген күлісі. Осындағы жарым патша, ал мынау түздіктер елінің ортасында өзіне қарасты шөкімдей топтың әр мүшесінің өмірі жайындағы бүкіл Ресей мүддесі тұрғысынан қарағандағы өкілеттілігі сол патша өкілеттілігімен парапар капитанның бұлайша секемденуі өз басы үшін қандай қатерге соғары шошытпады да.

	– Мен бәрін білемін! Тобылда екі жыл тұрған кісі ондағы үрген иттің үніне дейін құлақ тосып жүріп, неге білмесін! Мен қалмақтардың жансызы емеспін, Тобылда тұрғасын білемін!

	Капитан сәл бөгелгесін, оны Митрий Пахомыч алмастырды:

	– Тобылда біз де болып едік қой. Бірақ сен білгенді біз білмейміз, мысалы.

	– Тобылда сендер қанша болдыңдар, мен қанша болдым? Сендер кімдермен тілдестіңдер, мен кімдермен тілдестім? Екі арада қанша айырмашылық жатқанын ажыратамысың, менің сүйікті оқымыстым Митрий Пахомыч?

	– Біздікі де біразға жетеді, Гуськов мырза! – деп, бұл да капитанның әуеніне басып, Гуськовты «мырза» атады. Ескі киімге жаңа матадан жапсырылған жамаудай жараспаса да солай. – Мысалы, Тобыл губернаторымен кездестік. Губерния канцеляриясындағы бүкіл адамдармен сөйлесіп шықтық десек те өтірік емес. Талайы капитан екеумізді қонаққа шақырды. Дастархан басында айтылмаған әңгіме қалған жоқ. Оның үстіне бізге ерген тілмаштардың бірі Максим Этыгеров сол Тобылдың ескі фамилиядан келе жатқан ақсүйегі. Ол Тобылды сенен кем білмейді. Тобылдан ерген басқалар да бар.

	– Солай-ақ екен. Бірақ солардың бәрі жиылып кеп, атақты шежірешінің баласы Гуськов ілгенді ілуге жарамапты.

	– Анығырақ сөйлесең қайтеді, Гуськов?

	– Жақсы, мен ашылайын. Мен де бір, сендер үшін түпсіз мұхит та бір. Сол екі жүз орыс тұтқынына сал жасатушы швед Аренарды Жоңғарияға орыстардың өз қолымен бергенін сендер білемісіңдер?!

	– Тоқта, тоқта, сен не айттың?

	– Нені естісең соны!

	– Естігеніңді ұға алғаным жоқ.

	– Ол швед жай тұтқын емес, осы капитан екеуіңді он орап алуға жарайтын үлкен соғыс маманы, сонау біздің ұлы император Петр құлдық ұрып жүрген шетелдік оқымыстылардың ең дөкейі!

	Гуськов біраз бөгелді. Капитан, не оның бас хатшысы тарапынан бір сөз шығар деп үміттенді. Ендігі кезекте сол сөздердің ыңғайына қарай шаппақ. Бірақ ана екеуі мынау қараңғылықтың үстіне екінші қараңғылықты қоса жамылғандай меңіреу күйде тұрды. Арыны басылмаған Гуськов сосын да тағы сұңқылдады:

	– Егер ол швед оқымыстысы болмаса мынау етті сасытып жейтін жабайы ойраттар Қазақ ордасының үш қаласын басып, мың жанұясын тұтқынға ала алмас еді!

	Осыны айтты да Гуськов екі езуі екі құлағына жете ыржиды. Қас қылғанда жалпылдаған шырақ жарығы оны анық көрсетіп үлгерді. Капитан мен Митрий Пахомыч бір-біріне тағы да мұқият көз тастады.

	– Тоқтат! – деді капитан. Аса қатты айтылмағанмен, өте зілді бұйрық. – Қазір бәрің орын-орындарыңа барып, ұйқыға жатасыңдар. Артық сөз, артық қимыл үшін соғыс жағдайының заңына сәйкес шара қолданамын!

	Бірінші кітаптың соңы





ЕКIНШI КIТАП





ОНЫНШЫ ТАРАУ


	Бұл түні капитан Унковский шала ұйықтады. Оны мазалаған ой: «Апырау, патша ағзам, не оның айналасындағылар біз сияқты ресми елшіліктердің сыртында тағы бір жасырын топтарды осы қалмақтармен сөз байласуға жіберіп жүр ме? Жіберсе ол жайында біз неге білмейміз? Өйтпесе швед оқымыстысын бұл Жоңғарияға қалай, қандай жолмен сыйға тартып жүр?».

	Ол түнде баршасына ұйқыға жатуға бұйырғанмен үш-төрт артиллеристен Гуськов пен Митрий Пахомыч орналасқан киіз үйдің сыртына күзет қойғызды. Әрі мұнда өңеш жыртылғанша айғайлай айғақталған жайларды қалмақ тыңшылары да құлақтарына құйып отырмады ма деген дүдамалмен айналаны дауыс жетер жерге дейін сүзіп шығуды қоса бұйырды. Құдайға шүкір, барлаушылардың пікірінше айнала таза екен.

	Ал күзет қойғызғаны, шындығында, бұл Гуськовтан қауіптенді. Ауру адамның секемшілдігіне ұқсас бір пәлекет қас пен көздің арасында меңдеп әкетті. Өз қаупін Митрий Пахомычтан да жасырмады. Митрий Пахомыч «бұл жымысқы менің жазбаларымды ұрлап оқыған екен ғой» деп еді, «жә, оны да сезбеген бол, түнде елегізіп ұйықта», – деп сол секемшілдігіне орай оған да тапсырма берді.

	Таң ата ұйқы шалалығына қарамастан капитан сергек оянды. Бүгінгі күннің бірінші кезектегі мәселесі қайтсе де бір амалын тауып, Гуськовтың ішек қырындысына дейін ақтару. Гуськов іш мыстаны ішінде, ыңғайға көнбесе капитанның қару жұмсауға да құқы бар. Граф канцлер Гаврило Иванович Головкин бекіткен елшілік мүшелерінің ресми тізімінде жоқ, капитанның өз ұйғарымымен жолдан қосылған жолбике сыңайлы Гуськов жөнінде ондай шектен тыс қатал шараны іске қосудың әуселесі көп емес. Осы раймен көтерілген капитан қасында неше қабат тері мен терсекті жамылып ұйықтаған әйелін оятпауға тырысып, қару-жарағын асынып, сыртқа табалдырық аттады. Бұл киіз үйде капитан әйелі екеуі ғана тұрады. Мұндай кеңшілік осыларда ғана. Басқалары әр киіз үйде төрттен-бестен, тіпті жеті-сегізден орналасқан. Капитанды күзетуші топ та бұлармен ірге тиістіре тігілген екінші қоста тап бір соғыс даласындағы өліктерге ұқсап, үйме-жүйме сұлап жатыр.

	Дала әлі аппақ. Добалдай бұршақтар бір-біріне жабысып, қыстың жылымық күндеріндегі қарға ұқсап, аяқ басқан сайын суға шылана ойылып түседі. «Түу, бұршақ соншама көп жауған екен ғой, шынында, бұл мұндағы мал баққан елге көп зардап әкелген шығар» деп ойлады капитан. Осындай әр ойдың тасасынан өздері үшін екінші бір қауіптің төбесі қылтиғандай көрінеді.

	Капитан Митрий Пахомыч пен Гуськов тұрағына қарай беттеді.

	Кенет Жоңғария қонтайшысының ордасы жақтан екі атты көрінді. Капитан алғашқыда бұларды орыс елшілігін төңіректеген тыңшыларға жорыды. Тек қатты жүрістеріне, әрі танауларынан бу бұрқыраған астындағы аттарының осы таңертеңгілiк шақта да біраз жер ұтып үлгергенін айғақтайтын белгілеріне қарап, ол ойынан тез қайтты.

	Бұлар екі қалмақ шабарманы еді. Өздеріне керек адамды тез тапқанына қуанғандай екеудің киімі мен ер-тұрманы оњды біреуі капитанға қарап ыржия күлді. Қасындағы тілмашы екен. Капитанның өзінің басты адамдарымен бүгінгі базарға келуін өтінген бас зайсанның сәлемін әкеліпті.

	– Апырай, мынадай ақ қар, көк мұзда базардың сәні бола қояр ма екен? – деп еді капитан.

	– Алдын ала жоспарланған шара ғой, Қытай елшілері, басқа да қонақтар қатынасады, ауа райын қолайсыз көріп, кейінге қалдыру жараспайтын іс, – деген жауап алынды.

	«Қытай елшілері!» деп, капитан дауыстап жібере жаздады. Өзінің қатты таңырқағанын білдірмеу үшін ғана тіл жағын қарыстырып бақты. Сонда да үндемей қалуды қисынсыз көріп:

	– Қонақтар кімдер екен, әлгі бір келелі мәселе жөнінде мәслихат шақырылады деп еді, соған жиналғандар емес пе?

	Артық сөзге жоқ шабарман иығын қиқаң еткізді.

	Қалмақтар кері қайтқанда капитан олардың жарау аттарының күлтеленген құйрықтарына сүзіле қарап, ауыр ойға шомды. «Қытай елшілері» дейді. «Ит пен мысық та ауыз жаласайын деген бе?».

	* * *

	Капитан базарға көп адаммен жүрді. Митрий Пахомычты түнде айды аспанға бір-ақ шығарған Гуськовтың қасына бекітті. «Сендер бір топ құраңдар» деген желеумен, екі қарулы артиллеристі, бір тілмашты және қосты. Гуськов жөніндегі күдігінің оңай-оспақпен тарамасына бұл да бір айғақ еді.

	Таудағы ауа райының өзгерістерін жоңғарлықтар алдын ала болжай ма, бүгін базар мен той үшін құдайдан сұрайтындай нағыз тамаша күн туды. Кере қарыс жауған қалың бұршақ күн шыға ойдым-ойдым етіп, таудың көгін жалаңаштап аша бастады. Ақ матадай көрінген қар бара-бара өзі ойдым-ойдымға айналды. Күн біраз көтеріліп, шындап шақырайғаны сол еді аспан мен жер жуылып ашылғандай сондай таза күйге енді. Таудың жасыл масаты жондары, мөлдіреген тұңғиық аспан анасынан жаңа туғандай адам жанын иітіп, құлпырып-ақ жөнелді. Әншейіндегі суық, сұсты жақпар тастар да мейірімді кәрі әженің жүзіндей елжірей қарайды. Ал ақ бас шыңдардағы көңілділікті атап сұрама, күнге қолын созған баладай-ақ.

	Осынау табиғат құбылыстарының ен ортасында жүрсе де ондағы сұлулық атаулы орыс елшілігі мүшелерінің еншісіне бұйырмағандай. Олардың қашан да ішкені ірің, жегені желім. Орыстардың мол атты шоғыры асықпай қозғалды. Ал көпестер капитанның бұйрығымен күн шықпастан-ақ түйе мен жылқыларға тауарларын тиеп, қозғалып кеткен. Олар ендігі жайма базардың төрінен орын алып, шөл даланың кесірткесіндей ала-құла қалмақтармен саусақтарын шошаңдатып, тәжікелесуге кiрісіп-ақ кеткен шығар.

	Капитан мен Митрий Пахомыч, осындағы ойлы екі адам, кешеден бергі көрген-білгендері, бастан кешкендері ортақ десек те, іштегі алай-түлейлері екі басқа еді. Екеуін де, әрине, сең соққандай еткен Гуськовтың аузынан шыққан орыс үкіметiнің Жоңғарияға швед маманын өз қолымен бергені туралы хабар еді. Капитанды тұңғиыққа тірейтіні бұл хабардың сыртқы жағы, саяси ажары, әрі осы Иван Унковский басқарған экспедицияның салмағын күрт түсіретін мағына-мазмұны. Демек, оған сенсек, Ресей үкіметі Жоңғария сияқты мемлекетпен арақатынас жөнінде осы Иван Унковский бастаған елшілікке ғана үміт артып қоймай, бұлармен қабаттастыра, қатарластыра екінші құпия топтағы кісілерінің де болғаны ғой.

	Ал Митрий Пахомычты іштен кемірген ой да осы хабарға байланысты, бірақ ол мәселенің мүлдем басқа жағына қатысты еді.

	Бұл сөз жоқ, өз елінің тамаша патриоты. Орыстың халық әндері бала кезінен жадына сіңген, әрі олардың біразын өзі де нақышына келтіріп орындай алатын бұл Ресей тарихын бір қырынан ғана танып өскен. Мысалы, кешегі қаһарлы Иван, бүгінгі ұлы император Петр – бұлар қылышынан қан тамған қаншама қатыгез атанғанмен орыс мемлекеттігінің іргесін қатайтуда тек әділ де тура жолмен жүрген. Бірді екіншіге айдап салу сияқты жымысқылықты, басқаның қолымен от көсейтін әдетті бойына дарытпаған. Жалпы, орыс тарихы өз мүддесі үшін күрестің тек таза түрінен тұрады.

	Ал мынау білімпаз Гуськов сол тұнықты тас түскендей етіп, лайлағысы келе ме? Митрий Пахомычтың жүрегiнiњ бір өрекпитіні, бұл шежірешінің баласы алабөтен бірдемені ойынан шығарып бөсуге жоқ, мойнына тұзақ арқан салсаң да естіген, білгенінен жаңылмайды және де өз тұжырымдарын, мейлі ол мың жерден ащы болсын, ақтық демімен қоса айтып үлгеруге жанталасады. Міне, сол жағы капитан сияқты мұны да Гуськовтың ол ақпараттарды қайдан алғанын анықтауға асықтырады. Төменде, Іле өзенінің төменгі ағысының бойында, одан да арырақта, кешегі капитан берген құйттай қағазда аттары аталған қалаларда тұратын Қазақ ордасы тайпаларының аяусыз шабылғанына іштей қынжылған жайы тағы бар.

	Базар үшін таңдалған, шөбі адам, мал аяғымен біраз тапталған кең алаңда жиылған жұрт әдеттегіден екі-үш есе көп екен. Бүкіл қонтайшы ордасы ғана емес, көршілес, ат аяғы үшін алыстық етпейтін ұлыстардан да келгендер ұшан- теңіз, шамасы. Саудагерлер де соны сезіп, базаршыларды тар шеңберде қыспау үшін шалқайыңқырап, ортадағы алаңды барынша кең етіп, шашырай қоныпты. Олардың ішіндегі ең көрнектілері Бұхара саудагерлері. Арқа тұсына қалқалай жартылай шатыр тігіп, ою-өрнектерін қоса төгілдіріп, шоқтықтарын биіктетіп, сән-салтанатпен орнығыпты. Өздері тойға деген асыл матадан тігілген сәнді ақ жолақты шапандарын киіп, бастарына бір жақ ұшын төмен түсіріп, сәлде ораған. Әр түрлі жылтырақ тас қадалған ала тақиялылары да бар. Алдарына сонау ұлы Бұхария, Хиуа хандықтарының саусақтары буынсыз хас шеберлері жасаған тас, сүйек, темір бұйымдарын, тоқыма киімдер мен шұға, қытай жібегін жайып тастап, жүздерінен тоқтық пен молшылықты танытады. Тауарларды көзімен сүзіп, жылжи аққан базаршылардың аттысына да, жаяуына да бұлар тек жоғарыдан қарайтындай.

	Алушыларды шақырып, безек қағып, тіл мен жаққа тыныштық бермейтіндер басқа жақтан естілуде. Өз тауарларын марапаттаушылар негізінде қалмақтардың өз ішінен шыққандар, не оларға сіңбелер. Бұл жергілікті «әупілдектердің» ұсынатыны мал мен аң терілері, түтілген жүн мен жіп, сүйектен ойылған әшекейлер мен ойыншықтар, қуыршақ құдайларының шарт жүгінген бейнелері, Қытайдан келген, біраз пайдалануда болған ұсақ-түйектер. Қай ел, қай ғасырдікі екені белгісіз күміс теңгелер мен тарақ, айна сынықтарына дейін бар.

	Бұлардан кейін көзге шалынатындар орыс көпестері. Капитан бастаған топ, ең алдымен, солардың қалай орналасқанын көріп өтпек еді. Қалың көптің ішіне сәл сұғына кіріп, өз қандастарының шоғырын алыстан байқап, солай бұрылмақшы болғанда тау ешкiнің бас терісін1 киген, кескен теректей бойы бар біреу капитанның алдынан шыға келді де, ескі шаман биін билеп кеп берді. Капитан үшін, сірә, мұның қызығы жоқ, бірақ мәдениетті адамның инабаттылығымен, әрі өзіне арналған өнер екенін бағалап кідірістеді. Жүзіне мейірімді күлкі, ризалық сезім сияқтыларды да жапсыра қойыпты. Митрий Пахомыч та капитанға ұқсағысы келіп еді, бұған қиынға соқты. Қырыстанған қабағын әрең жазып қана шаман биін тамашалады. Ал Гуськовтың түрі тіпті кісі өлтіргендей. Түндегі өкiріп жылаған сәттегі бет-ажарын еш өзгеріссіз осы көпшілік орынға әкеп тұрғандай. Бір жақ мұрты төмен түсіп, оны ернімен қысып алыпты. Шықтанған көздері шаман биіне емес, қазір өзін тірідей салатын отқа қарағандай.

	Басқа артиллеристерден де ешқандай көңілділік байқалмайды. Мұндай базарды көре-көре бұлар әбден тойған да еді. «Бүгінгісі ерекше» деген хабарға да селт етіп, сергіген ешқайсысы жоқ. Сонда да шаман биі бәрінің көзін тартты. Бұлардың түсінуінше, «шаман діні» бұл қиырда мұсылмандық пен пұтқа табынушылыққа дейін үстемдік еткен. Кейін мына екі дін тықсырғанмен шамандықтың өнер мен сауықтыру жағында әр түрлі белгілері сақталыпты. Соңғы діндермен сіңісіп, қаны араласып кеткен үрдістері де аз емес. Мына шаман биі соның бір белгісі. Жоңғария қонтайшысының тап ордасында оның жат көрінбеуі де содан.

	Мына бишінің қимылы тым ширақ. Басына қондырылған құлаштай қос мүйізін тура өзінің табиғи бітіміндегі дүниелеріндей-ақ оңай бұлғаңдатады. Төсіне, жауырынына, мықындарына, тізесіне қос-қостан елтірі жапсырған. Ірі қараның терісінен кесілген, жалпақтығы бес елідей бар таспалар мойнындағы дөңгелекке байланып, бой-бой болып, тізесінен төмен салбырап, бишінің әр қозғалысы сайын ашық балтырларын сарт-сұрт ұрады. Өзі жалаңаяқ, түнгі ылғал жұмсартқан, онсыз да шөбі қалың тау қыртысын өкшесімен, не саусақтарының ұшымен зірк-зірк басқанда тері таспалар мен бұйра елтірілердің әрқайсысы өзінше бұлғаңдайды. Қолындағы дабылын ағаш таяқпен тынымсыз сабалайды. Мұндай дабылды той үстінде дін иелері – ламалар ұстайтын, ал мынадай шаман биін орындаушыдан капитан бірінші рет керіп тұр.

	Орыстар бишіден күміс теңге беріп құтылды.

	Ары қозғалғанда алдарынан айғайлап, шақырушылар шықты. Оларға көз қырын салмастан өте шығуға күш салды. Сөйтсе бұлар орталық үлкен алаңды жұрттың босатуын талап еткендер екен. Жыртылып-айрылған көпшілік бұл айғайшылардың сөзіне құлақ асатын емес. Әлден уақытта қарулы үш атты шығып, басарман болып, жақындағыларды ұзын қамшымен осып-осып жібергенде ғана көпшілік үріккен қойдай орталарында ашық алаңқай қалдырды. Басқа аттылар ол алаңқайға тиелген бірдемелерді түсіріп жатты.

	Елшілік адамдары өз көпестерінің жайын көріп қана қайтты. Тілдесіп жатпады. Себебі, мұнда әдеттегідей алушылар мен қызықтаушылар иін тіресуде еді.

	– Қалмақтарда қазір орыс ақшасы жоқ, – деді капитан. – Бізді қайтарады деген сөзді ести-ести бұлардың да құлағы жауыр болды емес пе? Сосын да олар қолдағы ақшаларынан құтылуға асықты. Ал алтын мен күмістерін қимайды. Айырбасқа қай-қайдағы кәкір- шүкірді ұсынады.

	– Мына сөзіңізге қосыла алмаймын, капитан, – деді Митрий Пахомыч құрысқан қабағын жазуға тырысып. – Біз кетсек те Бұхария саудагерлері қалады ғой. Орыс ақшасы олар үшін өте тиімді. Қайта мына мыстан қалмақтар Ресей ақшасын біз кетер күнге сақтап жүр ме деймін.

	Суық жүзді капитан мырс етті. Митрий Пахомыч оны іштей дауласқанына балап, сөзін жалғастырды:

	– Біз қалмақтарды жабайылар, түздіктер елі атаймыз. Бір жайдан солай да. Сөйте тұра бұлардың сыртқы саясаты өте күшті дамыған, байқайсыздар ма? Мына Бұхария адамдары сауда үшін ғана жүргендер емес, басқа да қыруар кәсіппен айналысуда. Жоңғарияның бүкіл егінін, көкөнісін өсіріп берушілер осылар. Жанын салып жатыр. Әне, бұлар Қазақ ордасын шауып алды. Одан түскен табысты бір құдайдың өзі білер. Ресейді де мұрындықтап қойды. Мұрындықтағаны емей немене, бізді міне, сегіз ай жіпсіз байлауда. Әне, енді ана аспан астындағы жалғыз империя бізбіз деп мекерсіген Қытай елшілері де осында дейді. Теріскейдегі өзінің ұсақ көршілерінің жеріне көз алартуы өз алдына әңгіме. Оларға бізді айдап салғысы келеді. Патша ағзамның айналасындағы желөкпелер түптің түбінде осы қонтайшының айтағына ілесе ме деп қорқамын. Мен мына Гуськов досымның түндегі жылағанына енді түсіне бастадым.

	Бұл жерде Митрий Пахомыч бір оқпен екі қоянды атқандай. Капитанға өзінің ойын білдірсе, әрі Гуськовты ішке тартудың бір алғышартын жасағандай. Гуськов, асылында, өзін көкейтесті әңгімелерден қақпайлаудан бұзылатын сияқты, керісінше оған құпия көрінетіннің бәрін ашып салсаң шежіреші әкесінен қалған жайдақтығы ұстап, ішек қырындысына дейін қалдырмай өзі-ақ ақтаруға бар. Мұны Митрий Пахомыч жақсы ұққан. Сосын да Жоңғарияның сыртқы саясаты туралы капитанмен екi арада ғана жүретін әңгімені суыртпақтады. Бұдан Гуськовтың жүзіне шынында жадыраңқы рең кірді. Енді осындай екі-үш әрекет – Гуськов бар ықпыл-жықпылдағысымен қолда дей бер. Бесаспап швед маманын орыс үкіметі Жоңғарияға қалай, қашан, кім арқылы беріп жүр, мұны капитан өзі басқарған экспедиция мүддесі, қала берді өзінің орыс тарихында қалдырар ізі қаншалыкты айшықты екенін анықтау тұрғысынан білмекке асықса, Митрий Пахомыч таза ішкі құмарлықтың, әрі өзінің туған Отанына шаң жуытуға жоқ пәк көңілді балалық сүйіспеншіліктiң әуселесімен ынтыққан еді.

	Бұл екі ақылды бас Гуськов хабарына басқа себепті де немқұрайлы қарай алмайды. Себебі, Михайло Заливинге дейін де швед маманы, тіпті оның бір тобы жөнінде құлақтары шалған. Бірақ ол құйрық-жалы күзелген шолақ хабар. Оның мәнісін Михайло Заливин біраз ашып еді, ал мына Гуськов тіптен тереңдетіп әкетті.

	Егер арнайы шақыру келмегенде капитан да, Митрий Пахомыч та бүгінгі базар жайын ойламас еді, бұлардың бар шаруасы Гуськов төңірегінде болар еді. Міне, енді құдайдың жазуымен бәрі қан базардың иірімінде. Тауар ұсынушылар тек алыс шеттерде ғана емес, ине шаншарға жер жоқ мына ығы-жығының ен ортасында да көптеп табылады. Міне, біреуі капитанға жақындады. Ол мойнында асылған дорбасы бар, жалаңбас, жалақерін, небәрі он бір-он екі жасар бала. Кіп-кішкентай неме бүкіл орыс тобын тоқтатып, кесе көлденең тұрды. Сөзінен гөрі ымы түсінікті. Капитан қасындағы тілмаштың көмегін керексінбеді де. Қалмақ баласы тастан қашалған кішкентай қуыршақ құдайына капитанның беліндегі сапысын сұрады. Капитан мұртынан күліп қасындағыларға қарады. Митрий Пахомыч пен Гуськов, басқалар да жас баланың көзіне үңілуде. Нәсіліне тартқан тарлау ойық көздеріндегі жылтыраған үміт оттары ішіњдегі бермесіңнің өзін сұрап тартып алатындай. Жүрегі құрғыр суырылмайды, көкірек сүйектеріңнің ішіне тас емен байланған, әйтпесе ол бұлқынып ұшып шығып, осы баланың қолына өзі түсетіндей. Бала мен орыстар арасындағы айырбас сауданың түріне бір топ бұхарлықтар көңіл аударды. Тобымен тоқталып, бес-алты қадам жерден сәлделі, тақиялы бастарын бұрып, сілтідей тыңды.

	Алғашқыда капитан не айтарға білмей бірауық кәдімгідей-ақ сапысын суырып бермекке ниеттенгенге ұқсады. Себебі, тынымсыз оң қолы сол жақта қынға салынған сапының сабына екі-үш барып қайтты. Бұхарлықтардың назар аударуы да содан, шамасы.

	Бұлар келгелі сегіз айдың жүзі болды. Осы уақыттың ішінде бұлар қаншама базарды өткерді. Жоңғарлықтарға орыс елшілері өздерінiң жеке қаруын сатпайтынын, ешқандай дүниеге айырбастамайтынын қанша рет тәптіштеді десеңші. Бірақ бүгін сатпаймын дегенін, кенет ойы өзгеріп ертеңіне сата қоятындай қалмақтардың үлкен-кішісі тап осылай аяққа оралудан танатын емес. Тіпті орыс қаруын қолға түсіріп дєніккендей-ақ көздерінде үміт отын жылтыратып, жалбарынатынын қайтерсің.

	Орыстар баладан әрең құтылды. Бұларға бұхарлықтар жақындады.

	– Қалмақтар қулыққа, алдамшылыққа бала жастан үйренеді, – деді олардың бірі.

	– Үйренсін-ақ, бірақ біздің қару сатпайтынымызды неге ұқпайды, неге осы мәселеде бізді мазалауын доғармайды? – деді капитан ашына. Баламен тәжікелесуден жүйкесі сәл жұқара түсіпті.

	– Ол да сол қулықтың жалғасы. Қайыршыға кедейдің де рахымы түседі ғой. Кедей адам қайыршыға байлығы асып-тасқандықтан садақа ұсынбайды, қайыршының көзіндегі сиқырдан еріп кетеді. Сөйтеді де аузындағысын жырып береді.

	Орыстар мен бұхарлықтар өздері бір топ боп, ошарылып, біраз сөйлесті.

	– Сіздердің тауарларыңыз қайда? – деп сұрады капитан.

	– Біз саудагер емеспіз, диханшылармыз, – деп жауап берді бұхарлықтар.

	– Сонда сіздер не егесіздер? – деп капитан даусын тым сыпайыландыра сұрады. Өзі бұхарлықтардың кетпен ұстап көрмеген аппақ қолдарына, томпиған бет пішіндеріне, бекзадаларша киім киісіне ұрлана көз тастады.

	– Бидай, тары, сұлы егеміз. Арпа да баршылық. Мынау Жоңғария ақсүйектерін астықпен қамтамасыз етуші біз ғой. Өздеріңнің ішіп-жемдерің де біздің қолдан шыққандар.

	Бұл бұхарлықтар айналасы он шақты адам. Сөзге суырылып тұрған төртбақ денелі, күтімді сақал-мұртының айналасы мұқият қырқылған, бетінің ұшы қызарыңқы, көздері отты, ала шапаны мен тақиясында жылтырақ тастары молдау біреуі ғана. Орыстардың тілмашы Максим Этыгеров. Өңкей қызыл жаға, көк мундирлі артиллеристердің ортасында төбесі биік дөңгелек қалпақ, омырауы ағытулы ұзын қоян ішік киген, қарусыз, жалғыз бейбіт кєсіптің адамы осы еді. Бұл бұхарлықтың сөзін кейде бірден аудармай, онымен сөз жарыстырып барып, түйіндеп аударады.

	Егінші бұхарлықтар жайын орыстар аздап естіген. Бірақ олардың бәрі қалмақтардың аузымен жеткендер. Ал мынау тап сол бұхарлықтардың өздері, сосын да олардың айтқандарын Ресейдің ресми орындарына жеткізу әлдеқайда қажетті, құнды.

	– Жалпы бұхарлықтар осы Жоңғария жерінде тым көп тұратын сияқты ғой?

	– Осы қонтайшы ордасының маңында көшіп-қонып жүрген бұхарлықтар саны екі мыңға тарта бар. Ал анау алыстағы жер айдап, егін баптаушылардың, яғни біздің малайлардың санын мөлшерлеу қиын.

	– Ол егінші-шаруалар алыста болғанда қайда?

	– Ыстықкөлдің маңында. Мынау түстік батыста, тау қуысында сондай атты, суы тұзды көл бар. Айналасында ағынды тау өзендері күркіреп жатыр, әрі топырағы құнарлы. Бәрі қонтайшыға қарасты. Содан мына біздің әрқайсымызға бөлінген егістік жерлер бар.

	– Демек, сіздер жер иелері, орысша айтқанда помещиктер болдыңыздар ғой? Бұл соңғыны Максим Этыгеров ұзақ түсіндіріп жеткізді.

	– Сіздер ауқатты, әрі көзі ашық зиялыларсыздар, сөйте тұра ұлы Бұхария сияқты өз Отандарыңызға неге қызмет етпейсіздер? Жалпы, сіздер мұнда осыншама үлкен қауым қалай келіп жүрсіздер? Әлде сіздерді жоңғарлықтар жерлеріңізбен қоса басып алды ма?

	Капитан өзінің сұрағы бұхарлықтарға ауыр тиер деп ойлаған. Ал төртбақ денелі, сәнді киінген бұхарлық оған бір мысқалдай да қиналмастан іле жауап қайырды:

	– Бізді ешкім басып алған жоқ. Тек Бұхарияда егіншілердің көрген күні төзгісіз ауыр. Алым-салық көз аштырмайды, кейде жиған астығыңды толайымен тартып алады. Соғыс та көп. Ал мұнда тыныштық. Жоңғария басшылары егіншілерді өте құрметтейді, олар үшін алтын, күмісін де аямайды. Тек мына Қазақ ордасына шабуылы ғана бізді састырып тұр.

	– Неге?

	Бұхарлықтар үшін сұрақтың қиыны осы екен. Төртбақ неменің тілі күрмеліп барып, жөнге әрең келді.

	– Жалпы соғыс жақсылық емес. Әрі Қазақ ордасы біз сияқты мұсылман дініндегілер, Мұхамет пайғамбарды пір тұтады.

	– Сонау төменде Мұхамет пайғамбарды пір тұтатын мұсылман дініндегі елдер өзара тату-тәтті тұра ма?

	«Жоқ» дегенді білдіре төртбақ бұхарлық басын бірден, әрі аяусыз шайқады. Тәжірибелі саясатшы капитан сұрақты одан әрі тереңдетсем үркітіп алармын деп, әзірге аузын тыйды.

	Бұл кезде ортада ашық алаңды дайындаушылар тобы көбейіп, әрі олардың белсенділігі шегіне жеткен еді. Қазір шеткерідегі саудагерлерге өңмеңдегендер емес, солай қарай ысырылғандар әлдеқайда мол, тіпті теңіздей толқиды. Тең- тең жүк тиелген түйе мен аттар көбейіп кетіпті.

	– Той қамы ғой, – деді төртбақ бұхарлық.

	– Той ненің құрметіне? – деді капитан.

	– Қытай елшілері үшін деп естідік қой.

	– Сіздер қытай тілін білесіздер ме?

	– Жоқ!

	Капитан өз адамдарына қарады. Максим Этыгеров мойнын ішіне тыға түнжырады. Бұл топтың ішінде ертеректе Халха, Моңғолия, Қытай шекарасына дейін сапар шеккенмін деп мақтанатын бір Тобыл татары бар еді, капитан соған шұқшиды. Ол «қытайша бір сөз білсем бұйырмасын» деп құтылды.

	Бұхарлықтар капитанның өздерін Қытай елшілерімен дидарластыра қоярлықтай тілмаш іздегеніне жымия күлісті.

	– Тым қажеттік туса қонтайшы өз тілмашын сіздерге пайдалануға бере тұрар.

	Енді бір жарты сағаттай уақытта жағалай оюлы киіздер, алашалар төселген, әр-әр тұсында көрпе-жастықтарына дейін бар дөңгелек үлкен алаң жасауланып болды. Үлкен дөңгелек алаңның ортасында тағы бір дөңгелек алаң бар, оған ештеме төселмеген, тек көкпеңбек шөбі адам аяғына аса тапталмағандай өне бойынан әлсін-әлсін күн сәулесі жүгіріп өтеді. Жағалай қызыл камзол киген қарусыз қалмақтар тәртіпті бақылап, ашық алаңға қарай ешкімді жібермей тұр. Қызыл камзолдылардың тасасында басқалары көрінеді, оларда қару да, қамшы да бар, тәртіп бұзғандардың табанда жотасының қышуын қандырып береді.

	Енді тек құрметті қонақтарды күтудің салтанатты сәті туды. Капитан қасындағы бұхарлықтардан айрылып қалмау үшін оларды әр түрлі қызықты әңгімелермен алдандыруға тырысты. Ара-тұра Митрий Пахомыч пен Максим Этыгеров те көмекке келіп қояды. Егер Гуськов та бұхарлықтармен жанасып, тіл қатысуды ойласа капитан бетін қақпас еді. Жиын көркінен, бұхарлықтармен әңгімеден сәл пейілденгенмен Гуськов кеше түнде жыртылардай болған кеңірдегін бүгін тың сақтайын дегендей жақ ашатын емес. Бір жайдан капитанның өз тобына ерткенін мәртебе көріп, тынышталғаны сияқты.

	Базардың екінші шетінде қозғалыс күшейді. Қонтайшы келіп жеткен екен. Калың нөпір екі жарылып, түйелі көш өтетіндей кең жол ашты. Алыстан қыбыр-қыбыр болымсыз ұсақ топ көрінді. Екі жарылған көптің ортасына түсіп алып, қасақана жүріс өндірмегендей ол топ тым баяу жылжиды. Көпшілік көз құмарлары қанғанша өздерін көріп алсын дей ме, тап бір кәдуілгі топ етіп айдан түскендей өз тараптарынан олар да базаршыларды асықпай тамашалап, құмырсқаша қыбырлайды. Сол бір құмырсақадай адамдардың осыншама көпті шашыратпай, иіріп ұстағанына өзің таң қалғандайсың.

	Қонтайшы тобы алғашқыда бұлар байқағандай емес, әлдеқайда көп екен. Қонтайшының қасында аққу-қаздай үйірілген Қытай елшілері, айналасы бес- алты адам. Олардың соңынан зайсандар, ламалар ілбуде.

	Қонтайшы сол баяғы қоқырайған биік киіз қалпағын киген. Білектей жуан бұрымы бір жақ құлағының үстінен шығып тұр. Шымқай қызыл қыжым қамзолының белін қытай жібегімен тас қып буып алыпты. Одан төмен ұзын сары жейдесінің етегі мен сол түстес шалбарының балағы көрінеді. Аяғына бұхарлықтардың қап-қара мәсісін іліпті. Ақ, қарасы айқын емес айран түстес көздері жан-жағын жіті бақылайды. Әсіресе, соңындағы Қытай елшілеріне көбірек жалтақтайтын сияқты. Жүзінде орыстар өмірі байқамаған жымиған күлкі бар. Тіпті ол күлкі де емес, Қытай адамдарына деген, басқа да жұрттар көріп-білсін деген ілтипат, ықыласы.

	Қытай елшілері тұлабойларымен ақ жібекке малынған. Тізелерінен төмен түсетін ұзын қалың шапандары аққу құстың мамығы түстес. Қап-қара шаштарын дәл төбеден жалпақтығы алақандай ақ жібек таспамен тас қып байлап, екі ұшын арқаларына тастаған. Ақ жібек шалбарларының балақтары аяқтарын жауып тұр. Осыншама ақтың ортасында белбеулері бастарындағы шаштары түстеніп қарайып көрінеді, шынында қара емес, күңгірт көктің өзі. Олары да таза жібектен.

	Ия, қытайлар өз елін жібек патшалығы санайды. Қарудың күші, мәмлегерлерінің тіл-жағы жүрмеген жерде жібек маталарының мысымен басқысы келеді.

	Жоңғария қонтайшысы Қытай елшілерімен өздерінше топталып, дөңгелек алаңның көрпе мен жастық молдау тасталған бөлігіне жайғасуға айналғанда Гуськов тағы бір мінез көрсетті. Мінезі сол:

	– Апырау, мен мына қонтайшыны бұрын көргенмін! – деп салды.

	Оған капитан мен Митрий Пахомычтан басқасы таңырқай қарасты. Бұхарлықтар да солай. Тіпті артиллеристердің бірі мырс етіп күлді де. Онымен қоймай екіншісі:

	– Не, түс көріп ояндың ба? Бұрын көргемің қалай? Басқа-басқа, тап сенің Жоңғария қонтайшысын бірінші көруің емес екенін біз де білетін едік қой, – деп салды.

	Гуськов қысталаңда не айтарға білмей қипақтап, мұртын жыбырлатып, шықтанған көздерін онда-мұнда берекесіз жүгірте берді:

	– Жоқ, мен былайша бетпе-бет бірінші рет көруім. Қонтайшы қатынасқан жиынға қарай мен аттап басқан емеспін. Қалай көремін? Ал сонда да жүзі көзіме оттай басылды, мен мұны мүлдем басқа жағдайда көрген сияқтымын. Бәстесуге бармын.

	– Немене, Жоңғария қонтайшысы да сенің тобылдық ескі танысың болып шықты ма?

	Бәрі айналадағы қалың қалмақтың назарын аудара қарқылдап кеп берді. Тіпті капитан, Митрий Пахомыч, Максим Этыгеров – үшеуінің де жүздерінен күлкі табы жүгіріп өтті. Бірақ Гуськовтың өз жүзі қатулы. Басқалардың іліп- қақпайына сыр беретін емес. Тіпті бара-бара қонтайшы жаққа оқты көзін қадап, бедірейгені соншалық түндегі гөй-гөйін қайта бастап жіберетінге ұқсады.

	Ескіліктен бір мол аласысы жүрген адамы табылғандай-ақ мойын тамырларына дейін күдірейді.

	– Жоқ, мынаны мен бұрын көргемін. Қонтайшы ордасында болғаным жоқ, қалайда екінші, тіпті үшінші саптағы адаммын ғой мен. Ал мына қонтайшыны құдай ақына мен көргемін!

	Ал қалайша, қашан көргенін Гуськовтың өзі еске түсіре алмай тұр. Басына жойдасыз күш түскені маңдай терісінің шытынап жарылардай құрысқанынан білінді. Орыстардың не тақырыпта шұрқыраса жөнелгенін бұхарлықтар түсінбегенмен қандай да бір қызық әңгіменің бұрқ еткенін сезіп, олар да бұлардың түріне көңіл қойды. Максим Этыгеров жаңа ғана ортақ әңгімедегі адамдардың оқшау қалғанын ыңғайсыз көріп, сөздің не жайында екенін оларға аударып жатты.

	Қонтайшы мен Қытай елшілері жайғасқасын дөңгелек алањды іштен айнала жүгірген адамдар көбейді. Олар көпшіліктің сәл шегіне түсуін талап етушілер екен. Әлгі қызыл камзолды тәртіп сақтаушылар олардың айтқанына көніп, иін тірескен көпшілікті жоталарымен кері шегере бастады. Халықтың мұнша жиынында бұл оңай шаруа емес еді. Екі-үш тұста осы қызыл қамзолдылардың тасасындағы қарулы да қамшылы адамдардың күш қолданғаны байқалды. Шыңғырған үзік дауыстар естілді. Сосын ғана қалың базаршы қауым өзді-өзін күштеп итеріп сәл шегініс жасады.

	Сәнді киінген екі-үш жоңғарлық шепті бұза жақындап, орыстарға және бұхарлықтарға қонтайшы тобынан берірек, алањды жағалата төселген киізге отыруларын өтінді. Бұлар солай жылжығанда, қалың нөпір итеріп жықпасын дегендей, айналасындағы оншақты қалмақ күшпен қоршауға алып, қозғалысты жеңілдетті. Ол оншақтының құрығанда бір-екеуі орыстар мен бұхарлықтар не жайында сөйлесті, соны құлағына құйған, орыс пен татар тілдерін білетін тыңшылар екенін бәрі сезді-ақ. Ондайға әбден еті үйренгесін бе денелеріне суық су құйғандай тыжырынған ешқайсысы жоқ. Тіпті осы бұхарлықтардың өздері сондай мақсатпен жүргендер шығар, ол жағын кім анықтапты? Сосын да капитан өзіне де, өз адамдарына да емін-еркіндікті сыйлағандай. Тіпті Гуськовтың аузына да қақпақ қойып жатпады.

	Орыстар және бұхарлықтармен бірге басқа да лауазымды шен-шекпенділер жайғасып үлгерді. Үлкен дөңгелек алањды айналдыра төселген киіздер лықа толды. Асықтай-асықтай кішкентай адамдар қаздай тізіле, жыпырлай қоныпты. Қонтайшы мен Қытай елшілерінің алдына ұзыннан-ұзақ кішкене ақ дастархандар жайылған. Даяшылар жүгіріп, оларды әп-сетте жеміс-жидекке толтырып тастады. Басқаларға ондай сый көрсетілмеді.

	Дөңгелек алаңның ортасына қарт бурадай бұлықсып, аузынан сілекейі шұбырған бұжырайған бір дәу қалмақ шығып, күркірей сөйледі. Максим Этыгеров қазір күрес болатынын жариялап тұр деп жеткізді. Мына дәу қалмақтың өзі де бір кездегі палуан, қазір жасының ұлғаюына орай кезекті жастарға берген, шамасы. Үстіне жұқа қиізден ұзын камзол киген, жалаңбас, бет ажары балшықтан ойсыз құя салғандай олпы-солпы, тұлымы қолға ілігерліктей емес, тым кішкене, балапан құстың қанатына да жетпейді. Осыншама зор денесіне шақ емес, сірә, басқасы молшылық та, тек шашқа жарымаған.

	Бірінші шыққан қос палуанның белдеріне дейін жалаңаш, бұттарына сұр матадан кең дамбал киген, ышқырлықтарын жуан белбеумен тас қып буыпты. Бұлар жас болғанмен қарындары шығыңқы, беттері де тостағандай. Бар түр- нұсқаларымен мына кәртамыс, бірақ аса етжеңді, қазір аюша қорбаңдап, өзінің екі жас әріптесінің тайталасын жіті бақылаған төрешіге ұқсайды. Сірә, бұлар өз палуандарын айлап-жылдап жемге байлап, шошқаша семіртетін сияқты.

	Алғашқы екі палуан бірін-бірі көпке дейін ала алмай, бір-біріне жабыса кетсе төрт аяқты теңіз құбыжығына ұқсап, ұзаќ айналма қозғалыс жасайды. Етті иықтары ұстауға келмейді, тек ышқырлықтағы белбеуге жармасып, алып ұрып, не шалып жығып, бір-бірінің жауырынын жерге тигізгісі келеді. Кеше кештен бері мол ылғал сіңген шөбі қалың тау қыртысы осылардың аяғымен сойылып, бара- бара қара топырағы шығатын сияқты.

	Шың еткен Гуськов даусы тағы да құлақ жарды. Капитан бұдан енді ғана секемденіп, мойнын шұғыл бұрды.

	– Мен есіме түсірдім, мына қонтайшыны қашан көргенімді!

	Гуськов капитанның дәл қасында емес, екі ортада бұхарлықтан әлгі төртбақ, Максим Этыгеров, Митрий Пахомыч бар еді. Ортадағы күреске біраз пейілдері кеткен олар Гуськовтың мына Жоңғария қонтайшысы Сыбан Рабтанды қайдан көргеніне әлі де бас шағып отырғанына қоса таңырқасып, бәрі де көздерімен ата қарады. Тек капитан:

	– Гуськов, сен Ресей сияқты ұлы елдің осындағы үлкен елшілігінің мүшесі екеніңді ұмытпа. Мынау Жоңғария сияқты екінші мемлекеттің басшысының құзырындағы ресми шақыру іспеттес. Ресеймен бәсекелес екінші ұлы ел – Қытай елшілері және отыр. Ішіңе жылан кірсе де айғайламай сөйле, – деді.

	Шындығында, Гуськовтың даусы қатты шыққан жоқ, сонау қонтайшы тобына жетердей емес те еді. Тек мыналарға құлақ жарардай көрінді.

	– Ия, Жоңғария қонтайшысын қайдан көріпсің? – деді Митрий Пахомыч ортадағы екі палуанның текетіресінен көз алмаған күйі.

	– Қазір айтамын! Қазір айтамын! – деп, Гуськов сыбырлай сөйлесе де көкірегіне күш түсіре гүр-гүр етті.

	Мынау алаңдағы киізге капитан бар тобымен келіп отырған жоқ. Барлығы жеті-сегіз адам ғана. Қалғандары жаңағы тұрған орындарында, ығы-жығы базаршылардың ортасында қалған. Әлгі Халха, Моңғолия, Қытай шекарасына дейін сапар шеккенмен қытайша бір сөз білмеймін деп, ант-су ішкен Тобыл татары да сонда еді. Кенет ол күресті тамашалаушылардың, қарауылдың қалың жігінен саңлау ашып, бері бөлініп шықты да капитанның ту сыртынан келіп, құлағына әлденені ұзақ күбірледі. Мынадай отырыста етінен ет кессең де сыр бермейтін капитан бұл жолы да сол үрдісінен айнымағанмен қалайыдай аппақ қияпатында әлдененің қыл ұшы жүгіргендей тым жіңішке тербеліс байқалды. Оны Максим Этыгеров, Митрий Пахомычтың жіті көздері шалып та үлгерді. Көк желкелерінен әлдекім оқ жаудырардай қауіп те оянды.

	Капитан Тобыл татарын мұқият тыњдаған соң өз тарапынан оған да бір тапсырма беріп жіберді. Татардың капитанға келіп кетуі Гуськовтың мыналарға айтпақ сөздерін іште пісіре түсуіне әбден-ақ жарады. Жұрт біресе ортадағы күреске, біресе қайтсе де капитанға бір маңызды хабар жеткізген Тобыл татарына алаңдаса, Гуськов олардың бәрінен мақұрым қалғандай есіл-дерті тек қонтайшы жаққа ауып, соның әуре-сарсаңымен-ақ іші толып отыр екен.

	Капитан осы Гуськовтың іштегі запыранын құстырмай бәрібір тыныштық жоқ екенін сезді де:

	– Ия, қонтайшыны қайдан көріпсің, айта ғой, тек аса дабырлама, – деді.

	– Ол былай, – деді Гуськов бұл кезде шаладай жана бастаған көздеріне мейірім жүгірткендей, кеудесін еңкіштендіре бәрін қос жанарымен адақтап шықты. – Мен бұл қонтайшыны бұрын бір емес, екі-үш мәрте көрген тәріздімін.

	Бәрі тұнжырай қабақтарын түсірді.

	– Жоқ, сіздер тыңдаңыздар, бәрі түсінікті нәрсе, тек тыңдасаңыздар жарайды. Мен қонтайшының ордасындағы ресми шақыруларға қатынасқан емеспін, сөйте тұра оны көрдім. Қайталап айтқанымды құдай үшін кешіре көріњдер. Ия, мен қонтайшыны бұрын көргемін, ия, сонда қалай дейсіздер ғой?

	Атақты шежірешінің баласы үшін көсіліп сөйлеуге жер тар, нақтылы түйінді сөзінің бас-аяғын шымырлап топ еткiзіп, ортаға түсіруге икемі жетпей қиналуын қарашы. Ақыры, Гуськов оған да қайрат тапты:

	– Осы біз келгелі сегіз ай, осы уақыттың ішінде қалмақтардың талай зайсан мен бектері, мұрнымен көк тіреген лауазымды, жоғары мәртебелілері біздің ішімізге келді емес пе?

	– Ия, келді, келді, – деді шыдамы таусылуға шақ Митрий Пахомыч.

	– Сабыр, сабыр, баршамыздың да жүйкеміз жұқарған халықпыз ғой. Менің бұл жолғы айтпағым көп емес, бір-ақ тұтам сөз.

	– Бір тұтамыңмен бәрімізді он орадың ғой, тоқ етеріне көшсеңші.

	– Сен, Митрий Пахомыч, Голландияның бүкіл оқуын тауысқан, ішіміздегі ең зиялымыз емессің бе, немене, соншама жас балаша тағатсызданасың? Айттым ғой, менікі бір-ақ тұтам деп.

	Митрий Пахомыч мырс етті, бірақ ендігісінде үндеген жоқ. Мұның мырс еткеніне тағы да жүрiсi бұзылған Гуськов жоғарыдағы сөздерінің біразын қайта шұбыртып шықты. Митрий Пахомыч көз алдындағы ойрат палуандарының күресіне барынша көңіл аударумен құлақ түбінен құдық қазғандай ол сөздердің жарасын біраз жеңілдетуге тырысты. Бір шамада Гуськов шынында тоқ етеріне көшті:

	– Сол лауазымды жоңғарлықтардың әрқайсысының қасында белі бүкірейген қызметші, күзетші адамдар жүрмеуші ме еді. Мен олардың кейбіреулерінің көзінің қарасына таңқалатынмын. Өңменіңнен өтіп, тесіп кетердей қадалатын. Міне, мен құдай атымен ант етемін, мына қонтайшының өз басы әлгі лауазымды зайсан мен бектерінің қасына қызметшінің киімін киіп еріп, біздің арамызда талай болды, ендеше. Мен анық таныдым, ана ақ-қарасы айқын емес айранкөз неме, мен сенің ескі танысыңмын дегендей ашықтан-ашық бәрін айтып, сайрап тұр. Мен басқаларыңдай емес, мұндай мәселеде қателеспеймін.

	Гуськовтың мына жаңалығы бәріне әсер етті. Гуськовтың өз басы күткендегідей емес, әрине, сонда да тұлабойларынан заты бөлек қан түйіршігін жүгіртіп өтуге жарады.

	– Сондағы бар айтпағың осы ма?

	– Осы, Митрий Пахомыч!

	– Мұндай нәрсе, бізде де бар, Гуськов. Біздің Петр патша ағзам Қара теңіздегі Турция кемелеріне келіссөз жүргізу үшін ресми елшілік жібергенде өзі мен Александр Данилович Меньшиков екеуі жай қарулы күзетшінің киімін киіп бірге барған, білесің бе? Екі елдің ресми өкілдері бір-бірімен кеңірдектесіп жатқанда Петр мен Меньшиков түрік кемесінің асты-үстін шарлап, құрылысына қаныққан. Өстіп, қысқа қайырудың орнына сағыздай созасың.

	Капитан Митрий Пахомычтан кейін бұл әңгімелерге мән бермегенсіді.

	Қасындағы төртбақ бұхарлыққа көз қиығын тастап:

	– Сіздер, Орта Азиядағы шағын хандықтар тұрғындары, ағылшын ықпалына қалай қарайсыздар? Ағылшындар сіздер жаққа тұмсығын тіреп тұр ғой, – деді.

	– Ағылшындар тұмсығын тіреп тұрған жоқ, ауық-ауық сұғып та алады, – деп, бұхарлық Максим Этыгеровтың аудармасына шапшаң жауап қайырды. – Алайда, ондағы елдер ағылшындардан сескенеді, төбелерінен алтын жаңбыр жаудырса да олармен ауыз жаласуға жоқ.

	Капитан «неге» деген сұрақты бірден сап еткізбеді. Бұхарлықты кеңірек әңгімеге тарту мақсатынан айнымаған ол алыстан орағытты:

	– Орта Азия ғажайып мекен ғой, шіркін. Аралап бір көрсем деп, бала кезімнен армандаймын. Александр Македонский мен Ақсақ Темірдің қанды жорықтарының ізі әлі күнге сақтаулы сияқты онда.

	Бұхарлық Александр Македонскийдің атын естігенімен өзін жақсы білмейді екен, ал Ақсақ Темірдің ондағы мұсылман дінін нығайтуға көп еңбек сіңіргенін, Самарқанд, Хиуа, Бұхарада сәулетті ғимараттар салдырғанын, әсіресе, Түркістандағы Қожа Ахмет Иассауидың ғажайып кесенесіне септескені үшін бүкіл мұсылман дініндегілер оның есімін қасиет тұтатынын баяндады.

	Бұхарлықтың әңгімесін Максим Этыгеров аударған шақта бұлардың алдына екі-үш жайпақ табақпен жеміс-жидектер келді. Ақ киімді Қытай елшілерінің ортасында қызыл шақадай көрінген Жоңғария қонтайшысы бұларға жымия басын изеп, бұл жеміс-жидектер тікелей өз атынан жіберілген сый екенін білдірді. Капитан да оң алақанын төсіне басып, басын иіп, «рахмет» деген ишаратпен жауап қайырды. Өзінің сол айранкөз неменің қыраѓы бақылауында екенін қоса түйсінді. Капитан да оңай-оспаққа түсе қоймайды, не айтса да бәрін ортадағы палуандардың күрес әрекеттерінің әсеріне ұқсатып сөйледі. Палуандардың оқыс қимылдары үстінде мұның да жүзі жалт-жұлт ететіндей.

	– Ұлы Бұхария мен оған көршілес хандықтар халқы ағылшын ықпалына неге сонша үрке қарайды? Әлде олар сіздерге бір жаманшылық жасап үлгерді ме?

	– О, олардың қолына түссең қиянаты көп көрінеді. Бізден ары, әлгі үлкен теңіз жақтаға үнділердің жеріне аяқ басысымен ағылшындар үлкен ойран бастапты. Ол жақтан қатынаған саудагерлер де, ел кезген дәруіштер де кезек- кезегімен, бірінен-бірі асырып жыр қып айтады. Ойраны сол – Мұхамет пайғамбардың ілімін аяқ асты етіпті. Мешіттерді талқандап, дін иелерін зорлап, өз діндеріне кіргізіпті. Бұған шыдамаған мұсылмандардың біраз естиярлары у ішіп өліпті. Өзін-өзі өлтіргенді мұсылмандар харам өліммен өлді дейді, оларға ортақ бейіттен топырақ та бұйырмайды, бірақ сонда да әлгілер соған барыпты.

	Бұхарлық осыны айтысымен арт жақтан біреулердің дабырласқаны естілді. Капитан солай бұрылып, әлгі өз елшілігінің құрамындағы Тобыл татарының бұл жолы қарауыл шебінен бері өте алмай тұрғанын көрді. Капитан қызыл камзолды қарауылдың біріне «өткіз» деген белгі беріп еді, ол ќұлақ аспады. Палуандар айқасқан үлкен алаңның екінші шетінде Цуй мен Кашка отыр еді. Иван Унковский соларға кісі салды. Тобыл татары сосын ғана өтті.

	Татар бұрынғысындай емес, жүзі алабұртып кетіпті. Бұл енді жеті-сегіздей ғана орыстар мен үш-төрттей ғана бұхарлықтарға қарама-қарсы, ортадағы жанталасушы палуандарға арқасын беріп, тізе бүкті де бәріне естілетіндей етіп, даңғырлай жөнелді.

	– Мен жаңағы Түмен татарымен қайта сөйлестім. Ол өзі тұтқын аталғанмен еркін жүрісте екен. Екеуміз қарауылдың көзін алдап, әлдебір айырбас сауда жасап жүрген сияқтанып күңкілдестік. Былай: базарға келген орыс тұтқындардың саны шамамен жиырмаға жетеді. Бәрінің аяқтарында кісен бар.

	– Немене, орыс тұтқындар осы базарда жүр ме? – деп, Гуськов түбі түскен шелектей қаңғыр етті.

	– Ақырын сөйле, сен жалғыз емессің, – деп капитан екіншілей ескерту жасады.

	– Ия, орыс тұтқындар осы бүгінгі базарда жүр, – деп Тобыл татары шегелей қайталады. – Олар да өздеріне керек-жарағын іздеуге шыққанға ұқсайды. Бірақ ара жіктері ашылмай, шашырамай, топтанып, ұйлығысып жүр. Қарауыл бар, саны көп емес. Жақын баруға жүрексіндім, әрі Түмен татары да пәлеге қаласың деп шошытты. Сонда да ығы-жығы көпшілік арасында жазатайым беттесе жаздадым. Сонда байқадым, орыстардың түрлері адам шошырлықтай. Көздері ажырайып, еттері сылынып түскен, өңкей өлікке ұқсайтын біреулер.

	– Егіл, жаным, егіл, – деді Гуськов өзін-өзі нығарлай.

	– Сен ол Түмен татарынан көз жазып қалдың ба? – деді капитан.

	– Жоқ, қайта жолығатын орнымызды белгілеп кеттік.

	Сосын капитан оған тағы қандай тапсырма берерін ойланды. Осы мезетте төртбақ бұхарлық сөзге килікті. Бұлардың орысшасын түсінбеген ол әңгіменің не бағдарда екенін өзінше жорамалдапты:

	– Сіздер анау Қытай елшілері төңірегінде мазасыздандыңыздар ма? Олар Қытай елшілері ме, жоқ, басқалар ма, әзірге бір құдайдың өзі білсін. Жаңа айтпадым ба, қалмақтар қулық-сұмдыққа бала жастан құнығады деп. Ал анадай ел билеген шонжарларының амал-айласына құрыққа құрық жалғап та бойлата алмайсыздар. Мүмкін қонтайшы сіздерге көз түрткі қылу үшін басқа біреулерді қытайша киіндіріп әкелген шығар.

	Сөйтіп, Тобыл татарына тапсырылатын бір шаруа көктен түсе қалды:

	– Сен тұтқын татардан осыны анықтауды өтініш ет. Не сыйлық дәметсе де тарылма. Шынында, бұлар Қытай елшілері ме, жоқ па, білсін осыны, дұрыстап құлағына құй. Екінші: ана орыс тұтқындардан қайтсе де бір тіл әперсін. Олар біздің осында жатқанымыздан хабардар ма? Өздерінің не ойлары бар? Қандай сәлем айтады, не кеңес қылады?

	Палуандар күресі ұзаққа созылды. Көз алдарынан қос-қостап төбелескен әтештерге ұқсап, нешеуі өтті, орыс елшілігінің адамдары одан мүлдем қақас қалды. Түнде ғана ақ қар, көк мұздың ортасында суыққа оранған ел тап ертесіне мынадай көк майсалы, шыжғырған күнді жаз қызығын көреміз деп ойлап па еді.

	Күрес аяқталғасын жеңімпаздарға жібек пе, басқа ма, әйтеуір әр түрлі матадан сыйлықтар ұсынылып жатты.

	Қонтайшы мен Қытай елшілері көтерілгенде басқалар да орындарынан тұрды, бірақ оларша бірден қозғалып кетпей, қаққан қазықша мелшиіп орындарында қала берді. Бас зайсандардың бірі жіберген қалмақ орыстарға жақындап, капитанның қонтайшы тобының соңынан жылжуы қажеттігін айтты. Капитан өз айналасындағылардан ажыраған жоқ, бұлар да тобымен жүрді, тіпті бұхарлықтарға да жүріңіздер деген жылы лебізді ишарат жасады.

	Капитанның тап қазіргі жан-күйі түсінуге қиын қызық жағдайда еді. Шаршағандығы, әрине, бірақ соның өзінде де бұрын бастан кешпеген бөлек құбылысқа ұқсайды. Жаңа Тобыл татары қарауыл шебінен екінші рет өтіп келгенде бұған жеткізбегін сыбырламай бәріне естіртіп айт деп бұйырған өзі. Себебі, оның хабарын жалғыз тыңдап, жалғыз шешім қабылдасам ақылымнан алжасармын деген үрей кеудесіне ұрлана кірген.

	Орыстар мен бұхарлықтар үлкен шеңберді баса мамырлай ілбіп, өздерін кесе-көлденең аз ғана шоғырмен күткен қонтайшыға жақындағанда ақ киімді Қытай елшілері ары сырғып кетіпті. Бұл, сірә, елші мен елші арасындағы дәстүрлі ресми салттар бойынша қытайлықтардың орыстармен жүздесуге бұл жолы ешқандай өкілеттігiнің жоқтығын дәлелдейді.

	Қонтайшының айтқаны:

	– Міне, бұрындар сізге айтқандарымның біразы расқа шықты. Өткен жылы Қытайдың бұрынғы императоры Канси өлгесін, жаңадан сайланған император Юнчжэн біз жөнінде мүлдем басқа саясат ұстап отыр. Яғни, бізбен бейбіт қарым-қатынас орнатуға ұсыныс жасады. Әнеки, ол ұсынысты бүкіл жол- жоралғысымен әкелген Қытай елшілері өздеріңізбен бірге жаңағы ойынды тамашалады.

	– Ел мен елдің арасында бейбіт қатынастар нығайып жатса, біздің Петр патша ағзам оны тек қуана қуаттайды, алайда, басқа бір деректі сіздің құзырыңызға жеткізуді мен өз міндетім санаймын, – деді капитан Иван Унковский. Мынадай қан базардың ортасында тікелерінен тік тұрып, мемлекеттер арасындағы аса маңызды мәселе жөнінде тілдесуді оғаштау көргенмен де тартынбауға бекінді. Әрі жаңағы сөзді мына бұхарлықтардың көзінше айтуына қарағанда қонтайшының бұларға єбден сенетінін сезді. Ал осының алдында ғана бұл бұхарлықтар қонтайшы төңірегінің қулық-сұмдыққа толы екенін орыстардың құлағына құйып отырды емес пе? Кім кімге іш тартады, кім кімге сенеді, ал ажыратып көрші. Суық тиген адамша тамағын кенегенсіп, сәл сөзден бөгелген капитан осыған да ой жүгіртіп үлгерді. – Сіз, Жоңғария қонтайшысы, біз келердің алдында арнайы адамыңыз Бурокорганды Ресей патшасымен тілдесуге жіберіп алдыңыз. Қытай империясы тарапынан бізге қауіп төнді, егер де әскери көмек берсеңіздер Ресейге бодандыққа өтеміз дегенді айтты ол. Енді Қытай жаулық райдан қайтты дейсіздер. Сол Бурокорган бізге келген уақытта біздің аса жоғары өкілетті сауда өкіліміз Пекинде жүрген еді. Тіпті оның аты-жөнін де атай аламын. Лоренц Ланг. Бізге жан-тәнімен берілген, түбі шетелдік, бірақ арғы тегінен бері Ресейде туып-өскен біздің азамат. Өзі көреген, оқымысты адам. Сол Лоренц Ланг бұрнағы жылы күз айында, Қытайдың бұрынғы императоры көз жұмбай тұрып-ақ Мәскеуге Сыртқы істер алқасына мынадай мәлімдеме жөнелткен еді. Қазір Қытай мемлекетінің Жоңғарияға қарсы соғыс ашуға ешқандай мүмкіндігі жоқ. Бірақ бұл сарай төңкерісі, немесе, сол сияқты кикілжіңге мүлдем байланысты емес. Қытайды ауыр қуаңшылық жайлады, провинциялардағы аштық халықты шидей орып әкетіп жатыр. Сондықтан да екі жүз мың адамдық әскерді жабдықтау қолдарынан келер емес. Әскер күннен-күнге жидіп барады. Міне, осы жағдай Қытай билеушілерін Жоңғарияға деген пиғылын өзгерте тұруға мәжбүр етті. Бұл мәлімдеменің мәнін сіз менен гөрі тереңірек түсінерсіз деген ойдамын.

	Қонтайшының тұрқы ұзын да белінің сәл еңкiштігі бар еді. Екі қолын артқа айқастыра тастап, капитанның сөздерін, Максим Этыгеровтың аудармасын қадала тыңдағанда түкті жүзінің бір қылы да қисаймады. Ақ-қарасын айырғысыз көздері де шақпақ тас сияқтанып, қатып-семген күйде. Жүзіндегі жылы шырай нышанындай екі езуіндегі екі сызық жіп үзіктері де жансыз жатыр. Капитанға табанда жауап қайырды:

	– Жоњғария Ресеймен де, Қытаймен де шендеспейді дей тұрсақ та, бұл да едәуір үлкен ел, тағдыр-талайы да аса күрделі. Сондықтан да оның тағдыры жөніндегі мәселеде көзімізбен көрмегенді басшылыққа ала алмаймыз. Ресей мен Қытай сияқты бақталас екі ұлы мемлекеттің арасындағы қысыр сөзге ұқсаған шұбалаң құйрық ұсақ-түйектің ұшына жармаса берсек өз елімізді жарға жығамыз. Міне, сендер келдіңдер, көзіміз көрді, сосын Ертіс бойлап бекіністер салып, ішімізге дендеп барасыңдар, оны да көзіміз көрді. Қытай елшілері сән- салтанатымен, тарту-таралғысымен келді, оны да көрдік, бірақ олар ішімізге дендеген жоқ, жай тату көршілік қатынасты қалайды. Ұлы көршінің мұндай ықыласына біз қалай «кет әрменнің» қылығын жасаймыз. Ал ертеңгі күннің әуселесі – ол бір құдайдың билігіндегі шаруа.

	Қонтайшы «бүгінгі әңгіме осымен бітсін, Қытай елшілері аттанған соң өзіњді арнайы қабылдармын» дегенді айтты да ары кетті. Ол дауыс жетер жерге ұзамай-ақ Гуськов сылқ-сылқ күлді. Капитан оған қақ тұмсықтан салып қалардай қарады. Митрий Пахомыч: «Әй, Гуськов, мына түріңмен бір кәкірге ұшырайсың» дей жаздап барып, әрең тежелді. Капитан мен онсыз да өмірі қыл ұшында тұрғандай Гуськовтың арасына от тастап жіберуден сақтанғаны еді.

	– Қайран өзім-ай, – деп қойды ештемеден қауіптенбеген Гуськов. – Менің қырағылығым жерде жорғалаған жыланды дәл көздеп ілетін аспандағы бүркіттің қырағылығындай ғой. Ол жағын қонтайшымен қол алысармандай жерде тұрып, тағы тексердім. Еш қатесі жоқ, бұл қонтайшы киім ауыстырып, орыс елшілігінің ішіне сан мәрте бас сұққан адам. Тура ескі танысымнан бір былай емес, көзіме оттай басылды.

	Орыстар мен бұхарлықтар жігі ажырамастан базар аралады. Капитан әлгі төртбақ бұхарлықты қайта сөзге тартты:

	– Ағылшындардың Үндістандағы мұсылман қауымына жасаған озбырлығын өз араларыңызда көзімен көргендер бар ма?

	– Неге ондай сұрақ қоясыз, мәртебелім? Бүкіл өмірін құдай жолына бағыштап, о дүниедегі жұмақ үшін бұл тіршіліктің барлық қызығын тәрік етуші, тақсірет тартушы дәруіштердің әңгімелеріне күмәндануымыз керек пе? Біздің ешқайсымыз Үндістан жеріне аяқ басқамыз жоқ, бірақ дәруіштерге құдайдай сенеміз.

	– Осы сенімдеріңізді пайдаланып, ағылшындар мен сіздерді екі дай етуге мүдделі тосын біреулер сол дәруіштерді зұлымдықпен өз кәдесіне жаратып жүр-ау деп күдіктенбейсіздер ме?

	– Басқаларды жаратса жаратар, ал дәруіштерді, алла атымен ант етуге бармын, о жоқ, мүмкін емес, мүмкін емес.

	Төртбақ бұхарлық екі қолымен бірдей жағасын ұстап, жүзін сәл көкке бере басын шайқақтатты. Басқа бұхарлықтардың да бет-әлпеттерінде осыған ұқсас тербеліс жүгіріп өткендей. Капитан ішіндегі алай-түлейге қарамай мұсылмандардың мына фанатизміне мырс етіп күлді. Осы екі ортада екінші бұхарлық сөзге килікті. Ол сұқ саусағын ауада шошаңдатып, тілмаш Максим Этыгеровке қарап, екі қабағының ортасындағы терең сай әжіміне күш түсіре бір жайды баяндауға көшті. Максим оны бірден аудармай сұрақтар қойып, екінші бұхарлықты біраз сөйлетіп барып бері қарады. Сондағы тілмаштың ұққаны мынау екен.

	Үндістанның бір қаласында құрылыс үшін жер тарлық еткендіктен ағылшындар мұсылман мешітін қиратып, орнына басқа ғимарат тұрғызуға кіріседі. Ортан белден аса бере әлгі ѓимарат өз-өзінен гүрс етіп құлайды. Бұған мән бермеген ағылшындар оның орнын қайта тазалап, қайта кірпіш қалайды. Жұмыста мін жоқ, тек қабырғасы кісі бойынан аса бере әлгі ғимарат тағы гүрс етеді. Құрылысшылар біраз абыржыса керек, тиiстi жаза шеккендері де бар. Үшінші талпыныс басталады.

	Тас қалаушыдан қарауылшысы көп үшінші жолғы жұмыс біраз нәтиже берсе керек. Зәулім ғимараттың екі-үш қабаты көтеріліп, төбесі жабыла бастайды! Аңдыған пәле қарасын батырғанға ұқсайды. Бірақ амал не, ақаусыз іс істейтін ағылшын шеберлерінің еңбегі үшінші ретте де шөккен түйеге ұқсап, әп-сәтте үйме топыраққа айналады. Тура әлгі ішінен желі шыққан үрген қарын сияқты.

	Қиқудың көкесі сонда шығады. Аласұрып, қастық қылушыларды іздестіреді. Бұрынғы мешіттің бұзылғаны үшін кек алушылардың ісі деп танылып, мұсылмандардың қалың ортасына жазалаушылар жіберіледі. «Ақпыз, кінәсізбіз» деп, ант-су ішкеніне қарамастан жазалаушылар мұсылмандардың қанын судай ағызуға кiріседі. Сол шақта олардың ішінен бір адам табылып, қанды жорықты тоқтаттырады. Ол ағылшындардың басшысына барып, мән- жайды түсіндіреді: «Мынау бұрын қасиетті мешіт тұрған әулие жер еді, қанша әуреленсеңдер де бұған салған құрылыс баянды болмақ емес. Мұсылмандар шошқаны һарам санайды, егер осында әкеп, шошқа бауыздасаңдар әулие ұшып кетеді, сосын ғана мұндағы жұмыстарың нєтиже бермек», – дейді. Ағылшындар әлгінің тілін алып, мешіт тұрған орында шыңғыртып, қанын шашыратып, шошқа бауыздайды. Сол мезетте анталасқан көпшіліктің көзінше жер төсінен екі аққу ұшып шығып, қанаттарын сатырлатып, алысқа өрлеп кетеді. «Әне, әулие қашты бұл жерден» дейді әлгі мұсылмандардың білімпазы.

	Шынында да, осыдан кейінгі салынған құрылыс қирамапты. Ал әлгі білімпаз көп ұзамай еш ауру-сырқаусыз тіл тартпастан өліп кетiптi.





ОН БІРІНШІ ТАРАУ


	Найман көші жалайыр ішіне сіңгесін бір аптадан кейін Балпық төңірегіндегі шағын ғана ауыл қоныс ауыстырды. Бұрын бұлар Ескелді би сияқты ел басшыларымен қоңсылас, Шет Бақанастың суын ішсе, енді ішкеріге, Іле дариясына қарай құмға шөккен қалың елдің ортасына кетті. Осы Шет Бақанаспен саусақ саласындай қатар Қара Бақанастан ары өтіп, Нарынның суына жетіп жығылды.

	Бұл Балпықтың әкесі Дербісәлінің жағдайына байланысты еді. Міне, алтыншы айға аяқ басты, аурудың беті бері қарамады. Оның үстіне Балпықтың кішкентай баласы да түнде тынышсыз, өңіне қан-сөл бітер емес. Жас ана Кәсенсарыны да өзімен бірге көктей солдырып барады. Сосын да емшілер ел ішіне қарай қоныс ауыстыруды кеңес етті. Нарынның жағасында көк құрақты қамыс мол, ыстығы да бәсең, соның игі әсерін сезсе қарт батыр да, кішкентай нәресте де оңалар деген үміттерін білдірді.

	Бұл жайды ең әуелде, Балпық Ескелді бимен ақылдасқан. Ол дау шақырмады, қайта:

	– Әзірге тықақтаған жау жоқ, бәріміз жаппай шеттей қонып, сырттан тон пішпей, ел іші – алтын кеніш, жарым-жартымыз соған белшемізден батсақ ақылымызға ақыл қосылар, жөн мен жол табуымыз жеңілдер, – дегенді айтты.

	«Ауру адамды қозғап қайтесіңдер, көші-қонмен керісінше іштегі дертті ұлғайтып жіберерсіңдер», деушілер де табылды. Балпық оңы мен терісін тегіс таразылап кеп, ақыры көшуді ұйғарды. Бұларға Балпықтың өз төңірегіндегі ауыл, жасақшы жігіт басылар ғана емес, басқа да ыңқыл-сыңқылы бар жанұялар қоса ерді. Нарын жағасындағы өздері алдын ала мөлшерлеген тұсқа Балпық көші құмдағы тасбақаның жүрісіне салып, бес қонып әрең жетті. Сөйтсе де бұлардың жамбасы тиген жерден Ескелді ауылы қалған Шет Бақанастың жағалауы салт атты адамға аса алыс емес, таң бозында шықса жақсы жүріспен кіші бесінде жетіп қалады.

	Балпықты бұлай көшіргенде емшілердің басқа да ішкі есебі бар еді. Бұлар Дербісәлінің науқасымен айлар бойы айқасып, енді түңіле бастаған. Нарын жағалауы табиғаты жағынан ғана бай емес, жау соққысынан соң қыс қыстауын жаз жайлаған жұрттың қырық ру, қырық құрау ала-құла мол шоғыры да осында төгіліп, бауырын жазған. Ал көптің аты көп, олардың ішінен басқа көзі қарақты, қолы шипалы бақсы-балгерлер, қара суды теріс ағызған қожа- молдалар шығып, не о дүниелік, не бұл дүниелік емес, екі ортада тым ұзақ қыстырылған Дербісәліге қол ұшын бере алатындар табылар ма деген үміттен еді. Тіпті қол ұшын бере алмаған күнде де қарт батыр үшін жауапкершілікті бөле көтерісуге жарайды ғой.

	Тіпті емшілерге салсаң олар Балпық ауылын Нарын мен Шет Бақанастан суы он, жиырма есе мол, тіпті Іле дариясының өзіне тетелес Көкөзек пен Жиделінің жағасына дейін сүйремек еді. Онда ел дегенің мұндағыдан да тығыз, ру саны мұндағыдан да көп. Бірақ Балпық сол ел тағдыры қыл кеңірдектен алған алмағайып күнде өз жанұясының әуселесімен Ескелді би төңірегінен тым ұзап кетуді жөн көрмеді. Тіпті осы көштің өзі мұның жас басына, батыр атағына ауыр міндей. Амалдың жоқтығынан ғана осыншама уақыт ес-түссіз әке мен кішкентай нәресте қамын ойлап, өзінің шойыннан құйылғандай денесін қозғалысқа келтірген.

	Балпықтың бұлай көшуіне тағы бір себеп – мұның үлкен ағалары – Білдебай, Мењдебай, Кешубай – үшеуі де шиеттей бала-шағаларымен осы Нарын жағасында. Шешесі Ақбалық пен інісі Салпық та осында, Мењдебайдың қолында. Әкесі о баста, ес-түссіз құлағанда-ақ оны осылардың қарамағына әкеп тастайтын жөні бар еді. Бірақ Дербісәлінің өлсем осы Балпықтың қолында өлейін, сүйегім осы Балпықтың үйінен шықсын деп, ел аман, жұрт тынышта-ақ қақсап айтатын өсиеті бар еді. Сосын да оны өзімнен бөліп тастасам ауру жанына зорлық жасау ғой деген сақтықтан ғана Балпық өз қасында ұстаған. Енді мына емшілерден мынадай ұсыныс шықты. Үлкен балаларының қасына неге апармасқа? Әмсе жорық жағдайындағы Ескелді мен Балпықтың айналасын, әрі мынадай шабыншылық күннен жүрегінің шайқалғаны бар, осының бәрін шешесі Ақбалық ауырсынды ма, ол бұрыннан сонда. Тек құдай қосқан қосағының халін екі-үш мәрте келіп, біліп кетті. Бұлай әке мен шешені бөліп ұстау да қисынсыз нәрсе. Әрі Мењдебайдың әйелі көп балалы дегенмен үй шаруасына жақсы, ауру баққанға да ыңғайлылығы мол шарапатты жан еді. Әзірге әкесіне соның күтімі де қажет-ау дегенге сайды.

	Сөйтіп, бұлар Нарын жағалауында. Мұнда жалайырдың мырза руынан көп ел шоғырланыпты. Тұрлымбет пен Есенбай да сол өз ағайындарының ішінде екен. Балпықтың алғаш келген бетте ұзақ тілдескені осылар. Олар да өз тараптарынан осы өңір жөнінде біраз білік жиып үлгергендіктен Балпық ауылының орналасуына көмектесіп, ақыл-кеңестерін айтқансыды.

	Балпық өзі үшін тіктірген оңаша қос ішінде Тұрлымбет, Есенбайлармен әңгімелесіп отырғанда Ескелдіден хабаршы жетті. «Егер көші-қон шаруасы аяқталса Балпық тез келсін» депті. Іңір қараңғылығы түсе бастаған. Ортада шалқи жанған тезек түтіні қос ішін толтырып жіберіпті. Масаға қарсы бірден- бір дауа осы еді. Қоста бұлардан басқа атқосшы жігіттердің де екі-үшеуі бар. Түнделетіп жүріп кетудің жөні жоқ, Балпық таң бозында аттанбаққа жол қамын ойлай бастаған. Кенет осы екі кештің арасында тағы бір хабаршы келді. Бұл әлгі ерлерше ерлік жасаймын деп, сауыт киініп, садақ асынған Дарабоз деген әйелдің күйеуі Құлжа еді. Тезек оты қосты жарық етуге жарамаса да өткір көзді түз адамдары бірін-бірі танып жатты.

	– Дарабоздай қатының болса жанға тыныштық бар ма? – деп, Құлжа келген шаруасын әзілге сүйей айта бастады. – Біз, бәйбішеміз екеуміз, ағайын, қарындас, жұрт-жұрағат мынау құмды өлкенің жаз қызығын қалай көріп жатыр деп ел аралай шығып едік. Сонау үлкен дарияға дейін сүзіп қайттық. Елдің жайын қайтесің. Жырламағым басқа деп, бір жыршы айтқандай әкелгенім ел жайы емес, сонау Іле дариясының бойынан үлкен құбыжық көрдік.

	Балпық та, оның қасындағы Тұрлымбет пен Есенбай да, атқосшы жігіттер де елең етісті.

	– Құбыжық?!

	– Құдайдың бізге сақтаған тағы бір сарқыты бар ма екен?

	– Не дейсіз, жездеке-ау, нені шұбыртып келесіз?

	Соңғы сөзді айтқан Тұрлымбеттің даусы тіпті ересен шықты. Мұның Құлжаны «жезде» атайтыны Дарабоз да мырзаның қызы. Ал Құлжаның өзі андас, ата жағынан Балпықтарға жақын.

	– Шұбыртатыным сол – Көкөзек пен Топардың Іле дариясынан бөлініп шығатын жері бар емес пе? Дәл сол тұстан сәл жоғарырақ жағалауда қалмақ әскерлерінің қалың шоғырын көрдік, – деп, Құлжа тањдайын тақ еткізді. Топар мен Көкөзек Іле дариясы тарамдарының ең үлкені, әрі сол үлкен суға басқалардан гөрі жапсарлас жататын.

	– Сонда ол былай неғылған шоғыр, көзбен көріп, ажыратудың ыңғайы келе ме екен? – деді Есенбай.

	– Біз алыстан адағайладық қой, жақындауға жан шошиды, – деді Құлжа. – Көзбен көре алмадық, біздікі жай жорамал ғой. Мал-жаны ма, жоқ, қалың қол – әскері ме, әйтеуір бірдемесін Іле дариясының арғы бетіне өткізіп жатқанға келіңкірейді.

	– Қазақ жерін түгел басып алғасын Қаратауға қарай қоныс аудармақ жоңғар қонтайшысының өзі шығар, әуелде! – деп салды Балпық.

	– Не дерің бар, Балпықжан? – деп, Құлжа бір қолымен ортадағы тезектерді қағыстырды. – Бұл хабарды әуелі Ескелдіге жеткізсек пе деп, сен беріде жақынырақта жатыр дегесін өзіңе қарай шаптым.

	Балпық тым-тырыс отырып, ойға шомды. Сәлден соң басын көтеріп, Ескелдіден келген жігітке қарап:

	– Би мені не үшін қажетсінді, білемісің? – деп сұрады.

	– Дөп басуым қиын-ау. Сайда санын, құмда ізін қалдырып, әлгі найман көші келді емес пе? Солардың шаруасы ма, кім білсін. Әрі биге күніне осы құмды кесіп, жайлау көксеген қазақтың мыңы келіп-кетіп жатыр ғой, осында қыстаймыз ба, жоқ па, дегенді де жиі айтысады. Бидің басына қандай ой келді, бір құдайдан басқа кімге аян дейсің ол жағы?

	– Ендеше, сен таңертең келген ізіңмен қайта қайт. Мына Құлжа ағаңнан не естідің, биге түгел жеткіз. Мен осының мән-жайын ұққасын ғана келермін, – деді жас батыр.

	Бұл кеште Балпық қасындағыларды тырп еткізбеді. Бұлар кешкі ас – құрт көжені де осы қостың ішінде ішті. Бар әңгіме сол қалмақтардың не істеп жатқанын қалай анықтаймызға арналды. Білмей, құлақты тарс бекітіп отыру және жөн емес, қазақтың барлық соры осындай білмеуден, қапы қалудан басталған ғой. Елші сала алмайсың. Елшіге сырын айтса жаудың аты жау ма? Осы тұста Есенбай елп етті:

	– Ия, өйтсе жаудың аты жау емес. Қайта сендер бағынышты елсіңдер, не әкелеріңнің көз құны бар біздің ішкі ісімізде деп елшінің қалпағын теріс кигізіп жібермесін.

	Бiр пікірді Тұрлымбет ортаға салды:

	– Біз мына Есенбай аға екеуміз Ташкентте хан ордасында жыртылып- айрылған дәруіштерді көргенімізді өздеріңе талай жыр еттік қой. Солардың атаңа нәлет ит қалмақтың тыңшылары екенін де сездік емес пе? Ал мына Есенбай ағаның жолай көргені сол білігімізге күмән қалдыра ма?

	Осыны айтты да шыбын тайып жығылардай жылтыр иегін сипалай берді.

	Тұрлымбет Ташкент сапарынан Қаратаудың шығыс тұмсығын кесіп қайтса, Есенбай Төле бидің ақылымен басқа жолды таңдаған. Қасына сол ұлы би адамдарынан сенімді жолбасшы ертіп, қалың таулар шоғырына қарай төтесінен түскен. Алғашқыда Шатқал суының теріскей бетімен өрлеп, осы өзен аттас тау мен Шандалаш жотасының арасындағы қуыспен көп жүріп еді. Одан Талас Алатауы мен Сусамырдың түйіскен тұсына жетіп, бұралаң, әрі жатаған асу тауып өткен. Міне, бір қызық осы асуда кездесіпті. Әншейінде, Ташкентте хан ордасының маңында дәруіш киімін киіп жүретін біреу осы асуға құс қанатты тұлпармен жетіп, бір жол тосушыдан ат ауыстырып мініп, бағытын өзгертпей әрі теріскей-шығыс жаққа қарай жүре беріпті. Ол дәруішті айна-қатесіз таныған жолбасшы алғашқыда талып түсе жаздайды. Бірақ бұл өзі батыр адам екен. Әлгі дәруіш ат ауыстырып мінген жол тосушыға жақындап келіп, оны садақпен атып өлтіреді. Өлігін ары-бері аунатып, оның қалмақ екенін және айқындапты. Қазақтың шалқар даласына басып кірерде жоңғар қалмақтары неше жерде осындай жол торушы, ат ауыстырушы ұстады екен? Бұл елдің иесіз көп мекен- жайларын өрмекшінің торындай шырмағаннан бір былай емес-ау. Сөйтіп, бар жайды алақандағы жазудай көріп отырып қана күйретіп салған ғой.

	Әлгі жолбасшы Есенбайды Талас өзенінен өткізіп, одан бергі бүгінде Қырғыз Алатауының жалғасы саналатын екінші Алатауға дейін жеткізіп салыпты. Соның да бір саңлауға ұқсаған жатаған асуын көрсетіп, ат басын кері бұрған екен. Бірақ өзі осы сапардан көкірегіне дерт кiргендей ауыр мұңмен қоштасыпты. Сол Төле биге аман-есен жетті ме, соны біле алмаған Есенбай әлі күнге арманда.

	Ойласа келе Тұрлымбеттің ұсынысы қабылданды. Оның егжей-тегжейі осы түнде-ақ сан мәрте талқыға салынды. Ертесіне оған дайындық жайы күн арқан бойы көтерілгенше созылып, Балпық оншақты қарулы нөкер мен Тұрлымбетті, Есенбайды, Құлжаны қоса ертіп, жүріп кетті. Қарулы дегенде бұлар ондай адамға мүлдем ұқсамайтын, бәрінің кигені түйе жүн шекпен, бастарында киіз қалпақ, сүйреткен сойылдары бар, ал темір сауыт пен суық қарудың бәрі сол түйе жүн шекпеннің ішінде жасырулы. Сырт көзге небәрі шоќталып шыққан жоқ қараушыдай-ақ.

	Ескелді би де, Қабан жырау да өзіміз нақтылы бір шешімге келмей ойсыздықпен жау қаһарын оятып алмайық дегенді таптап талай ныѓарлаѓан. Бұлар сол нұсқауды басшылыққа алған. Қалмақтар бетпе-бет ұшырасқан күнде де бұларды бір суыт жүрiстiлерге ұқсата алмайды. Бұл «жоқ қараушылар» Құлжаны жолбасшы етіп, қалың шидің арасындағы алып саңырауқұлақтарға ұқсап, әр-әр жерден төбелері шошайған киіз үйлерден айналып өтуге тырысып, шұғыл жылжыды. Әуелде түстікке қарай тіке тартып, Жиделінің суына жетті де соны өрлей жоғарылады.

	Басына басқалардай киіз қалпақ емес, дөңгелек елтірі бөрік киген жұқалтаң денелі, қасы-қабағы да, кішкентай сақал-мұрты да селдір Құлжа Жиделінің жағасына жеткенше әлі көп жүреміз, жол қысқарсын деді ме, үнсіз қозғалған топты жадырата дабырлай жөнелді.

	– Әлгі көктемде жаудан қашып, осында ошарылғанда улап-шулаған қазақ мұнда да қоныс таңдағансып, абыр-сабыры шықты емес пе? Бұл Іленің тарам- тарамдарының қайсысы жазғы жайылымға жақсы десіп, бір-бірінен сұрасып, ұтымды жауап ала алмай, бір-бірінен білгенін жасырғанға ұқсап, күдік пен сезіктен көз ашпай, шыр-пыр болысты ей кеп. Көп қызық жай осы Жиделінің жағасында да шаң беріпті. Суанның көпті көрген бір ақсақалы, «Жиделі, Жиделі дегенге Жиделі-Байсын екен десем, қамысы ағаш таяқтай қатқан антұрған жер ғой өзі» депті. Оған екінші біреу «ақсақал, осыншама жасқа келіп, Жиделі-Байсын қазақтың атының аяѓы тимеген алыста екенін білмегенсіз бе» дейді. Сонда әлгі шал: «Қарағым, құдай басқа салмасын де, құдай басқа салса Жиделі-Байсын Мекке-Мединеден алыс емес шығар, оған да атымыздың аяғы жетер» депті. «Не, қалмақтар бізді соған дейін қумақ па» деп, ол шалға екінші біреулер зєрленiптi. Сөйтіп, әлей-шәлей кеңірдек жыртысқан сорлылар төбелеске дейін барыпты.

	Басын шұлғи басқан құлатөбел аттың тізгінін бос қоя берген Балпық киіз қалпағын шешіп, маңдайы тершімесе де екі-үш рет ысқылап, біраз жалаңбас жүріп еді. Шашы кірпікшешендей тікірейіп, қысыңқы көздерінің айналасы, дөңгелек етті жүзі біржола қатып-сенгендей жансызданып, оған тура қарауға ешкімнің жүрегi дауаламайтындай. Міне, сол келбетi өз туысы Құлжаның сөзінен кілт бұзыла кетті:

	– Жаңағы Суан шалының айтқаны аузына құдай салған сөз болып шықпасын де. Әлі-ақ біз сол Жиделі-Байсыннан бір-ақ шығармыз.

	Қаншама шабыншылыққа ұшырағанмен елбасылардың, қолбасылардың рухы түскенінен құдай сақтасын. Мұндайда демеу айтатын Ескелді мен Қабан жыраудың орнын осындағы жасы үлкен Есенбай толтырмақтай қап-қара жүзін Балпыққа бұрып:

	– Дәм-тұз құдайдан, батыр, – деді.

	Бұлар мөлшерлеген жерге бір қонып жететін еді. Жиделінің жағасына түстікке тоқтап, ат шалдырды да бұдан Көкөзектің суы бөлініп шығатын тұсқа, қоналқыға құлады. Сірә, бұл екі су алғашқыда Іле дариясынан теріскейге қарай бір арнамен ағытылады да, осы Балпық тобы қоналқыға тоқтаған маңда Көкөзек және Жиделі аталып, екі айрылады. Сонда да сулары ортаймай атты адам әрең жүзіп өтетіндей бар. Ол заманның адамы ғана емес, малының да бітімі бөлек еді ғой. Жарамды жылқылардың құлағына су кетпесе болғаны, үстіндегі иесінің жұлығын ғана шылқымай етіп, үлкен өзендердің бетімен жайын балықша сырғиды.

	Шет Бақанас жақта жұрт киіз үйді үлпілдек құмның үстіне тіксе, мұнда Жиделінің жағасында уық шаншуға құйқалы көк бар екен. Өздері түскен қазақтың үйіне жайғаса бере Есенбай бір сөз бастады:

	– Құлжа, сен мана жолда Суан шалы Жиделінің жеріне ернін шүйірді дедің ғой. Шүйірмей қалсын. Өзгеден бұл Жиделі көш ілгері емес пе? Сусылдаған құмы жоқ, көгі мол, құсы сайраған орман-тоғайы әне. Бар да тамашала. Сірә, көп қазақ алғашқыда алданып, артынан санын соқты. Құм жарықтық көктемде кісінің көзін арбайды емес пе? Мың құбылған жауқазын гүлдерін төгіп салғанда бар ғой жер жұмағы осы екен дейсің. Сосын ғой, көп ел сол Шет Бақанас, Ортасу, Қара Бақанастың бойында іркілді. Ал гүл дегенің бір түнде ұшып жоғалды. Орнынан құр тікенек көріп, ондағы ел ойбайға басып, бармақтарын шайнап кеп берсін. Алдамшы құм оларды сөйтіп сан соќтырды ғой. Білсе жер шұрайы осы Жиделі мен Көкөзек қой, шіркін.

	Бұл сөзге үй иесі зарлап қоя берді:

	– Өйбу, ол не дегеніңіз? Бұл Жиделі мен Көкөзектің жағасы қай қазаққа жетеді? Қазір де иін тіресіп отырмыз. Ине шаншарға жер жоқ. Шабындыдан қалған малдың өзін тойындыра алмай ит сілікпеміз шығуда. Орман-тоғай дейсіз, онда түнде емес, күндіз кіргеннің өзінде бармақтың басындай маса мен сона дегенің адам түгіл мына терісі қалың малдың өзін жеп қояды. Әсіресе, сонаны айтпа, инесін шаншып тұрып, қан сорғанда керемет.

	Балпық тобы осы қонған үйден таң бозында аттанып кетті. Жиделі мен Көкөзек – екі судың ортақ арнасы Іле дариясынан бөлінетін сағаға да келді. Енді Іле бойлады. Топардың суы бөлінетін тұс біраз жоғарырақта. Оған жолай ат шалдырып, кіші бесінде жетті. Топар дариядан түстік жаққа ағатындықтан теріскейліктерге көрінбейді. Сонда да оның сағасының қай тұста екенін ажыратуға мүмкіндік бар.

	– Шіркін, мына жарықтық дарияның биыл ажары кірген жылы-ақ екен, – деп Есенбай телегей-теңіз шалқыған суға қарап, тамсанып қойды. – Кемерінен асып, жайылып жатыр ғой.

	– Жайылмай қайтсін. Мынадай ыстықта таудың қары түгіл тастың өзі еріп кетпей ме? – деп Құлжа қосарласты. – Бұл Іле неше таудың қайнар-бұлағы мен мұз-қарынан құралады екен, оны бір Алламның өзі білсін.

	– Егер тәңірім адамды ақылынан алжастырмаса бұл жарықтықтың суы шүршітіңе де, жоңғарыңа да, қазағыңа да жетер еді-ау. Мейіріңді қандырып, неше жерден ішсең де ортаятын түрі жоқ.

	– Есен аға-ау! – деп, Құлжа атын шаужайлай оған жақындай түсті. – Бұл жарықтық әлі де таси ма деп қорқам. Жаз ортасы жаңа туды. Таудың қары мықтап еритін кез енді келді. Жаудан қалған тамтығымызды ағызып әкете ме деп, осы менде зәре жоқ. Көкше теңіздің балығы қазақтың сүйек-саяғын жемесе де аштан өлмес деп, жаратушыға күніне он мәрте жалынамын.

	Іленің тақтайдай жазық беті күнге шағылысып, көз қарықтырады екен. Жағалау атты адам әрең көрінетін қалың қамыс! Теріскей жақта көкпеңбек сексеуіл орманы тұтасқан. Жүргіншілер солай қарай ат басын бұрды. Бұл алда- жалда жау көзіне түспеудің амалы. Орман ішімен әбден қас қарайып, ымырт жабылғанша жүрді.

	– Есің түзік десеңдер қалмақтардың шоғыры осы әредікте. Біз өкпе тұсынан келіп тұрмыз.

	Құлжаның сөзіне кім дау айтсын. Аттарын отқа қойып, ас-суларын ішті де бәрі ұйқыға ќисайды. Маса жемесін деп, бұл жерде мал қиынан түтін салу болмайды, тек басы-көздерін тас бүркеп алысты. Құлжа құлқынсәріден тұрып, Іле дариясының жағалауына қарай жалғыз кетті. Қалмақ шоғырының осында екенін дұрыстап көрді де тез кері қайтты.

	Ендігі әрекеттің бәрі бүге-шігесіне дейін алдын ала белгіленген. Жүргіншілердің бірінің жетегінде сұлу жорға ат бар еді. Өзі мойылдай қара, құйрық-жалы күлтеленген, басы кекжиіп, көздерін төңкере қарағанда адаммен сырласқысы келгендей айқын естиярлықты танытады. Екі-үшеуі кенет осы жорғаны айналдыра бастады. Құйрық-жалын, тұлабойын мұқият тарап, сылап- сипауға кірісті. Сосын, арқасына сырланған, имекбас қыздың ерін салды. Төбесіне үкі тақты. Ал осы кезде Тұрлымбет те қызша жасанып жатыр еді. Қос етек ұзын ақ көйлек, қара бешпет, оюлы қара мәсі – бәрі дайындалып әкелінген. Осыларды киіп, басына аса биік емес, ат үсті жүріске лайық ақ сәукелені қондырғанда Тұрлымбет иегіне күн сәулесі ұялаған нағыз керім бойжеткеннің өзі болды да шықты. Ал сұлу қара жорғаға мінгендегі түрін тіпті атама. Тұрлымбетпен қатарлас жігіттердің бірі шыдай алмай:

	– Әй, мына көркіңе қарап, мың қойлы байдың қызы да қызғаныштан жарылып өлер-ау, – деді. Бәрі сылқ-сылқ күлісті. Бұл күлкі шабылған елдің сирек қонағы.

	Жүргіншілердің көзін шынында жаман қызықтырған «бойжеткен» «тұлабойымда мін бар ма, қараңдаршы» дегендей баршасының алдында ары- бері біраз ойқастады да үлкен дарияға қарай беттеді.

	– Тұрлымбет, мына сән-салтанатыңа лайық қалмақ бектерінің бір мықтысыныњ етегiнен ұста! – деп, Құлжа жездесініп айғайлап жатыр.

	Сұлу ат мінген, өзі де ай мен күндей бар «қазақ қызы» қалың сексеуілдің ішінен бірден шыға келген жоқ. Орманды шеттей әуелі төмен салды да мол суға қайта бұрылды. Сосын суды өрлей, жүрді. Қалмақ шоғырының сөйтіп үстінен түсті.

	Тұрлымбеттің алғашқыда қатты тіксінгені сол – бұл Құлжаның аузынан ұққандағысынан әлдеқайда мол шоғыр еді. Бір-біріне мінгестіре жыпырлатып жиырмадан астам тігілген киіз үйлер. Бірақ бектер мен нояндарына арналған еңсесі биік ақ ордалар емес, бәрі де жорық жағдайына лайықталған қара жаппалар, қос-лашықтар. Айнала толған ер-тоқымды, ер-тоқымсыз пысқырған аттар, құмырсқадай ќұжынаѓан жігіт-желеңдер. Сірә, бұлардың мұнда үйірілгеніне көп уақыт өткен, жануарлар да, адамдар да жүріс, қимыл-әрекет тілеп, бұлшық еттеріндегі күш-қуатты қайда жұмсарға білмей аласұруда, шамасы. Жіті бақылаған Тұрлымбеттің көзі жағаға байланған отызшақты, әлде одан да көп пе, ені бірнеше сала құлаштай қайықтарды да шалды. Қаздай тізілген олардың бәріне әр түрлі шоқпыт атаулы аямай-ақ тиеліпті. «Балпықтың секемденетініндей-ақ бар екен» деп ойлады Тұрлымбет.

	Әлі сарғайып үлгермеген, үлпілдек бастары желсіз тымық ауада да бұлғақтаған қамыстың ішінен сұлу жорға ат мінген, өзі де көркімен көз сүріндірген қазақ қызы шыға келгенде әлгі жыпырлаған үйлер мен жылқылардың айналасында құмырсқаша өрген қарулы жігіт-желеңдер алғашқыда естерінен танды. «А-а-а» десіп, бір-бірін ұйқыдан оятқандай ессіз үн қатысқандары естілді. Мейіздей қара жорғаны тайпалта бастырып, қалмақ жаққа жалт-жұлт қараған қыз бұлардың тұсынан сол күйінде өте бермек екен. Сонда ғана біраз жігіттер ес жинап, аттарына жүгірді. «Ау, ау, ау» дескен дауыстар тіпті өрескел шықты. Ысқырған, қиқулағандары өз алдына. Қыздың соңынан бірнеше атты ұмтылды. Қара жорғаның жүрісі қаншама сәнді болғанмен аса шапшаң емес екен. Қалмақтар мұны екі-үш шақырым жерге жеткізбей-ақ алдан орап тоқтатты. Байқаса қыздың пәлендей шошыған түрі жоқ, қайта жорғасының тізгініне әрең ие болып, жымия күледі, патшағар.

	Мұны тоқтатқандар өңкей жігіттер. Бастарында жорық үстінде киетін, қозы терісінен жасалған тазкепеш, кейбірінде темір сауыт, көбінде сиырдың қалың терісінен екі-үш қабатталып жасалған кеуде тон. Анау-мынау оққа осының өзі де тосқауыл. Сақал-мұрттары тікенектеп жаңа шыққан, жеңіл ғана қаруланған жас немелер сұлуды тоқтатқанмен айтарға сөз таппай тіл-жақтары байланды. Ай десе аузы, күн десе көзі бар мына қыз көктен түскен періштедей әсер еткені анық еді. Адамды айдалада соғып есеңгіретіп кетер перінің қыздары туралы аңыздар қазақта да, қалмақта да бар. Мынау солай шығып, қара бастарына көкір келерін ойлағандай-ақ бұлар ұзақ толғатты. Ақыры, бірі сұрапыл күш- қуат тауып:

	– Сен қайда барасың? – деп сұрады. Қыз көзін төңкере қарап, езуін жимаған күйі қылымси жауап берді.

	– Жоғарыдағы елге барамын.

	– Онда не шаруаң бар?

	– Онда туыстарымыз қалып еді.

	– Олай баратын еркек кіндіктен ешкімің жоқ па еді, сен неге жалғыз кетіп барасың?

	– Біз әке-шешемізден ағайынды алты қызбыз. Ең үлкені менмін. Сосын қайтейін, кейде ер жігіттің ісін істеуіме тура келеді.

	Тағы үнсіздік орнады. Әлденуақытта арт жақтан біреу:

	– Сіңлілерің де өзің сияқты сұлу ма? Олардың да бойжеткендері бар ма? – деп сұңқ етті.

	– Хордың қызы да менің сіңлілерімдей-ақ болар, бәрі де бойжетіп отыр.

	Қазақ он үштен асқанның бәрін бойжетті демей ме?

	Қыздың ештемеден именетін түрі жоқ, іздегенге сұраған дегендей еркін сөйлеуі жігіттерді батылдыққа итермеледі. Бұлар енді қоршауға алып, бірі қыздың өзіне, екіншісі сұлу қара жорғаға көздерінің сұғын қадады. Қыздың қылығын осы қара жорға да қайталағандай. Төбесіндегі үкісі шидің үлпілдек ұшындай бұлғаңдап, жылт-жылт еткен денесімен мынау жас немелерді әзіл- қалжыңға, дөрекі қимылға еліктіреді.

	Жігіттер бара-бара біресе қызға, біресе қара жорғаға қол тигізе бастады. Қыз олардан үркіп қашқандай атын ойнақтатып, бір орында шыркөбелек айналды. Бірінің қолы шаужайдан мықтап ұстаса-ақ біржола пенде болғалы тұр. Бір ғажабы қызда сонда да шошынған түр жоқ, қайта пісуім жетіп, сағағынан үзілгелі тұрған жеміспін ғой, қайсыңның уысыңа түссем, соның олжасымын дегендей жалт-жұлт еткен көздерімен өзі сұранғандай.

	Бұл тұрғандардың көбі әккі жігіттер. Қыздың бара жатқан «жоғарыдағы елі» осы Іле мен Қаратал өзендерінің екі ортасында қазақ руларының қалмақ қоластында қалған бөлігі еді. Ескелді – Балпық қосындары төңірегіндегі ел жан басынан бір-бір қарсақ терісін ғана өткізбекке шарт жасасып, Іленің төменгі тармақтарын бойлай құмға шөксе, жоғарыдағы ел лап қойған қалмақ әскерлерінің табанында тапталып, соңынан солармен сіңісіп кеткендей еді. Әскер ғана емес, олардың ішіне көп-көп үйлі-баранды, тайлы-таяқты қалмақ жұрты да көшіп келді деген сөз де естілетін. Ондағы қазақтардың қалмақтармен ауыз жаласқаны соншалық, тіпті жалайыр, суан, тағы басқалардың біраз рулары жылдағы әдетімен әрідегі Жоңғар Алатауына, өздерінің үйреншікті жайлауларына көшіп барыпты деген де хабар жететін. «Жоқ, ол жайлауға көшкендік емес, ұлын құл, қызын күњ етіп, қол-аяғын кісендеп әкеткені» деп, бұл жағдай қарама-қарсы мағнада және сыпатталатын.

	Ұзынқұлақ мейлі не десе о десін, Мойынқұмнан әріде шығыста, Малайсары, Лабасы, Қатутау, Алтын Емел тауларының айналасында, Іле мен Қаратал өзендеріне жоғарыдан құйылатын салалар Шеңгелді, Быжы, Көксу жағалауларында қалған елдің кіріптарлықта екені анық. Міне, соншама мол олжаның ортасында жүзіп жүріп, аузы майланған қалмақ жігіттері мал мен дүниенің жылы-жұмсағын ғана емес, не түрлі қазақ қыздарын да иемденіп көрген. Бірақ олардың көбі үркек қояндай, бұларды көрсе жүрегі жарыларманға ұқсап, қолды-аяққа тұрмаушы еді. Ал мына айдалада көктен түсе қалғандай перизат, баспа-бас адамға айырбастауға қиғысыз ер-әбзелі келіскен сұлу жорғасы және бар, жүзіндегі жұмбақ жымиысты одан әрі әдемі етіп, көзінің астымен қарап, бәрін көңіл сүзгісінен өткізіп тұрғаны білінеді. Сөйтіп, бір жігітті өзі таңдап алмақтай. Енді бір сәт кешіксе бұл біреуінің ғана құшағына топ етіп, қалғандарының ауыздары аппақ болатын ыңғайы бар. Соны сезген жігіттер астындағы аттарымен лай айдағандай айналып, енді-енді мықтап қол салуға оңтайланды. Бір-бірінен қызғанып, атыс-шабыс туып кетуі де ғажап емес еді. Сол шақта:

	– Тоқтатыңдар! – деген бұйрық естілді. Бұл айғайлаған жаңа қызға «қайда барасың» деп, алғаш тіл қатқан жігіт. Шынында, бұл екі беті бұлтиып, жас болғанмен денесінің қоңы мол, ат-тұрманы да өзгелерден сәндірек, бөлекше біреуі екен. Жігіттер іркілді. Осыны пайдаланған бұл қара жорғаны шаужайдан іліп түсті. Қыз деген адам, онға бөліп әкете алмайсың, ал оны өзіңе түсіру үшін он жігіттің ортасында өзге тоғызды білектің күшімен, найзаның ұшымен еңсеріп шығу керек. Ол да оңай-оспақ шаруа емес. Ал мынау дегенің басқа жігіттердің оқыс іркілісін, өзінің бұрыннан бар бедел-салмағын дәл мезетінде пайдаланып, құдайдың көктен тастаған олжасын басы бүтін қақты.

	Қыз бен бүйрек бет қалмақ жігіті топ ішінен сытылып шықты. Алғашқыда қыз қара жорғаны тайпалтып, олай-бұлай қашқанға, бұл қуғанға ұқсады. Қыздың сыңғырай күлген күлкісі алыстағы жырық ауыздарға да жетті. Қыз тіпті өзі бет алған жоғарыдағы елге қарай емес, бірде төмен салып, әлгі су жағасындағы жыпырлаған қалың үйге қарай шайқалтты. Періштедей сұлудың соңынан кеткендердің оралуын күтіп, аңтарылған көптің ортасына сыналай кірген жоқ, жанамалай өтті. Жүзін жарқ-жұрқ еткізіп, көпшілікке көрсетіп, әрі жағалауға байланған, жүк тиеулі, ені бірнеше сала құлаштай жойдасыз үлкен қайықтарға қарайды. Қыз бір-екі өткенде бәрін байқай алған жоқ, себебі, осы тұсында тым баяу аққан дарияның мол айдыны күнге шағылысып, көз қытықтайды екен. Әрі тақтайдай тегіс жер емес, жорғаның жүрісі де көзбен көргенді дұрыс ұстап үлгертпейді.

	Қыз бен жігіт талайдың өзегін өртеп, ары-бері екі-үш өтті. Сосын ғана айдалада аттарының тұмсықтарын түйістіре тоқтап, екеуі оңаша дидарласты:

	– Сен менің қонағым бол, – деді жігіт.

	– Мені ана қайықтармен серуендетесің бе? – деп сұрады қыз.

	– О, әрине, серуендетемін. Тек әзірге ол қайықтар босамайды.

	– Қашан босайды?

	– Босайды ғой, көп ұзамас. Оған дейін басқа ермек те табылады ғой. Қыз бір түрлі көнген шыраймен:

	– Мені басқалар жәбірлеп жүрмей ме? Қалмақтардың қазақ қыздарына аш иттей жармасатынын естідім ғой, – деді.

	– Бұлай қауіптенетінің сен менің кім екенімді білмей тұрсың. Мен қолбасы Черен-Дондуктың өзі аттас баласының бірінші досымын. Бәрі менің сөзімді құдайдай тыңдайды. Жәбірлеп көрсін сені, қай-қайсысының да жанын жаһаннамға жіберейін.

	– Черен-Дондук деген кім?

	– Ой, қыз неме, Черен-Дондуктыњ кім екенін білмейсің бе? Сонау Қаратал өзенінен бергі екі ортада бүкіл қазақты жаулаған қалмақ әскерлерінің қолбасысы ғой.

	– Мен бізді жаулаған қалмақ қолбасысы Шұна-Доба1 деп естідім ғой.

	– Шұна-Доба күллі қалмақ әскерлерінің бас қолбасысы. Ол біздің ұлы қонтайшымыз Сыбан Рабтанның екінші әйелі, сонау Еділ бойындағы қалмақ ханы Аюкенің қызы Сетержаптан туған. Шұна-Доба Жоңғарияда ұлы қонтайшыдан кейінгі екінші адам. Ал Черен-Дондук осындағы қолбасы. – Қалмақ жігіті қыздың сеніміне ие болу үшін біліктілігін ашыңқырай төгіліп бақты. Дөрекілік атаулыны өзінен аулақ қуды, қыз ұнаған еді.

	– Қонтайшының неше әйелі бар? – деп әлденеден қиыла сұрады қыз. Бұған жігіт тыжырына жауап берді. Қызғаныш оты кеудесінде лап етті. Егер сол қонтайшы көз алдында тұрса кімді де есінен тандыратын мына сұқсырдай сұлу неме соның құшағына құлай кететін сияқты.

	– Ұлы қонтайшының екі әйелі бар. Үлкен әйелі – Хошауыт ханшасы – Күнгу. Одан туған Қалдан-Серен деген баласы батыр да кемеңгер. Жаңа өзің айтқан қонтайшының кіші әйелінен туған кіші ұлы, бас қолбасы Шұна-Добамен осы Қалдан-Сереннің бақталас екенін білемін. – Осы бiлiгiмен жігіт өзін сонау Жоңғария қонтайшысының айналасына бір табан жақындатып қойды.

	– Сен маған ұлы қонтайшының ордасын көрсетесің бе?

	– О, әрине, көрсетемін. Біз, әуеле, ана салдармен жүземіз. Сосын Ташкент қаласына барып, оның байлығына кенелеміз.

	– Ташкент қаласына? – деп қыз ішегін тартты.

	– Ия, Ташкент қаласына.

	– Онда Жолбарыс деген азулы хан бар ғой, ол сендерді жібере ме?

	Қалмақ жігіті ат үстінен ауып түсердей аузын кере ашып, шалқалай күлді.

	– Ол жібермейді. Біз бірақ оның ... – деп, қамшысының сабын екі бөліп сындырғандай қимыл жасады.

	– Ал, қонтайшы ордасын көргім келсе. Оған қашан?

	– Қонтайшы ордасы Ташкентке біздің соңымыздан өзі көшіп барады.

	Қыз сықылық етті де атын тебініп кеп берді. Қара жорға дағдылы майталман жүрісіне тағы басты. Қыз енді су жағасындағы елден алшақтай, қалың сексеуілді жанамалай сырѓыды. Бірде «қуып жет» деген белгі беріп, аттың басын қалыңға бұрды. Сонау су жағасындағы елге дауыс естілмейді-ау деген жерге келгенде қыз кілт тоқтады да, атын кері бұрып, жігітке өзінің де ықыласы түскен түрмен наздана қарады. Жігітке керегі де осы еді. Қуанышы қойнына сыймай лепіріп, ентелей қара жорғаның шаужайынан ұстады. Сол-ақ екен қыз мұны жұдырықпен дәл көкіректен ұрды. Төс сүйегінің ауырғаны соншалық, көзі қоса қарауытты. Қызда мұндай жұдырық болушы ма еді деп ойлап та үлгерген жоқ, мойнына сарт етіп, арқан оралды. Есін жиғанда арқасымен жерде жатқанын білді. Қаумалаған екі-үш адам мұның аузын, қол-аяғын тас қып буып, атқа өңгеріп, әрі әкетті.

	Балпық тобы қалмақ жігітін бірден қинаған жоқ, әбден ес жиюына мұрсат берді. Тек үстіндегі киімін түгел сыпырып, алыстан қарағанда тұлғасы осыған келетін қазақ жігітіне кигізді, атын да сол мінді. Дарияның жағасында ошарылған қалмақтардың көз алдында бірін-бірі қуған қыз бен жігіт енді осы екеуі еді. Бұлар қалмақтарға алыстан қара көрсетіп, ары-бері біраз ойқастады да «қош болыңдар» деп, қолдарын көкте ербеңдете белгі беріп, әлгі қыз бара жатқан жоғарыдағы елге қарай біржола бет түзеді. Олардың ісіне қалмақтардан күмәнданған ешкім болған жоқ. Қайта қаса сұлу ақылынан, еркінен айырған бозбаланың қылығына түсінгендікпен қарап қала берді.

	* * *

	Қолға түскен қалмақ жігіті дені таза естияр жан болып шықты. Өзін пенде қылғанның кімдер екенін, қандай жайға ұшырағанын сау адамша топшылып, жан тәттілігі көзінен ұшқын шашыратқандай еді. Бірден тілге келіп, не сұраққа да бүкпесіз ашық жауап қайыруға жарқ бергенін анық аңғартты.

	Балпық тобының алғаш ұққаны – бұлар Іленің сонау жоғарғы ағысынан орыс тұтқындары жасаған салдармен, яғни түбі жалпақ, тігулі киіз үйлердің екі- үшеуі сиятындай бар жойдасыз үлкен қайықтармен қару-жарақ тасып, осы жағалауға үйіп-төгуде екен. Қару-жарақтың дені әлгі от қару-зеңбірек. Оны жасаушы – қалмақтар бұрын естіп-білмеген «шейіт» деген елден келген оқымыстылар.

	Бұл «шейіт» оқымыстылары жайында қазақтар бірлі-жарым жансыздар арқылы бұрын да құлақтанған ғой. Мысалы, әлгі қазақтардың «жиені» атанған қалмақ. Ілгергідегі бір соғыста Ескелді бидің найзасына түсе жаздап, қолындағы қытай шебері жасаған алтын балдақты беріп құтылған, кейін нағашы жұртының қасіреті жанына батып, бері қазақтарға өткен қалмақ. Соның да көп әңгімесі осы «шейіт» оқымыстылары мен шеберлері жайында еді ғой. Бірақ оның «шейіттер» хақындаға білігі шектеулі, ал мынау ол жағына әлдеқайда тереңірек кетіп отыр.

	Қалмақ тұтқынның айтуынша, төмендегі Қаратауды жайлаған қалың қазақ тегіс шабылған. Бұл жайын қазақтар өздері де естігенмен мынаның ақпарларына мұқият құлақ қойды. Кей тұстарда қалмақ әскерлері Сырдарияның жағалауына да жетіпті. Күзге салым Ташкент пен Түркістан қалалары қоршауға алынбақшы. Мына қару-жарақ осы жылдың көктемінде басталған шабуылды солай қарай үдете түсу мақсатында жеткізілмекші.

	– Ақыр солай қарай әкетілетін қару-жарақ, әрі жоғарыдан сумен әкеліпсіңдер, оны бірден Іленің арғы бетіне неге түсірмегенсіңдер? Дарияның бергі бетіне түсіріп, екі жұмыс қылғандарың не? – деп Балпықтың өзі сұрақ қойып еді. Бүйрек бет қалмақ жігіті:

	– Бұл сақтықтан, – деп жауап қайырды.

	– Ол сақтықтың мәні қалай?

	Бұл сұраққа жауапты да қалмақ жігіті ойлап, көп сөйлеп әрең жеткізді.

	«Іленің арғы бетінде қалмақ әскерлері жүріп өткенмен, пәлендей бодандыққа көшіп үлгермеген қазақ руларының тамтығы баршылық. Мына қару-жарақ Жоңғарияның бүкіл болашағы үшін көздің қарашығындай қажет те, қымбат дүние. Арғы бетте осы дүниені бірден тиеп әкетерлік түйе керуендері әзірленгенше мұны осы бетте ұстағанымыз дұрыс, єлгі әлі де бастықпаған асаудай қазақ руларының қалдығынан кім білсін кәкір келіп жүре ме?». Міне, қалмақ тұтқынының бұл жолғы жауабының нобайы осы. Бұдан Балпықтың өзегі өртеніп, жаман намысы қозды. Томпақ беттері одан әрі бұлтиып, қысыңқы түйнек көздері сексеуілдің шоғындай жанды. Бірақ тегін адам келешегінде әулие атана ма, жас бұқаның терісіндей қалың терісі бәрін бүркеп бақты. Тұтқын жігіт оның қара болаттай реңінен-ақ мұндағы қазақтардың басты адамы осы екенін о баста-ақ таныған.

	– Сонда сендер арғы беттегі қазақтарды бастықпаған асаудай көріп, ал мұндағы қазақтарды көгендеулі қозыға балағасыњдар ғой, – деді Балпық.

	Тұтқын қалмақ «ия» деп, таңдайын тақ еткізуге басынан қорықты. Тіл-жағын уақытша қарыстырып тастады. Балпықты көзінің астымен баѓып, мынау сырт пішіні өзі құралпылас, бірақ ірілеу, әрі өзінен жарты мүшелдей кіші жігітбасының мысы басатынын бойындаѓы ќан жүгiрiсiнен сездi. Тіпті бұл емес, ол тұтқынға түскен жағдайда да екеуара сайыстың солай шығарына күмәні жоқ.

	Жанамалап, тұтқынға тағы да сұрақтар қойылды. Есенбай да, Құлжа да, тіпті анадай жерде қыз киімін иығынан сыпырып, болашақ көселігі қазірдің өзінде айқын Тұрлымбет те әр қырынан келіп, сауалдар тастайды. Тұтқын жігіт Тұрлымбетті мынадай жағдайда алғаш көргенде есінен тана жаздаған, қазір көзі үйрене бастады.

	Бұлардың тұтқыннан алған ең басты ақпары – алдағы аптаның ішінде қазақтың байырғы астаналары Ташкент пен Түркістанды қиратуға арналған қару-жарақтың, оқ-дәрінің соңғы легі осы жағалауға сумен жеткізіледі екен. Оған дейін арғы бетте түйе керуендері де көп жасақшы-қарауылдарымен даяр болуға тиіс. Сол кезде бәрі дереу арғы бетке өткізіле бастайды.

	«Қазағымның қасиетті ордаларына төнген мұншалықты тажалды көре тұрып, әрекеттенбесем, арғы атам Жалайыр – Қабыланның, бергі атам Андастың туын көтерген Дербісәлідей әкеден тумай кетейін» деп, Балпық іштей қарғанды. Қарғануын қарғанды, енді не істемек керек, соған келгенде Балпықтың маңдай сүйегі тарс жарыларға ұқсады. Ескелдіге кісі салуға жол аяғы ұзақ, ары-бері жүріспен-ақ уақыт ұтқызасың.

	Ол дереу тұтқын жігітті сол орнында қалдырды да Есенбай, Құлжа, Тұрлымбет үшеуін, тағы екі-үш бозбаланы бөлек алып шықты. Бұл соңғы екі- үшеудің біреуі Кәшке деген жігіт. Баяғы төре тұқымы, атақты сөзуар Баймұрынның осы ерте көктемде қалмақтар шапқан ауылдардың орнын кезіп, жас бала Шопабайды тауып алғандағы қасында жүрген жас серігі еді. Баймұрын сол жаудың қоластында қалған қазақтардың ішінде, солардың көсемі, әрі қазақ пен қалмақты бiтiстiрушi. Өзімізден күші артық жаумен соғысып опа таппаймыз, қайта құшағына құшағымызды ашайық деген ұранның жаршысы. Осы ұранды арќалатып, Баймұрын Ескелді биге әлденеше мәрте кісі де салған. Құмға шөккен ел оңбақ емес, алда қысың бар, жазың бар, қырыласыңдар, онан да «жаздық, жаңылдық, қайтып сендерге қарсы қару көтермейміз» деп, қалмақ қонтайшысының аяғына жығылыңдар, араласыңдар, бодандыққа кіріңдер деп ќұдайдыњ зарын ќылѓан. Ескелді би оның елшілерін жауапсыз қайырған.

	Ал Кәшке осының бәрін көріп-біліп жүріп, ішіндегі қатерлі ісіктей күннен- күнге асқынған қыжылға қарсы тұра алмап еді. Бір күні Баймұрынға ағынан жарылған.

	– Әке! – деген Баймұрынға. – Сіз менің туған әкемнен жақын адамсыз. Туған әке де мықтағанда сіздің жасаған жақсылығыңызды-ақ жасар. Сізге қарыздармын. Сонда да айтамын, ішімдегі бір құса алып жейтін ауруға айналды. Сөкпеңізші. Маған рұқсат беріңізші. Мен Ескелді бидің құзырына, Қабан жырауға, өзімдей өрімдей жас Балпық сардардың қоластына сұранамын. Өлсем солармен өлейін. Тәңір бұйрығы шығар, егер соларға кетпесем мына қара жердің өзі-ақ мені тартып әкететінге ұқсайды.

	– Жарығым-ау, ол құмдағы елдің жай-күйін өзің естіп жүр емессің бе?

	– Естіп жүрмін, жан әке! Ал мұндағы халіміз де кісі қызығарлық па? Қазақтардың қаншасын байлап, қаншасын байламай, қонтайшының ордасына әкетті? Олар құтты орнына қондырылды дейтіндей қыз емес қой. Олардың жай- күйінен не хабарымыз бар? Ал мына жерде қазақ-қалмақ аралас отырмыз. Отырғандығымыз осы ма? Олар бізге теңдік беріп жатыр ма? Аттың жүрістісін солар мінеді, қыз-келіншектің сұлуын солар құшады. Қызы мен әйелін көз алдында жау қалмаққа жемтік еткен сорлылар ше? «Іш қазандай қайнайды, күресерге дәрмен жоқ» дейтін күннің күйігі жаман екен.

	– Әу, жаным, айналайын, сенің ақыл-зердең мен бұлшық етіңе қарап, ертеңгі ел басшысына өзіњді балап, үміттеніп жүр емес пе едім, – деп, Баймұрын да зарлаған. – Жылқы мен әйелдің дауын айтасың, ондай дау қазақтардың өз арасында жоқ па еді? Басқа басқа, өз әкең неден жер жастанды, есіңе түсіремісің?

	– Жоқ, єке, ол әуен мен бұл әуен екі басқа. Рас мен жетім өстім, туған әкем барымтада сойылға жығылып өліпті. Шешем де бір аурудан кетіпті. Сосын да білемін. Туған шешенің шапалағы мен туған әкенің жекірісі бір басқа да, өгей біреулердің шапалағы мен жекірісі мүлдем басқа екен. Бірі жұпар иісті гүлдің мұрын қытықтағаны да, екіншісі көкіректі ойған мұз сүңгі. Екеуін шатастырмайықшы!

	– Қобызым не дейді, жыным не дейді деп, бір бақсы айтқандай мен қалай сайраймын, сен қалай әндетесің? Бұлайша бүйректен сирақ шығарарыңды бұрын сезбеппін ғой, сорлы басым!

	Баймұрын болашағы зор, тіл мен қайраттан кенделігі жоқ жастан айрылғысы келмей ағытылып-ақ еді, бірақ Кәшке де қасарысты. Ақыры, қарт сөзуар «алдыңнан жарылқасын» айтты. Міне, сол Кәшке қазақ пен қалмақ аралас отырған елден түнделетіп қашып шығып, Ескелді мен Балпықтың алдына келген. Бұларға да төре тұқымы Баймұрынға айтқаннан єрмен етіп, мұң-зарын төккен. Ақыры, Балпық оны өз төңірегіндегі аз ғана жігітбасылардың қатарына қосқан.

	Міне, осыларды Балпық оңашаға шығарды да көкірегіне түйген ойды бірден кесіп айтты. Есенбай шошынып:

	– Піспеген, шала шешімнен сақтасын құдай! – деп, дауыстап жіберді. Оның күдігін Құлжа да бөліскендей.

	– Жоқ, – деді Балпық артық сөзді тыйып. – Арғы аталарымның киесі маған дарығандай ма, әйтеуір, бұл жолғы жорығың бақталайыңа бұрып тұр дегендей белгі береді. Бұл бетімнен қайтсам, сол кие өзімді ататын шығар.

	Балпық ауыр тыныс алды. Екі ұртына су толтырғандай дөңгелек бет-жүзі, қысыңқы көздері түйіліп кетіпті. Қынабынан суырылмаған қылышының сабынан қыса ұстап, езіп жібергісі келгендей қаһары білінеді. Іштегі у мен зәрді әрең басып қайта екiлендi:

	– Немене, сонау түстіктегі қазақтың екі бірдей киелі астанасы, ондағы құмырсқадай құжынаған ағайын-жұрт шабылсын дейміз бе? Көріп-біліп отырып, саусақ ұшын қимылдатпаймыз ба? О не дегендеріңіз? Қабан жырау «қазақ аузынан сөз үрлеп шығарғанда бір-біріне жайылған теңіздей, жеме-жемде керегесін итіне қомдасын, түк көмегім жоқ деп, қол-аяғын баурына қыса қояды» дегенді жиі айтады. Сондай безбүйректiкке бұрамыз ба, әлде?!

	Осылай лапылдап барып, Балпық Дербісәліұлы наќтылы iс нобайын жариялады:

	– Осы бесеуің, алтауың елдің бергі шетіне барасыңдар да Ескелді би мен менің атымнан бұйрық жеткізіп, үш тәуліктен асырмай жүз қаралы қол алып шығасыңдар. Анау-мынау тыраштанғандардың керегі жоқ, өзі де, аты да жарамдыларын таңдаңдар. Қару-жарағы сай, қорамсасы толы оқ болсын. Және, әлдеқандай күн туады, аң атып, түтіндетіп, ет қақтап жейтін заман жоқ, бәрінің құрт-малтасы жанында, біраз сауын биелер қосақтарында жүрсін. Және де ең бастысы – Ескелді мен Балпық оларды не үшін қажетсінді, сендер ештеме білмейсіңдер, екі елі ауыздарыңа төрт елі қақпақ. Бұған қоса, қолды ел ішінен әкеткенде бірден мұнда тартпай, сонау Шет Бақанастағы Ескелдіге қарай жүргендей із салыңдар. Тек ел ортасынан ұзағасын ғана шұғыл бері бұрыңдар. Осы Іле жағасына қарай қол кеткенін өздеріңнен басқа жан баласы сезбесін. Нартәуекел! Қазақ атамның аруағы қолдасын, тартыңдар!

	Балпық Дербісәліұлы өте шұғыл шешімнің адамы екенін бұл жолы да көрсетті. Әкесіне ұқсаған дегбірсіздігі кейде өстіп, оқыс қимылдарға ұрындырып жұрттың жағасын ұстататын. Ескелді бимен, Қабан жыраумен, оның төңірегіндегі Малтабар, Құлжан, Тәттібай батырлармен ақылдаспастан, ел тағдыры байлаулы үлкен кемені қозғағандай үлкен де оқыс істі өз жауапкершілігіне алып бастап кеп жіберді.

	Кәшкеге бөлек қадалды:

	– Бұл сенің жігіттігіңе сын. Қарулы топ жинағанда ел қамын ту қып көтеріп, сөз дарыта білсең, ол жауға қарсы жұмсаған қайқы қара қылыштан да мол абырой әпермек. – Кәшке иегімен төсін ұрардай басын шұлғыды.

	Құлжа бір ызыњдап қалды:

	– Мұндайға менің қатыным Дарабоз оңтайлы еді. Тілі мірдің оғындай, ер- азаматтың намысын қоздыруға келгенде тая соқпайды, жолай сол жеңгенді ала жүрсем...

	Балпық рұқсат етті. Есенбай:

	– Бәріміз кеттік. Өз қасыњда кім қалады? Қысылғанда ақыл берер, демеуші болар... Анау өңкей ұсақ-түйек жігіт-желењдер ғана ғой, – деп еді, Балпық әзірге өзіне солардың да жарайтынын айтты.

	Бұл кеткендер Балпық сардардың үкiмiн бұлжытпай орындады. Үш тәулікке жетпейтін уақытта жүзден аса қарулы қол құм кезіп, Балпық жатқан қалың сексеуілдің ішінен шықты.

	Қолдың ќұрамында Құлжаның әйелі Дарабоз да бар. Еркекше киінген, қару- жарақ асынған. Етженділеу әйел ғой, мына түрімен қалың жау бетпе-бет келгенде жекпе-жекке шығатын нар жігітке ұқсайды. Аттың белі өзіне әрең шыдап тұрғандай.

	Балпық Тұрлымбет жақты көзімен бір шалып қап, мырс етті:

	– Еркекті қатынша, қатынды еркекше киіндіріп қана күн көретін халге жеттік-ау, – деді.

	– Құдайдың хикметіне уәж бар ма? – деп қойды Құлжа масаттанған пішінмен. Өз зайыбының ер тұлғасын, кемел ақыл-қайратын мақтан көретін әдетін өлсе де тастамайтындай бұл неме.

	– Құдайдың хикметіне уәж жоқ, – деп сөзге Есенбай араласты. – Құдайдың ісінде қателік те болмайды. Десек те, осы қарындасымды жаратқанда құдай әнтек жаңылысқан, шамасы. Әйтпесе, мұны еркек қып жаратпас па еді.

	– Құдайдың ісінен қателік іздеп қайтесіздер. Жауға шапқан ер жігіт елдің көркі. Қазір ер етігімен су кешкен заман. Сол су кешкен замандарыңызда көріктеріңізге көрік қоссам, қарлығаштың қанатымен су сепкендей де кәделеріңізге жарасам жетті емес пе? Өкінетін не бар? – деп ер үстінде толғата Дарабоз күркiредi. Есенбай қап-қара жүзіне қызыл рең жүгіргендей, астындағы атын қоса тербелтіп, қарқ-қарқ етіп, шалқая күлді.

	Бұлар келгенге дейінгі осы үш тәулікті Балпық та құр өткізген жоқ. Ол таңертеңгілік, кешкілік алагеуімде жалғыз өзі жаяулап барып, жымын жасырған жолбарысша асықпай жылжып, Іле дариясының жағасындағы қалмақ шоғырын әлденеше бақылап қайтты. Көрген, білгенін тұтқын жігітке келіп баяндайды, ол Балпықтың көргенінің мәнін түсіндіруге тырысады. Бұл шоғырда шамасы екі жүзден аса адам бар. Тіпті күннен-күнге ұлғайып та бара жатқандай. Ең үлкен топ, сол зеңбірек пен оқ-дәрінің, басқа да керек-жарақтың соңғы легі келгенде бас құрайтын сияқты. Оның белгісі қалай боларын тұтқын жігіттен тәптіштеп сұрайды. Балпық басты назарды осыған аударды. Ал қалған уақытта қалмақ тіршілігі жайлы әңгімелерге қанды. Қонтайшының айналасы, оның басты батырлары, әсіресе, осы Іле мен Қаратал өзендері арасындағы елді жаулаушы Черен-Дондук, олардың соғыс тәсілдері, келешектегі іс-әрекеттерінің бағдары, «шейіт» оқымыстылары, алты айдан бері жамбастары ойылуға шақ орыс елшілері хақында тұтқын көп көсiлдi.

	Балпық бiраз әңгімені құлағының түбінен құр өткізіп те жіберді. Себебі, амандық күнде ол әңгімелерге уақыт табылар деген сыңайлы. Қалмақ тұтқынның әлі Ескелді би мен Қабан жыраудың да алдында сайрайтыны бар ғой. Қазір Балпықтың бар пейілі, ақыл-зердесі қолға алған істі құмға шөгіп, онсыз да қасіреті шаш-етектен елдің обалына қалмайтындай етіп, мінсіз атқарып шығуға ауды. Көбіне алдағы істің бүге-шігесін басында пісіре түсумен әуреленді.

	Тұрлымбет, Құлжалар қайда жоғалды, өзі не шараға қамданды, ол жағын тұтқыннан мұқият жасырған еді. Келген жүз қаралы қолды да мұның көзіне көрсетпей ұстады. Қазақ қолы жеткесін оларды екі күндей ақыл-кеңеспен суарды. Алдағы науқанның мән-жайын ырѓап-жырѓады, амал-айла жағын тәптіштеді. Ақыры, Іле дариясының жағасындағы қалмақ шоғыры тоғайып, әбден шегіне жетті. Сірә, үш жүзден асып жығылады. Сол күні таң алдында Балпық отыз адамды бөліп, қалмақ шоғырының күншығыс жағына араларына оқ еркін жететіндей етіп, он бестен екі қатар етіп күзет қойды. Себебі, Балпық ойлаған науқан басталған сәттен-ақ мына қалмақ шоғыры мен жоғарыдағы бодан елдің арасында не ары, не бері тірі тышқан өтпеуі тиіс. Қалған сексен- тоқсаны жер жүзі әбден ашылып, күн шығар мезгілде сақадай сайланып, қалмақтарға жақын келді.

	Есенбай «бұл іске түн жақсы ғой» деген. Балпық «жоқ, қараңғылықты пайдаланып, қалмақ жаққа тіл кетіп қалуы ықтимал» деген.

	Сонымен, ќұлќынсєрiде ұйқы қандырып, күндізгі қарбаласқа жаппай түрегелген қалмақтардың төбесіне ойда жоқта ашық аспаннан бұршақ жауды. Тек бұл әдеттегідей табиғат өзі тудырған мұз түйіршіктері емес, қазақ жасақшылары садақ адырнасын кере атқан, әрқайсысы бір-бір жауды жастығына ала жатуға тиіс, күшігеннің қойлық жүні, таз қараның тайлық жүні жалғанған қозы жаурын сұр жебелер еді.

	Адамның ең бір әлсіз шағы ол – ақыл-есін жоғалтқанда туады. Мұны Балпық биыл ерте көктемде бұлардың төбесінен жай отын түсіргенде өз басынан өткерген. Сосын да осы науқанды ұйымдастырғанда сол жағын өз пайдасына мықтап жаратуды көздеген. Әрі сұр жебе дегенің жер-дүниені көшіре дыбыс шығаратын да нәрсе емес. Қазақ жауынгерлерінің қорамсасы толы еді, бұлардың әрқайсысы үш реттен оқ шығарып үлгергенше қалмақтар ес жимады, тек төртінші, бесіншінің кезінде ғана қойдай маңырап, өздерінен екі оқтыќ жерде түнгі жайылымнан соң жусаған жылқыларына ұмтылысты. Жаудың бүйтіп бой көрсетіп жүгіруі садақшыларға тіпті тиімді. Енді сексен-тоқсан жебе таңғы сұр құстардай солай қарай ұшырылды. Ол жүгіргендердің өзі аса көп емес, сол барының жартысынан астамы тағы баудай түсті. Қалған тамтығы да аттарына жете алған жоқ, Балпықтың алдын-ала дайындаған үш-төрт жігіті айғайға айғай, ысқырыққа ысқырық қосып, сол сәтте қалмақтардың жылқыларын бықпырт тигендей етіп, сойылдап және қуып әкетті. Аттарына жүгірген қалмақтар қайта қайтты. Бас қорғамақтай ауада қылыштарын жалақтата береді. Сөйтіп, тағы да садақшылардың нысанасына ілікті. Балпықтың қатаң тәртібіне бойсұнған қазақтар шапшаң, бірақ аптығусыз, сұр жебелерді шығын етпей, әрқайсысын бір қалмаққа балағандай есеппен жөнелте берді. Енді қалмақтар алғашқы шоғырын қайта тауып, әлденеше мылтықтан оқ атып үлгерді. Алғашқыда оншақты мылтықтың даусы естіліп еді, соңынан кепкен қурайдың сынғанындай әлсіздікпен бір-екеуі ғана тырс-тырс етті.

	– Жақындай қоршаңдар! – деген Балпықтың күндей күркіреген даусы шықты. Садақшылардың бәрі ат үстінде, екі кісінің бойындай бар қалың қамыстың ішінен шыға келгенде қалмақтар сірә, бұларға қарсы не қайрат қылудың амалын таппай жанталасқанға ұқсады. Қазақтар жарты шеңбер жасай дөңгеленіп, ер үстінен тағы оқ жаудырды. Сол кезде садақшылардың бірі:

	– От қару! Зеңбірек! – деген жанайқайға басты. Бұлардың соңын ала қалыңнан шыққан, қасында үш-төрт оққағары бар Балпық та тажал қарудың үңірейген өңешін көрді.

	– Шабыњдар! – деп айғайлады ол енді.

	«А-а-а!» – деп, дауыс салған қазақтар қылыш, найзаларын ербеңдете лап қойды. Қалмақ шоғырының үстінде ойран басталды. Сірә, үш жүзден астам жау адамдарының көпшілігі алғашқы қарқында-ақ садақ оғынан кетсе керек, қазір сексен-тоқсандай бар қазақ жауынгерлері айналасы жиырма шақтысын ғана аттың баурына алып, қуып жүр. Енді бір қарбаласта олар да тып-типыл болды. Бір қалмақ судағы үлкен қайықтардың бірін ары итеріп, қарғып мінді де Іленің арнасымен кете барды. Жандәрмен олай қарай Балпықтың өзі садақ тартты. Сұр жебе дәл жаурынынан қадалған қалмақ шалқаң етіп, суға құлап түсті.

	Адамдағы ішкі құмарлық та күшті. Балпықтың есебінше қазір кірпік қағысындай ғана әрбір сәттің өзі қымбат. Соған қарамастан, жау жайратылғасын қазақтар аттарынан жапыр-жұпыр түсіп, мынау дарияның жағасындаѓы шоқпыттарды түртінектеп, тамашалай бастады. Олжа іздегендері көбірек. Сонда да олардың назарын бірден тартқан әлгі от қару, Бұхара, Хиуа хандықтарынан келгендердің аузынан шыққан зеңбірек деген атауы бар шойын темірлер еді. Бір жақ жанында адамның құшағандай кең аузы бар, жалпы тұрқы тай қазаннан аспайтын, ұстауға ыњғайсыз, түр-ұсқыны да жоқ, томардай теңкиген бірдеме екен. Балпық бастап, бәрі қолдарымен сипап көрді.

	– Астапыралла-ай, әлгі біздің төбемізден жай отын тастаѓан осы немесі ме екен?

	– Айдаһардың аузынан түсе қалғандай добалдай нәрсе ғой өзі, мен атты адамды жұтарлық шығар десем.

	– Мынаң қара, астында қос темір табаны бар, сірә. Өз аяғымен жүре алмайтын мешел ғой.

	– Өз аяғымен жүрсе оны түйеге арта ма?

	– Қалмақтар осы мешел неменің тілін тауып, бізді ата-мекен, жаз жайлауымыздан қара үздірді емес пе?

	– Енеңді ұрайынның мына үңірейген аузын қолмен-ақ жоғары-төмен қаратуға болады екен ғой.

	Жау қалмақтардың өлі денелері айқасқан таудай-таудай жүктердің ара- арасынан осындай зеңбіректің тағы бес-алтауы табылды. Қазақтар енді әрқайсысының қасына бөлініп-бөлініп үймелесті. Жуарақпанда көз құмарлары қанбастай. Тігілген қараша үйлер табанда жығылып, олардың да орындары тіміскіленді. Алыс жолға түйеге артуға ыњғайланып, буылған тең-тең жүктер сұмдық көп екен. Тұрлымбет қыз киімін киіп, қалмақтардың тұсынан алғаш ары-бері өткенде бұл жүктер салдарға тиеулі еді. Енді көбісі жағаға шығарылып, салдардың да біразы судан әкетіліп, төңкеріле күнге кептіріліп қойыпты.

	Жүктер тау-тауымен үйіліп, бас-аяғы көрінер емес. Жігіттердің енді соларды шешіп көруге аңсары ауды. Бірақ жас сардардан рұқсатсыз қол салуға ешқайсысы жоқ. Әзірге ермектері – өлі қалмақтардың денелеріне шаншулы ши, қайың оқтарын суырып-суырып, қорамсаларына қайта салу еді. Әрі өлі денелерді аударып-төңкеріп, қанжар, пышақ сияқтыларды олжалап, қойын- қоныштарына сүңгіткендері де бар.

	Өз қолының осылай божырай бастағанын көрген Балпық ұйқысынан оянғандай мең-зең жүзбен дауыс көтерді:

	– Ана жағалауға байлаулы, мынау күнге шығарылған салдарды көрдіңдер ме? Мына зеңбіректер соларға тиеліп, арырақ тереңге апарылып, суға батырылсын. Сырын білмеген аттың сыртынан жүрме деген, абайлаңдар, байқањдар, тек!

	Жігіттердің ең қарулылары жапатармағай кірісіп еді. Араларында Кәшке де бар. Олар екі арқанды қос темір табанның астынан өткізіп, ышқына көтереміз дегенде ол неме қара жерге бойлатқан тамыры бардай былқ етпеді.

	– Әй, айдаһардың аузынан түсе қалғандай деп, жаңа бірің қорашсынып едіњдер, мынауың әл беретін емес қой. – Мұны айтқан Кәшке.

	Енді жігіттер қос арқанды ұзарта ұстап, бастарын көбейтіп қана көтеріп әкетті. Әр салға екеуден-үшеуден тиеп, шешініп-жалаңаштанған жігіттер қоса мініп, бірнеше ескекті қолдарына алды. Мұншама зіл батпанды суға батыру да оңайға түспейді, сал аударылып, жігіттердің өздері қоса кетуі мүмкін. Салдың табаны жалпақ, аумағының тым үлкендігі ғана көңілге таяныш. Дегенмен жан тәтті, алғашқы сал жағалаудан көп ұзаған жоқ. Оншақты жігіт әрең көтерген темір тажал өзінің соңғы мекені – су тереңіне қарай күмп беріп, сіңді де жоғалды. Қалғандарын да сөйтіп, әрірек апарып қарасын өшірді.

	– Су астындағы Сүлеймен пайғамбардың балаларына ойыншыққа жарасын,

	– деп қойды тілінің безі бар біреу.

	Өйтіп, Сүлеймен пайғамбардың балаларын жарылқағанша қалмақ тұтқынның көмегімен тетігін басуды меңгеріп, оқ-дәрі салып, қара орыннан айырған ата жаудың өзіне бұруды, сөйтіп, дүние кезек деп, төбесіне от жаудыруды болашақ әулие – батыр Балпық бастаған қазақтар ойламады да. Ата үрдісінде жоқты іліп әкетуге мойны жар бермес баяғы қазақы мінез.

	Бұл шаруа бие сауымына созылды. Осы уақыттың ішінде қалмақтардың өлі денелері де суға тасталды. Алғашқыда жағалаудан лақтырысып еді, иірімді су тез әкете қоймады. Сосын оларды да салдарға тиеп, әрірек апарып, ағынға ілестіру керек еді. «Бұлар балық жемі» десті.

	«Жағалауда жау дүниесінен жұрнақ та қалмасын» деген Балпық бұйрығын бәрі жан-жүрекпен ұғынғандай. Жығылған киіз үйлердің уық, шаңырақтары да суға кетті. Ал туырлықтарына келгенде ойланысты.

	– Қазақ көп малынан айрылған халық қой. Қылышын сүйретіп қыс келер, әлдеқандай күн туады, қолға түскен біраз жылқы бар, соларға тиеп, жолай шеттегі елге неге үлестірмейміз? – деді Есенбай.– Құр киізде жаманшылыққа мұрындық болар не табылар? Қазақ киіз баспаушы ма еді?

	– Соны айтам, – деп, Дарабоз қосыла кетті. Бұл манадан еркектердің ісіне араласпай оқтау жұтқандай состиып шетте тұрған. Жаңағы от қарудың, өлі денелердің түр-ұсқындары көкірегіне қадақтай тиген түрі бар.

	Балпық киіз туырлықтар жөнінде олармен келісті.

	Енді таудай үйілген теңдерге бәрінің назары ауды. Шындығында, осы науқан басталғалы бәрінің көзінің құртын жеген солар еді. Онда не барын да бұлар анық білмейтін. Қазақ қарындағы майды жарып, алғаш дәмін көруді де сүбелі іске балайды. Балпық соның салтанатына ұқсатып, анталаған көпті қақ жара солай барды да бір теңді қылышымен шауып, қақ айырды. Ішінен шұға бұйымдардың шеті жыпырлады. Жігіттер лап қойып, бір-бірден жұлып әкетіп көріп еді, бұлар үшін қасқалдақтың қанындай қат киім-кешектер екен.

	– Әй, мынау әлгі нағыз Бұхараның шұғасы ғой.

	– Мына шалбар маған шап-шақ екен.

	– Ал, мынау бешпет маған құйып қойғандай.

	– Әй, бешпеті, шалбарымен бірге жүр ғой.

	Жүзден аса жігітке бір теңнің ішіндегі киім-кешек жұған да болған жоқ. Ілезде бірнеше теңдер қабат шабылып, олардағы ер адамдарға арналған киімдер көз ілеспес шапшаңдықпен талан-таражға түсті. Әр теңдегі киім отыз-қырық, тіпті одан да көп адамға жетерлік, сонда да болса шамадан тыс көп теңдер ақтарылды. Бұл Балпыққа ұнаған жоқ.

	– Әй, жігіттер, өз-өздеріңе тиісті олжа алыңдар да тоқтаңдар, теңнің бәрін шаба бермењдер, – деді.

	Бұл сөз ағынды суды күрекпен кері қайтармақ әрекетке ұқсады. Тап қазір жігттердің мына қарқынын тежеу мүмкін емес еді. Бірі қолдарына түскен киімді тұлабойларына жапсырып, қаншалықты дәл екенін мөлшерлесе, қолы ептілеу екінші біреулер құшаққа сыйғанын әкетіп, қанжығаларына байланып жатты. Бара-бара бәрі де сөйтті. Жүзден астам жігіт қаншасын бөктерсін, тау- тау теңдердегі бұйымардың мұрты ойылған жоқ. Балпықтікі уысқа сыймас дүниені текке рєсуа етпеңдер, теңдерді текке шаппаңдар дегендікке ұқсаған. Кєшке:

	– Батыр, мынау сіздің олжаңыз, – деп, бір бума киімді Балпықтың алдына тастады.

	Есенбай, Құлжа, Дарабоз, Тұрлымбет – төртеуі де біразын қолға іліктірді.

	– Мына қара қалмақ Бұхара мен Хиуаның бүкіл дүниесін өздеріне көшіріп әкеткен бе? – дейді Есенбай.

	– Ойпырмай, шынында мынау сұмдық! Кигеніміз алаша шалбар, жарғақ тон. Мынадай Бұхараның шұғасын қасқалдақтың қанындай көріп біз жүрміз. Малдың етін сасытып жейтін ит қалмақ біз қасиет көргенді тау-тауымен жөнелтіп жатыр ғой. Шынында, бұлар Бұхара мен Хиуаны да бодан етіп, бүкіл дүниесімен көшіріп әкеткен, – деп күйзелген Құлжа ойқы-шойқы жерде аяғын бұраң-бұраң басты.

	Бұл расында Бұхарадан, Хиуадан келген емес, әлгі Жоңғария жерінде біраз жылдан тұтқында жатқан швед, қазақтардың тілінде «шейіт» оқымыстысының басшылығымен сол қалмақтың өз жерінде тоқылған шұға, бүкіл ұлыстардан күшпен жиылған қалмақ әйелдерінің қолымен тігілген киім екенін, олардың түстікте Қаратау асқан әскерлерге арналғанын Балпық әлгі тұтқын жігіттен сұрап білген. Тек ол жағын мына өз адамдарына жеткізіп үлгермепті. Оны енді ғана айтты:

	– Міне, етті сасытып жегенмен тәңір бұйрығымен қалмақтардың өнері бізден асыпты, – деді Балпық сөзінің соңында. – Ал енді мен сендерге әнеукүннен нені қақсадым? Мынау дарияның жағалауындағы бүкіл қалмақ шоғырын жел үрлеп ұшырғандай еттік. Оны бізден емес, көктегі құдайдың құдіретінен көрсін, не шайтанның ісі десін, әйтеуір, біз таза көрінейік, әзірге жатқан жыланның құйрығын басқанға ұқсамайық, калмақтың қаһарын оятпайық дедім емес пе? Енді мынау тең-тең киімдерді қазақтардың жаппай үстіне жапсырғанын жау жақтың жансыздары көрсе сезіктің көкесі содан басталмай ма? Олжаланып жатырмыз, ақырын ойлар кім бар? Әлдеқандай күнде майдандаса кетуге қауқарымыз жете ме?

	Көпшілік сілтідей тынды. Сұраушысы бар дүние екенін бұлар ет қызуымен тіпті ойламаған да ма? Бұл тыныштық жылға созылғандай бәріне ауыр тиді. Жұрт әбден титықтады-ау деген кезде Дарабоз аққудай кербез даусын сұңқылдатып, суырылып алға шықты:

	– Батыр қайным, тап осы киім-кешектің билігін маған берші!

	– Қатын басымен би шыққан, жеңешем, сөйле! – деді Балпық қатқылдау үнмен. Жүзі томырылған батырдың қияңқы сөзіне Дарабоз ренжіген жоқ. Дулығалы төбесін шайқаңқырап, тобылғы реңдес дөңгелек жүзін айналадағыларға аша көрсетіп, күлімсірей қарады. Сонау ерте көктемде қалмақ шабар қарсаңда Ескелді, Қабан жыраулардың сынына түспекке түн жамылып, осы күйеуі Құлжамен бірге би үйіне келгенде бұл өзінің әйел затын аса жасырмай басына орамалмен бастырылған кємшат бөрік, кеудесіне құс таңдай, иір мүйізді көк масаты камзол, бұтына шалбар киіп, соның өзін өз жынысынан біраз ажырағанға баласа, қазіргісі онысымен тіпті жер мен көктей. Басындағы дулыға ғана емес, анау-мынау оқты ұстап қалардай төстігі мен арқалығына екі қабат былғары жапсырылған алаша бешпет, садақ, қылыш сияқты жанынан тастамас қару-жарағы бәрі қосылып, мұны жорық үстіндегі еркек кіндіктіден мүлдем айырғысыз етеді.

	– Менің көкірегімді мынадай ой кернейді, –деп Дарабоз бірден суырыла жөнелмей, сол ойын әлі де пісіре түсуге уақыт ұтпаққа тайғақ мұзда тұрғандай сәл артық-кем қимылдар жасады. – Мен білсем мына салдарды да сіздер суға ағызбақсыздар ғой. Өйтпесеңіздер, мұның өзі де жаудың шабылғанына айғақ емей немене? Тұтас орманды шауып, ағаштарын әкеткенмен жаңқасы қалмай ма? Мынау бір жаңқа сияқты дүние екен. Ия, сіздер салдарды ағызасыздар. Олар дарияның ағысымен кете бермек. Сонда ойлаңыздаршы. Мына Іле жарықтықтың төменгі жағы қырық тарау, сонда осы салдар сол тараулардың біріне де соқпай түп-түгелімен сонау Көкше теңізге жетіп, адастырып әкетер дейсіздер ме? Әй, қайдам! Талайы Көкөзек пен Жиделінің, Шет Бақанастың, басқаларының суымен кетіп, жолай қамысқа тығылып, сөйтіп, ештемеден кєперсіз сондағы қоң торғай, өрім иық қазақтардың қолына түспесіне кім кепіл? Мысалы, мен өз басым кепіл емеспін. Міне, айғақтың көкесі сонда болмай ма? Әйелдің шашы ұзын, ақылы қысқа дейді. Сол қысқа ақылмен-ақ осы арадан амал көзін аңғарғандаймын. Мына теңдер тиелген салдар адасып, өздері барып қамысқа тірелді ме, жоқ, қазақ жігіттерінің біразы ескекпен есіп, сол тарауларға өздері бұрып салды ма? Сөйтіп, ел ең бір қалың отырған тұстардағы қамыстарға апарып тығып кетті ме? Қазақ жігіттері сөйтті деген жазу жазылып қалмас! Одан арғыға не ақыл керек?

	Ия, одан арғыға не ақыл керек? Есенбай шыдай алмай, қамшысымен етігінің қонышын аямай ұрды:

	– Айттым ғой, құдайдың ісінде бір жаңсақтық кеткен деп. Менің осы қарындасымды еркек қып жаратпай, әй құдай-ай, десеңші.

	– Тек, батыр қайным, өзің айтқандай мына жігіттер ауыздарынан сақтансын. Мол олжаның сумен ағып келгенінен құлақтанса-ақ жұрт өзі-ақ сабақты жібіне дейін қалдырмай пышақ үстінен бөліседі. Әлдеқандай күнде жау қалмаққа да осылай түсіндіріп көрерсіздер, – деп Дарабоз сөзін түйіндеді.

	– Дарабозым, дана бозым, бұдан өтер ақылды әулие-әнбиенің өзі де таппас, – деп Есенбай тағы да ұшқалақтық жасады. Балпықтың алдында тым тықақтап кеткенінің кінәсін жуып-шаймақтай дереу қасындағы Құлжаға кіжінулі жүзбен қарады. – Ақ тұйғынға лайық қарындасымның сен сияқты мыржыққа қор болғаны-ай!

	Құлжа бұл сөзден қағажу көргендей емес, қайта тап құлағының түбіне кеп, єлдекім әсерлі ән салғандай селдір сақалды жүзі масайрап кетіпті.

	Балпық тағы да ауыр ойға шомды. Апырау, бұл о баста дарияның жағасындағы аз ғана қалмақ шоғырын су ағызып, жел ұшырып әкеткендей жоғалтам дегенде, желге ұшпас, тіпті мынау шалқар дарияның суы да жұта алмас осынша шоқпыт жатарын неге ойламаған? Әлде анау қолдағы тұтқын жігіт мұнда осыншама мол ырзықтың барын қасақана жасырып, айтса да шұнтитып бір тұтам етіп айтып па еді? Жоқ, ол бейшара бар білгенін ақтарды- ақ, тек бұл өз басы мына Іленің, одан төменгі Көкше теңіздің өңешіне сыймас ештеме жоқ деп, тым үстірт ойлаған ғой, шамасы. Жә, көп бөгелме, болар іс болды, шегінерге жер тар.

	Балпық көпшіліктен ақыл сұрап еді, «жау қалмаққа сойыл ұстатамыз-ау» деп абыржығандар табылды-ақ, бірақ бәрібір осыншама олжаны құрдымға жібермей, жауға таланып, бұл күнде әбиірін жасыруы мұң қалың қазаққа бөлсек сауап деушілер басым түсті. Ақыры, Дарабоз ұсынысы қыл-қыбырына дейін қабылданды. Сонау түстіктегі киелі астаналар – Түркістан мен Ташкентті жауламақ қалмақ әскерлеріне арналған киім-кешекке толы теңдер отыз шақты, аумағы киіз үйден де зор, үлкен-үлкен салдарға тиеліп, әрқайсысына үштен, кейіне төрттен жігіттер қоса мініп, жыбыршыған лайсаң айдын бетінде қаздай қалқып кете барды.

	Сірә, бұл салдарды өте ақылды бастар жасаған. Себебі, жалпақ күректей ескектер салдың жақтауына темірмен бекітіліп, есуге, әрі салды оңға-солға бұруға өте ыңғайлы екен. Арттағы мініс аттарын, қанжығада байлаулы олжаларын жолдастарына аманаттап, Мекке-Медине сапарына аттанғандай қайықшы жігіттердің жүзінде салтанат нұры ерекше еді. Себебі, Мекке-Медине сапарына теңіз кешіп барады дегенді бұлардың бәрі естіген.

	Енді бір мезетте Балпық қалмақ шоғыры орнаған тұстың барлық белгілерін жоғалтуға бұйырды. Қазан-ошақ орындары құмды топырақпен көмілді, жылқының қиы, ұсақ-түйек үзіктер мен сынықтар суға лақтырылды.

	– Апырай, жақсылап, бір жел соқса, білетін адамның өзі бұлардың орнын таппастай етер еді-ау, – деп қойды Есенбай. Бірақ онсыз да жігіттер жағалауды мұқияттап тазартып, жылан жалағандай қылды.

	Бұл жұмыстың бәрі түс әлетіне таяу бітті.

	Ендігі шаруа сәл тыныс алып, өздеріне-өздері келіп, қалмақ жақтың аңысын аңду еді.

	Жоғарыда әрқайсысы он бестен екі қатар тұрған отыз жігітті Балпық түстен кейін де қозғамады. Ол күзетті тіпті түнге да қалдырды. Тек бұрынғы отыздың орнына тыңнан он бес жігіт қойды. Ертеңіне таң бозында бұрынғы отыз жігітті қайта шығарды. Олар күні бойы, кеш батып, қас қарайғанша қайта тұрды. Осылайша күзет қою ісі әзірге созыла берді. Осы уақыттың ішінде қалмақ шоғыры орнаған тұсқа жоғарыдан екі мәрте жүргіншілер келді. Әрқайсысында бестен-алтыдан ғана адам бар. Бұлар көбіне жарлық жеткізушілер, шабармандар секілді. Оларды екі ретте де Балпық жігіттері табанда ұрып түсіріп, бұрынғы әдіспен өлі денелерін киім-кешегімен, ер-әбзелімен суға ағызып, басы босаған аттарын ойнақшыта қуып, төмендегі олжа малға апарып қосты. Жоғары жақтан басқа хабар білінген жоқ.

	Тобы тым азайған Балпық осы аптаның ішінде басқа да айла-шарғыны қабат ойластырды.

	– Ал, єкетайлар, – деді ол жағалаудағы қалмақ шоғырын жайпап келген алғашқы күні-ақ. – Дарияның бергі бетіндегісімен тіл табыстық. Ал арғы беттегіге қалай құрық саламыз? Түйе керуеніндегілер келген сәтінде-ақ бергі беттегілерді іздестіреді ғой. Таппағасын қиқу салмай қайтсін. Мұншама қару- жарақты, мұншама дүниені жоғалтып, қалмақ қонтайшысы қарап отырар деймісіңдер?

	Балпықтың ең алдымен Дарабозға көзі түсті. Бұл жолғы ақыл өздеріңнен дегендей ол сұлу қабағын төмен салды. Жас қолбасы сосын назарын Есенбайға аударды. Әншейінде елпілдек, ойламаған жерден жанынан сөз суыратын Есенбайдың тілі байланып, қап-қара жүзінде от тұтанғандай түсі өзгеріп кетті. Балпықтың назарынан тез құтылу үшін бұл қасындағы Құлжаға жалт қарады. Батырдың назарын сөйтіп, өзінен бұрып тастады. Құлжаның да айласы дайын екен, Балпық өзіне қадалғанда бұл «бір отбасынан бір ақыл шықты ғой, жетер» дегендей бір жанына қисая кетті. Сексеуіл көлеңкесінде жағалай отырғандардың ішінде енді Тұрлымбет қалып еді. Балпық соны қырына алды.

	Бұлардың арасында Кәшке жоқ, ол сал ағызушылармен кеткен.

	Тұрлымбет түске дейінгі қауырт қимылдан титықтаған ба, белі бүгіліңкі еді. Малдас құрған күйі екі көзін құм мен шаң қауып, оңған шүберектей болған мәсісінен айырар емес. Тек сексеуілдің шоғындай бар Балпықтың көздері қадалғанда ыстық жалынның шарпуын сезген адамша сілкіне оянды. Жылтыр иегінде жүгірген сәуле де күн көзінен емес, сол Балпық назарының әсеріндей. Дөңгеленген мысқылшыл жүзінің де бұрынғысы жоқ, батырдың айбатынан сескенгендей бір түрлі өзгере қарады.

	Енді екі көз беттесті. Осы шақта Тұрлымбет Іле дариясының арғы бетіндегі бүгін-ертең мына қазақтар ту-талақай еткен қалмақ дүниесін күтетін түйелі керуенді ойлаған жоқ, мына өзінен бір жас қана үлкендігі бар балауса батырдың көзіндегі қарасқа таңырқап еді. Бұл қараста қаһар да, жалыныш та, өтініш те, не олардың қоспасы да жоқ. Одан әлдеқайда мағналы ойлар түсі белгісіз түйдек-түйдек сәулелерге айналып, қарсысындағы адамның алдымен көзіне түсіп, одан әрі ақыл-зердесіне, көкірек қуысына дариды екен. «Анау арттағы ел сенен ақыл-айла, қажыр-қайрат күтеді» дегенді жеткізгенде тіл мен жақтан анағұрлым шебер шыға ма дерсің.

	Тұрлымбетті тұралатқан да сол. Оның еркіне амалсыз бағындырған да сол. Тап сол батырдың екі иығына екі аяғын артқан киесі – қызыл жолбарысы Тұрлымбеттің көзіне көрініп, «ақыл таппасаң қазір кеудеңді екіге бөлемін» деп, өзіне атылғалы тұрғандай сұрапыл әсері бар еді.

	Тұрлымбеттің аузынан алғаш шыққан сөз:

	– Ол керуенде түйе саны қаншалықты екен?

	– Мына беттегі біз суға кетірген дүниеге қарасаңшы. Шамамен, неше түйеге артуға жарарлық? Отыз-қырықтай бар шығар. Тұтқын қалмақ та солай шамалайды. Анықтап қайта сұраудың да зияны жоқ, – деді Балпық.

	Тұтқын қалмақ кеше алдын-ала сексеуіл орманның ішімен атылған мылтық, айғайлаған дауыс естілмейтіндей бұл маңнан алыс теріскейге әкетілген. Сонда қол-аяғы кісендеулі, өзін көздің қарашығындай баққан екі жігіттің бақылауында жатыр еді. Балпықтың пайымдауымен қазақтардың бүгінгі таңертеңнен бергі іс-әрекеті одан мұқият жасырылған. Тіпті ішіне жаман кәдік кірмеуі де қарастырылған. Кім білсін, өз қандастарының осынша шығыны ет- жүрегiн сыздатып, «жаным пида» деп, біржола тілін жұтуы да ықтимал ғой. Ал бұл өте керек тіл. Ескелді биге басқамен бірге мұны қабырғасы сөгілмеген күйде апарсақ нұр үстіне нұр. «Алтын шыққан жерді белден қаз» деген. Би мен Қабан жыраудың алдында бұл әлі тотыдай сайрап, талай жұмбақтың бетін ашар.

	Балпық өздерінен таяқ тастамдай жерде көлеңкеге ұйлыққан жігіттердің бірін тұтқын жаққа жұмсады. Ол алашұбар атының буынын сырт-сырт еткізе бастырып, ойнақшыта жөнелді де, сүт пісірім уақытта қайта оралды. Балпықтың жаңағы шамалауы дұрыс, отыз-қырық, әрі кетсе елу түйе, одан аспайды деген жауап әкелді. Ал түйешілер мен қарулы жасақшылар мөлшерін тұтқын қалмақ білмейді екен. Әр кезде әрқилы дегенді ғана білдіріпті.

	Сол жерде Тұрлымбет бір ұсыныс айтты.

	– Қасыма жарамды он жігіт беріңіз, су жалдап ары өтейік, тәңір жарылқаса бір амалын табармыз, – деді.

	Есенбай тағы да шыдамсызданып:

	– Өй, Тұрлымбетжан-ау, өйтеріңді мана құдай берген ағаш салдар барда неге бүктің? – деп қалды.

	– Біз сақтық ойламадық па? – деді Тұрлымбет. Балпық сұқ саусағын көтеріп, сөзді тез тыйды:

	– Ол салдардың қарасы батсын! Олармен дарияны ары-бері кескілеп, жауға белгі бермекпіз бе? Онан «аш бєледен қаш бәлем» оњды емес пе? Тұрлымбеттікі дұрыс, нарқамысты аттың екі жанына байлап, ата кәсібімізге басып-ақ, ары өте шықпай ма?

	Сөйтіп, Балпық Тұрлымбеттің бұл ұсынысына да тәуекел етті. Алдымен он жігіт іріктелді. Оларға сай сүйекті жылқылар да таңдалды. Көбісі қалмақтан ауысқан олжа малдың ішінен табылды.

	Ендігі шаруа қамыс пен тал, жиде шабу. Ол замандарда Іле сияқты үлкен сулардан ары-бері өтетін қазақтың өз әдісі бар. Ұсынса қол жетпейтін биік, жуандығы бас бармақтай бар қамыс бұл маңда су жағасында тіптен тұтасып өседі. Ит тұмсығы батпайды дейтін сөз осы Іле жағалауындағы қалың қамыс жөнінде де айтылатын. Ит түгіл, екпінімен сексеуілдің өзін ұрып құлататын



	жабайы құландарды қазақтар осы қамысқа қарай қуып ұстайтын, не атып алатын. Оның ең ірілерін нарқамыс атайды. Міне, сол нарқамыс пен талды, не жидені араластыра қыл арқанмен қатты тарта буып, жуандығын құшаққа сыймастай етеді де, атқа салынған ердің екі жағына байлайды. Жылқының өзі де жүзгіш, әрі екі жанында суға батпас сал және бар. Міне, соған мінген адам Іле дариясының екінші жағалауына жел қайыққа мінгендей жүзіп өтеді.

	Ертеңіне күні бойы он жігітке жететіндей етіп, нарқамыс пен тал, жидеден сондай салдар дайындалды. Кешкі іңір қараңғылығы түсер шақта Тұрлымбет бастаған топ суға түсті.

	Бұлар арғы бетте не істеді дейсіздер ғой. Оны Балпық, Есенбайлар көрген жоқ, тек Тұрлымбет пен оның қарауындағы жігіттердің бірімен-бірі жарыса айтуынан ұқты. Олар көңілді ойын-сауықтан келгендей күлкілері құлақ жаратын еді.

	Оқиға нобайы былай:

	Бұлар Іледен өткесін екі күннен соң мөлшерлі тұсқа түйе керуені де келеді. Айналасы қырық шақты түйе. Дене тұрқы көз қызықтыратын, алыс жолға әдейі сайланған, өңкей бір ірі атандар екен. Қаздай тізіп, оны бір адам ғана жетектеп келіпті. Қарулы жасақшыдан текектеген жиырма шақтысы ғана көрінеді. Олар керуеннен шашырай қашқақтап, ары-бері жүйткіп, аттарын жосылта шауып, ойын ойнағанға ұқсайды. Сірә, керуенмен бірге митың жүріс бұлардың іштерін пыстырып келе жатса керек. Тасаға жасырынған қазақ жігіттері олардың атан түйелері мен тұлпар аттарына қарап, «малдың асылы осыларда-ау» деп, ауыздарының суы құриды.

	Алғашқыда түйелі керуен межелі бір тұсқа тоқтайды. Қомдаулы түйелерді шөгеріп қалмақтар Іленің арғы бетіне көз салады, тың тыңдайды. Ешқандай белгі жоқ. Ақыры қалмақ жасақшылары арасында айқай-шулы айтыс басталады. «Мына тоқтаған орнымыз дұрыс емес, әлі де төменірек жылжуымыз керек» деушілер арындайды. Ақыры осылар жеңіп, түйелері тұрғызылып, тағы да қаздай тізіліп, төменірекке бет алады.

	Кєперінде ештеме жоқ түйеші ең алдағы үлкен сары атанның бұйдасын бос ұстап, есіл-дерті Іленің арғы бетінде, үнсіз келе жатқан. Айнала тасырлата шауып жүйткіген жасақшылар да оқтын-оқтын алақанмен көздерін күннен көлегейлеп, солай қарайды. Бұларға арғы беттен өтіп келетін әлі де көп жасақшылар қосылып, Қаратау асырып, көп қару-жарақ, киім-кешек әкетуге тиіс қой. Бірақ арғы бетте тірлік белгісінің білінбеуі қалай? Әлде дарияның күн сәулесі ойнаған тақтайдай жазық беті сиқырсып, бәрін жасырып тұр ма? Әйтеуір арғы бет жансыз.

	Кенет түйеші өз қолындағы бұйданың тіптен босап қалғанын байқап, артына бұрылады.

	Алғашқыда түйешінің «а» деуге ғана шамасы келеді. Сосын демін ішке тартып, қайта айғайлағанда шоққа тасталған баланың шырқырағанындай жіңішке дауыс шығарады. Бірақ мұнікі өте қатты, естіген жанның тұлабойын түршіктіретіндей.

	Түйеші артына бұрылғанда сары атанның бұйдасын ұстап, құлағы қалқиған қап-қара шайтанның өзі тұр еді. Екі көзі мысықтың көзіндей, кірпік қақпай қарайды. Түйеші ұзақ-ұзақ жортуылдарға көп қатынасқан, қазақтармен соғысқа



	да кірген, көпті көрген, әккі жігіт еді. Ал мынау өмірінде бірінші рет жолықтырған құқайы. Артынша, бұл өзінің көзі шарасынан шыға ұзаќ шыңғырып, тұрып алғанына таңырқағандай. Бір демнен соң ғана «бастан құлақ садақа» деп, атына қамшы басып, кейін қарай қосаяқтата жөнеледі. Осы екі ортада әлгі аттары құтырған жиырма шақты жасақшы да түйешінің жан даусы шыққан тұсқа үйіріле кетеді. Құлаѓы қалқиған, мысықкөз, қап-қара шайтан бұлардың да күнде көріп жүрген ойыншығы емес. Шыңғырған, «а» деп есінегендей әр түрлі дауыстар бұлардан да андыздайды. Бұлар да кейін серпіле қашады. Сол кезде жағалаудан екі таяқ тастамдай жердегі қалыңнан бір-бірін үстемелеген, көп ысқырық естіледі. Жасақшы қалмақтардың басына ауыр заман сонда туады. Бір емес, ондаған шайтан өздерін қоршауға алып, ысқырыққа басқанына бұлардың еш күмәні жоқ, ендігі бар дәрмен жан сауғалап қашқанға арналады. Жаңа ғана өздерінен қара үзіп үлгерген түйешіні басып озардай астарындағы аттарының да жанын шығара жылдамдыққа салады.

	Олар әбден кетіп, тым-тырыс тыныштық орнағанда әлгі құлағы қалқиған қап-қара шайтан Іленің суына түсіп, мұқият жуынып, қайтадан Тұрлымбет болып шыға келеді. Ормандағы ысқырықшы қазақ жігіттері де келеді.

	– Бұл жағалаудың балшығы қандай жақсы, үстіңе киімше қона кетеді екен, – дейді Тұрлымбет.

	Енді олар дереу түйелерді жағалауға жақын шөгеріп, қомдарын сыпырып, суға ағызады.

	Түйе малы да жүзгіш. Өркештері қомнан ажыраған соң үштен-төрттен қазақ жігіттерінің жетегіне алынады да шым-шымдап, тірсектерін суға батырады. Иір мойынның жүні ағынға ілінгесін-ақ төрт аяқты жерден көтеріп әкетіп, оларды ескекше пайдаланып, бір жандарына жантая сырғығанда тіпті жайын балықтың өзінен бір былай емес. Осы қалпында бұл жануарлардың түрі әлгі қалмақтар шапқан салға да келіңкірейтіндей. Жалпайған болмыстары тең-тең жүктерді қыңқ демей осылай бір жақ бүйірімен әкете баратындай. Бұлардың қасында әлгі екі жанына сал бекіткен ерттеулі ат мінген жігіттердің жылжуы жартымсыздау сияқты.

	Сөйтіп, бұлар мол олжамен оралды.

	Балпық енді өзге ай-шайға орын қалдырмады, жоғалған дүниені іздестіру үшін қалмақ жақтан не қам жасалады, соны елеусіз жүріп андамаққа осы маңда жүйрік атты үш жігітті қалдырды да олжа малды айдап төменге ел жаққа жүріп кетті.

	Алыс жолға жүк артуға әдейі іріктелген атандар мен мініс аттарына сүзіліп Есенбай жолай бір тіл қатты:

	– Құдай берейін десе мал дегенің арыстанның аузынан, түрікпеннің түбінен де келеді екен-ау.

	Бұдан олжа дәметушілер де табылды. Балпық сөзді қысқа қайыра жауап берді:

	– Бұл мал Ескелді би мен Қабан жыраудың төрелігіне тапсырылады.

	Олардың көзін ала осы қылғанымыз да жарар. Құдай ақырын берсін.

	Ия, құдай ақырын берсін. Балпық тобының бұл ісі қалмақ қонтайшысына жетіп, қазақтардың тағы да төбесіне тажал отын тастап, осы көрген күніне де зар етер. Бұл бәрінің көкейіндегі күдік. Бірақ киелі тұқымнан шыққан Балпықтың да бір сенгені бар шығар.

	Түйенің танығаны жапырақ. Бұлар малды жолай оттатып, Ескелді отырған Шет Бақанастың жағалауына төтесінен салған күннің өзінде де үш қонып әрең жететін еді. Жол бойы Балпық жігіттерінің арасында айтылмаған әңгіме қалмады. Тұрлымбеттің тапқырлығына сүйсінген сөздерде шек жоқ. Бала кезінде әкесі Бекенді шошытқанынан бергі істері осы жігіттердің аузымен жыр болып, құрастырылып келе жатты. Кейінгі үш ғасыр бойы ұмытылмаған хикаяттар солай туындады. Тұрлымбет оның бәрін ешкіммен сөз жарыстырмай көбіне үндемей тыңдайтын.

	Жігіттер Тұрлымбетті айта-айта жақтары талған шақта бәріне басшы Балпық тұлғасына да көздері түседі. Бірақ ол сөз қып даурығысып әкетер Тұрлымбет емес, сонда да осы жорықты ойлап тауып, басқарып, аяғын бұлай еткен кемеңгерлігіне іштей сүйсінгендерін жасыра алмады. Балпық жайлы біраз әңгіме Есенбай, Құлжа, Дарабоз, Тұрлымбет, тағы үш қосшы жігіт – жетеуі оңаша түнемелікке тоқтағанда болды. Сексеуіл жағып, жолай атқан құстың етін қақтап жеп отырған. Араларында Балпық жоқ, ол басқа жігіттермен бірге.

	Бір сөзді Есенбай тастады. Оны Құлжа жалғастырды:

	– Әй, Есаға-ай, оған таңдай қағасыз, болар бала жасынан демеп пе еді? Осы Балпықтың бір жасында тілі шығып, айналасына ойлы көзбен қарай бастады дейді ғой шешесі. Дербісәлінің бәйбішесі Ақбалық жеңешеміздің көзі тірі, сенбесеңіз өзінен сұраңызшы. Осы Балпық бір жасында шешесіне қарап, тақылдай сөйлеп: «Апа, маған айтшы мынаны, мен туған күні осы үйдің іші қып-қызыл болып көрінді ғой, ол не еді» депті. Сонда Ақбалық жеңешеміз өзі де текті жердің қызы емес пе, «уай жаббар ием, Жаратушы құдай, аруақтар, ай мүйізді, айыр тұяқты, тілік құлақ ақ, адал малымды арнадым өздеріңе! Осы жарығымды тіл-көзден сақтағайсыңдар» деп, үш мәрте жалбарыныпты. Сосын ғана баласына қарап, «саған толғатардың алдында откиізге бастыратын қозы жүнін қызылға бояп, керегенің басына іліп едім, содан шығар, құлыным», – депті. «Өзіңмен бірге шыққан шаранадағы қан ғой бәрін қызартқан» деп, ғазиз шеше қалай айтсын.

	Құс етінен майланған иегін орамалының ұшымен сүрте Дарабоз да сөйледі:

	– Сол Ақбалық жеңешеміздің өз балаларын салмағына қарай бағалап,

	«Білдебайым – малдың иесі, Меңдебайым – әйелдің иесі, Балпығым – елдің иесі, Салпығым – ауылдың иесі, Кешубайым үй тентегім шығар», – дегені бар емес пе? Осы болжамы құдай сөзіндей расқа шығып келеді-ау. Білдебайы мен Меңдебайы анау, мал мен үйдің ғана айналасында жүр. Кешубайы – үй тентегі ол да анау, сонау жылы қатынын қызғанып, бақсының басын шапты. Балпығы мынау – айтарға тіл жетпейді. Салпығы әзірге әжетке жарамаса да сол шешесі айтқандай ауыл иесі боларлық пішіні бар, күннен-күнге желке жүнін күдірейтіп келеді. Мұның бәрі менің Балпық қайнымнан шыққан әңгіме ғой. Баяғыда Андас ата еліне, мына Құлжаның үйіне келін боп түсерде шешем құлағыма құйып-ақ жіберді. «Қазақтың салт-санасын ұмытпа, қарағым, қайын- жұртыңның аулына жеткенде алдыңнан топ бала шығар. Ішінен көзіңе жылы ұшыраған біреуін осы үйден мініп барған атыңның алдына мінгіз» деді. Шеше сөзін қалай жерге тастайын? Алдымнан шыққан көп баланың ішінде осы

	Балпықтың жүзі көзіме алаулап жанғандай көрінді... Сосын соны атыма мінгіздім.

	– Көзі қарақты жансыз ғой, болашақ батырды таныған шығарсыз – деп, Тұрлымбет әзіл-шынын араластыра тіл қатты.

	Басқалардың алдында қарыздар қалмауды ойлады да, Есенбай да бір әңгімеге көшті. Өзгелерден әнтек жасы үлкен бұл «жеңіз, жеңізге» ілесіп, құстың ең бір сүбелі жерлерін асамайлады ма, тоғайған пішіні бар:

	– Мына Ескелдінің нағашы атасы Төле бидің баласы Жәнбекейдің де есімі қырық ру елдің құлағында емес пе? Сол Жәнбекей қырғыз, қазақтың басын қосып, аламан бәйгелі әйдік той жасады ана жылы. Қазақтан үш жүздің баласы жиылса керек. Жалайырдан Қабекең бар, сол жыраудың баяны ғой менікi де. Мынау Терістік Сарыарқа дейді, Есіл өзенінің теріскей жағы, соны мекендейтін Керей-Ашамайлының Дәулен әулетінен тарайтын Толыбай сыншының атына құлақтарың қанық шығар.

	– Қанық қой, Есаға, – деп Құлжа құнжыңдады.

	– Керей Толыбай сыншының есімін біз де естігеміз, аға, – деп, қосшы жігіттердің бірі өре түрегелді. – Қабекең сол Толыбай сыншының баласы Қожаберген жыраумен өлең арқылы қақтығысқанын да жырлап берген. Бірақ Толыбай сыншының өзі түгіл баласы Қожаберген біздің Қабан жыраудан үлкен, тіпті пайғамбар жасына иек сүйеген кісі, шамасы. Қабекеңнің түсіндіруінше солай. Біз де талай тыңдадық қой.

	– Қайта тыңдасаң құлағыңа жара шықпас, сөздiњ алдын орамай отыр, – деді Құлжа үлкенсініп.

	– Баланың бетін неге қағасың? – деп, Дарабоз құдай қосқан қосағына наразылық білдіре қарады. – Баланiкi дұрыс, ол кісілер жөнінде ақын ағаның сөзін мен де тыњдағам. Әкелі-балалы сыншы мен жырау біздің Қабекеңді тәнті етсе керек. Тіпті біздің ағамызға мына бала атаған Қожаберген өзінің арғын- сүйіндіктегі Бұқар Қалқаман баласы атты жырау шәкіртін єсiрелей дәріптесе керек. Ұзақ сапарларда айлап жүретін ағамыз сол шәкірт жыраумен бір ұшыраса алмағанына өкінетін де.

	Осы 1723 қоян жылы әкелген «Ақтабан шұбырынды, алқакөл сұлама» хақында кейінгі ұрпаққа «Елім-ай» атты тамаша деректі дастан қалдырған Керей Толыбай сыншы ұлы Қожаберген жырау мен қазақтың төбесіне тәуелсіздік атты күн орнатқан ұлы хан – Абылайдың бас ақылшысы, өлмес, өшпес алмас жырлар иесі – Бұқар жырау Қалқаманұлының есімдері бұлар әлі атақ-даңқ аспанына шындап өрлемеген шақта сонау Іле мен Қаратал өзендері аралығында, сексеуілді орманда, түн ортасында осылай ежіктеліп еді.

	– Рас, рас, Керей Толыбай сыншы, пайғамбар жасына келген баласы Қожаберген жырау, мұның шәкірті Бұқар жырау, Қабекеңнің бізге баяндағаны да осы бағытта. Әңгімеге тамызық тастадыңдар, рахмет, – деп, Есенбай бәрін қоштады. – Ал әлгі ұлы бидің үлкен баласы Жәнбекейдің тойына келгенде Толыбай сыншының әбден қартайған шағы екен. Атқа мінуге жарамайды дейді, түйенің қомына отырғызып әкепті. Өйтіп, құрметтейтіні Толыбай аттың да, адамның да үлкен сыншысы. Қаратау, одан арғы Қазығұрт бөктерін жайлаған Ұлы жүз үйсін елі үшін оның есімі тіптен таңсық. Жәнбекейдің тойы Қазығұрттың баурайында, өздерінің ата-баба қонысында өтті дейді Қабекең.

	Міне, сол тойда Жәнбекей әр ұлыстан мүшел жасқа толар-толмас алты баланы қарт сыншыға көлденең тартады. Ғазалда кешіріңдер, ұмытыппын, сол тойға Қабан жыраумен бірге осы Балпығын ертіп, Дербісәлі де барған ғой. Сөздің бәрі содан шықты емес пе? Сонда әлгі қарт сыншының сынына дулаттың жанысынан Әлдеке, Туғанбай, жантуынан Өстемір, албаннан Бүйенбай, шапыраштыдан Наурызбай деген балалар, ал жалайырдан осы Дербісәлінің Балпығы түсіпті. Ал енді болашағы қалай болар, бір құдайдың өзі білер. Сол Толыбай сыншы Әлдеке деген баланың басын сипап: «Маңдайы жазық, ырысы мол екен, тек адымы тар, арты сиреп, осалдау тартар», – депті. Туғанбайды жағынан сипап: «Ат жақты сары екен, бабына қоссаң бәйгенің алдын бермес хас жүйріктің өзі, үш атасына дейін биліктен айрылмас, арты да ата шоқырағынан танбас», – депті. Өстемірдің кіндік тұсын сипап: «Бала адамзаттың арланы, айналасы елді, өзі де көп өсіп, көп өнер, тек тал түсте талап жатса да бір-біріне қарайласпас», – депті. Той иесі Дулаттың үш баласын осылай жайғап, әлгі албанның Бүйенбай атты баласына бұрылыпты. Оның етегін ұстап: «Мынауың шылқыған бай болар, тек түптің түбінде өзін паналаған қоңсылар билеп-төстеп, мазасын алар», – депті. Ендігі кезек шапыраштыдан келген Наурызбай баланікі емес пе? Ұлы сыншы оның құлағынан қағып:

	«Қалқан құлақты екен, мынадан атағы жер жарған батыр шығады, бір кемшілігі адам өміріне қастандық жасайды, ренішке ұшырайды, арты аз, әрі тұқымынан өзінен кейін батыр шықпас», – депті.

	Осы тұста шыдамай Құлжа домбыраның үзілген ішегіне ұқсап тырс етті:

	– Апырау, шапыраштыдан барған Наурызбай бала дейсіз бе? Ол әлгі...

	– Ия, ол әлгі есіміне бәріміздің құлағымыз қанық бүгінгі Наурызбай батыр, – деп, Тұрлымбет түнгі отпен жылтыраған иегін көтере сөйледі.

	Құлжа тағы бірдеме айтпаққа қанатын қомдаған құсша қозғалақтап еді, Дарабоз:

	– Өзің де сөз бөлмесеңші, – деп, тыйып тастады.

	– Қатыны аузын қаққан еркектің күні құрсын-ай, – деп, ол ортадағы сексеуілдің шоғын қағыстырды. Жүзінде сол баяғы масаттанған пішін.

	– Ия, айта беріңіз, аға, – деді Дарабоз Есенбайға қарап. – Енді Жалайырдың баласына кезек келді.

	– Ия, енді Толыбай сыншы Балпыққа қарапты: «Басы үлкен, ай маңдай, дөңгелек айдынды бет, қара өңді екен, батырлықтан да, биліктен де құралақан қалмас, ең айшықты қасиеті әулиелік болар, тұқымы азбас» деген екен. Ал, жарықтықтарым, Қабекеңнен құлағыма құйғаным осы, жыртығы мен тесігін өздерің бітей жатарсыңдар.

	– Балпық жөніндегісі айдай аныққа шығуда. Жасы он сегізде, ісі мынау, – деді Дарабоз.

	– Егер құдай осы істің ақырын берсе оған әулиелікті де қидым, — деді Есенбай мәрттік жасағансып.

	– Ау, ағайындар, жаңағы шапыраштыдан барған Наурызбай бала турасындағы сыншы сөзі расқа шықпады ма? Оған қайсыңның таласың бар? – деп, Құлжа қайта екіленді. – Осы көктемде қалмақты тау ішінде қанжоса қылып қырғаны бізге жетпеді ме? Сосын ғана...

	– Жездеке, сіздікі елдің сыбдыры, біздікі көзбен көрген. Осы әңгімені сізден гөрі көзімен көрген мен айтсам жараспай ма? — деп, Тұрлымбет те қыстырыла кетті.

	– Әй, мына мырзалар бірінен соң бірі ауыздан қағып көрсетті-ау қорлықты, – деп Құлжа ашық тайталасқа жоқ мінезбен тағы шеттеп шықты. Сексеуілдің шоғы мен ара-тұра құстың қанатындай жалп-жұлп ететін жалыны жүздерін қызарта, түн қараңғылығынан аршыған адамдардың осы отырысында аса көп шешілмеген Тұрлымбетке енді ғана жан біткендей. Бұл жаратылысы жағынан әліптің артын баққан, аузына сақ томаға-тұйық әлдекім емес. Сөздің сөлін сыға сөйлейтін шешендік мұнда да бой көрсетіп келе жатқан. Тілінің шанышқысы айдаһардың да таңдайына дәл қадалып, құлатып түсіргендей бар. Тек осы сапарда көп әңгімеден қалыс қалуы ішке түйген басқа бір ой сорабының әсерінен еді. Мынау соңғы екі аптадай уақытта жау қалмақтың бір сүбесін ойып түскен әрекет үстінде өзінің батыр Балпықтан кейінгі екінші адам ретінде көрінгенін бұл мұқият есепке алды. Егер үлкендердің сөзін бөліп, бүйірден қосыла берсе өзінің сол еңбегін «дүнием» қылғаны айқындалып, бетке ұрарынан сезіктеніп, содан сақтанды. Тұрлымбетке салса мұның еңбегін танығандар таныр, ал өзі үшін осы жолда ең ұтымдысы елеусіздік. Мына ретте шапырашты Наурызбай туралы әңгімеге елп етуі ол іште сыймағасын ғана сыр бергені еді. Апырау, қалай ішке сыйсын? Бұл сонау көктемде Ташкент сапарынан қайтқанда көзбен көріп, көңліне қаяу алған, бала-шағасын, кәрі- құртаңын тастай қашқан елдің бүкіл сұрқын көктегі құдай елшісіндей аралап жүріп тамашалаған осы Тұрлымбет емес пе еді?

	Шапырашты Наурызбай батыр әскерлерінің де қарсы кездескенге тура қарауға жүзі шыдамастай мойындары салбыраған кескін-кейіптерін бастан-аяқ көзден өткізбеді ме? Қыршаңқы сөздеріне дейін осы естімеді ме? Он жеті жастағы уыз қалпы тоқсандағы шалдай өмірден баз кешкен ақ қырауға айналғаны да шындық еді ғой. Ал мына Есенбай, Құлжа, тағы басқалардың ешқайсысы дәл биылдыққа Іледен ары өткен емес. Көп жасағаннан емес, көпті көргеннен сұра деген. Міне, осы жағдайлардың өзі-ақ Тұрлымбетті үнсіздік аулынан жұлқып шығарғандай.

	Тұрлымбет Ташкент сапарынан оралып, ауруға ұшырағандай сүлесоқ халден ұзақ жатып арылғасын, басқасымен бірге жолай көргендерін де Ескелді мен Балпық айналасына жыр қып баяндаған. Бұл бір күнгі емес, көп күнгі баяндау еді. Кейде оның естен шыққан, ұмытылған тұстары кейін табылып жатады, оған қайта оралады, сөйтіп ұзын-ырғасы қайта құрастырылады. Шапырашты Наурызбай әскерлерінің шегінісі де, олардан естіп-білгендері де әлденеше рет тәптіштелген. Міне, Тұрлымбет мыналарға сол хикаяның осы соңғы бөлігін қайта айтып берді. Бұл бәрінің басына мұң салды. Сол мұңмен бәрі ұйқыға қисайды.





ОН ЕКІНШІ ТАРАУ


	– Сандалма! – деген Дубек шалдың даусы құлақ жарды. Төртбақ денесімен киіз үйдің төбесін тіремектей от басында состиған қалпы, қамшысын бүктей ұстап қалш-қалш етеді.

	Қара қостың оң жақ іргесінде кемпірі бүктүсіп, солқ-солқ жылап отыр. Сол жақ іргеде жауырыны бүкірейіп, «күлдірмамай» атты Хиуа мылтығын құшақтап, жігіт баласы Телғозы томсыраюда. Бір қарағанға Дубек ол екеуінің қайсысына қаһар төккенін ажырату қиын. Тарам-тарам жүзі мен жылтыраған көздері екеуіне кезек-кезек бұрылады. Үстінде жеңсіз кебенек, басында түсі белгісіз, маңдайына да бастыра тартулы көк орамал, дырау қамшыны қазір қайсысының жотасына сілтесе де оњдыратын түрі жоқ.

	– Қыз деген жат жұрттық! Аяғына темір тұсау салсаң да уақыты келгенде ұстап жарытпайсың! Ұқтың ба, надан неме?

	– Жат жұрттық екен деп қызыңды жауға берейін деп пе ең?! — Басын көтермей жай мойнын бұра міңгірлеген Телғозының да ызғары оңай-оспақ емес екен.

	– Жаумен құдандалдасып, құйрық-бауыр жескенімді көріп пе едің, қызталақ!

	Иттің, шошқаның баласы!

	– Көрмесек көріп, көзайым болатын шығармыз! – деп, Телғозы да қалыспай екіленді. Тебіндеп шыққан сақал-мұртының айналасындағы бет терісі ашумен дір-дір етеді.

	– Әй, сен осы құдайдың ісі үшін мені неге жазғырасың-ай? — деп, Дубек баласының бетіне тура қарамақтай еңкейді. – Немене бұл, алабөтен біздің басымызға ғана келген кеп пе еді? Аспаннан дүлейдің шоғы түссе де мен кінәлімін бе, көксоққыр! Мына елдің жайын көремісің, жоқ көрмеймісің, көзің аққыр!

	– Жалғызды неге қарғайсың, құдай қарғағыр?!

	– Жап аузыњды, қақпас! – деп Дубек шал бүктеулі қамшысын жазып жіберіп, кемпіріне қарай сілтеді. Кемпірдің одан аузы бітелетін емес:

	– Шеше қарғысы боқ, әке қарғысы оқ дегенді неге естен шығарасың?

	Қыздың жолына енді ұл баланы шалмақпысың, соры қайнаған!

	– Әй, жау жағадан алғанда бөрі етектен деп, сен неге мені тірсектен тістейсің, ей? – Дубек кемпірінің жасты жүзін де дұрыстап бір барлап алды. – Біле білсең осының бәрі сенің босбелбеулігіңнен. Әкеге қарап ұл өседі, шешеге қарап қыз өседі. Бәрі сенің тәрбиеңнен!

	Кәрі шеше өз кінәсін шынында сезе ме, бұдан кейін бетін бері бұрмады, көп сөз де айтпады. Тек әке мен бала одан әрі шаптыға берді. Бір мезетте Телғозы кеудесіне бар қайратын жиғандай еңсесін көтере сөйледі:

	– Елге қарар бет жоқ. Үлкені де, кішісі де бізді мазақ қылуда. Бұған шыдағанша бір амалын неге таппаймыз? Мен амалын таптым, сендер кезмайыс жасағыларың келеді. Ноқталы басқа бір өлім, ендігіде мынаның тілеуін тілеңдер! – деп, күлдірмамайын екі қолымен көтере ұстап, ауада сілкіледі. – Екеуін де жайратамын!

	Туа біткен сабырсыздығы бар Дубекті баласының мына сөздері от пен суға қабат тастап жібергендей. Алғашқыда не айтарға білмей, қылғынып өле жаздап, тек бар қолынан келгені баласының төбесінен былапыт сөздерді жаудыра беру еді. Дубекке кемпірі көмекке келгендей. Ол жас жуған бетін қарсы іргедегі баласына бұрып:

	– Қарағым-ау, сосын қалмақ жігітінің жоқшылары шықпай ма? – деп сұңқылдады. – Өзің не боласың? Біздің күніміз не болады?

	Телғозы осы көктемде Қоржынкөлдегі шайқастың бел ортасында қару суарған жігіт. Соғыс көрген, қан көрген адам қаруды текке қоқаңдатпаса керек. Әке мен шешені, әсіресе сол жағы жаман шошытады. Ескелді би қасында көп жантайғасын ба, өзін елбасылардың бірі санағандай басқаларға ірі сөйлеуге дәніккен Дубек мынау баласының қасында тағынан тайып, сынық сүйем төмендеп кеткенін сезіп, әсіресе, сонымен ымыраласқысы жоқтай күйіп-пiсіп барады. Аузындағы сөзі таусылып, мұзға тайғанақтағандай өзіндегі шешендік өнердің кемшіндігі басқаның емес, мына өз нәсілінің алдында аяққа оралғанына тіптен шыдар емес. Сонда да сыр беруге жоқ, айтары таусылған тұста жаттанды балағат, былапыт атаулының топанын ұшырмай тоғытады. Ел алдында шешенсінген Дубектің өз баласы алдында тілі байланса не сұмдық!

	Дубек мойнына қыл арқан түскендей біраз қылғынып, түтігіп барып, жөн пікірдің қарасын әрең тапты:

	– Ақылдан шайнам жоқ, алды-артын ойламайтын, делқұлы! Сен бірді атсаң, ертең қалмақ келіп, мыњды атса басқаны қойып, шабылған қазақ сені мен менің етімізді тірідей жемей ме? Жоқ, әлде алдыњды ашық, артыңды тұман ететін қас тұлпардай өнерің бар ма еді? Өйтсең бұған дейін ай қарап жүрдің бе? Әне, өзіңдей Дербісәлінің баласы ел басқарып жүр.

	– Бүйтіп басқарғаны құрысын!

	– Неге құрысын? Сен басқарсаң қайтпек едің?

	– Мен бүйтпес едім.

	– Сен қайтер едің? Әй, жер астынан жік шықты, екі құлағы тік шықты деп, мына жаман көтеріліп келеді ғой. Баяғының батырларының қызыл жолбарыс киесі осыған қонған шығар.

	– Қонса қонған шығар, бастаймын мен!

	– Нені бастайсың?

	– Мынаны бастаймын! – деп, Телғозы күлдірмамай мылтығын көлденең ұстап қайта сілкіледі. – Қызымызды масқаралаған қалмақтың бір жігітін мен өлтіремін. Сол бір жігіті үшін қалмақ бізді шапсын. Біз де шабамыз. Жеңсек жеңдік, жеңбесек қырыламыз. Жаз жайлаудан айрылып, бүйтіп құмға шөккенше қырылғанымыздың өзі абырой емес пе? Әне, қылышын сүйретіп қыс келеді. Бұл жердің қысы, мынау теңіз жағасының қысы сенің кєрі нағашың ба еді маңдайыңнан сыйпайтын. Маңдайыңнан сыйпамайды, кеудеңді мүз кесекке айналдырып, жаныњды суырады. Ескелді мен Балпықты би, батыр атап мансұқ еткенің кімге дәрі? Осы жерге біржола орнығамыз ба, жоқ, Іленің арғы бетіне көшеміз бе, еңғұрмаса соны шешпей, жұртты екіұдай етіп отыр. Жоғарыдағы ел анау, қызы күң, ұлы құл, олар еңіреуде. Біздің мұнда келгенімізге алты айдың жүзі болды, саусақ қимылдатты ма Ескелді мен Балпығың?

	Телғозы әбден шегіне жетсе керек, осылай тоқтаусыз ағытылып, әрең тоқтады. Әлі де іштегі құсасы таусылмағандай. Әншейінде біртоға баласының бұлайша лапылдағанына Дубектің өзі қайран қалды. Шешесі де солай:

	– Сұмқадам, не айтып кеттің? – деп бала сөзінің астарын тіптен таныған ол дауыстай жылады.

	– Әй, кешегі ел басқарған хан-төренің тұқымдары, сұлтан серілер жан алқымға тірелген шақта бас сауғалап, қашып кетті. Біз есінегенше олар мал- жанын айдап, сонау Қаратаудан асып, хан отырған қаланың қақпасынан бір-ақ шығыпты. Бір төрең анау, аузын жапса артынан желі уілдейтін көкемылжың Баймұрын. Қалмақтардың екі бұтының арасына басын тығып, онымен қоймай басқаны да мен істегенді істеңдер деп, жар шашып, сирақтан тартуда. Ескелді мен Балпыққа үсті-үстіне кісі салып, ақыл айтқансыды. Олардың қасында қарадан хан туған Ескелді, Балпықтың осы қаракеттеріне де тәуба демейсің бе? Оларсыз мына қалың қазақ бағусыз қойдай маңырап, тіптен естен танбас па еді?

	Дубектің өз баласын сөзден жығар ең ұрымтал дәлел, пікір осы көрінгенмен, бұл да алғашқы қарқынына сай шықпағандай. Үрген қарындай басылып, әуелгі екпінін табар емес. Тарам-тарам жүзінен тер шыға бастапты. Титықтаған пішіні айқын көзге ұрады. Төртбақ денесі жансыз томарға ұқсап, қолындағы бүктеулі қамшыдан да қадір мен қайрат кетіп, кішкентай бала ойнайтын талшыбыққа айналғандай. Ескелді мен Балпықты ақтай сөйлеген сөздерінде де қауқарсыздық тұнып тұр еді.

	Дубек затында аса ақылды, тегеурінді жан емес. Жалғыз ұлдың бүйректен сирақ шығарғандай мына сойқаны сосын да мұны айласыз етіп, ес таптырмай әкетті. Жұртқа жайып, көптің ақыл таразысына салу да қисынға жатпайды. Қыздың әуселесі бөлек, азар болса сұраусыз кетер шығасы малдай ғана, ал мына ұлдан айрылса не күн тумақ? Дубектің саңлаусыз басына бұл жайдың бар сұмдық, сұрқия сипаты бірте-бірте жеткендей.

	Әңгіме осы Дубектің жалғыз қызы Мейізкүлдің қалмақ жігітімен ашыналығы хақында еді. Бұл қауесет осы Шет Бақанастағы елдің құлағына әлдеқашан-ақ сіңіп кеткен. Тіпті құм кезіп жүріп, ел басшыларының бірі Балпықтың өзі де сол қазақ қызы мен қалмақ жігітінің махаббат ойынын ойнағанын көзімен көргенін баршасы естіген. Ал Дубек үйіндегі бүгінгі жанжалдың тууына сол махаббат машақатының заңды жалғасы септестік еткен. Мейізкүл осы қалмақ жігітінен екіқабат болып, енді онымен ашықтан-ашық неке қиғызуға рұқсат сұрап, шешесіне кісі салыпты, өзі сонау Жиделі өзенінің бойында бір жамағайындардың үйінде бой жасыруда екен. Қызының алғашқы жүрісіне ел тыныштығын ойлаған Дубек үйі көзжұмбайлық жасаса, мына соңғысы іріњді жараның аузына сояу тырнақ түскендей әсер етті.

	Дубектің бала алдындағы шарасыздығын сезді ме, кемпірі Бүліс өлікке дауыс айтқандай үйді басына көтере сұңқылдады. Баланы бетінен қайтарудың басқа амалы қалмағандай. Мына сұңқыл Телғозыға шынында жаман тиді. Олай- бұлай күнде шешем мені осылай жоқтайды екен-ау деген ойдың өзі бозбала жігіттің жүрегін темір шыбықтай осқылады. Бұған шыдамаған Телғозы енді- енді үйден ата жөнелмекші еді.

	Тап осы сәтте даладан бір жүргінші адамдар дыбысы естілді.

	– Тоқта! – деп, Дубек құлағын қалқитты. Бүліс тына қалды, Телғозы да күлдірмамайын іргедегі тері-терсек киiмдердің тасасына жасырды. Қолдағы аздаған мал қарасы үшін жалғыз-жарымдап оқшау отыратын үйлердің сырттағы дыбыстарға құлағы түрік. Бұл жолы да текке алданбапты.

	– Кім бар-ау? – деп, жас көмекейлі біреу айғайлады. Тысқа Дубектің өзі шықты да тағы бірер сәтте үш жүргінші жігіт аттарынан түсіп, қосқа кіріп, төрге жағалай отырысты. Жаңа ғана бір жағымсыз дауыс естілгенде әлдебір жаманшылыққа жорыған бұлар енді түњдігі түсірулі қара көлеңке қос ішінен оған ұқсас ештемені көре алмай, жай ғана от басының кесе-шыныаяқ сылдыры іспеттес бірдеңе екенін ұғысқандай.

	– Жөн айтыңыздар, балаларым, – деп, Дубек кемпірі жақтағы тері бөстекке малдас құра шөкті. Бүктеулі қамшысы әлі қолында.

	Даладағы ыстықтан пысынап келген жігіттердің бас киімдері шешулі. Шеке тамырлары күдірейіп, көздері жасаурағандай жылтырап, бет әлпеттерінде жоса- жоса тер іздері бар бұлар бәрібір әзірге жақсылап жайғаса қояр емес. Ортада сұлап өлік жатпаса да қандай да бір ғамкөңіл күй бар тар үйге тамаша болғандарына өздері де ыңғайсызданғандай бір-бірінің ауыздарына қарасып, шешіле қоймады. Мұнда соқпай өту де жөнсіз, амалсыз мойын бұруға жағдай мәжбүр еткендігін түр-нұсқаларымен көрсетуге тырысқандай. «Айран сұрай келіп, шелегіңді жасырма» дегендей үй иесінің жаңағы сауалын жерге тастау да дұрыс емес. Араларынан біреуі суырылды:

	– Біз мына найманнан едік. Садырдың сарыжетімдеріміз.

	– Е, хош келіпсіздер, – деп, Дубек үй ішінде бас жарып, көз шығарарлық алабөтен ештеме жоқтығына сендіргісі келгендей тым жайдары сөйледі. Кенет әлдене ойына түскендей елең етті: – Сонда садырдың сарыжетімдері болсањдар, сендер әлгі Қоржынкөлдегі соғыс қарсаңында мынау Ақсу жақтан келіп қосылған ағайынсыңдар ғой, шамасы.

	– Дәл төбесінен түстіңіз, ақсақал, – деді алғашқы сөйлеген жігіт.

	Сонау көктемде Ескелді мен Балпық қолы жау қалмақты елден жырақта қарсы алмаққа жоғары жылжығанда теріскейден қашқан ел ме, шапқан жау ма, тіпті айдаған мал ма, қайсысы екені айырғысыз, бір көш шұбырғанда жалайыр қолбасылары ертөлелерін жіберіп, қалмақтан қашқан найман жұртының бір тармағы екенін анықтатып еді. Олар сол бетімен ағындап келіп, осы құмға шөккен Ұлы жүз руларының ішіне сіңіп, біте қайнасып кеткен. Кейін олардың көбісі найманның садыр, сарыжетім аталатын аталарынан екені және мәлімденген. Дубек бұларды сол ру атына қарай шамалады.

	– Қазіргі тоқтаған жерлерің қай тұс, қай судан ішіп отырсыңдар? – деп Дубек сұрағын терењдете түсті. – Құм жарықтықтың ала-құласы мол екен, жайлысы ма, жайсызы ма еншілегендерің? Сендер азшылықсыңдар, біреу-міреу жатсынып, сыртқа тепкен жоқ па?

	– Жалайыр мейірбандылығы мол қасиетті ел ғой, ақсақал, ешкім сыртқа теуіп, бөле-жарған жоқ, – деді найман жігіті. – Біздің табан тірегеніміз мына Қара Бақанастың өр жағы, Нарынмен екі айрылысатын тұсы. Масасы мен сонасы демесең су мол, құрағы да тұнып тұр. Мамырдың басында-ау деймін Ескелді би өзі келіп, көріп кеткен қонысымызды. Бұрынғы жаз жайлауымызға сонда да қайдан жетсін, осы өздеріңіз қатарлы қоңыр тіршілік қой біздікі.

	Дубек пен наймен жігітінің осылай жөн сұрасуы үстінде Бүліс қонақтарға езілген құрт ұсынды.

	– Сауын мал аз, қымыз тапшы. Оның үстіне кеше қалқиған түрлерін көріп, жанымыз ашығасын құлындарды ағытып жіберіп едік, бүгін сол тапшы қымыздың өзі де жоқ, – деді Дубек.

	– Түсінеміз.

	– Түсінеміз, – деп, жігіттер езілген құртты сүйсіне ішісті. Телғозы әңгімеге араласпағанымен қабарып, қатуланған жүзі біршама жадырағандай мына келген өз тұрғыластарына пейіл бере бастады. Қонақтар да ауық-ауық оған жіті көздерін қадайды. Жаңа бұлар осылай бұрылғанда естіген мына кемпірдің жылаған даусы осы баласының бір лаңына байланысты екеніне бара-бара ой жеткізгендей. Оның не лаң екенін өздері айтпаса бұлар сұрап неғылсын?

	– Мына балаларға құстың етінен қуырдақ жаса, – деді бір мезет Дубек кемпіріне қарап. Соны айтты да қонақтарға қайта бұрылды. – Орынсыз малды шығындатпаңдар деген Ескелді бидің жарлығы бар. Би жарлығын қайтейік, онсыз да малдың аздығы жанға батқан жай бар. Ертеңгі күн не боларын бір құдайдың өзі білсін. Жайшылықта, ел аман, жұрт тынышта бір тоқтының басын жейтін-ақ жөндеріңіз бар еді, шырақтарым.

	– Ақсақал, қысылмаңыз, сіздегі хал – біздегі хал. Біздің жақта да адам түгіл құдай келсе де ешкім мал соймайды. Талшығымыз аң мен құстың еті.

	– Ал мына арнасы кең дария жақта, Іле мен Көкөзекте садақтың жебесімен су ішінен балық атқандар бар дейді. – Бұл соңғыны айтқан келген үшеудің манадан сөзге араласпаған екеуінің бірі еді. Бұл сөзге ең алдымен сол қонақтардың өздері жырқ-жырқ етісті. Дубек те күлкіні қоштағандай сақалды иегін сілкілеп қойды. Мал мен жаны қаусап отырып, су ішінен азық ілгенді осылай күлкі ұшына іліктіруді қазекең өнер санайды.

	Бүлістің қазаны, жарулы сексеуілі дайын еді. Түрулі киіз есікке тақау даладағы жерошақта құс етін өз майына тез қуырды. Дубек жас қонақтарға «не жаймен жүрсіңдер, бағыттарың қай жақ» деп, бастырмалатпады. Осы қарсањда ғана өз шаңырағының астында бұрқ еткен жанжалды шешу үшін осы бөгде адамдардың, сырт көздің ақыл-кеңесін керек қылғандай. Осы жайды алдарына жайып, билік айтуға шақырмаққа әлденеше оңтайланды да райынан қайта берді.

	Ортаға қуырылған құс еті әкелінгенде қонақтар өз жүрістерінің мәнін айтуға кірісті.

	– Ия, жандарым, – деп Дубек барынша ықылас қойды.

	Бұлардың жүрген себебі мынау екен: жоғарыда Қара Бақанас пен Нарынның екі айрылар тұсына тоқтаған үркердей аз ғана найман рулары төменде теңіз бойлап, басқа бір найман көшінің ілініп-салынып жеткенін, оларды жалайырлардың қасиеттеп қарсы алғанын енді ғана естіпті. Олар найманның қай бұтағы, кімдер, міне, осыны анықтап келуге жіберілгендер екен.

	– Біз жолай көп сұрастырдық, – деді алғашқы сөйлеген найман жігіті. – Ендігі бағдарды осы үйден білесіңдер деп, сіздерге қарай сілтеді.

	– Е, айналайындар-ай, ол найман көшінің қалай орналасқанын білеміз ғой, – деп Дубек маңдайын сәл қыртыстандыра сөйледі. — Тек олар өздерің құсап, бас-аяғын бүтіндеп, бір шоқ болып, жинақыланбады. Оған Ескелді бидің де сөзі ықпал етті білем. Ол найман көші өздеріңдей қабырғасы сөгілмеген, бүтін күйінде жеткен жоқ. Көкше теңіздің теріскей ұшында шабуылға ұшырап, арғы қыр бетпен қашқан қалың найманнан, арғыннан көз жазған қырық құрау, бөлек- салақ, мал-жаннан мықтап жұтаған ел екен. Ескелді би оларды осы Көкше теңізге таяу, иірім-иірім көлдері мен құрағы мол тұсқа, сәл бұрынырақ жеткен ел ішіне шашырата орналастырды. Әркім өзіне қоңсы қонған үйге азын-аулақ ұсақ малынан бөлісіп, көмектессін деп және билік айтты. Оларды бір жерден таппайсыңдар. Егерде шеткергі бір-екі найман отбасын көрсет десеңдер, оны көрсетіп жіберуге ашуы басылса анау да жарайды.

	Дубек өз баласы Телғозыны иегімен нұсқады. Ендігі жас қонақтардың бар назары Телғозыда еді. Бұл әке ұсынысына қарсы емес сияқты.

	Найман жігіттері бір шаруаның басы қайырылғасын енді екінші бір нәрсені де саусақ ұшымен іле кеткісі келген түр көрсетті.

	– Өзіміз де осы тұрғылыстан үміттеніп едік. Қайдан білейік, жаңа алғаш кіргенімізде түсінің тым суықтығынан бой тежегеніміз де рас, – деп әзіл- қалжыңы аралас, «бұл не дүрдараздық» деген сауалға ұқсас сөз тастады.

	Аузын ашса көмекейі көрінетін жеңілтек Дубекке осы да жеткілікті еді. Құс етінің майын сақалына қарай ағызып, басын кекжите бұл сөйлей жөнелді. Осы жігіттер келер мезетте үйде не мәселенің төңірегінде айғай-шу шыққанын бастан-аяқ түгел сапырды.

	– Шырақтарым! – деді сөзінің соңында. – Көлденең ағайын екенсіңдер, осының кесігін сендерге бердім. Ол іштен шыққан шұбар жылан! Бірақ солай екен деп, мына жалғызға олай қарай және жалғыз оған емес, елімізді, жерімізді жаулаған, мерейі үстем қалмақтың еркетотай жас бегіне қарай қалай мылтық атқызып қоямыз?

	Осы кезде қонақтарына асын беріп, өзі аузына ештеме салмастан есік жақта жүресінен шоқиған Бүліс манағы әуеніне қайта басып, жылай бастады.

	– Әй, тоқтат! – деп, Дубек те әуелгідегі қаһарына мініп ақырып қалды. Шынында, Бүлістікі қулық. Шалы кесікті сөзді жас қонақтарға табыстаған соң олардың әке мен шешеге деген аяушылық сезімін тудырмаққа, сөйтіп билік нұсқасын бас амандығына, бейбіт шешімге бұрмаққа алдын-ала қам жасағаны еді. Шалы ақырғасын даусын үзуін үзді-ақ, бірақ осынысының өзі-ақ кемпірдің көздеген мақсаты үшін жетіп-артылатын сияқты. Түйсіксіз жігіттер емес тәрізді.

	– Қазақ пен қалмақ соғысының мына соңғысы тым жойќын, алапат шыќты ғой. Әйтпесе, бұрынғы соғыстар басқаша аяқталады екен. Мейлі қазақ жеңсін, мейлі қалмақ жеңсін, аяғы бітім, тұтқын алмасу сияқтыларға ұласады екен, – деп найман жігіттерінің бірі ұзақ әңгімеге ыңғайланды. Бұл алғашқы сөйлеген жігіт емес, жаңа Іле мен Көкөзектің суынан біреулердің садақпен балық атқанын мысқылдаған серіктесі. Үшеудің ішіндегі нағыз майталман шешені осы сияқты. Арық қара өңінің терісін керіп-жазып, әр сөзіне терең мән бере мәнерлеп сөйлеуге тырысады екен. Көздерінде де қасындағыларға қарағанда алабөтен сергек от бар. – Менің өз әкем ерте өліп, әкемнің үлкен ағасы Мұсабайдың қолында өстім. Бұл кісі найманның садыр, сарыжетімі ғана емес, басқа аталарына да қадірі бар кісі еді. Ел мен жерді көп аралайтын, мені де қасынан тастамайтын.

	– Е, садырдың Мұсабайын естуім бар, ол кісі аман-есен шығар? – деп сұрады Дубек.

	– Жоқ, ол кісі осы көктемде ә дегенде-ақ қалмақтардың найзасының ұшына ілікті. Сірә, қатын-бала, мал-жан қара үзіп үлгерсін деп қарсы барған ба, қайдам.

	– Қап, иманды болғыр-ай!

	– Осы Мұсабай әкем мені ана жылы Аягөзге апарды. Қабанбай батыр мен Шақантай батырдың қалмақтарға қарсы соғысының аяқталған шағы. Мен он екі жастамын. Сонда арғынның атышулы биі Қаз дауысты Қазыбекті алғаш рет көрдім. Ұзын тарамыс денелі, тұла бойында қырым ет жоқ, арық адам екен.

	– Е, көргенің рас екен, балам, – деп Дубек кеңкілдеп күлді. – Өз басым көргем жоқ, бірақ көргендер солай арық атайды. Тіпті бірде қыпшақ пен қаракесек елдері жерге таласып, төрелікке осы Қаз дауысты Қазыбекті шақырыпты. Сонда салған жерден қыпшақ жағының басты адамы: «Арғынның арық биі сөйле» депті.

	Сонда Қазыбек:

	Арық емес қатумын,

	Бала кезден татумын.

	Көшершілік кезде түйе азады,

	Көктемде бие азады,

	Жетімдік көрсе қыз азады,

	Жаугершілік кезде ер азады,

	Ермен бірге ел азады.

	Тағындағы хан азады

	Табындағы би азады.

	Сендей бейқам би

	Арғынның түбін қазады!

	Кєне, кекеткенді қой,

	Жөн сөзге көш! —

	деп кесіп түсіпті. Сөйтіп, табан астында жер дауы шешіліпті.

	– «Қартайғанда кәрі боз жорға шықты» дегендей осы біздің шал Ескелді бидің қасында ошарылғалы осындай шоқырақты жиілетіп барады, – деп, жаңа ғана сұңқылдап дауыс айтқан Бүліс жуылып-ашылғандай мүлдем басқа мәнермен құдай қосқан қосағын қаққылай сөйледі.

	– Әй, сөзді бөлме! – деп, Дубек тағы да мінезбен алмаққа дүңк етті.

	– Жарықтығым-ау, мен емес, өзің емес пе, балалардың әңгімесіне қыстырылып отырған.

	– Шеше, ақсақалдікі әңгімеге тамызық қой, – деп, найман жігіті сабырға шақырды. – Қазыбек бидің осы ақсақал келтірген сөзінде қазақтың тап бүгінгі халі де тұнық судағы суреттей көрініп тұр емес пе? Менің айтпағым ол кісінің басқа бір билігі төңірегінде еді. Сол жаңағы Аягөз сапарында да қазақ пен қалмақтың тұтқын алмасуы негізгі шаруа еді. Ұлан-асыр жайларды көріп, ұлан- асыр сөздерді естіп қайттық қой. Менің әлі шала кезім, көбін ұқпай да қалдым. Байқаймын, Мұсабай әкем қайтар жолда бір нәрсеге таңырқап, жағасын ұстай берді. Мен мәнісін сұрадым. Сондағы әкемнің айтқаны: Сол кездегі Аягөздегі тұтқын алмастырудың соңғы шағында Қазыбек би еліне аттанып, бір түстік жерде бір қоңырат елінің көктіңұлы қарасирақ атасына қарасты бір жігіттің үйіне тоқтайды. Үй иесі – жас жігіт аса сыйлы адамды құрақ ұшып қарсы алады, мал сойылады. Тек бір қызығы ортаға ас келгенде бөлек бір табаққа етті майда турап, оң жақ іргедегі шымылдықты ашып жібереді де сонда ағаш төсекте жатқан иттің алдына қояды ғой. Қазақ аң ілетін құмай тазыны солай құрметтемей ме? Бірақ мынаның түрі құмай тазыға келмейді, мүлдем тұрқы бөлек ит. Онымен қоймай қонақтар ас жеп болғасын, даладағы үйшіктен үсті- басы алба-жұлба, көзі кіртиіп, өң-түсі қашқан, әрі мойнына қарғы бау тағылған бір әйелді жетектеп әкеп, босағаға отырғызады да қонақтардан қалған сүйек- саяқ салулы итаяқты алдына итереді. Ал ендеше, көрмеген құқайларың осы ма дегендей. Ақыры Қазыбек би мәнісін сұрайды, жігіт айтады. Осы тұтқын алмасу кезінде жігіт өзінің қолды болған келіншегін сұрастырады, сөйтсе оны бір қалмақ жігіті ары, өз еліне ішкеріге әкетіпті. Бұл іздеп барады. Іздеп барғаны құрсын, ол келіншегі өзін тұтқындаған қалмақ жігітіне қосылыпты да мынаны «керегің жоқ» деп, салған беттен кеудеден қағады ғой. Міне, әйел затының болмысы. Ал қалмақ күйеуі, «көнсе алып кете бер» деп мәрттік жасағансиды. Олай демеуге шамасы қайда, «тұтқындар тегіс қайтарылсын» деген қонтайшының қатаң бұйрығы бар. Қазақ жігіті өз әйелін иліктіре алмай саясатқа көшеді. «Алыстан іздеп келдім ғой, еңғұрмаса әудем жер шығарып салшы» деген қолқасын айтады. Әйел ілеседі. Сәл ұзағасын-ақ әйелдің мойнына қыл арқанды тастап жібереді де артына өңгеріп, шаба жөнеледі ғой. Қалмақ күйеуі де сақ екен, тұлпар атпен қуа шығады. Бір әйелге таласқан екі жігіт айдалада кездеседі. «Қай жеңгеніміз аламыз» деседі. Аттарынан түсіп, бір- біріне қылышпен ұмтылысқанда опасыз әйел өзінің бұрынғы қазақ күйеуін аяқтан шап беріп, ақыры екеулеп оны жерге алып ұрады. Сол сәтте қазақ жігітінің күшігінен асыраған иті қасында екен, ол арс етіп ұмтылып, қалмақтың ішек-қарнын ақтарып тастайды. Міне, содан бері итін қадірлеп, иттік жасаған әйелге итаяқтан ас береді екен.

	– Ой, тоба-ай! – деп, Дубек оң алақанын көкiрегіне басты.

	– Енді Қаз дауысты Қазыбектің сондағы билігін тыңдаңыз.

	– Ия, жаным, құлақ сенде.

	– Сонда Қазыбек айтьптты: «Жүрекке әмір жүрмейді, сен жүрекке өктемдік жасапсың. Өктемдігіңе көнбеген жүрек емес, өктемдік иесі сен айыптысың. Қарсы жаққа келсек – бұл әйел басқаны ұнатқаны үшін емес, жауына болысып, сені аяқтан шалып, құлатқаны үшін айыпты. Ендеше, айыпты айып жусын да ашуды ақыл қусын. Әйел төркінін тапсын. Сен өзің өшпенділіктен айығып, еркіндігіңді тап!» – депті. Міне, ақсақал, сіздер де өздеріңіздің отбасыңызда өршіген дауды сөндіруге айла-амалды Орта жүз бәйтерегінің осы билігі төңірегінен іздерсіздер, бәлкім.

	Дубек жас жігіттің әңгімесіне ризашылықпен басын төмен салды. Ал баласы Телғозы керісінше еңсе көтеріп, әңгімеші тұрғыласына қарады:

	– Бастағасын аяқтаған дұрыс қой, ол әйелді төркін жұрты қалай қарсы алыпты? – деп сұрады. Мұны күтпеген найман жігіті үнсіз басын шайқады.

	– Маңдайынан сыйпамаған шығар. Бүйтіп келгеніңше қара жердің жарығы неге бұйырмаған деп ет-бауыр жақындары қан жылаған шығар. Немесе өйтіп қан жыламай-ақ сол қара жердің жарығына өз қолдарымен аттандырмағанына кім кепіл? – деп Телғозы біртүрлі әндете сөйледі.

	– Әй, өз туысына қол салғанды қай атаңнан көріп едің? – деді Дубек.

	– Қай атамыздан көрмеп едік? – деп Телғозы әкесіне мысқылшыл жүзбен қарады. Сосын даусын қатайта саңқ етті. – Көрмесек көрейік!

	Ғазиз шеше Бүліс қайта дауыс көтерді. Iштей тіксінген найман жігіттері қайтып бұл мәселеге ат ізін салмады. Ендігі сөйлеген жалғыз Дубектің өзі. Ол кемпірін тыныштандырып, қонақтарды әңгімемен алдандыра түсті.

	Біраз уақыттан соң ғана бәрі саябырсығансып, Телғозы өз тұрғыластарына әлгі найман жұртының ең бергі бірер отбасын көрсетіп қайтуға келісім берді. Күлдірмамайын енді ешкімнен жасырған жоқ. «Құс атамын» деген сылтаумен өзімен бірге әкетті.

	Найман жігіттерінен құтылған соң да Телғозы үйіне қайтпай екі күн бойы түз кезіп, аң аулады. Шет Бақанасты жағалай қонған ел көп дегенмен де бос жатқан бұйрат бархандар, тепсең беткейлер ұшан-теңіз. Соларды асықпай аралап, қарсақ атты, құс үркітті. Біраз оқты шығын қылды. Өз туған қарындасы мен оның діні бөлек қалмақ ашынасына арнаған оқтарды солай таратып, іштегі құсаны да біраз қуды. Өйтпеске де амалы жоқ еді, шешесінің оқтын-оқтын өлікке дауыс айтқандай зарлауы иі жұмсақ жас жігіттің ондай қанқұмарлыққа барар жолын біржола кесіп тастағандай.

	Әңгіменің қызығы үйіне қайтар жолда болды. Екі күн тек құс етін жеп, салқын су ішіп, єбден қымызсыраған Телғозы бір қара қосқа бас сұқты. Өзі қатарлас баласы бар шағын қазақ жанұясы мұны жылы қабақпен қарсы алды. Мұнда да қымыз жоқ, бұлар да құрт езіп ұсынды. Оны Телғозы басына бір-ақ төңкерді.

	Үй иесі өзінің әкесі қатарлас мосқалдау кісі екен. Сөзуарлау ма, Телғозыдан жөн сұрап, әрі оны өзі де сөзбен суара бастады. Телғозы қатарлас баласы ірге жақта жерге төсеулі аң терісінің үстінде қалай болса солай сұлап жатыр. Тым алыс жолдан келген бе әйтеуір жатысы бір түрлі. Одан кейін немересі-ау дейтіндей екі-үш қара домалақ бала кішкене қостың киіз есігін желп-желп еткізіп, кіріп-шығып, бірін-бірі тынымсыз қуалап, ойнап жүр. Телғозының түр- түсіне таңырқай қарап, шүйкедей ғана кемпірі отыр. Езілген құрттың тағы бір тостағанын Телғозының алдына қойды. Осы ықыласына ризалығы ма, Телғозы:

	– Шеше, мынау сізге байлағаным, – деп, атып алған қырғауылдарының бірін кемпірдің алдына тастады.

	– Өркенің өссін, шырағым, – деп жатыр кемпір. Бұрындар тіпті түстаныс емес адамдардың арасындағы осылайғы алыс-беріс әңгімеге жақсы қарқын бергендей. Күн ыстық, азын-аулақ мал қалың жиде ағашының көлеңкесін қалқа көріп үйіріліп жатыр. Мұндайда қапастағы бұлбұлдай қазақтар әсіресе, тыстан кісі келгенде сайрамай қайтсін.

	Ірге жақта сұлаған Телғозы қатарлас жігіт шынында ұзақ жолдан оралған екен. Үй иесі мосқал адам соның әкелген әңгімесін ортаға салды. Егер үй иесі ол хикаяның Телғозының жан дүниесіне барып, үлкен жарылыс жасарын білсе, оның ақыры мұны үлкен қасіретке бастарын сезсе тілін жұтар еді-ау, пақыр. Бірақ ол неме Телғозының не себепті түз кезіп жүргенінен кєперсіз, сосын да бар естігенін алаңсыз көститті.

	– Әй, әй, жүгермектер, келген қонақтың мазасын алмаңдар, – деп, киіз есікті бұрынғыдан да жұлқи ашып, ары-бері жүгіріскен немерелеріне айғайлап қойып, шал әңгімесін соза берді.

	Сондағы айтқаны мынау:

	Осы Шет Бақанастан түстіктегі Қара Бақанастың бойында тоқтағандардың ішінде жалайырдың ақбұйым тармағына жататын атаның баласы Шағырай деген біреу бар еді. Өз ортасында шоқтыѓы биік, белгілі адам-тұғын. Бір кемшілігі сол – ер баладан құдай тарлық жасаған. Бес қыздың еңғұрмаса біреуін неге атұстар етпедің деп, кезінде мұң-наласын ақтарғанмен оған иіле қойған тәңірі жоқ. Сосын Шағырай төтесінен түсіп, бөгде айла тапқан. Қыздарының еті тірілеу біреуін кішкентайынан еркекше киіндіріп, ұл бала деп жариялаған. Еркекшора етіп өсірген. Атқа мінгізіп, жылқы бақтырып, түз жортқызған. Міне, қазірде сонысы он сегізге келді, өзін қызбын деп білмейді, ер адамның кєсібін бұлжытпай атқарып келеді. Бұл тіпті осы көктемде Қоржынкөлдегі соғыстың да шет-пұшпағына қатысты.

	Солайы солай, бірақ осының өзі де Шағырайдың ішіндегі бітеу жараға ұқсап жүруші еді. Жақында сол Шағырайдың үйіне көп кісілер қонаққа келеді, ішінде сөз қуған, пәле іздеген қасқа мен жайсањдары да баршылық. Шағырай оларды құрақ ұшып қарсы алады. Шабылған ел дегенмен де бұл сықылды адамдардың үйінде қазан аузы әмсе жоғары ғой, мал да сойылады. Әлгі еркекшора қызы қонақтардың қолына су құяды. Қазақ көр аузында жатып та бірін-бірі шаптан түртеді ғой. Әлгі келген қасқа мен жайсањдардың өздеріне сай бір қутабан атқосшысы бар екен. Ол Шағырайдың мына қолға су құйып жүрген баласының ұл емес екенін білсе керек. Қыз еңкейіп басқалардың қолына су құйғанда атқосшы жігіт ту сыртынан келіп, оның ұятты жеріне саусағын тигізіп кеп қалады. Қыздың құлындағы даусы шыға шырқырап, құмғанды тастай қашады. Қазақта қонақтардың қолына қызға су құйғызғанды үлкен мін көретін тағы бір кесір бар. Үй иесі қонақтардан кешірім сұрап, суды өзі құяды. Бірақ амал не, жаңағы баласының қыз екені әбден-ақ білініп қалады. Соның ұяты, әрі атұстар ұл жоқтығының күйігі бар екеуі қосылып, қонақтар кеткесін екі-үш күннен соң Шағырайды алып ұрады. Тіпті төсек тартып жатып қалады.

	Ал әлгі еркекшора қыз өз басына да оңай тимегенмен ең әуелі әке күйігін жеңілдетуді ойлайды. Ол үшін не істеу керек? Қараптан қарап жүріп, оның орайын да келтіре қою қиын. Ұзақ жүріске берік, сүйекті жылқы мінген еркекшора қыз құм кезіп жүріп, басы кєњгiредi. Өрде Құланбасы, кейін Малайсары-Тасмұрын атанған Итжон, Құмбасы атты тау, төбелерден арыда, шөбі шүйгін, самалы жібек, суы салқын кең-кең өлкелерде жалайыр, суан, тағы басқа жұрттың жартысын жамбасынан басып, сүбесін сүліктей сорған қалың қалмаққа жалғыз өзі қалай тиіссін? Өйтсе жатқан жыланның құйрығын басып, от қарулы қалмақтың қаһарын оятып алмай ма? Мұндай қауіп бары осында Іленің төменгі сағасына шөккен қазақтардың аузынан жиі шығатын. Әке намысы түгіл ел намысын ойлауға да қабілетті қыз ол жағын қалай ұмытсын?

	Сөйтіп, Шағырайдың қызы түз кезіп кетеді. Қайтсе де әке көкірегіне түскен жараның ем-домын таппай, бұл осы бетінен қайтпауға бекінгендей. Белгілі бағыт-бағдары жоқ ол екі ортада көлденең аққан Ортасудан өтіп, әлгі ел басшысы Ескелді би төңірегіндегілер жайлаған Шет Бақанастың бойынан бір-ақ шығады ғой. Бүйтіп, астындағы атын еркін қоя берсе сол Ескелді би төр еткен тас төбеге тұмсық тірейтін сияқты. Бұл қыздың жүрегін шошытады. Ел көзінен қашып, түз кезіп жүріп, айналасын ат ізі шиырлаған, жер-жердің ақсақал, қара сақалы, тіпті аузынан уыз дәмі кетпеген жігіт-желеңдеріне дейін жан-жақтан андыздап жетіп үймелескен қан жиынның үстінен түссе не болғаны? Бірі көріп, мыңға өсек таратқан қазақтың сол мыңы көрсе қайтпек? Ондайда бұл қыз бен оның сорлы әкесі Шағырайға қара жердің жарығына түскеннен басқа амал да қалмайды ғой. Соны түйсінген қыз жан-дәрмен аттың басын оңға бұрып, Шет Бақанастан ары өтпей, оның түстік жағалауымен шығысқа қарай құйғытады.

	Осы бағытпен бұл ұзақ жүреді. Қоян мен қырғауыл атып, етін қақтап жейді. Өзінің де, жалғыз жан жолдасы атының да ішуіне Шет Бақанастың, ара-тұра кездесетін көк құрақ көмкерген шағын көлшіктердің сулары жарап жатыр.

	Жалайырдың ақбұйым атасына қарасты ел ұйлығысқан Қара Бақанастың төменгі жағалауындай емес, Шет Бақанастың мына тұсында ел жағы жартымсыз, себебі, мұнда малға жұқ боларлық қара барақ, өлеңшөп, жусан, күйреуік, жантақ дегенің өте аз, өзен жағалауы негізінде жалаңаштанып келеді. Кең-кең жазықтарда көбіне селеубояу ғана өседі. Жарым кездей ғана бойы бар, шоқ-шоқтанып бітетін бұл неме бір-бірінен тым алыс орналасқандықтан аяқты малдың қарын тойғызуына аса ыңғайлы емес. Әрі айналасына қамшының өріміндей тамырларын таратып, түскен жерін жалғыз жайлайтындықтан қой малы тісімен үзіп жейтін ұсақ шөптер де ќаулай қоймайды. Сосын да отынан барханы мол. Тек жүрдек жылқы малы ғана тоят табуы мүмкін. Бұл маңда ара- тұра бас-аяғы жинақы сексеуілді ормандар ғана кездеседі. Міне, Шағырайдың қызы осы елсіз түзді жалғыз кезіп, ауыр ойларға батады. Ақырында сонау өрдегі қалмақ қоластындағы елге барып, жауға кеткен малдан біраз мал айдап қайтуға ниеттенеді. Сондағы ойы – өстіп ердің ісін істеп, олжа әкелсем әкем кеудесіндегі құсасынан айыѓар ма дегендік еді.

	Сонымен Шағырайдың еркекшора қызы осы мақсатты нысана етіп, өрге қарай ұзақ жолға бет алады. Бірақ Шет Бақанастың селдір-селдір селеубояу басқан жағалауынан біраз ұзағасын қыздың көзін алабөтен бір көрініс елең еткізеді. Ертоқымын жастанып, жолай құм үстінде, ашық аспан астында ұйықтаған қыздың ұйқысы сергек, әрі ерте оянушы еді. Себебі, биыл бұл құмды далада қасқыр да көп. Онсыз да қалмақ шабуылынан малы ойсыраған елдің тоқты-торымын, саяқ жүрген тұяқты малын шығындатып кетуі жиі кездесетін. Қыз содан сақтанады. Әрі қараңғы түсе-ақ құм бетінде жорғалап беретін қарақұрт, жылан сияқтылар тағы бар. Бұларға қарсы қыздың жасаған айласы мынау: ертоқымын жастанып, құмға жантаяр алдында қыл шылбырды үлкен шеңбер етіп, айналасына тастайды. Қазақтардың ескі әдісі бойынша жорғалаған жылан, қарақұрт шылбырдан өтіп келе алмайды, себебі, шылбырдың тікірейген қылы олардың жұмсақ баурына қадалып өткізбейді.

	Ал жылқы малын өйтіп, шылбыр-арқаннан жасалған шеңбер ішінде ұстай алмайсың. Қыз ұйқысының сергектігі де содан еді. Ит-құстан қауіп төнсе қару- жарағы сай бұл ара түсіп үлгеруі керек қой. Қыз таң алагеуімде оянып, ең алдымен атының амандығын барлап, әрі жан-жағына көз салады. Кенет дауыс әрең жетер қашықтықта ұйлығыса біткен кішкене сексеуілді орманның ішіне үлкен бір түйелі көштің кіріп бара жатқанын көреді. Қыздың тұлабойы дір ете түседі. Апырау, бұл қайдан шыққан көш? Беймезгіл уақытта айналасы алақандай ғана кеңістікке біткен кішкентай орманның ішіне барып бой жасыруы қалай? Ерлер ісімен ерте айналысқан зерделі қыз мәселенің басқа жағына да зер салып үлгіреді. Бұл қалайда масалы жер. Ал анадай орман іші сол маса, сонаға жел бітетін мынадай қараңғылық әлі кете қоймаған таңғы шақ түгіл, күні жарқыраған талтүстің өзінде мал мен жанға сая әперіп жарытпайды. Ал мыналардікі қай ойын? Әлде кішкентей орман ішін қақ жарып өтетін тура жол бар ма?

	Шағырайдың қызы ой мен қимылды қабат өткереді. Осы бір сұрақтар мұның басын анталап шыққанша бұл жүрдек атын сайлап мініп те алады. Кұмды өлкені жарық әлі жалаңаштап үлгермеген ғой, қыз тіпті алыстан ораѓытып, сексеуілді орманның екінші жағын шолады. Жоқ, айдаладағы құм тақырға біткен орманның ішінен ол түйелі көш қайтып шықпайды. Қыз күні бойы аңдиды. Кеш қараңғылығы түсер шақта тіпті жақындап келіп торуылдайды. Бара-бара аспанда самаладай жұлдыздар ғана жымыңдаған тастай қараңғылық орнайды. Ия, бұл айсыз түн еді. Міне, осы кезде ғана қыз мана таң бозында көрген түйелі керуен кішкентай орманнан шығып, батысқа, Көкше теңіз жаққа беттейді.

	Қыз өзінің текке секемденбегенін енді ұғады. Апырау, ерлік жасау үшін жағдайды алыстан іздеудің қажеті қанша? Әне, ол иектің астында өзі шұбатылып кетіп барады. Қыз мұның неғылған керуен екенін анықтауға жанын салады. Тіпті жақын жерден мінген атының пысқырғаны естілмесін деп, оның аузын шүберекпен байлап тастайды. Сөйтіп, соңынан оқ бойындай жерде ілесіп отырады.

	Өстіп, түні бойы дамылсыз қозғалған керуен сібірлеп таң білінер шақта тағы бір орманға барып бой жасырады. Бұдан әрі олардың соңынан тепектеудің қажеті шамалы, мынау қайтсе де атаңа нәлет ит қалмақтың керуені. Тіпті бұлар осылай түнделетіп жүріп, әлі де сәл төмендегі Ескелді бидің ордасын шабуға бара жатпасын.

	Апырау, мыналардың бағыт-бағдары, тәрізі анық солай ғой. Анау түйелерге артқандары жасын отындай доп ататын әлгі тажал қаруы шығар. Мұны ойлағанда қыздың жүрегі аузына тығылды. «Қорқыт дегенде осынша қорқыт деп пе едім» дегендей ерлік жасаймын дегенде осыншама сұрапыл істің үстінен шығаруды құдайдан сұрап па еді?

	Ия, мынау анық жау қалмақтың сиқы. Қазақтарға, немесе, басқаларға бүйтіп ұрлана жылжу неменесіне керек? Тіпті қазақ, не басқа болғанда да бұл ойы ашық, ажары белгілі жақсы адамдардың емес, түн түнегіндей ниеті жаман біреулердің жүрісі. Шағырайдың қызы ендігі ай-шайға қараған жоқ, сол құлқынсәріде атының басын оңға бұрады. Беймәлім көш сіңіп жоғалған сексеуілді орманды айналыңқырап өтіп, Шет Бақанастың бойымен төменге беттейді. Осыдан екі-үш күн бұрын ғана өзі қара көрсетуге қаймыққан Ескелді бидің ордасына қарай шабады.

	Шағырайдың қызы олардан көп ұзап кетіпті. Екі орта әлі де біраз жер екен. Әрі құмды өлкенің ой-шұңқыры таусылған ба, жылқы баласы бауырын жазып шаба да алмайды. Қанша жарамды дегенмен түнімен беймәлім көш соңынан ілбіп, тыныштық көрмеген аты Шағырайдың қызын Ескелді би ордасына намазшам мен намаздыгер арасында ғана жеткізеді.

	Ескелді Шағырайды жақсы танитын. Еркекшора қызынан да хабардар. Ол бұрынғысы. Ал соңғы бірер аптаның ішінде әдеттегідей тастөбеден де, үйінің айналасынан да күндіз-түні ат кетпеген Ескелді өзіне қатынаған адамдардан ол Шағырайдың басынан өткерген жайды, еркекшора қызына келген қонақтардың қолына су құйдыртам деп масқарашылыққа ұшырағанын естіп те үлгерген. Мұның бәрі алты-жеті күннің әлетіндегі оқиға ғой. Ал енді жуарақпанда жан баласының көзіне түспестей халдегі еркекшора қыз мынадай хабар жеткізіп отыр. Ескелді өзіне тән сергектікпен мәселені тез байыптап, Шағырайдың қызы атаған Шет Бақанастың өріне қарай Құлжан батырды бас етіп, дереу төрт-бес жігітті ұшырады. Бұлар керек кезінде бір түп шидің өзін қалқалап бой жасыратын, сол шидің өзі құралпылас жіптіктей жігіттер еді. Қайда жұмсасаң да оқша атылатындар. Мінуіне тың ат беріп, қыздың өзін де бірге жөнелтеді.

	Түнгі жүріс әлдеқайда өнімді ғой. Бұлар беймәлім түйелі керуенді таң бозында тағы бір сексеуілді орманға кіріп бара жатқан жерінде табады. Енді күні бойы сол орманды сырттан күзетіп, түн қараңғылығы әбден түскенде оның құладүзге шыққанын көргесін Құлжан батыр Шағырайдың қызына рұқсат береді. Одан арғысын өздері аңдымақ еді. Ел қамы дейтіндей үлкен бір істе кәдеге жарағанына қанаттанған қыз осы олжасымен әке-шеше қосына оралуына болатын-ақ еді ғой. Бірақ қыз мұның ақырынан қауіптенеді, кім білсін, мұның ерлік дегені ерлік емес, түсінен шошынған әлдекімнің шошаңындай бірдемеге айналар. Құлжан батыр бастаған топ бейкүнә біреулердің қоныс ауыстыруы екенін ғана анықтап келер. Одан бүкіл ел алдында ќара жер болѓан әке көкірегіндегі құса кете ме, қайта жығылғанға жұдырық деп, мүлдем жербауырлар.

	Қой, қыз о баста бетке алған бағытымен қайта тартпақ. Сонау шығыста Құланбасы, Құмбасы, Итжоннан әріде қалмақ қоластында қалған елге қарай бет түземек. Жалғыз барып, жау шаппас, қалайда әке көкірегіндегі дертке дауа дейтіндей бір олжа әкелер.

	Бұған дейін де біраз күн үй көрмеген қыз ұшқан құстың қанаты күйетін ұланғайыр тасбақаның шөлі үстімен тағы да жоғары салады. Тағы да үш-төрт күндік ауыр жолды бастан өткереді. Ескелді би де мұның мінуіне жарамды ат берген екен, бұл да қарлығаштай қыздан кем түспейін деп, намысқа басты ма, осыншама жүріске шыдап береді. Осындай ел аузындағы ұзақ-ұзақ жүрістер жайлы хикаялардан ол заманның адамы мен малының табиғаты бөлек екенін де танимыз ғой.

	Жоғарыдағы жау қоластындағы елге жақындай бере қыз басқа бір құладүз, құмға қарай екі-үш үйір жылқы айдаған қалмақ жігіттеріне жолығады. Бұл оларға жалшылыққа сұранады. Мұның еркекше киінген қыз екенінен хабары жоқ, талдырмаш денелі балаң жігіттен қауіптенбестен қалмақтар келісе кетеді. Ақысыз-пұлсыз жалшыдан кім бас тартсын. Бұл шақта қазақ жерінің ең бір сүбелі бөлігін қарпыған қалмақтар анау-мынау қаңғыған некен-саяқ жүргіншілердің өздеріне жалшылыққа мойынсұнуына дәнігіп те үлгерген еді.

	Бұлар Іле мен Қаратал өзендері арасындағы атақты Сары Есік Атыраудың бір қанаты, жоғарыдағы Құланбасы, Құмбасы, Итжон аталатын тау, төбелерге тірелетін Мойынқұмды шет-пұшпақтап кесіп өтіп, сол Қараталдың төменгі сағасына қарай бет алғандар екен. Айналасы төрт-бес адам. Алғашқы күнгі жүрісте осылардың айт-шүуінде жүріп, от-суын қамдап, сенімін иемденген Шағырайдың қызы бұлардың не мақсатпен олай қарай бет алғанына құлақ түреді. Байқаса, мынау айдағандары өңкей сауын биелер, жүні жетілген құлындары да көп. Бұлар төменіректе Қаратал өзенінің өткелді тұсын тауып, құлындарды енелеріне қосақтап арғы бетке өткізіп, Үшқара тауының төменгі етегін жиектей, Ақсудың сағасына дейін бармақ. Тіпті сондағы қожайындары қаласа арғы Лепсі өзеніне дейін кетпек. Себебі, қалмақтардың қымызсыраған елі сонда да бар көрінеді. Шағырайдың қызы ақылдан кенде емес қой, демек Ақсу, Лепсі өзендеріне де келіп, қалмақтар қоныстанған екен ғой деген ой түйеді.

	Сауын биелерді асықпай айдаған төрт-бес қалмақ жігіті үнемі топталып жүрмейтін еді. Екі-үш үйір биені қалағанынша сауып, бітеу сойылған қой терісінен жасалған үлкен-үлкен торсықтарындағы үнемі шайқатылып, жақсы ашыған қымыздарынан қанғандарынша ішкен жігіттер көбіне мамыражай, кейде бірінен соң бірі қоян мен қарақұйрық қуып кетіп, үнемі шашырай қозғалатын еді. Екі-үш күндей мол қымыздан қанғанынша ішіп, әл жинаған Шағырайдың қызы олардың сондай бір қаннен-қаперсіз сәтін күтеді. Ақырында, тұрымтайдай «баладан» еш қауіп күтпеген оларды оңаша-оңаша тұста қайың құрықпен бір-бірлеп ұрып түсіріп, Ақсу мен Лепсінің төменгі жағындағы қазақ жерін жамбастаған қалмақ бекзадаларына арналған сауын биелерді бері өз еліне қарай айдайды да кетеді ғой.

	Мал қамын ойлап, отты жер іздемей Сары Есік Атыраудың қақ ортасындағы Іріжар мен Жаманқұмды тікелей кесіп, төтесінен салады.

	Бұл құмдардағы жол қиындығы соншалық, егер жоқшысы шығып, сол мал айдаушы жігіттердің өліктері табылған күнде де бұлардың малын кім айдап әкетті, қазақ па, жоқ қалмақтың өз баукеспелері ме, оны ажырата алмас еді. Мұндайда малыңнан көз жазсаң оны біржола қолдан шықты дей бер. Әрі мынау ыстық күнде қасқыр дегенің қара борандай соққан заманда ол жігіттердің өлігін табу да қиялмен орындалатын іс.

	Міне, Шағырайдың қызы әкесіне осы олжамен оралады. Келген бетте екі күн, екі түн ұйқыға батады. Осындай ұзақ тыныштықтан соң ғана басын көтерген қыз әкесіне Ескелді биден кісі келіп отырғанын ұғады. Ескелді би Шағырайды өзіне шақыртқан екен. Әрі қызымен келуін қалапты.

	Бұлар Ескелдіге жеткенде биде көптен болмаған мәре-сәре, көңілді күй бар екен. Әке мен қызды бір сырт елдің басшыларындай қошеметпен қарсы алады.

	Құлжан батыр осы екі ортада әлгі Шағырайдың қызы нұсқаған түйелі керуеннің қалмақтікі екенін, әрі олардың Шет Бақанастың бұл күнде құр тандыры жатқан ең төменгі саласының жағасында Аяқ Ақтам, немесе кейбір қазақтардың тілінде Қарамерген қамалы аталатын ескі құрылыс үйiнділерінің қасына ұйлығысып, маңына қазақтардан ешкімді жуытпай түсініксіз бір әрекетпен айналысуда екенін анықтайды. Ал енді ол не әрекет? Қазақтар қашып тығылған құмның қақ ортасына, әрі осындағы ел басшылары – Ескелді, тағы басқалар табан тіреген тұсқа тақау қалмақтар неге түнделетіп, жасырынып келіп, ұйлығысады? Құлжан батыр өз басы жоқ іздеп, адасып, олардың үстінен түскенге ұқсап, мән-жайды білмекке тіл тартады. Қалмақтар Сібір жұртынан кеншілер келіп еді, олар осы маңнан алтын мен күміс табылуы мүмкін екенін айтқасын қазып көруіне жағдай жасағанымыз ғой деп жауап береді. Құлжан батырға алғашқыда қалмақтардың бұл жауабы бір түрлі ерсі көрінгенмен соңынан ойын әр жаққа жұлқа тартқандай әсер етеді.

	Бұл Аяқ Ақтам, немесе Қарамерген қамалы осындағы қара орнынан ауған қазақтарға таныс мекен еді, себебі, мұның қасында ақ қар, көк мұздың үйіндісіндей мол тұз бар. Осы көктемнен беріде болар бірінен-бірі құлақтанып, қолдағы аз малдың қамы үшін осыдан түйемен, басқа да тұяқты малмен тұз таситын. Сөйтіп келіп жүріп, осы қамалдың өзін де қызықтайтын.

	Мұның сөз жоқ ескі қала, немесе бекініс орны екені анық. Ескі керуен жолдары кес-кестеген Іле мен Қаратал аралығында мұндай көне заман белгілері аяќ басќан сайын кездесетін. Тек мынау солардың ішіндегі ең айшықтысы.

	«Міне, біз сан ғасыр бұрынғы ата-бабаларыңның қолдарынан шыққанбыз» деп, өзіңе сығырая қарайтын дүниеліктері мол ескерткіш. Жалпы сыпаты төрт қабырғалы қорған. Қабырғаларының бәрі құлағанмен оның о бастағы сымбатын көрген көзге ашып береді. Ұзындығы сол кездегі ірі сүйекті адамдардың өлшемімен екі жүз қадамнан асады, ал ені сәл ғана кемірек. Құлаған дуалдарының ені кей тұста жиырма, кей тұста отыз қадамға жетіп жығылады. Ал сол дуал үйінділерінің биіктігі атты адам көкке қолын шошайтса ғана онымен тайталаса алатындай.

	Бірде осы ескі қала орнын Ескелді, Балпық, Қабан жырау, Тәттібай мерген, Малтабар батыр, тіпті араларында осы Құлжанның өзі, тағы басқа біраз адам бар, бәрі арнайы келіп, тамашалаған еді. Алғашқы бетте олар бір қызық көріністің үстінен түсті. Уақыт түс мезгіліне таяу, аспанда күн шақырайып жанып тұрған.

	Ақтамға қозыкөш жер таяғанда оның үстінен алаулап, жалын көтерілгендей болды.

	– Апырау, мынау ненің белгісі? – деп, ең алдымен Қабан жырау мазасызданды.

	– Ескі қорым, не ескі мекендерді шайтандар жайласа олардың кейде лаулатып от жағатынын естуші едік ғой, мынау сондай бірдеме шығар, әуелде, – деп Тәттібай мерген де ішкі күдігін жасырмады. Үлкен топ ат басын тартып іркілгендей де еді.

	– Біз көппіз, көп адамды көрсе шайтандар тырағайлап қашып жоғалады емес пе? – деп, Балпық басқаларға жігер бергенсіді.

	– Ия, жас батыр рас айтады, ќара-ќұра молда құлағы қалқиған ешкібас шайтан түгіл жын-пері, диюлардың өздері де қорқады, — деп Малтабар батыр қостады.

	Бұлар Ақтамның басына келгенде жаңағы алаулған жалын да, жағылған от та, құлағы қалқиған, ешкібас шайтанның із-тозы да жоқ еді. Бәрі кейін білді, Ақтам алыстан қарағанда егер күн түссе алтын түске боялады екен. Оны көп ұзамай осы маңда қарсақ соққандар да анықтады.

	Жаңағы Ескелді тобы ескі қамал орнын шашырай аралап, әрқайсысы өз аңғарғанын түз адамдарының дағдысымен айғайлай айтып жатты. Аяқ Ақтамның төрт бұрышында төрт мұнараның орны бар еді, бірінің төбесіне жаяулап шыққан Малтабар батыр, өз-өзінен етпетінен түсе жаздап, жандєрмен дауыстап жіберді.

	– Ойпырай, мынаның іші терең апан ғой, сұмдық-ай! Тартып әкететін сияқты ғой, әуелде!

	Батыр адамның бұлай шошынуы бәрін осылай қарай үйірді. Аттарын қамал орнынан тысқарыда қалдырған жаяулар Малтабарға қарай өрмелеп, бес-алты ірі қара еркін сиятындай тіктен-тік түскен апанды көргенде бұлар да ішектерін тартты. Біраз даңғырласып, ақыры мынау бұрынғы биік мұнараның астыңғы бөлігі үлкен үй болғанына ақыл жеткізісті. Қамалдың қысқалау екі дуалына да құстың имек басына ұқсата жапсырылған екі есік орны жатыр. Сірә, сол кездегі үрдісте кірген-шыққандарды бірнеше мәрте тексерістен өткізу тәртібі қолданылған.

	Ұзын дуалдардың бірінің ішкі кенересіне тақау тұста түсініксіз бір көріністі Балпық тапты. Мұны да бәрі қоршауға алды. Қап-қара күйген топырақ сынықтары, жан-жағына тартылған, оның да топырағы осылай күйген кішкене арықтар түз қазақтарына мүлдем түсініксіз жайды баян еткендей.

	– Мынау от жағып, қазан асқан жер ме? – деп атқосшы жігiттердің бірі сұңқ етті.

	– Жоқ, бұл жерошаққа келмейді, – деді Тәттібай мерген.

	– Ә, мен таптым бұл құқайдың не екенін, – деп Қабан жырау бәрін өзіне қаратты. – Бұл темір қорытатын пештің орны. Бұхарада дәріс алып жүргенімде көрген едім, соларға нобайы келіп-ақ тұр. Қорытылған темір оттың өзіндей қызарып, қараған адамның жанарын ауыртады екен, құдай-ай, сонда оттан құдіретті нәрсе жоқ дедім, сол тас уататын қара темірің оттың күшімен жолыққанда тура ағын су сияқты ағады екен. Міне, мына топырағы күйген кішкене арықтарды көрмеймісіңдер. Бұл сол балқыған темірдің қалыпқа қарай ағатын жолы.

	Бәрі де Қабан жыраудың бұл сөзіне имандай ұйыды. Себебі, пеш орнынан ұзамай-ақ тот басқан темір, сол темірден соғылған, не құйылған моншақтар, әшекейлер, ұршықтың темір басы, басқа аты беймәлім бұйымдардың бөлшектері көптеп табылды. Кей заттарды ата-баба жұртынан тәбәрік деп, қалтаға сүңгіткендер бар.

	Ескелді тобы мұнда күнұзаққа байланды. Себебі, көрген сайын көз тартатын құбылыстар бірінен соң бірі ашылды. Жанторсықтан ара-тұра қымыз ұрттап, шөл басып, демалысып, ескі мекенді бүкіл аумағымен тегіс асықпай аралады. Біреуі бір ғажайыпты байқаса бәріне айғайлап жеткізеді, бара-бара бұл осы жүрістің үстіндегі салтқа айналды. Себебі, әрқайсысы әр нәрсені әр қырынан, біреуі ерте, біреуі кеш көретіндіктен осы салт көпшіліктің таным-түйсігіне қарқын берді.

	Құрамында темір бар, күйген топыраққа түсі де, қаттылығы да келмейтін добалдай бірдемелерге екі-үшеуі сүрінді. Бұндайды қазақтар елсіз даладан кездестірсе аспаннан құлаған тас атар еді. Ал мұншалықты ғажайыптың ортасында оларды аспаннан түсті деуге ауыз бара ма? Бір мұнара шығыс жаққа қараған екен. Тап осының түбінде адам мен жылқы сүйегі иін тіресіп жатыр. Добалдай-добалдай тастар да табылды. Бір атқосшы жігіт даурыға жөнелді.

	– Құланбасы мен Құмбасыдан төменде тас жоқ деп, өлеңдетуші едіңіздер мынау тас емегенде немене?

	– Мен білсем бұл Шыңғыс хан бабамыздың ізі, – деп Қабан жырау іле жауап қайырды. – Мынау қамалдың ішіндегі пақырлар ол жарықтықтың шабуылынан қорғану үшін түйеге теңдеп, алыстан тас тасыған ғой. Жан беру оңай ма? Шыңғыс хан жарықтық ешкімді құл, пенде қылмаған, ешкімнің қолына кісен салмаған. Мынау мұнараның төбесінен айыр ағаштың ортасымен тас атқылаған өз қарсыластарын баудай түсіріп, сүйек-саяғын қалдырып, күнбатысқа өте берген ғой. Атақты Отырар шаһарының қалай күйрегені туралы әңгімені естімеп пе едіңдер?

	Күн ұзақ, уақыт молшылық болғасын Қабан жырау ерінбей топыраққа айналған қамал орнына қарап, Отырар шаһарының тарихын қысқаша баяндады. Сөзінің соңында:

	– Мынау да соның кебіне ұшырған бір мекен ғой, – деді.

	– Апырау, сонда осы қамалды мекен еткен, Шыңғыс ханға қарсылық көрсеткен пақырлар кімдер екен? – деп, тағы біреу ашық сұрақ қойды.

	– Қайдам, ол жөнінде қазақ шежіресі ештеме айтпайды. Ал Бұхарада парсы тілінде жазылған кейбір кітаптардан ұққаным бұл жақта тіршілік етушілердің ол кезде көздері көк, шашы да,бет әлпеті де сары екен.

	– Жырау аға, не дейсіз, онда мынау бізге өздерін ағайын санайтын сарыүйсіндер солардың үрім-бұтағы шығар, бәлкім?

	Жыраудың айналасынан әр түрлі күлкі естілді.

	– Қайдам, қарағым, көктен түссе Адам ата мен Хауа ана түскен шығар, басқамыз олай емеспіз, бәріміз де солардың ұрпағымыз. – Қабан жырау соны айтты да қабағын қыртыстандырып, әлденелерді есіне түсіріп барып, тағы сөйледі. – Ол замандарда бұл өлкені құм емес, орман-тоғай, жеміс-жидек көбірек басқан екен дейді. Арпа, бидай, тары көп егілген екен дейді. Тек бара- бара су қайтып, жер қуарып, көктің орнына құм өсіпті. Одан бергі замандарда осы құмнан Ақсақ Темірдің әскерлері қаймығып, кері қайтқан деген сөз бар.

	Көпшілік Аяқ Ақтам, немесе Қарамерген атауы бар осы төрт бұрышты үйме топырақтың ішінен басқа да көп заттар тапты: мәрмәр тастан жасалған қол диірмен, қыш ыдыстардың сынықтары, әр түрлі өрнекті жалпақ қыш тақталар, бітімі түсініксіз қола бұйымдар, омырауға тағатын қаңылтыр белгілер, тағы- тағылар.

	Енді қорғанның сыртына шығып, аттарына мініп, мұның айналасын шолмаққа ыңғайланғанда бір жаман дүбір бәрін елең еткізді. Жау шабуылының тақсіретін шеккен елдің мұндайда қорқынышы жаман ғой. Бәрі демдерін іштеріне тартты. Сөйтсе қарақұйрықтар екен. Бөкен тұқымдас жүрдек жануарлардың әлденеден шошығанда, немесе, бір жерде көп жайылып, аяқтары жүріс тілегенде өстетін мінездері бар. Еркектері мүйізді, ұрғашылары мүйізсіз, әрі қашқанда ұшында қарасы бар құйрығын көкке көтеруші еді. Сосын да кең- кең жазықтарда қандай жылдамдықпен жосылса да оларды жынысына қарай айыру оңай. Ал қазір оларды бұлайша жіктеу тіпті мүмкін еместей, себебі бас- аяғы ұзаққа созылған бұлардың мына тобы әдеттегіден әлдеқайда қалың еді. Егер жылқы малы бүйтіп жосылса талайының артқы аяғының сіңірлері қиылар- ау. Ал қарақұйрықтар олай емес екен. Бұлар осы адамдардың өң мен түс аралығындай жұмбақ халі үстінде тұстарынан дүрілдетіп өткенде құм дала өзінің құдіретін танытқандай әсер етті.

	– Құдай-ай, мына ата-баба мекенін көп таптадық, аруақтардың хош көрмегенінің белгісі емес пе? Аяғымның астында қара жер қозғалғандай сүйек- сүйегіме діріл жүгірді ғой, – деді Тәттібай мерген. Бұл кезде бұрынғы сары жүзі енді оттан суырғандай қызарып кетіпті. Аппақ сақал-мұрты мен қасы-кірпігі түбін от шалған ақ селеудей жапырылғанға ұқсайды. Сондай бір апат Қабан жыраудың да өңірін жапқан сақал-мұртына келгендей мұның да түсі өзгеріп кетіпті. Бет-әлпеттерінен сыр бермеген Ескелді мен Балпық қана, сонда да олардың да іш-дүниесі ойран-асыр екені оңай танылады.

	Тәттібай мергеннің жаңағы сөзі бәріне бұл маңнан тез тайып тұрыњдар деген тәңір бұйрығындай естілді. Тек Ескелді ғана ол бұйрықты қабылдамапты. Аттарына мінген көпті әлі де үйіріп ұстап, енді Ақтамның сыртын шолып көрмекке қозғалды. Іштеріндегі тақуалау біреулер мұны Ескелді бидің алла әміріне сес көрсеткені ме деп шошығанға да ұқсады.

	Аяқ Ақтамнан шығыс беттегі кеңістік тап-тақыр да, батыс жағын қалың сексеуіл басыпты. Сол сексеуілді жақта дөңгелектеніп, бірнеше мал қорасының, әрі ескі бейіттің де орындары анықталды. Айнала тақтайдай тегіс жазықтықтарда ескі атыздардың ізі алыстан-ақ шалынады. Тап бір үлкен құдірет иесі кең даланы шүберекше төртбұрыштап турап тастағандай-ақ. Атыздардың бойында жабайы бидай, қара бидай көсенің сақалындай әр-әр жерде шоқ-шоқтанып, желкілдеп тұр.

	Көргенінен көз ақы алмай қоймайтын қазақтар олардың бәрін де тіл ұшына іліктірді. Бұрынғы ата-бабалары сан ғасыр бойына кәсіп еткен, тек кейінгі ұрпақ жоғалтқан егіншілік өнерінің мынау ап-айқын іздері бұлардың басына төтенше ой салмады. Ол тек Ескелдінің көкірегіне ғана жанды жарадай жабысып, ауырта бастапты. Жас би мұндағы әр түрлі құбылыстарға қоса қабат зейін қойғандай.

	Мұнда улы безі бар қыр шаяндары көптеп кездеседі. Тек олар мынадай ыстықта тығылып қалады, қазір де оны іздесең таппайсың. Ал Ескелдінің көз алдынан түкті бүйінің екеуі өтті. Қара қоңыр сырт пішіні адамның зәресін алатындай бұл неме де күндізгі ыстықта көп жүйтки бермейді, өзіне азыққа әр түрлі құрт-құмырсқаны көбіне бір орында аңдып ұстайды. Адамға да сөйтіп шабады. Ал қазір мынау көп аттының дүбірінен шошып, бағыт-бағдарсыз өрмелегені шығар. Кейбір жәндіктердің1 тап осындай ыстықта көмекейі ашылады екен. Көзге түспей, көбіне осы қыр жақта өсетін түп-түп күйреуік пен жусанның арасынан әнді сыбызғыша сызылтып жатты. Жер бедеріне мұқият көз тіккен Ескелдінің көзіне осынау сексеуілден басқа ағашы жоқ далада оқшау көрінген бір нәрсе – сол қалың тоғайдың ортасында бәрінен озып, көкке бой созған жалаңаштау жалғыз түп терек еді. Мұндай теректің отаны осы қазақтар жаз жайлайтын Жоңғар Алатауының етегі, Қаратал мен Іле өзендерінің әр жағалаулары ғой. Міне, сол қиырдан мынау ит өлген жерге осы жазғанның жалғыз ұрығын қай тағдыр әкеліп екті екен? Жоқ, терек жалғыз емес, ол қаншама сидиған, жалаңаштау көрінгенімен оның ұшар басында түйдек бұтақтары бар екен. Міне, сол түйдек бұтаққа бүркіт ұя салыпты. Ескелдінің енді ешқайда, ешкімге қарағысы жоқ, қалған бар назары, есіл-дерті биіктегі бүркіт ұясына бағытталды.

	Бидің бұл назарын басқалар да байқады. Енді бәрі кеу-кеулесіп, сол жалғыз түп терек пен оның ұшар басындағы бүркіт ұясын нысанаға алып, сөзбен атқылады. Олар сәл басылғанда Ескелді тамағын кенеді. Бәрі жым-жырт тынып, мынау сирек табиғат құбылысын бидің өзі қалай бағалайтынын күтісті. Ескелді би сол жоғарыдан көз алмай тұрып:

	– Жарықтық ата-бабаларымыз бізден көп биікте болған екен ғой, несін айтасыңдар. Біз төменшіктей-төменшіктей жердегі құрт-құмырсқаға айналыппыз, – деді. Осыны айтты да басын төмен қарай сылқ еткізді. Басқалар да сол қимылды қайталады. Мынау көпшілік Аяқ Ақтам, немесе Қарамерген атаулы қамалдың іші-сыртынан ұзақ күнгі байқауларын енді ғана басқаша байыптауға бет алғандай.

	* * *

	Кейбір аң қаққан, қарсақ соққан, жоғалған мал іздегендер, немесе тұз тасығандар болмаса Ескелді сынды ел басшылары қайтып ол жаққа ат ізін салған емес. Тіпті ондай есте жоқ ескі заманғы қала, не бекініс орны бар екенін ұмытып та кеткендей. Міне, сол ұмытқандарын Шағырай қызының сілтеуімен жасырын қалмақ керуенінің соңына түскен Құлжан батыр естеріне салды. Тіпті мықтап салды. Өткендегі сапардың бел ортасында жүрген бұл Құлжан өз байқағанын ежіктеп, келістіріп жеткізді. Қазақтар ол маңда тек тіл-жақтарына ерік беріп, сөзден арылып, соған ғана көңілдері көншіп, айыздары қанып қайтса, қалмақтар Сібір жұртынан келген кеншілердің көмегімен одан алтын мен күміс іздемек. Міне, Құлжан батырдың Ескелді биге әкелген ақпары осы. Әлгі қоластындағы бір түп шиге жасырына алатын жіптіктей жігіттерге сол қалмақ тоқтаған қамал айналасын алыстан торуылдап, көз жазбауды тапсырып, өзі осында тартқан екен.

	Әрине, бұл ақпар Ескелді биге төбесінен тас құлағандай әсер етеді. Осы құмда қыстаймыз ба, жоқ көшеміз бе, көшсек қай уақытта, Іледен жазда салмен өтіп пе, жоқ қыста мұз қатқасын ба деген сияқты сұрауларға мүлдем басқа мағна, басқа салмақ қосып жібергендей. Бірақ мұны бір сәтте шешу мүмкін емес, әлі де ақыл, көп бақылау, көп ақпар керек.

	Соны шешудің арасында Ескелді би Шағырай мен оның қызын да ұмытпайды. Құдай ұлдан кенде еткені үшін қас пен досқа таба болған әке мен оның жау әрекетінен ақпар әкеліп, ерлік жасаған қызына көпшілік алдында бір құрмет, марапат керек. Көңіл жарасы сөйтсе жазылады ғой.

	Бұлар келерден біраз бұрынырақ Ескелді би Құлжан батырды Аяқ Ақтам жаққа қайта жұмсап, өзі мұнда көп жұрт жиған екен. Онсыз да адам мен мініс аттарынан әбден тұяқшиыр тастөбе маңында қара-құра дегенің құмырсқаша құжынаса керек. Ескелдінің өз бәйбішесі Ақжәмила бастаған көп әйелдер де топ көбейтіпті.

	Міне, осыншама көптің алдында Ескелді би көктегі құсша саңқылдап дауыс көтереді емес пе? Сөзін Шағырай мен оның қызына арнайды. Алғаш жүздесу үстінде Шағырай Ескелдіге оңаша қызының екі-үш үйірдей сауын биелерді құлын-тайымен айдап әкелгенін, сонау Ақсу мен Лепсі жақта да қымызсыраған қалмақ бекзадаларының пайда болғанын баяндап үлгірген еді.

	– Араны ашылған жаудың әлі де жұмырына жұқ бармапты, ашқарақ көзі әлі де тойынбапты, – деп бастапты Ескелді сөзін. – Жаз жайлауымыздан айырғанын місе тұтпай енді мынау құмға шөккен күйік қанат көбелек сияқты халімізді де көпсінгендей жау қалмақ жан-жағымыздан түртінектей бастапты, ағайын! Сібір жұрты дей ме, сонау көз көріп, құлақ естімеген «шейіт» деген ел дей ме, әйтеуір жұмыр жердегі аузы түкті кәпір атаулының бәрімен ауыз жаласып, құдайға күнәкар атанған, алла тағаланың қаһарына ұшыраған қазаққа қарсы бұл қалмақ дегенің айла-амалдың жаңа легін ойлап тапқандай. Біз мұны білмес едік, естімес едік, мынау Шағырайдың іштен шыққан баласы таң-тамаша ерлік жасап бәрін ашып берді.

	Ескелді одан әріде ұзақ сөйлеп, Шағырайдың қызы әкелген ақпарлардың мән-жайын ежіктейді. Шағырай мен оның қызына тамылжыған құрмет сөздерін бағыштайды. Ақыры Ескелді би осыншама көптің алдында Шағырайдың бұл нәсілінің ұл емес, қыз екенін жариялайды. Бәбішесі Ақжәмилаға әзірлеткен қыз киімін оған сол жерде киіндіртеді. Кеше ғана сойыл ұстап, жау түсірген, аң қаққан неменің енді қыз киімін киіп, мүлдем басқа қырынан жарқырап ашылғанын көргенде бүкіл ел жағасын ұстайды.

	– Он ұлға теңгерерлік мұндай қыз берген құдайға Шәкең, Шағырай ақсақал, мың-мың алғысын айтсын, – деп және айғайлайды Ескелді. Шағырайдың сондағы түрін көрген де арманда, көрмеген де арманда деседі. Сайдың тасындай он ұлы бар баз біреулер осындай бір қызы бар Шағырайдың басындағы бағын қызғанғандай.

	Тастөбенің үстінде бәйтеректей бой көтерген Ескелді мұнымен де тоқталмайды:

	– Биік тауға жарасар

	– Басындағы обасы.

	Өзен, көлге жарасар –

	Жағалай біткен қоғасы, —

	деп халқымыз текке тақпақтамаған ғой. Осындай ел алғысын алған, ақылына көркі сай қызға ел алғысын алған нұр жүзді батыр жігіт керек. Бірақ ешбір дәмелі жанның бұл қызға өз бетінше батып сөз айтуына рұқсат жоқ, кім де кім бақ сынағысы келсе ең алдымен мына Тәттібай мерген, мына мен бастаған елбасыларының сынынан өтсін. Сөйтіп, қана қыз қалауын аңғарсын. Түпкі шешім қызда болғанмен, басқы шешім бізде, – деп және жариялайды.

	Міне, сол Шағырайдың қызынан өзегі өртеніп, додаға түскен батыр жігіттердің бақ сынасуы әлі де аяқталмаған екен.

	– Міне, сол қыз жүрегін қағуға алдын-ала құрылған елбасыларының сынынан өте алмай қайтқан баламның түрі анау, – деп, осы әңгімені Дубек баласы Телғозыға жырдай жырлаған үй иесі мосқал адам ірге жақта жауын құртына ұқсап, иретіліп жатқан жігітті нұсқады.

	Әңгіме аяқталғанда Телғозының басына қан шапты. Жүзі алабұртып, қарсы алдында шам жанғандай көздерінде бөлек сәуле ойнады. Үй иесі оны байқап, бұл жас жігіттің өзінің де сонда барып бақ сынамаққа аңсары ауғанына жорыды.

	Телғозы майын тамыза осыншама әңгіме айтқан үй иесіне алғыс сезімін білдіруді де естен шығарып, басын ойсыз қозғалақтата:

	– Бұл балаңыз бұрынырақта отау құрғанға ұқсайды ғой, – деп, киіз есікті ары-бері желпілдетіп, ойнап жүрген нәрестелерге қарады.

	– Жоқ, бұл отау құруға әлі жеткен жоқ, мына немерелерім үлкен баламнан, – деді үй иесі. – Үлкен балам Қоржынкөлдегі соғыстан жарақаттанып қайтып еді, келініміз соның күтіміне көбірек ден қойсын деп мына балаларды біз алып едік.

	Бұдан соң екі арада не әңгіме өрбіді, оны Телғозы кейін есіне түсіре алмас та еді. Бұл үйден иығына бес батпан жүк артқандай тәлтіректеп әрең шықты.

	Жоқ, бұл Телғозының Шағырай қызына ынтыққаны емес, керісінше бұрынғы қан тілеген көкіректегі отына май құйылғандай өз басының әлек- шәлегімен кетті. «Біреудің қызы абырой әпереді, ал біздің қызымыз сынық көз, қаңғыған итке дейін миығынан күлер іс істейді, жоқ, оның емі мынау» деп, оғы азайған күлдірмамайын қыса ұстап, айдалада көз алдында қайта сілкіледі. Жігіттің бұл жолғы ширығуында шек жоқ, егер өз дегенін істемесе ақыл-есіне кәкір келерін сезгендей. Әнеукүнгі найман жігіттері баяндаған арғындағы қаракесек Қазыбек бидің басалқалылыққа шақырған билігі турасындағы хикаяның мәні есінен бу боп ұшты.

	Телғозы түстікке, өз қарындасы уақытша жүз жасырған Жиделінің жағасына тартты. Естуінше қалмақ ашынасы да сонда. Араға екі күн салып, межелі жерге жетті. Жиделінің жағасы жайылған сулары мен орман-тоғайы мол көрікті жер дегені рас екен. Мұнда Телғозыны ешкім танымайды, соны пайдаланып, өсек аңдығансып, Мейізкүл мен қалмақ жігітінің жасырынған үйін тапты. Баса- көктеп кіріп, тарс-тұрс еткізіп, жайратып салуға жүрегі дауаламады. Қалайда жан тәтті, қалмақ жігітінің айналасында атқосшылары да бар екен. Сатқын қыз бен кәпір қалмақты оңашада атып түсіріп, із жасырып кетпекке ниеттенді.

	Бұл өзі аққу жүзіп, балығы шоршыған әсем көлдің жағалауы еді. Іле, одан Жиделі өзені әлсін-әлсін кемерінен асып, әлсін-әлсін сумен толтырғасын мынау көл де ортаймайды екен. Сосын да мұны қанатты құстар мен ақ сазандар қалай жатсынсын. Ел аузында бұл Аққулы көлі аталады екен.

	Мұнда ертемен құстар үні азан көтереді. Тумысында сергек, ұйқысы аз ақ шағалалар тіршілік қамын жасауға ел шақырғандай тырбана қимылдайды. Түні бойы қамыс арасында бүлк етпестен маужырап, ұйықтаған бірқазандар маңғаздана көзін ашып, көк жүзінде ойнаған шағалаларға еріне қарайды да, тұмсығын төсіне қойып, әлі де дамылдай түскісі келгенін білдіреді. Одан әріректе бірер үйір жылқы көрінеді. Олар кеседей ғана дөңгеленген күміс көлдің жағасында тыныстап, құйрықтарымен маса-шіркейді сабалап тұр. Біразы су ішіне белшесінен батқан. Бұлар да тыныштықтың бұзылуын қаламағандай құлақтары салбыраңқы. Салқын күн көзі керісінше күнделікті қарбаласты қалпына келтіруге тырысып, шақырая қарайды. Жалқаулық пен сергектіктің таңғы тайталасындай.

	Міне, құдайы қонақпын деп, бейтаныс біреудің үйінде түнеген Телғозы таңнан тұрып кетті де осы көріністі тамашалады. Шет Бақанастың қуаң, шөбі қатқыл, құмы басым жағалауының қасында мына жер оған сонау Жоңғар

	Алатауындағы жаз жайлаудың өзіндей ыстық шалынды. Көк сағынған көзі көл айналасындағы құраққа жұтына қарады. Бірауық осынау жер шетіне өзінің не мақсатпен келгенін де ұмытқандай.

	Бұл жерде Телғозы ұзақ бөгелді, өзі түнеген үйдің иелерін әңгімемен мұрындық салынған түйедей онда-мұнда бұрып, із кесіп, өз қарындасы Мейізкүл мен оның қалмақ ашынасының тірлігі жайында сыр тартты. Сондағы ұққаны – ол қалмақ жігіті біраз қосшыларымен бірге осы қазақтардың арасына әкесінің үйіне келгендей сіңісе бастапты. Кәдімгідей үй тігіп, жоғарғы бодан елден азын-аулақ малын алдырып, орнығыпты. Қазір ол ұясынан күн шыққан ай-жай шақта мына көлдің жағасына келіп, мініс атын ұстайды. Ол да көл, табиғат қызықтағыш. Міне, осы жайына қанған Телғозы оны осындай тым бейқам, бейбіт шақта нысанаға алмақ. Мейізкүлдің ашынасы, енді болашақ күйеуі – қалмақ жігітін бұл көрген де еді. Басқа бір атқосшысымен шатастырып, текке үркіншілік тудырмауға көз қарашығының бар асылын жұмсамақ.

	Міне, ол да көрінді, түнде қонған үй иесі айтқан көлдің қарсы беттегі қалыңынан жүген, құрығын ұстап, су ішінде жусаған жылқыларға ентелей басып келеді. Телғозы алғашқыда бой жасырды. Қолына үйреншікті күлдірмамайды қыса ұстап, бұл оған көл айнала қарсы жүрді. Тап осы сәтте бір асығыстықтан Телғозының жүрегі ауырды. Апырау, ол не асығыстық? Сөйтсе, қазір шашырағалы тұрған адам қанына қатысты екен. Телғозы жаңа ғана өзі тамашалаған Аққулы көлінің келбетіне нұқсан келтірер іске беттегенін түйсініп, содан өз өмірінде бір жарықшақ, қара таңба қаларынан жасқаныпты. Ол енді аяқтарын жайлап тастап, әлі де тұмсығын төсіне қойып, ұйқысын үзбеген аппақ-аппақ бірқазандарға қарады. Құс төресі аққумен туыстас әсем қанаттылардың көктен құлап түскен аппақ бұлт түйіршіктеріндей домаланған түрлерінде Телғозының ішін жайлаған дертке мүлдем қарама-қарсы құбылыс тұнып тұр. Қазір мылтық даусынан олар оянады, сосын ақ жаулықты әйелдерге ұқсап, Телғозыға қарап, сөздің ең бір ащысын айтатындай. Телғозының көзі сырғып барып, енді су ішінде жусаған жылқыларға түсті. Кеседей төңкерілген күміс көл. Айнала біткен кіршіксіз таза жасыл құрақ. Осылар салған суретті одан әрі айшықтап жалғастырған шақырайған күн мен жаңа ғана жуылып ашылғандай көгілдір аспан. Осының бәрі қосылып кеп, Телғозыны бетінен қайтарардай тербеліс жасады, шамасы. Телғозы бірауық тіл алғыш балаға ұқсап, сол табиғат-ананың бет ажарындағы өзін қостамаған құбылыстарды көңліне ауыр ала бастады. Апырау, шынында мынадай алмағайып заманда терісі бағалы аңға жұмсар қорғасын оқты адамға қарай бағыттауы қалай?

	Осындай түйдек ой мынадай жас балаша мөлдіреген табиғат аясында Телғозыны аямай кеудеден қақты. Жақсы, Телғозы бір адым шегініс жасасын. Бұл енді, қалмақ жігітін ғана өлтірумен шектелмек. Мейізкүл мейлі мың жерден әке абыройын айрандай төгіп жаманатқа қалдырсын, бәрібір түбі бір, өз нәсіліміз ғой, тірі жүре берсін. Қидым оған тіршілікті.

	Бұл ақырғы шешімім ғой деп ойлаған Телғозы жүзі алабұрта, қылтанақтап шыққан сақалды иегін сәл көтере алған бағытымен қозғала берді. Міне, ол қазір күлдірмамайдың шүріппесін басады. Сосын кейін қарай жалт беріп, сонау жақта тасада қалдырған атына қарай жүгіреді. Мейлі, Мейізкүл өзінің қалмақ ашынасының кімнің қолынан оққа ұшқанын білмей-ақ қойсын.

	Енді ол өзіне қарсы сырғыған қалмақ жігітін қалыңның ішінен қайта іздей бастады. Табиғат көркін қызықтаймын деп, бұл одан көз жазып қала жаздағандай. Ұшар бастарын көкке созған қамыс арасына үңіліп, оны әрең тапты. Ойында дәнеме жоқ қалмақ жігіті жүген, құрығын сылдырлатып, жаңағы су ішіндегі жылқыларға қарай ентелетіп келеді. Енді бір сәтте Телғозының тұсынан өтіп те кетпек. Сол заматта жаңа ғана мұның көкірегіне тиген соққы тағы қайталанды. Күлдірмамайын Телғозы жерге түсіріп ала жаздады. Апырау, бұл енді сол сезім соққысының еркіне бағынып, мынау қалмақ жігітін өлтіруден де бас тартпақ па? Бұл қалай? Көкірегінде бір-біріне қарама-қарсы екі сезім тайталасты. Не өлтіру, не өлтірмеу. Бұл Телғозының өзіне ұзақ көрінгенмен бір кірпік қағысындай ғана мезетте өткерілген ішкі сайыс еді. Ақыры, жау қалмаққа деген ескі кек жеңіп шықты.

	Енді күлдірмамайдың ұңғысын қалмақ жігітіне қарай асықпай сәндеп көтере берді. Хақ тағала, құдай-ай! Оң қолының сұқ саусағы шүріппеге жетіп үлгірмеді. Басқа бір күлдірмамай тектес мылтық тарс етіп, қорғасын оқ Телғозының өз маңдайын тесіп өтті. Аққулы көлінің айналасындағы әсем табиғат енді аспанға көтеріліп кетіп, Телғозының көкке шалқайып, қан сызған жүзіне төңкеріліп құлай берді. Ар жағы ес-түссіздік.

	Телғозыны атқан жаңағы бұл нысанаға алған қалмақ бегінің түнімен жылқы күзеткен атқосшыларының бірі еді. Өздерінің жау жерінде екенін, қанша бодан дегенмен де шабылған елдің ызасы мол болатынын ескерген қалмақтар барынша сақ. Мана Телғозы осылай қозғалғанда-ақ, қолында суық қаруы бар бейтаныс қазақ жігітінің жүрісінен кәдіктеніп атқосшы неме қалыңға шөге, шүріппесі қайырулы өз мылтығын сақадай-сай ұстап, мынаның әрбір қозғалысын қалт жібермей баққан. Міне, сондықтан да ішкі сезім сайысына көп алаңдаған Телғозыдан гөрі осы қалмақтың әрекеті мүлтіксіз шығып еді.

	* * *

	Шет Бақанастың бойындағы Дубектің үйіне Телғозының денесі екі күннен соң жетті. Мұндағы ең қатты жылаған, осының бєріне себепкер Мейізкүлдің өзі. Енді жасырынатын ештеме жоқ, Мейізкүл әке-шеше аулына сол ағасының сүйегімен бірге келген:

	– Аға-еке-ау! Қан қақсатып қайда кеттің? Мұндай ел көрмеген сұмдық іске қай шайтан, қай әзәзіл азғырды? Менің құныма сол қалмақтың екі қызын алып құшсаң да басқа бір амалын неге таппадың?! – деп зарлады қыз.

	Осы зар үстінде, қаралы жиын ішінде Ескелді би тобы мен жоғарыдағы қалмақтармен құшақ айқастырған елдің көсемі, төре тұқымы Баймұрын да бар. Бұл осы төмендегі құмға шөккен қазақтардың ортасына арнайы ат арытып, сапар шегіп, ел қамы турасындағы іштегі құсасын, мұң-наласын көзбе-көз атқарып, біржола арылып қайтпақшы екенін күні бұрын хабарлаған да еді. Ескелдінің Нарын жағасына қоныс ауыстырған Балпыққа «егер көші-қон шаруасы аяқталса тез жетсін» деп, кісі салуы сол Баймұрынның келетін хабарын алғаннан кейін болған. Балпық келмеді. Баймұрынды Ескелді өз төңірегіндегі басқа адамдармен қарсы алды. Бұл сөзуар төре тұқымын шайқыбас санап, жас би аса жаратпаса да оның осы жүрісіне мұќият көңіл бөлді. Бұлардың жоғарыдағы ел жайында білетіні көбіне алып-қашпа сөзге ұқсайтын. Енді міне, сондағы ел басшысының өзі ортаға топ еткелі тұр.

	Баймұрынмен кездескен алғашқы бірер күнде Ескелділер көбіне тыњдаушының қызметін атқарды. Онсыз да тесік қаптай ақтарылған Баймұрынның барынша сарқыла сөйлеуіне мұрсат берді. Ал қазір бәрі Дубек баласының қайғылы қазасының үстінде. Баймұрынмен алғаш беттескенде алдағы өз қасіретінен кәперсіз Дубек кәрі қарғадай жалп-жалп етіп, одағай сөздер тастап, көбірек көзге түскен. Баймұрынмен сөз таластырып, нағыз ымырасыз мінез танытқан.

	Міне, оның бәрі жайына қалды. Көктегі құдай қазасын жіберіп, қарсы жақтың тауанын қайтарды. Енді, әрине, Баймұрынның сөзі сөз. Дубек қызы Мейізкүлдің жаңағы жоқтауы тұсында Баймұрын тіпті сілкіне қоразданды:

	– Айтпадым ба мен! Құдайдың зарын қылмадым ба, осы мен! Менің айтқаным мына баланың зары арқылы қайта жүрек жарып отыр емес пе? Ағайындар-ау! Өзімізден күші басым шыққан жауға қарсы пышақ ала жүгіргеніміз қай сасқанымыз? Онан да біз қыз алып, құдандалдасып, құйрық- бауыр жесіп, жүре бермедік пе? Қой, қарақтарым, ештен де кеш жақсы, ес жиып, етек жабайық, – деп, екі күннен бергі Ескелді би төңірегіндегілердің құлағын жеген сөздерінің жиынтығын қорғасындай құйып әкеп, қайтадан ортаға лақ еткізді. Баймұрынның шүңірек көздерінде қазаға көңіл айтуға орай шыққан жас жоқ, қайта от шашыратып, қаһар төгіп тұрғандай. Түйе жүн шекпен киген мол тұлғасы, қаба сақалы, пышақ қырындай жақ сүйегі – бәрі адағайлап, тап қазір бұл Ескелді би мен оның қасындағылардан әлдеқайда биік, шоқтықты көрінді.

	Қара қостың сыртында жерге төселген қабат-қабат киіз, сырмақтардың үстінде Дубек пен кемпірі екеуі өлі балықтардай айқасып жатыр. Тек бір шетте екі аяғын көсіліп, желді күнгі қоғадай теңселіп, Мейізкүл аттан салып жылауда. Қасына дауыс айтуға болысуға құрбы, жеңешелерінен ешкім келмеген. Сірә, осы өлімге кінәлі Мейізкүлдің өз басы екенін сезген үлкен-кіші әйел қауымы Мейізкүлден бойын аулақ ұстауға тырысқандай.

	Көңіл айтушы үлкен ел адамдарының ең алдында Баймұрын тұр. Мұндағы елдің аспанына тіреу ендігі күнде осы болатындай-ақ кеудесін кере шалқалай қарайды. Ескелді би оның тасасында қалыпты.

	Сонда да мұқияттап бақылаған адам Ескелдінің жүзі аса сынық емес екенін ажаратар еді. Қазаға орай қабағында кірбең ізі жіңішке жіптей ілулі тұрғанымен сексеуіл түстес бет ажарында тұнық ойдың жылымы бар. Есінен адаспаған, әлдебір желпілдек, пісуі шала ойдың жетегінде кетпеген, қайыңның безіндей денсаулығы мықты адамның ұстамдылығы көзге ұрарлықтай. Мұның да кигені белі буулы түйе жүн шекпен. Басына тартқан, түсі оңған орамалдың екі ұшы оң жақ самайына құлап тұр. Сірә, ол заманның адамдары көбіне ат үстінде күн кешетіндіктен бәйгеге шапқан баланың басы айналмауы үшін орамал байлайтынын жайшылықта да өздеріне әдет қылып, бара-бара ол жаз айларындағы бас киім орнына жүретіні де бар еді.

	Ескелді Баймұрынның тасасында, сонда да осы қазаға жиылған ел әр тұстан жас бидің түр-түсіне көбірек алаңдайды. «Сен не айтасың» деген сұрақпен бәрі анталай қарайды. Ол сұраққа жауап іздеуге бидің көп қиналған түрі жоқ. Керісінше, күйкентайдың қос қанатынша керілген қастары, қанжардай бітімі түзу шоқша сақалы, аспан түсіне келіңкірейтін көгілдірлеу көздері, сұп-сұр өңі тап қазір жұрт көкірегіндегі сұрақтың көптен күтулі жауабын адырнасы керулі садақ жебесіндей әрең ұстап тұрған сияқты.

	Ескелді тобының ішінде Қабан ақын мен Балпық жоқ. Балпық Нарын жағасына қоныс ауыстырғалы мүлде ат ізін салмай жатыр, ал Қабан ақын сол Балпықтан екі-үш күн кейін Іле дариясынан өтіп, сонау Қаратау, Шу, Талас бойындағы шабылған елдің еңғұрмаса ізін көріп қайтуға аттанды. Қалмақ шабуылы әлі тоқтамаған кезде, қасында оншақты ғана жолдасы бар ақын үшін бұл өте қауіпті сапар. Сонда да нартәуекел деді, әрі Ескелді би «жол болсын» айтты. Себебі, би «осы құмда қыстаймыз ба, жоқ әлі де су кешіп, ауа көшеміз бе» деген сұрақтың жауабын әр қиырдан осылай іздестіріп құрастыруда еді.

	«Ауа көшкенде алдымыздан не шығады, соны көріп қайтсын» дегені.

	Қабан қасына ерген жігіттердің ең көрнектілері Жайнақ, Қосай атты жас батырлар еді. Жайнақ Қабан, Тұрлымбеттермен туыстас, мырзаның Сәбден атасынан тарайды. Ал Қосай арғы аталарынан бері осы жалайырға сіңіскен дулат жігіті. Екеуі де Қоржынкөл соғысында көзге түскендер.

	Жайнақтың тағы бір ерекшелігі көмекейі кең, айғайлағанда даусы жер көшірердей бар. Келе жатқан жауды айғайлаған даусымен алыстан тоқтатыпты деген аңыз әлі күнге ел есінде. Сондай-ақ, оларға Ескелді би өзінің екі бауыры – Естай, Досайды, әрі Есенбайдың үлкен інісі Есенғабылды қосып берді. Ал би қазірде өз маңында белгілі адамдардан Тәттібай мерген мен Малтабар батырды ғана ұстап отыр.

	Баймұрынның да тобы толық еместей. Шындығында, оның солай екенін мұндағы ел қайдан білсін, Баймұрынның өз ойынша солай. Бұл келген бетте өзінің жас жолдасы Кәшкені іздеді. Кәшке Балпықтың қосынында, соның көшімен бірге кетті деген хабар көкірегiне қадақтай тиді. Жалғыз Баймұрын емес, бұл хабарды осы үлкен кісінің жеті-сегіз қосшысының қатарындағы кішкентай Шопабай тіптен көңліне ауыр алды. Бұл сонау жоғарыдағы ел ішінде жүріп, Баймұрынға ғана емес, Кәшкеге де бауыр басқан. Сірә, Кєшкенің өзіне адамды қатты тарта алатыны да бар.

	* * *

	Дубек баласы Телғозының қазасы өткерілген соң сонау тастөбеде Ескелді тобы мен Баймұрын тобы арасындағы сайыс сөз қайта жаңғырды.

	Осы қалмақ шапқаннан кейінгі бес-алты айдың ішінде ой жағынан әжептәуір есейген андастағы жанбай Бұқпанбет шалдың баласы Шопабай мұндай сайыстардан тіпті көл-көсір дүниені ұққандай. Әсіресе, өзі көптен көрмеген, бір кезде, ел аман, жұрт тынышта өзін үш бірдей даугерден құтқарған Ескелдіге қараған сайын көзі тоятын емес. Бидің бет ажарындағы қыл-қыбырына, болмашы бояу, рең қозғалыстарына дейін қалт жібермей, көкіректегі зерде кітабына мұқияттап түсіріп отырғандай. Мұның байқауынша Ескелді би осы жарым жылдай уақыттың ішінде жүзі қылањданып қартайыңқырап та кеткен. Тіпті басқалар байқамаған әжім іздерін де бүркіттей көзі өткір осы Шопабай тауып алды.

	Тастөбенің үстінде Баймұрын сырғауылдай бой көтеріп, тағы да зірк-зірк етсе Ескелді би оның қасында қасақана аласарғандай бүк түсіп, жерден шөп іліп отыр.

	Күн дегенің бүгін де таңертеңнен-ақ шақырайды. Тастөбені жарып шыққан сексеуіл мен жүзгенге жабылған киіз жағы бүгін молдау, сонда да оның көлеңкесі кімге жетсін. Баймұрын мен Ескелді төңірегіндегі оншақты адамды ғана қамтыпты. Ал басқалары сол жазда да, қыста да тастамайтын елтірі бөріктерін күн сәулесінің ыңғайына қарай қисайта киіп, мыңқ етпейді. Жарықтық малдың терісі дала адамдарын қыста аяздан қорғаса, жазда ыстықтан да осылай арашалап, кәдеге аса беретін.

	Ескелді маңында алабөтен тағы бір топ бар еді, Шопабай олардан ешкімді танымағасын әрине, арнайы көңіл бөліп, әуреленбеді. Бұлар түнеукүнгі теңіз жағалап жеткен арғын, найман көшінің басты адамдары. Ішінде әлгі тік қабақ, көкшіл көзді шал Сәдуақас та бар. Басында әбден тозығы жеткен киіз қалпақ, қара кесек еттей қатқан мұрнының қасында селдір сақал-мұрты көп көзге түспейтіндей, жұмбақ жүзді адам. Жұрттың сөзіне пейіл бергені соншалықты, бетінің бір түгі де қыбыр етпейді, тек екі құлағы түбіріне су барған шөптей ұзара түскенге ұқсайды. Көкшіл көздері әрбір сөйлеушінің өңменінен өтердей бедірейеді.

	Қасында тағы үш-төрт адамы бар, олардың біреуі осыдан бірер апта бұрын осыларды іздеп шығып, жолай Дубек үйіне соққан, оларға Қаз дауысты Қазыбектің билігі хақында әңгіме айтқан үш найман жігітінің бірі еді. Қалған екеуі еліне қайтып, біреуін мына Сәдуақас ұстап қалған.

	Баймұрындікі сол баяғы сөз: «Бүйтіп, бір қарсақпен құтылып, қамауда ғұмыр бойы күн кешем деу ессіздік. Іледен ары өтіп, қалың қазақтың тобын табам деу ол да адасушылық. Қазақ шабылды, енді оның басын қайта құрау жоқ, ең дұрысы мен айтқан жол: таспен ұрғанды аспен ұр деп, аталарымыз текке қақсамаған шығар. Құшағына құшақ ашайық, жатсынбай сіңісейік, сөйтіп, қыстауы мынау, жайлауы анау ел болайық. Құдайдың жазуы солай, өзіміз пейіл берсек кеше шапқан жау бүгін дос».

	Шопабай Баймұрынның осы тақілеттес сөздерін көп естіген. Бұрын аса мән бермеуші еді, ал енді тап қазір бұл әке құшағынан табылған темір тікенектей әсер етті.

	Үнсіз бүктүскен Ескелдінің екінші жанында сәл төменірек Тәттібай мерген жантаюда. Бұрын әкесінің тірі кезінде Шопабай бұл кісіні көрген де еді, бірақ ол оңы мен солын таныңқырамаған шағы ма, әйтеуір шала-пұла ғана есінде. Қазір осы мергенге де жұтына қарады. Әсіресе, жез құмандай сап-сары бет- әлпеті, оған қолмен апарып жапсырғандай аппақ сақал-мұрты, сол сақал-мұрт түстес қасы-кірпігі бұл адамның тұлабойында даналық ой тұнғандай бөлек пішін береді. Мол денесін сирек қозғайтын сабырлы адам, шамасы, Баймұрынның екіленген ұзақ сөздерінің тұсында ақ ешкінің жүніндей бет түгінің бір қылы да ќисаймады. Әлде бұл да Ескелді бидегі ерен сабырлылықтың іргесін бекіте түскісі келе ме?

	Тәттібай мергеннің аяғын ала Малтабар батыр жатыр. Тастөбенің құм үріп тастаған құлама омыраулары бұлар үшін осы жазда мамық төсектен әрмен жайлы орынға айналған.

	Бүгін де жиналғандар ұшан-теңіз. Аттарын алысыраққа қалыңға тастап, мынау тақырға біткен тастөбеге жұрт сөз естимін деп, жаяулап кеп анталайды.

	«Тастөбеде не айтылып жатыр», «тастөбеде пәлен, не түлен, былай депті» деген сияқты алып-қашпа сөздер бұл күнде құмдағы ел үшін бірден-бір ақпарат көзі еді. Мынау беттері әбден күнге күйіп, қара кесек етке айналған, көздері шалшық судай жылтыраған, көбіне арық, сүйектері шодырайған көпшілік қалайда Баймұрын сөзіне ден қоя мына құмда ошарыла берумен ымырласқысы жоқ түр көрсетеді. Бірақ Баймұрын сөзінің де астары жаман: «Жау қалмаққа айқара құшағыңды аш, аяғына жығыл» дейді.

	Баймұрын ескі ауруына басып, тым ұзаққа сілтеді. Ара-тұра өткен заман оқиғаларына, ескіліктегі қазақ-қалмақ қақтығыстарына, шежіре жайларына, бұрынғы би-шешендердің тапқыр бітімдеріне соғып өтеді. Солардың өзін мына құлақтары қалқиған жым-жырт көпшіліктің төбесінде әңгір-таяқ етіп ойнатқысы келеді.

	Баймұрынның сөзі тұсында да осы тастөбеге қарай ағылушылар бәсеңдеген жоқ. Осы таңдайы тақылдаған төре тұқымы іштегісін сарыққанша мұндағы топ ең кемі үш-төрт есе ұлғайған шығар. Көбісі жаяулап, ал сөзден құр қалам деп асығушылар ат-матымен бастырмалатып кеп, мұндағы қара-құраның тіптен бас-аяғын көрсетпей жіберді.

	Сол аттылардың ішінен кенет Құлжан батырдың бойы өсіп шыға келді. Ол атын жетектеген күйі қалың тобырдан бері бөлінді де, Баймұрынға қарап дауыстады:

	– Ау, Баймұрын аға, кешегі хан Шыңғыстың тұқымы, асылдың сынығы, сізге деген мынау киіз туырлықты қазақтың ықыласы бөлек. Сол ықыласына орай сіз де тұспалдамай әңгіменің ашығына көшсеңіз қайтеді? Сіз жау қалмаққа құшақ ашуға шақырасыз. Ал сол ата жау қалмақ біздің құшақ ашқанымызды керек қыла ма? Апырау, осы жөнінде қалмақ қонтайшысымен жүрекжарды бєтуаѓа қанша рет бардыңыз? Қалмақ қонтайшысы мынау құмға шөккен азғантай қазақ бізге құшақ ашпады деп, еңсесі түсіп, еңіреп отыр ма екен? Соны білдіңіз бе? Жоқ, әлде сіздікі күн жарықта көзін шел басқан, түк көрмес адамның адасуы ма? Әйтпесе, жау қалмақтың онсыз да біздің қойын-қоншымызға кіріп жатқанын неге аңдамайсыз?

	Құлжан батырдың бүйтіп көп арасынан суырылып шыққанына Ескелді би қабағын ажырайтты. Басын көтере қарап, қанжардай сақалын солай кезеді. Тәттібай мерген мен Малтабар батырда да сондай таңырқаған пішін басым.

	– Мынау осында ма еді? – деп Ескелді би өзінен сәл төмендеу жатқан Малтабарды көзімен бір атты. Малтабар жас бидің осы қарасынан аз-кем ыңғайсызданды да.

	Жалайырдың ең үлкен руы есепті сиыршы Тоқымбет, Сырымбет, Бәйімбет, Жақсымбет, Шәлімбет аталатын бес атаға бөлінсе, Ескелді би Тоқымбеттен де, ал мына немере ағайындылар – Малтабар мен Құлжан Жақсымбеттен тараушы еді. Жас бимен арадағы туыстық желі бұлардың өзара қатынасына да таңба салғандай. Малтабар мен Құлжанның Ескелдіден жасы үлкен бола тұра онымен ешқашан көп көзінше ашық дау-дамайға бармайтын. Ал Ескелді керісінше бұларға басқалардан гөрі батымырақ сөйлейтін, жұмыстың да ең ауырын осыларға жүктейтін. Ал Малтабар мен Құлжанда «мұның қалай» деу жоқ, жас болса да елбасы, би атағы бар туысқанның сөзіне үкідей ұшатын. Сиыршының Жақсымбет атасына қарасты үлкен ел бұл Шет Бақанастан алыста сонау Іле дариясын жиектей қонған. Өзінің молдығына орай басқа аталастардан қиыр жайлап, шет қону ата қазақтың қанында бар мінез. Тіпті осы қалмақ шабуылынан кейінгі шегіністе де сол мінез өз дегенін істегендей. Жақсымбеттер өзге сиыршыдан тым бөле-жарылып кетіпті. Әйтсе де, Малтабар мен Құлжан осы Ескелдінің қасында, өздеріне қарасты елге оқта-текте қатынайды, көбіне олай қарай жігіт басы, немесе, атқосшыларын жіберіп алады.

	Ескелдінің тањданатыны бұл Құлжан батырды Шағырай қызы нұсқаған, қалмақ керуені түнделетіп, жасырынып барып, әлгі Аяқ Ақтам, немесе Қарамерген қамалы аталатын ескі қала ма, бекініс пе, соның үйінділері астынан алтын, күміс табылды деген желеумен белгісіз, жұмбақ іс-әрекетке кіріскен маңда жүр деп ойлаған. Егер мұнда келсе бұл ең алдымен Ескелдінің өзімен оңаша тілдесіп, көріп-білгенін ашпай ма? Ол жоқ, мынадай дос бар, дұшпан бар, алқа-қотан жиын ортасында ақай-тоқайсыз суырыла кетуі қалай?

	Ескелді басындағы сұрақ Малтабарға да жетті білем, ол үстіне жабысқан құмды суылдата төгіп, түрегеліңкіреп отырды да немере інісіне қарай айғайлады:

	– Әй, Құлжан, немене жаңа тудың ба, әлде түс көріп ояндың ба? Қалмақтар ондай қолқасы барын түнеукүні осында келіп, өздері айтпап па еді? Андағы өзің тұрған жерде ат үстінде тұрып, жарияламап па еді? Оны құлағымен естігендердің ішінде өзің де бар емес пе едің?

	– Бар едім.

	– Енді не тантып тұрғаның? – деп Малтабар тіпті ұрса сөйледі.

	– Ол жолы қалмақтар қару-жарақ атаулыны, әрі жылқы малын тегіс өткіз, қыз-жігіттен қалағанымызша аманат бер деп шарт қойды емес пе?

	– Әй, Құлжан бауырым, – деп Тәттібай мерген де сап-сары жүзі шытынап жарыла жаздап, өре түрегелді. – Мына төре баласының да әкеп тұрғаны сондай шарт.

	– Жетістіріпсің, төре баласы! – деді Құлжан.

	– Түймедейді түйедей қылған жараспайды! – деп, Баймұрын да зірк-зірк сөйлеп, Құлжанға бір, Тәттібай мергенге бір қарады. Ауыздықталған асаудай ақ көбігін атып, бұл төре баласының ең бір шабытына мінген шағы.

	Құлжан батырдың алыстан жеткендегі түрі белгілі еді. Әлі де айтары таусылмағандай жетектегі атымен алға ұмсына тастөбедегілерге қадалған күйі басқалардың көзіне молырақ түсе берді. Бұл өзі желкесі күдірейген, ұзын бойлы, ат жақты, мұрны қолағаштай бар кеспелтек жігіт. Елтірі бөркін шешіп, қолына ұстаған. Көптен ұстара көрмеген қара шашы екі елідей өсіпті, самайынан аққан тер жолсоқта із салып, сол шашы түстес ұйысқан сақал- мұртына сіңіп жоғалып жатыр. Бұдан жарты мүшелдей үлкендігі бар Малтабар да осы тақілеттес, тек оның жүзі сәл дөңгелекше, әрі өзі де етженділеу еді.

	Құлжан батырдың шынында көмекейіне кептелген сөздері әлі бар екен:

	– Мен білсем, сол түнеукүнгі келістегі қалмақ бектерінің сөздері сау мысықтың жаралы тышқанға айтатын қалжыңына, қызыл тілдің ермегіне келіңкірейді.

	– Неге олай дейсің, сиыршының баласы? – деп, Баймұрын тағы да қатқыл үнмен көк сеңгір ауаны тіліп түсті. Бұлайша ру атымен атауы осы Құлжанмен тегі бір Ескелді бидің өзіне де қыр көрсеткеніндей естілді жұртқа. Аузынан сөзін жұлып әкеткен Құлжанды атарға оғы жоқ.

	Сиыршының баласы Құлжан неге олай дейтінін айтты-ақ. Бірақ бұдан кейін тілдің майын тамыза алмады. Түкірігіне шашалғандай сөздері берекесіз шықты. Сонда да ойын жеткізді. Осыдан иек қағым жоғарыда Шет Бақанастың құр тандыры қалған кішкене тармағының бойында әлгі ата-баба жұртында құм астын түртпектеген қалмақтар алғашқыда бой жасырса қазір ашықтан-ашық іске кірісіпті. Киіз үй емес, ақ жұмыртқадай шатырларын тігіп, неше заманға екені белгісіз, орныға да бастапты. Әрі жоғарыдағы өздерімен судай сіңіскен елмен екі ортада түнделетіп емес, енді күндіз-ақ кәдімгідей ары-бері керуен жүргізеді екен. «Сен маған не істейсің, жаман қазақ» дегені ғой.

	Бұл ғана емес, қалмақтар ол жақтан тағы бір жаңалық ашыпты. Жаңалығы сол осы Ақтамнан сәл теріскейде, мықтағанда екі көштік жерде қоладан құйылған тайқазан тауыпты. Бірте-бірте қалмақ бекзадаларының сенімін иемденген Құлжан батыр ол қазанды өзі де көріпті.

	– Аты тайқазан, әйтпесе түйенің тұтас еті сиятындай аумағы тым зор-ақ екен. Бұрынғы ата-бабаларымыздың өңеші біздікінен де кең болған ба, тіпті тұрқын көріп, көзім ағып түсе жаздады. Жойдасыз үлкен, – деп сыпаттады Құлжан батыр.

	Мұны естігенде жұрт тіпті кеу-кеулесті. Қалмақтардың ішімізге кіруі жиілеп барады десті. Дубек қызы Мейізкүлдің ашынасын, есіл боздақ Телғозының қайғылы тағдырын еске алысты. Әлгі Шағырай қызы әкелген екінші ақпар – сонау Қаратал өзенінің төменгі ағысында, арғы бетте, Ақсумен екі арада қымызсыраған қалмақ бектерінің пайда болғанын Ескелді өзі жариялады.

	Бұдан кейін қазақтың әлгі «қуырдақтың көкесін түйе сойғанда көресің» деген сөзінің кері келді. Ағын су бойына біткен көлдердің ескі тұнбасымен іркіліп тұрмайтыны, үнемі тың арнамен жаңаратыны сияқты мына тастөбедегілер де күнбе-күн бұрын мұнда ат ізін салып көрмегендермен толыға, жаңғыра беруші еді. Бүгін де жан-жақтан андыздап, ат шаршатып жетіп, тастөбедегі жиынды алғаш тамашалаушылар біраз баршылық. Мұндағы жұртты шошытқан солардың сөздері.

	– Айналайын ағайындар, сіздер осыған бола даурығасыздар, ондайды біз де көріп жүрміз, сонау Құланбасының түбінде де ескі қаланың орны бар. Оны кейбіреулер осы Сары Есік Атырауға қарай сапар шеккендер үшін салынған керуен-сарайдың орны деп те атайды. Оны да Шыңғыс хан бабамыз талқандаған дейді. Міне, сол керуен-сарайдың үйінділері қасында да қалмақтар ақ шатырын тігіп, біраз үймелесті. Тек соңғы кезде ғана кетті, – деп, алыстан келгені бірден байқалатын, ескі киімдерінің жіп-шудалары салбыраған кәртамыс біреу тіл қатты.

	Мұның соңын ала көмекейі тарлау, жастау біреу шіңкілдеді:

	– Апырау, ондайды мен де білуші едім. Ол Құланбасыдан берідегі Қарағаш ше? Сонда да тас қорғандар бар емес пе, соларды да қалмақтар біраз түртпектеп бері төмен қарай жылжып кеткен. Естуімше, олар Бояулыдағы тас қорғанға тоқтапты.

	Бұдан кейін Ескелділерге түсі таныс емес тағы біреулер шығып, ол қалмақтардың одан беріде де тоқтағанын айтты. Шындығында, түнеукүнгі Ескелді, Қабан жырау, Балпық, Тәттібай, Құлжан батыр бастап, тамашалаған Аяқ Ақтам, немесе Қарамерген қамалы жалғыз-жарым емес, сонау Құланбасыдан бері Көкше теңізді екіге бөлген Ұзынаралға дейін созылған үлкен керуен жолының бойындағы ескі бекініс орындарының біреуі, ең соңғысы ғана еді. Сосын да ол Аяқ Ақтам аталатын. Ал бұдан жоғарыда Орта Ақтам (немесе Ағаш аяқ), Бас Ақтам аталатын және жоғарыдағы жүргіншілер айтқан Бояулы, Қарағаш, Құланбасы түбіндегі бекіністердің орны бар еді. Әрқайсысының бір-бірінен арақашықтығы түйелі керуеннің бір күндік жолы, яғни 75—80 шақырымдай. Байқаса, қалмақтар сол ескі керуен жолының өнебойын түртінектеп шығыпты. Не мақсатқа, бұл қазақтар оны ажыратпақ емес.

	Осы жай өзегін өртеген Ескелді би өзі сөйледі:

	– Тағы айтамын, біз мал баққан қазақ ата-баба өнерінен жаңылыппыз. Күн ашықта қараңғы көрге түскендей айналамыз көзге түртсең көргісіз. Малдың етін сасытып жейді деп, өзіміз күлкі қылатын қара қалмақтар бізден көш ілгері кетіпті. Жер жиһанның ең бір зайырлы елдерімен тіл табысып, өнерін үйренуде. Бізде ол жоқ. Бұл жағдайдың не қайраны бар, ортаға салыңдар, ағайындар!

	Ескелдінің осы сөзінен кейін жұрт өршелене шуласты. Кейбір қартаң кісілердің көздеріне жас алып, жылағандары да бар. Бірақ көпшілігі ондай көңіл бостықты қабылдаған жоқ, жай шуласып қана қоймай өз ұсыныстарын да төкпеледі. «Уақыт ұтқызбай, сал жасап, Іленің арғы бетіне өтіп шығайық» дескендер басымдау. «Қыс түссін, қатқан мұздың үстімен өткеніміз әлдеқайда ыңғайлы» дескендер де бар. «Қыста көшу қауіпті, арғы бетте дайын қора- қопсың бар ма, сыры белгісіз далада аязға ұшып, ақ сүйек боп қырыламыз» деп, қарсы дау айтқандар көп. «Аңысын аңдиық, биылша біз де жер үй қазып, орнығайық та көшуді келесі жылдың көктеміне қалдырайық» дегендер де бар.

	«Мына төре баласы Баймұрынның да сөзінің жаны бар ма» деушілер де табылды. Бірақ олар өте азшылық еді.

	* * *

	Осындай алақұйын пікірлердің әбден ширыққан шағында әлгі тік қабақ, көкшіл көзді найман шалы Сәдуақас жақтан дыбыс естілді:

	– Жамиғат, рұқсат болса маған бір сөз! – Орта жүз қазақтарының рәсімі бойынша бүктеулі қамшысын алдына, құмның үстіне тастай салды.

	– Сөйлеңіз, ақсақал! – деді Ескелді. Айнала ел сілтідей тынды. Найман шалы Сәдуақас көкшіл көзін Ескелді би жаққа бұрғанда «сөз бергенің рас па» деп, күдікпен қарағанға ұқсады. Құм үстіндегі ескі киізде айылын жиыңқырап отырғанмен еңсесі биік. Өзінен сәл жоғарырақтағы Ескелді, Баймұрындарға да, төмендегі қалың көпшілікке де кіндіктен жоғарғы кеуде тұсы толық көрінетін еді.

	– Сіздер мына елді дариядан арғы бетке қозғаймыз ба, жоқ па, қозғасақ қашан деп, даурығысып жатырсыздар ғой. Осындай халді біздің бір аталарымыз да бастан кешкен екен. Бірақ ол хал мен бұл халдің арасы жер мен көктей-ау, сонда да сөзге тамызық, ойға өріс іздеу ниетімен ғана орталарыңызға салмақпын, – деп, Сәдуақас әрбір ырғағын созыңқы етіп, сұңқылдай сөйледі. Тамағына аса күш түсірмегендей, сонда да алыс-жақыны бар, бәріне бірдей даусы анық естіледі. Мынау ел ең алдымен найман шалы, тіпті осындағы олардың көсемі Сәдуақастың не жайды қозғамақ екендігіне емес, оның осындай ерен үнпаздығына таңырқасқандай. Сірә, Орта жүз халқы, оның ішінде арғын, найман аталатын ағайындар сөзді сұлу етіп сөйлейді, ән салса да солай, аспандағы аққумен тіл қатысқандай жан дүниеңді елжіретеді деп, мұндағы Ұлы жүз қазақтары іштей мойындап та жүретін. Сірә, арғындағы ең атақты бидің Қаз дауысты Қазыбек, наймандағы сонымен тетелес екінші бір шешеннің Қу дауысты Құттыбай атануы тегін емес.

	– Мен өз басым мынау найман ішінде Қаракерейден тарайтын Бесбайыс- Байжігіт аталатын елден боламын. Байыс атамыздың бес баласынан көп ұрпақ тараған екен, содан Бесбайыс атанып кетіпті. Менің айтпағым сол Байыс атамыздың тұсындағы бір оқиға еді, — деп Сәдуақас ұзақ сөзге кіріскенін білдіргендей кеудесін керіңкіреді. Сәл бөгеліп демін ішіне тартып, қайтып леп шығарғанша аяқ жақта құмға сұлағандардың ішінен қырылдақ дауысты теке сақал біреу:

	– Байжігіт Бесбайыстың туған баласы ма екен? – деп салды. Біразының арасында аздаған күлкі жүгіріп өтті. Аждаһаның аузында жатып та бірінің түбін бірі қазбаса қазақ бола ма? Бірақ Сәдуақас сасқан жоқ. Мұндай іліп-қақпайлар мен шешендік сайыстардың сан майданын өткерген, өзі де анау-мынауға дес бермес адам екені түрінен көрінеді. Әрі мұнда теңіз жағалап жеткен алғашқы күндерде сағы сынған, қайраты қайтқан күйде болғанмен Қабан ақынның шалдың өз басына көрсеткен бөлек құрметі арқасында бұл бұрынғы, ел аман, жұрт тыныштағы қалпын қайта тапқан. Қазір барына салса ол ескі толғаулардың топанын қаптатып әкеп, ішіндегі темірдей түйіндерімен жаңағы қырылдақ дауысты, теке сақалды ұрып жығар еді. Бірақ найман шалы әдеп сақтады, бұлар аз ғана топ, онсыз да ызалы, шабылған жат елдің ортасында тізгінді тарта ұстамай қайтсін.

	– Сыбырлағанды құдай естімей ме деген, Байжігіт Байыстың қызынан туған екен, – деп Сәдуақас қайта сөйледі. Біреулер мырс-мырс етіп, енді біреулердің езуін күлкі кергені байқалды. Бұл жай Ескелдінің жаман шамына тиді:

	– Әй, қыздан туған қиықсыздар біздің жалайырда жоқ па екен? Неменеге жырық құлақ, ешкібас шайтан құсап ыржиясыңдар? — деп айғайлады. Бидің бұл сөзі біразының иманын үйірді. Бидің сөзін тағы бір естиярлар қоштап, тәртіп орнатуға септесті.

	– Ақсақал, сөйлеңіз!

	– Сөзіңізден жаңылмаңыз.

	– Шежіре білмейтін қазақпыз, кей жағдайдың мән-жайын түсіне қоюымыз да қиын, әңгімені әріректен бастасаңыз тіпті жақсы.

	– Жақсы, мен әріректен бастайын, ықылас қойсаңыздар әңгіме шіркін малдың төлі емес қой, – деп, Сәдуақас та пейілге пейіл көрсетті.

	– Әріректен сөйлеңіз, тіпті найманның түп атасынан бастасаңыз да артық емес, – десіп жатты.

	Сәдуақастың сазды үні құлақтарына жаққан жұрт оны шынында әріден сөйлетуге күш салды. Қалың найманның ұшып түскен сынығындай бұлар қалай шабылды, өз елінен қалай бөлінді, асау өзендерді кесіп, мұнда қалай жетті, осының бәрі жалайырлардың көбісіне әзірге жұмбақ еді. «Мал-мүліктен болысыңдар, тірсектен тістеп, мазаламаңдар» деген Ескелді бидің қатаң бұйрығы олардан дұрыстап жөн сұрауға да кесе көлденең кедергі еді.

	Ақыры әңгіме найманның түп атасынан қозғалды:

	– Біздің атамыз Сарманай атты кісіден Арғын, Найман атты екі ұл туған екен. Арғынның ұрпағы өсіп, алты ауылға тарағанда найман бір ауылдан аспапты. Себебі, Найман шалдың сексен үш жасында жалғыз ұлы өліп, Ақсұлу атты жап-жас келіні жесір қалыпты. Найманның өзі анау-мынауға мән бермеген кірпияз кісі екен. Бұхарадан оқыған молда, ғалым, әрі киімді ақтан киген, атты қылаңнан мінген, әрі өзінің де өңі ақ, сопылығы және бар, сосын да жұрт оны Ақсопы атапты, – деп Сәдуақас үлкен әңгімені тым әріден көсілтіп еді. Екінші жақтан тағы біреу қыстырылды:

	– Біз білетін шежіреде Ақсопыдан Найман туады деуші еді, сіз екеуін бір адам еттіңіз ғой?

	– Ақсопыдан Найман туады деген бекер сөз. Екеуі бір адам. Ең ғұлама шежірешілер солай хатқа түсірген. – Сәдуақас осыны айтқанда да дауыс ырғағы бұзылмады. Сыңғырлап аққан судай сөздері біркелкі шыға берді. – Арғынның Сүйіндік атты бір баласы Найман шалдың жаңағы жесір келіні Ақсұлуға қызығып, әмеңгерлік жолымен алғысы келеді. Бірақ Ақсұлудың Сүйіндікті көңілі сүймей оған әмеңгерлік жолын беріп құтылыпты. Ал әлгі сексен үш жастағы Ақсопы атанған Найман шал осы ақылды келіні Ақсұлудың қолында емес пе? Сол шалдың жалғыз қалғанын, тұқымсыз өтер қауіп төнгенін ойлап, Ақсұлу күндіз күлкі, түнде ұйқыдан айырылыпты дейді. Өз қайын жұртына мұншалықты адал әйелдің тууы адамзатта сирек қой. Сонымен Ақсұлу Алшын Адай биге барып ақыл салыпты дейді. «Атама бір жас қыз әперіп, әрекет жасасам қайтеді, бәлкім бір тұяқ қалар» деп сұрайды.

	Адай би Ақсұлудың келісіне ризашылық білдіріп, «балам, тілеуің дұрыс, ниетің қабыл болсын, аллауақпар» деп, бата жасаған екен. Үлкен адамның батасынан қайраттанған Ақсұлу іле осы өздеріңіздің аталарыңыздың ішіне, Үйсін ішіне келіп, қалың малын төлеп, бір қыз әкетіпті дейді.

	– Сұраса келе қарын бөле шығыпты деген осы да, – деп, шежіренің соңғы жағымен жақсы таныс жалайыр адамдарының бірі күрсініп салды. Сәдуақас әңгімесінің желісі одан үзілген жоқ.

	– Үйде жүрген әлгі қызды көріп, Найман шал «мына бала кім» деп сұрапты дейді. «Бұл қыз әрі қызым, әрі енем» деп Ақсұлу жауап беріпті дейді. Содан ол қыз Қызеней атанса керек. Сол күннен бастап Ақсұлу қайынатасына басқа күтім көрсете бастайды. Күнделікті тоқтының құртын езіп ішкізіп, әрі тұмса туған түйенің сүтін ашытып береді. Содан Найман шал күш-қуат жиса керек. Ақыры, молда алдырып, Қызенейдің некесін қидырып, атасына қосса керек. Кейін Қызеней жүкті болып, ұл туады. Атамнан қалған белгі ғой деп, Ақсұлу оның атын Белгібай қойыпты. Кейін Белгібай он сегізге толғанда өзі отыз алтыға шыққан Ақсұлу оған өзі тиеді. Ел ішінде Ақсұлуды әулие келін атайды. Сол әулие келін — Ақсұлу қайынатасынан қалған жалғыз тұяқ Белгібайдан Сүйініш атты ұл туады. Сүйініштен Төлегетай, Төлегетайдан Қытай, Қытайдан осы өздеріңіздің құлақтарыңыз қанық Төртуыл, Қаракерей, Матай, Садыр атты төрт ата тарайды. Бұлардың ішінде аталарымыздың аузында алабөтен ардақталатыны Төлегетай болса керек. Төлегетай сонау Сыр бойындағы Түркістанға, Қылышты ата деген әулиеге қол тапсырамын деп барып, сонда көз жұмып, сонда жерленген екен дейді. Ал, ағайын, рұқсат етсеңіздер жаңағы Найман шалдың әулие келіні Ақсұлуға қайта келейін. Ақсұлу кейін мен қартайдым деп, Белгібайға сіңлісі Тоқсұлуды және қосады. Тоқсұлудан Сүгірше, Сүгіршеден Қарабек, Толымбек деген екеу, ал Толымбектен Сарымырза туады. Сарымырза бір жұттан соң тоғыз таңбалы найманға жүз бие таратып, содан Сарыжомарт атанады. Сіздер білетін Сарыжомарт атамыздың шын аты сол Сарымырза. Сарыжомарттың мынау бүгінгі қырғынға дейін қанша ел болғанынан хабардар да шығарсыздар. Ал, Белгібайдың Торқа деген тағы бір тоқалынан да көп ел тарайды. Міне, Найманның түп аталары осылар.

	– Апырау, найман деген сонау Шыңғыс хан заманынан бергі өрісі мен қонысы бір қоңсыласымыз емес пе еді? Біз білмейтін найман жұрты бар ма еді? Оның бәрін ішек қырындысына дейін ақтаруыңызға не жорық? – деп, жоғарыдан Ескелді би айғайлады.

	Қазақ ән-жырға қалай елітсе шежіре тыңдауға да соншалықты құмар, айтушысы келіссе құлағының құршы қанады. Сәдуақас әңгімесі бәріне сондай серпілген күй берді. Алмағайып заманның ауыр жүгін бірауық иықтан сыпырысты.

	– Ал, енді, ағайын, рұқсат болса осы әңгіме неден шықты, сол сөздің түйініне көшейін, – деп Сәдуақас қайта дауыс көтерді. Мұның жұрт ықыласын біржола баурап әкеткені анық еді. – Байжігіт Бесбайыстың қызынан туған дегенді ақыр жарыққа шығардыңыздар ғой, мен айтпақ жайдың бір пұшпағы да соған соғушы еді, алдын ала нұсқадыңыздар. Атамыз Байыстың заманында Тоқтарқожа деген бір жігіт өмір сүріпті. Оның әке-шешесі Сайбек хан мен Жұпар ханым деген кісілер болыпты. Бұлар кезінде Әз Жәнібек ханнан жер даулаған аузы дуалы, шешен адамдар екен. Өздерінен сайдың тасындай отыз ұл туыпты да, бір кезең дүрілдеп-ақ күн кешіпті. Бірақ алланың жазуы әр түрлі ғой, кейде бастағы бақ көшпелі қаңбақ сияқты. Атадан балаға ауыса бере ме? Сайбек хан мен Жұпар ханым өлісімен оның еліне қалмақ шауып, отыз ұлдың өлгені өліп, біразы қолға түсіп, тек Қойшаға, Толымқожа, Тоқтарқожа атты үшеуі қалады. Қойшаға қызай-матайға кетіп, Толымқожа керейдегі Жәнтекей еліне сіңеді. Сонда ұрпағы өсіп, Меркіт атанып, он екі Абақ-Керейдің біріне айналады. Ал Тоқтарқожа Байыс бабамыздың қолына келіп, жылқысын бағыпты. Өзі ауа райын күні бұрын айыратын есепші, сәуегей екен. Сол бірде Байыс байға алда ауыр жұт келерін ескертіп, үш түлік мал сиятындай шымнан қора салдыруды кеңес етіпті. «Қыста жұт басталғанда сонда апарып қамасаңыз, ашыққан мал шым қораны жеп тауысқанша қар да кетер» дейді. Ал бойдақ қойды соғым уақытында қырғызып, етін қатырып, бір қойды бір қызыл қозыға1 деп елге үлестіріп, жаз өтіп, күз айналып, қозыны енесінен айырарда жиып аларсыз деп және бір айла ұсынады. Тоқтарқожаның өзі жылқыны жылы жаққа айдап әкетпекші болады. Байыс бай бәрін мақұл көреді. Қараған мен тобылғыны араластырып салған шым қораны қыстай жеген Байыс байдың малы аман да, өзге елдікі ақ сүйек боп қырылыпты. Әрі көктемге салым күн жылынып, жер қарайғанда қалың жылқыны айдап, Тоқтарқожа да жетеді. Келе жөнін айтады: «Күзде кеткеннен жыла көшіп отырдық. Тоқтаған жерде долана қазық қағып байқадық. Қазық бармайтын жерге тоқтамадық. Содан Тоқта тауында қыстадық. Жабағы шолақ болып шықты, шығын жоқ. Көктемде қайта қайтпаққа ниеттенгенде биелер қауырт құлындап, содан бөгелдік. Биелер тегіс құлындап, төлі қара құлақтанғанда ғана, «аллажар» айтып жылжи жөнелдік» дейді. Кейін әлгі таратқан қызыл қозылардың да құны қайтады. Міне, осыған көңлі марқайған Байыс бабамыз қызы Мақтаны Тоқтарқожаға қосады. Мақта апайдан Байжігіт, Жанжігіт атты екі ұл туады. Кейін Тоқтарқожа Жанжігітті алып туған жеріне кетеді де, Байжігіт ермей қалады. Оны Байыс бабамыз «Қыздан туғанның қиығы жоқ» деп, өз бауырына басады. Біз сол Байжігіттен тараймыз. Ал, ағайындар, бар әңгіме осы. Мұның бәрі әлгі қараған мен тобылғы араластырып салған шым қорадан шықты ғой. Сіздер ауа көшеміз бе, жоқ осында қыстаймыз ба деп, екiұдай отырсыздар? Көп үйменің ішінен бір қылшық суырғандай да бір нұсқау табуға септігі тиер ме екен деген ниеттен еді, аузымызды соншама ақжем қылғанымыз. Айыпқа бұйырмаңыздар.

	Сәдуақас әңгімесін аяқтағасын у-шу қайта көтерілді. Шамырқанып ашу шақырғандар да шықты. Бір-біріне кереғар ќозданѓандар қайтсек үстемдік аламыз деп, омырауласып, өзара қамшы салысуға да жетті. Бет-аузын қызыл ала қан жапқандар жаңағы найман шалы Сәдуақас атаѓан қызыл қозыны көкке көтеріп, ауада бұлғақтатқандай еді. Ескелді жұрт іштегісін сарықсын дегендей баршасына ерік беріп, біраз тіл-жағын қарыстырып бақты. Ал Баймұрын осы арпалысты тағы да өз кәдесіне жаратпаққа бой көтеріп еді, теңіздің бір түйдек толқынындай жаңа бір топ енді тастөбеге қарай көтеріле жөнелді. Малтабар батыр, Тәттібай мерген және олардың маңындағы ел ағалары, атқосшылар көлденеңнен килікпегенде Баймұрынды тура Ескелді бидің қасынан жұлып әкетіп, қолын қолша, аяғын аяқша бөліп тастайтын қаһарлары анық оянған.

	– Әкеңнің аузын... төре баласы! – деген қырылдақ дауыс бәрінің құлағын тесті.

	– Әй, менің әкем өздерің аруағына бас иетін Шыңғыс хан! – деп, Баймұрын да жұрттың мына сұрапыл мінезінен сескенбеген түр көрсету сыңайында.

	– Сен атадан азып туғансың! – деген екінші жақтан саңқ еткен дауыс Баймұрынның біржола жүнін жыққандай.

	Осынау бұрқан-талқан ел талқысында енді екі-ақ пікірдің жотасы көрінді.

	«Дереу Іле дариясын кешіп өтіп, Хантауына қарай көшейік», «Жоқ, осында орнығып, қыс қамына кірісейік». Ал қара қалмаққа бұдан әрі илігу туралы төре тұқымы Баймұрынның ұсынысы қайтып кәперге алынбады.

	Көпшіліктің жағы талды-ау деген шақта ғана Ескелді би орнынан көтерілді. Жұрт шуы тез басылды. Жіп-шудалары салбыраған киімдері ала-құла көпшіліктің көзі енді Ескелдінің жалғыз өзін нысанаға алды. Осыншама көздің отынан кепкен теректей бидің тұлабойы тұтанып та кетердей.

	– Ау, ағайын, қалың қоңсылас ел! – деп бастады сөзін Ескелді. – Көп кеңірдектесiп, бір келісімге келе алмас жаманның кебін кимейік. Ия, мен байқаймын, көктен түсер алла әміріндей бір шешімді менен күтесіңдер. Оны тоќ еткiзу де оңай емес, былай деп қолды оқыс бір сілтеп, бір түйдек сөзді шығара сап, ертеңгі күн қызыл қарын жас баланың обалына қалу, қарғыс есту қай бір ұшпақ дейсің. Жә, мен одан да қорқып тұрғам жоқ. Менің қорқынышым басқада. Мен сол жаңсақ шешім айтудың өз болмысынан қорқам. Бізді би деп, батыр деп, соңымыздан ерген қара халықтың басына ертеңгі күн тағы төнер нәубеттен қорқам. Содан қалай сақтанамыз деп, күндіз күлкі, түнде ұйқыдан айрылған жайым бар. Мынау төре баласы, асылдың сынығы Баймұрын да, анау Орта жүз – іні баласы Сәдуақас та, мынау өз қанымыз Құлжан да, басқа да сөз айтушы, мінез танытушы ағайындар да сол басты шешімді жаңылыспай қалай табудың қамын жасаушылар ғой. Ал енді тоқсан ауыз сөздің тобықтай түйінін маған айтқызсаңдар мен мынаған сайдым. Өздерің білесіңдер, ішіміздегі данамыз, көсеміміз Қабан жырау үлкен топты бастап, дариядан өтіп, сонау Қаратау бойына кетті емес пе? Ауа көшкенде алдымыздан не шығар, ақырғы рет соны сол кісінің, сол кісі бастаған топтың аузынан естіп, соңғы шешімді айтамын. Оған дейінге мен жоқпын.

	Мұны естігенде жұрт желді күнгі теңіздей қайта көтеріліп бара жатты.

	– Тағы да күту, тағы да белгісіздік!

	– Не әрі емес, не бері емес, екіұдайлық ішімізді жегідей жеп тауысты ғой.

	– Сабыр, сабыр.

	– Сабыр түбі – сары алтын.

	– Сары алтынға жетеміз деп өлуге шақ қалдық қой.

	– Көбіне шыдағанда азына шыдайық. Қабекең де өзін күткен ел барын ойлап, көп тентірей қоймас. Атының ауыздығымен алысып, әлі-ақ сау желіп жетіп келер. Бірер аптадан ұзамас.

	Бірі ашу, бірі басу айтқан жұрт бара-бара Ескелді би ыңғайына көніп тарасты. Баймұрын да, ішінде кішкентай Шопабай бар, өз атқосшыларын ертіп, сонау Құланбасы, Құмбасы атты тау-төбелерден әрідегі қалмақтармен «малы аралас, қойы қоралас» өз еліне аттанды. Көкірегінде қара темірдей қатқан наразылық қоса кетті. Осынау елді өзіне қарсы шабаландырѓан Ескелдінің қулығы деген де жайы бар.





ОН ҮШІНШІ ТАРАУ


	Сабалақ сонау көктемде кесік құлақ құл әкесі Ораздың сүйегін жасыру үшін алдаспанмен бір шұқырлау жерді тазалауға кіріскенде батыс көкжиектен тура осылай беттеген бір топ салт аттыны көріп, дереу бой тасалау қамын қарастырған. Ерттеулі екі атты жетекке алып, терістікке қарай тайқып кеткен. Бадам өзенінің осы тұстағы жағалауы кедір-бұдырлы, бұл Сабалаққа алысқа ұзамай-ақ көзден тасалануға мүмкіндік берген. Қас қылғандай әлгі салт аттылардың тура өліктің үстінен түспесі бар ма? Қу жақ қазақтар сөзді бірінен- бірі асырып, ұзақ кеу-кеулесіп, ақыры өлікті атқа теңдесiп, өздерімен бірге әкеткен.

	Бұл бір жайдан Сабалаққа жеңілдік әпергендей. Себебі, мұның пайымдауынша, мыналар мұсылманшылық сауапты ойлап, Ораз құлдың сүйегін жолай кездесетін бір бейітке апарып қоюға тиіс еді. Ал тура ұлы би Төленің аулына жеткізеді-ау деген болжам ойына да кіріп шықпады.

	Салт аттылардың соңынан қарап, бетін сипап, дұға оқыған ишарат жасады.

	«Ал енді бәрінен азатсың, Сабалақ, аттың басын қайда бұрасың?» Неге екені белгісіз, мұның Бадам мен Боралдай қосылып, Арыс өзені аталатын үлкен судан єрі өткісі келмеді. Бадамнан өткел тауып, соның арғы жағалауына шықты да, сол бетімен теріскейге, Қаратау мен Алатаудың ара жігіне қарай саржеліске басқан. Шығыста жоңғарлар қозғалды дегесін екі елдің қақтығысының қан ортасынан шығуды көкседі ме, әйтеуір бала жүрегінің солай қарай аңсары ауды. Екі таудың арасындағы Асыдан да өтіп шықты. Көктен тамшы тамбайтын қуаңшылық жылда атақты Мойынқұмның жылы лебі осы маңда ерте білінетін еді. Бала соны сезді. Жолай кездескендерге сонау Хантауда ата-бабасының моласы қалғанын, соған зиярат етуге баратынын желеу етті. Кездескен жүргіншілер Сабалақтың уыздай жас екенін, әрі жалғыздығын көріп тіксінсе де жол нұсқап жіберуден ешқайсысы аянған жоқ. Бұл алғашқыда жалайыр баршыны Тұрлымбет жүрген жолмен Қырғыз Алатауының теріскей етегін жиектей ақыры Шу өзенінің ең үлкен саласы Қорағатының жағалауына түсті.

	«Осы жол Шуға апарады, одан өтіп шықсаң Хантауды табу қиын емес» деген жол нұсқаушылардың сөзін мұқият жадында тұтқан.

	Жол ұзақ, ойға шомуға уақыт дегенің неше мұхит, неше дариядай. Бірде Сабалақты «Апырау, мен шынында Хантауға барсам қайтеді?» деген сұрақ елең еткізді. Тіпті сол бағдарды көк періштесі өзі келіп, құлағына сыбырлап кеткендей оның өте орынды екенін сезіне бастады. Хантау дегенің атақты Шыңғыс ханның үлкен ұлы Жошының қыс қыстау, жаз жайлау еткен мекені. Жошының бір ұлын құландар теуіп өлтіргенде сол қаралы хабарды жеткізуші домбыраның шанағына қорғасын ерітіп құйғанын да місе тұтпай мұндағы бар құлан атаулыны қырғызу үшін сол Хантауда бас-аяғы екі ат шаптырымдай бар ұзыннан-ұзақ ор қаздырып, бейшара жануарларды солай қарай қуғызып құлатқаны туралы әңгімелерге Сабалақтың әбден құлағы қанған. Тіпті сол Жошы қаздырған ор іздері жер-ананың бетіне түскен сызаттай әлі күнге сайрап жатқанын да естіген. Сірә, Сабалақтың осы жасында-ақ әр заманда қылыштың күшімен әлемнің жартысын өздеріне қаратқан Ескендір Зұлқарнайын, Шыңғыс хан, Жошы хан, Бату хан, Ақсақ Темір секілді тау тұлғалар төңірегіндегі аңыз, қисса-жырларға ықыласы бөлек еді. Енді аңыз, қисса-жыр емес солар қалдырған іздердің нақтылы бірін көруден бұл неге бас тартуға тиіс? Олар ұстаған топырақ, табанымен басқан тау-тас басында бұл неге атақты бабаларына тауап етпеуге тиіс? Оған қоса жолшыбай түс көріп, құл әкесі Ораз «осы бағытың дұрыс, балам» деп, аян да берді. Әкенің өзін өлтірген балаға деген еш реніші жоқ, қайта бар жүріс-тұрысын, іс-әрекетін құптап, әрі жол нұсқап тұр.

	Сабалақ ендігі бетте басқа ойға миын шақпады, тек Хантауға жетуді армандады. Мүмкін аруақтар одан арғы жолды да нұсқап жіберер.

	Қорағатының Шуға құйған сағасына жетіп, үлкен суды сәл төмен бойлап бір бейтаныс жүргіншілердің көмегімен әрі өтті де енді Хантау дегенің иек астындағы жер ғой дегенде мұны оқыс бір сұрапыл соқты. Бұл сұрапылдың аты дауыл да емес, биік-биік таулардан құлайтын мұз көшкіні де емес, одан ауқымы жүз мәрте кең, ал қасіреті адам айтса нанғысыз шет-шегі жоқ тұрқы бөлек сұмдық еді.

	Иә, Сабалақ Хантауға енді таяған кезде сонау шығыста жоңғар шапқыншылығынан қашқан елдің алдыңғы легіне кездесті. Бұл жоғарыда қайтсе де өз жұртын таппақ Тұрлымбет емес қой, сол босқын елдің арнасына түсіп, бірге кете барды. Керторысын қолдан шығармай, ал жетегіндегі екінші атты жаяу-жалпылаған бала-шағалы біреулерге сыйлады. Осы жомарттығын азсынғандай мұның керторысына қызыққандар да табылды. Сабалақ ол ашкөздерден қашып құтылды.

	Босқын ел лықсып кеп, Шудың бойына қамалды. Әлемдегі ең көп салалы өзендердің біріне жататын бұл судың жағалауы талай елдің көшін көтеріп алса да қабырғасы қайыспас еді. Әрі осыдан үш ғасырға жуық уақыт бұрынғы Шу өзені сонау өрдегі Іле дариясымен қарайлас, айналасы қалың қамысты, шалқар көлді, сыңсыған орманды, туған жердің ең бір ырзығы мол бөлшегі еді. Бірақ мұнда да қазақтар бала ұйықтатып, байтал жусата алмады. Қалмақтар атқан от қару-зеңбіректің үні мұнда да шошытып оятты. Шудан өтіп, Қаратаудың теріскей аңғарларын паналауға асықты. Бірақ өкшелеген жау мұнда да тұрақтатпады. Қаратаудың қуыс-қолтықтарынан тарақанша үркіп қашқан елдің қарасы бұрынғысынан да күрт ұлғайып шықты. Тіпті мұндағы әрбір түп бұта мен өсімдік мал мен жанға айналғандай, енді қалай дейсіз? Тағдыр жазуымен сол заманда үш момын баласының ең көп ұйлыққан жері осы Қаратау емес пе еді? Сөйтіп бүкіл қазақтың аяғынан тік тұрғаны белгілі болды.

	Сабалақ балалық ессіздіктен ерте арылған. Туа көрген ауыртпалықтары өзінше бір жыр да, Төле бидің құзырында болған екі жылы мұны тіптен тез есейтіп жібергендей. Үлкен адамның айналасында үлкен оқиғалардың үздіксіз тоғысуынан Сабалақ өзіме өмірлік сабақ алдым деп ойлайтын. Енді қараса өзара мидай араласқан босқын елдің мол арнасының ішінде жаңқадай адасқан мына халі үстінде жиған-тергені бәрінен асып түсті. Тіпті бұрынғы ұқтым, таныдым дегенінің күллісі мынаның қасында кєкір-шүкірге айналғандай. Төле би маңында естіген кейбір отты сөздердің мән-мағынасы мынау жойқын қозғалыс үстінде мүлдем басқаша жаңғырғандай. Ердің қаны, қызыл қарын, жас баланың шырылдауы, шал-кемпірдің гөй-гөйі, қатын-қалаштың жоқтауы, жау шабуылы, міне осылардың баршасын мүлдем басқаша түсінді. Тістері сары қайрақтай жоқшылардың, даугерлердің, құныкерлердің, тіпті би-шешендердің осы ұғымдар турасындағы сөздері бір басқа да, сол ұғымдарды өз басыңнан өткерсең екеуара айырмашылығы жер мен көктей шығарын бұл алғаш рет түсінді. Өзінің туа біткен табиғи жаратылысындағы аңғарымпаздық, күйрек сезімге берілмей көрген-білгенін салқынқандылықпен қорыта білу қабілеті мұны тіптен биік сатыға көтерді. Ересектерше ойлау,сөйлеу қағидалары он екі жасар балада осылай қалыптасты.

	Қаратаудың етек-жеңдерінде жыбырлаған ұзақ сонар, кейде үздік-создық көштермен ілесе жүріп, қос шырақ пен қос құлақ арқылы сіңіргенінің бәрін бұл ішіне сақтай берсе бірде болмаса бірде тарс жарылатын халге де жететіні анық. Сабалақ оны да сезеді. Сондықтан да не нәрсенің де ағымына ілесе бермей оның ертеңгі күнге керек ең бір салмақты талшыбықтарын, дәнді дәйектерін ғана іліп отыруды және кәсіп етті.



	Қаратаудың басынан көш келеді,

	Көшкен сайын бір тайлақ бос келеді.

	Қарындастан айрылған жаман екен

	Екі көзге мөлтілдеп жас келеді, –



	деп басталатын «Елім-ай» атты ұзақ дастанның, тыњдаушының сай-сүйегін сырқырататын зарлы әннің шылауында кетіп, бұл да басқаларша еңсесі түсіп, еңіреуге бой алдырған жоқ. Қайта күннен-күнге жаңа шумақтармен толығып, бүкіл халық болып құрастырған ұзақ дастандағы сөз қисындарынан, ән қайырымдарынан сол осылайша егілген туған елдің ішкі иірімдерін, ерекшеліктерін, күші мен әлсіздігін айыруға мұқият ден қойды. Бұл ел не деп өкінеді, нені жоқтап аһ ұрады, басқа түскен қасіреттің түптамырын қайдан іздейді, кiмге табынып, кімге шағынады, міне, осы сұрақтардың маңайында сақалы белуарына түскен кәрі ойшылдарша бүктеліп, сол ән сөздері мен ырғағынан жауап іздейді.



	Қош аман бол, Қаратау, ата мүлкі,

	Малмен, елмен екен ғой жердің көркі.

	Байлықпенен мастанған, қазақ ұлы,

	Қайсы жұртқа боламыз мазақ, күлкі?



	Жібегі еді желектің жігіттері,

	Қалжаураса қалтырар иектері.

	Аш-жалаңаш шұбырып, тозған қазақ,

	Қайсы жұртта қалады сүйектері?



	Қатын-бала, бауырың жауда кетті,

	Қаратауды қатал жау бермей өтті.

	Қайдасыњдар, қазақтың батырлары,

	Жасақ бастап, алсаңшы жаудан кекті.



	Осы «Елім-ай» әнінің шумақтары кеудесіне мұз сүңгіше кіріп, орнығып, ет- жүрегімен бірге жаратылған қорғасынға айналып, сонда біржола қалып қойғандай.

	Сабалақ оның бас-аяғы жоқ, шамадан тыс көп шумақтарын естіді. Оған бір жайдан астындағы керторысының да ықпалы тиді. Себебі, Сабалақ ең алдымен осы керторы көзін қызықтырған өзімен қандас қазақтардан көресіні көрді. Талшыбықтай ғана бір жас баланың мынадай тұрпаты бірден танылатын тұлпар атты иемденгеніне іштері күйген баз бір бейбақтар оны қалай да қағып түсірудің амалын жасады. Сергек Сабалақ мұндайлардың тағы да үш- төртеуінен қашып құтылды. Әр жолы да із жасыру мақсатында бір елдің көшінен басқа бір елдің көшіне қойып кетіп, қалың тобырға араласып, суға сіңгендей жоғалып отырды. Жалғыз бұл емес, осы Қаратаудың теріскей сілемдерінде өкшелеген жаудың от қару-зеңбірексіз желаяқтау бір алдыңғы топтары желкеден басып, ат бауырын жазып шаба алатындай кең қолтықтарда төрт-бес мәрте қазақ-қалмақ шайқастары болып өтті. Бірер ретінде итжығыс түсіп, бірер ретінде қазақтар жеңіске де жетті. Бірақ бұл мынау ата жаудың бүкіл қазақ жерін баспақ бұрын-соңды кездеспеген тым шалғайы кең шабуылының қасында өзара бет тырнасқандай ғана бар, ондай ұсақ-түйек қақтығыстағы басымдық нәтиже берген жоқ, жаудың жалпы қозғалысын аздап бөгеуге де жарамады. Сол жөңкіліспен кете барды. Міне, сондай қазақ пен қалмақ қоян-қолтық айқасқан кезде Сабалақ неге одан бойын аулақ салсын? Алдаспанымен еңғұрмаса бір қалмақтың бүйірін тесіп құлатса абырой емес пе? Бірақ ондай айқасқа Сабалақ әлі жарамапты. Тіпті бір кезде астындағы керторыны әлгі қол-аяғы жазылмайтын, беті кір-қожалақ маймыл тәріздес немені қайың шоқпармен ұрып жығып, тартып әкеткен ерлігі бола тұра мына қару ұстап үйренген әккі жаудың табанында тапталып кете жаздады. Қолындағы алдаспаны керісінше өзіне кедергі жасаған зілдей темірге ұқсап бұлғақтады. «Қолың көтере алмас шоқпарды беліңе байлама» деп, қазақ осындайда айтса керек. Ол ол ма, Сабалақтың осындай бір дәмесі үстінде керторы қалмақтардың да көзіне түсіп, мұны қолға түсірмекке енді солар жан ұшырды. Сабалақ олардан да қашып құтылды. Қайран керторы-ай! Осы сынды жануарлардың атаулары қазақ тарихында кейде адам атымен бірдей жазылып қалуы тегін емес қой.

	Сабалақтың наурыз айының соңын ала басталған ағынды су бетіндегі қалқыған көбіктей осы халі сарша-тамыз айында бір-ақ тұйықталғандай еді. Созақ атты кішкене шаһар, немесе қолөнермен шұғылданатын әжептеуір халқы бар елді мекенде ат басын ірікті. Бұл шақта өкшелеген жаудың біраз бөлігі Қаратауды жіңішке, жатаған тұстары арқылы күнгейге қарай кесіп өтіп, Түркістан, Сауран қалаларын алмақ басқа бағыттағы күштеріне қосылған. Ал әріге бұрынғы бағытпен салғандары мына бұрылыста кішкентай Созақ атты шаһар барын біле тұра оны бүйенбас майдай ғана көріп, алаңдап жатпады. Сонау күншығыста, Жоңғар Алатауының торғын жібектей төскейлері мен Іле дариясының бастау тұстарында қымыз ішіп, қызара бөрткен қонтайшы мен оның айналасындағылардың қазақтарды ес таптырмай қуа беріңдер деген жарлығын ақыр аяғына дейін орындап шықпаққа жан ұшырып кетіп бара жатты.

	Ауыр жұт жылдарында шөккен түйелердің басын жерге салып, мойнын созып жіберетіні бар. Алда Қаратаудың тап сол шөккен түйенің мойны мен басына ұқсаған соңғы ұзын тұмсығы қалып еді. Одан әріде Кердері, Шалқар теңіздері, Мұғалжар таулары, Ырғыз даласы. Міне, қалмақтың осы бағыттағы негізгі күштері солай қарай асықты.

	Єу баста жеті сай болып шапқан қалмақ қолы қазақтардың алғашқы қарсылығын тып-типыл еткесін ақыры үш бағытқа бірігіп, ең ауыр күштерді соған төкті. Бiрiншi бағыты Ташкент, Сайрам, Тараз, Шымкент те, екінші бағыты Қаратаудың ортан бөлігіне дейін тізбектеліп барып, қақ жарыла кетті. Сол жарылған екі бөліктің бірі күрт түстікке бұрылып, Түркістан, Сауран бағытын бетке алды. Қазақтың басты қаласы, Әмір Темір көрегеннің дем беруімен салынған Қожа Ахмет Иассауи кесенесі мықтап атын шығарған Түркістан айналасындағы қырғын соғыстан кейін қазақтар Сауран қаласына қарай жан ұшырды. Түркістан айналасындағы кепті мұнда да киді. Одан әрі қаша берсе Қаратаудың күнгей бет қуыс-қолтығына қайта қамалып, онда біржола қырылып қалу қаупі төнді. Енді қазақтар Сауран қаласын айналып, түстікке қарай қайта ат басын қойып, мұндағы екі ұлы өзен Сырдария мен Әмудариядан бір демде көктей өтіп шықты. Аш-жалаңаш, әрі жау соққысынан қатты назаланып, көздері қарайған қазақтар Хиуа қаласы мен хандығының әзірге қаймағы бұзылмаған бай сауда орындары мен базарларына бас салды. Қашқан қазақтар мен оларды қуған қалмақтардың екпінінің қаттылығы соншалық Хиуа хандығы алғашқыда бұларды көріп естерінен жаңылды. Тамұқ азабына шыдамай о дүниеден бү дүниеге көтеріліп шыға келген күнәкар пақырлардың неше ықылым замандық ұрпақтарын көргендей хиуалықтар бары мен мәзірін тастай қашты.

	Шежіренің шертуінше бұл Хиуа қаласы алпыс екі ғаламдағы ең көне мекен, себебі Нұқ пайғамбардың үлкен ұлы Сим жер-дүниені басқан топан су қайтқан соң алғашқы қазықты осында қағыпты. Міне, хиуалықтар сол пайғамбар заманынан бергіде мұншалықты көздері қарайған аш адамдардың шабуылын тұңғыш рет көргендей.

	Қазақтар бұған дейін қайың сауып, ши сорған, жаужұмыр жеген тірлікті бастан кешіп үлгерді емес пе? Әсіресе, Қаратау бойындағы ығысуда, екі ұлы өзен Сырдария мен Әмударияның екі ортасындағы шапқан атқа жеткізбес желаяқтардың тірлігін кешкенде бұл жөнінде, әсіресе, көп тәжірибе жинады. Оның қасында мына хиуалық бағбандардың бақшаларында уылжып піскен, не қоймаларында сақтаулы, базарларында жаюлы көздің жауын аларлық мейізі мен өрігін, алшасы мен құрмасын алып жеу деген не тәйірі? Тіпті мұндай тәжірибесі бар қазақтар үшін бұл әлгі атышулы жұмақтағы жеміс ағашының қып-қызыл ырзығын үзумен бірдей-ақ қой.

	Хиуа хандығында аздап жұмырына жұқ барған қазақтар мұнда бара-бара екі жақтан шабуылға ұшырады. Бірі сәл уақыт өткізіп, ес жиған хиуалықтар тарапынан болды. Хиуа хандығындағы бұл бүліншілікке шетелдік жиһанкездер де таңырқаған еді. Хош, одан ешкімге жеңілдік келген жоқ. Қазақтар енді осында да аяғының астында от жана бастағасын Әмударияның түстік жағалауымен әрі Кердері мен Атырау теңіздерінің аралығына қарай қашты. Сол екі теңіздің аралығымен, жоғары сонау теріскейдегі Мұғалжар тауларына, Ырғыз даласына қарай босты.

	Сабалақ әзірге мұның бірін де білмейтін. Тек Қаратаудың ортан бөлігіне дейін тізбектеліп барып, қақ жарылған қалмақ күштерінің екінші бөлігі сол теріскей жақтағы тау сілемдерін баса-көктеп, Созақ шаһарына соқпай әрі кеткеніне ғана куә. Сірә, Созақ шаһарының жаудың бетін алыстан қайтаратын бір қасиеті бар ма, жоқ елде бір кезде атақты Жібек жолындағы аса ірі сауда орталығы болғасын көзі қимады ма, әйтеуір осыдан тура бес ғасыр бұрын Шыңғыс хан да бұған соқпай өтіп еді. Сабалақ бұдан да хабарсыз, мына бүгінгі жаудың да ол жағын кәперге алуы екіталай. Тек қалмақ қолбасшылары мен олардың ақылшыларының есебінше жаңағы екі жарылған күш екі бағытпен барып, Мұғалжар тауларында, Ырғыз даласында түйіссе және жай түйісіп қоймай сонау Сібір жақтағы Тобыл өзеніне жетсе қазақ даласы иі қанған өгіз терісіндей дап-дайын күйінде бұлардың қолында болмақ. Бұл мақсатына жетуге олар осы 1723 қоян жылында үлгермегенмен келесі жылдың күзінде сол Ырғыз даласында, оның көп салалы суларының жағасында екі бағыттағы әскерлерінің ат басын түйістіргені анық еді.

	Ия, бұл қанды шерудің жалпы жағрапиялық із-нұсқалары осындай. Сабалақ оның көбінен әзірге ада десек те осы Созақ қаласына кеп паналағанда оның басындағы ой мен әсер толқындарының тоғысуынан туған құбылысқа атау табу қиын. Мұның әзірге бар бітіргені, өзінің ересек адам емес, әлі күнге тұрымтайдай бала екеніне қан жылау еді.

	Созаққа келгенде керторының да біраз жүні жығылып қалған. Әншейіндегі қамыс құлағы түбіне су бармаған шөптей салбыраңқы тартыпты. Төрт аяқта да бұрынғыдай жүріс жоқ, көбіне шәлкес басады. Жон терісінің де түгі жылтырамайды, жылдап жерге төселген тулақтай ұйпа-тұйпа. Сабалақ бір жайдан мұны дұрыс та көргендей, себебі, керторыға сырт көздің сұқтанбауына жақсы ғой. Күйген кірпіштен қаланған, немесе жай саман үйлері аралас кішкентай шаһарды керторыны жетекке алып, жаяу аралаған Сабалақ алғашқыда көп ешкіммен жанасқысы келмей көбіне айнала жұрттың аңысын аңдуға күш салды. Бұрынғыдай мұның шыққан тегін тайға таңба басқандай етіп айғақтайтын кесік құлақ құл әкесі жоқ, Сабалақ енді өзін кіммін деп таныстырса да өз еркінде ғой. Бірер үйден дәм татқанда шыққан тегі ретінде жоғарыдағы бір елді атай салды, олар қалмақ шабуылынан төмен қарай шұбыра қашқанда өзінің олардан адасып қалғанын айтты. Басқалар жөн сұрағанда да осынысынан танбады.

	Ақыры, бұл жүрісі Сабалақты бір киелі үйге әкелгендей. Ол мұнда домбыра үнін естіп бұрылған. Мынадай ата-баба көрмеген жойқын үркіншілік заманда домбыра үнін өшірмеген шаңырақ шынында қасиеттен кенде болмақ емес қой. Және Сабалақ ұлы би Төленің қарамағындағы күннен бір ұққаны ел жайына, жер жайына, әрі олар хақындағы ең бір ақылды бастардың не ойлайтынына, міне, осындай биік шаңырақ астында ғана қанығуға болады.

	Міне, Сабалақ єр түрлі амал-әрекетпен бұл үйдің де табалдырығын аттады.

	Мұнда жиналғандар бұрыннан да баршылық, тек бәрінің көз нысанасына ілгендері үш адам екен. Олардың бірі пайғамбар жасындағы қапсағай денелі, түйдек қабақты, құс тұмсықты жыршы. Оның сөзінен гөрі домбыра тартып, зарлы ән айтуы көп. Басқалар ұйып тыңдаған сайын ол кең көкірегінен жел соқтырғандай етіп, қап-қап шумақтарды боратады. Сөздері, ән ырғағы Сабалақтың шұбырынды ақтабан ел ортасында құлағын ақжем еткен әлгі

	«Елім-ай» әнінің сарынына келіңкірейді. Ара-тұра сондағы кейбір шумақтарды қайталап та өтеді. «Қаратаудың басынан көш келеді» деп бастайды да кейде оны өзінше, нақтылы бір оқиғаларға байланыстырып дамытып әкетеді. Бірауық Сабалақ «апырау, мына кісі сол мен болған елдің ішінде адасқан ба, мұның бәрін қайдан біледі» деп таңырқады. Сөйтсе бұл кісінің білетіні Сабалақтың көрген-білгенінен жүз мәрте, мың мәрте көп, тіпті осы пайғамбар жасына сол қаншерудің ортасында жүріп жеткендей екен. Жалпы, бұл жыршының сөздеріне Сабалақтың ерекше ден қоюына себеп, ол босқын елдің түйе үстінде теңселген, жаяу-жалпылаған зарлауықтарындай мән-мағынасы таяз, не өзара ұқсас сөздерді ұйқастыра бермей болған жай, болған оқиғаларды, нақтылы адам, жер-су аттарын тілге тиек етеді екен. Бұл арқылы жыршы Сабалақтың көңіл көкжиегін тіптен кеңейтіп жібергендей.

	Жыршының кім екенін де оның өз сөздері арқылы ұқты. Бұл Терістік Сарыарқа дейтін жақтағы Есіл өзенінің арғы бетінен келген, сондағы Керей- Ашамайлы атты елдің Дәулен әулетінен тарайтын атақты Толыбай сыншының баласы Қожаберген жырау екен. Сабалақ Қожаберген жыраудың атын естіген, ал оның әкесі қарт Толыбай сыншының есіміне құлағы әбден-ақ қанық. Тіпті Төле бидің үлкен ұлы Жәнбекей той жасағанда оған кәріліктен атқа мінуге жарамай қалған Толыбай сыншыны түйенің қомына отырғызып әкелгенін, бұл сыншының сондағы біраз балаға баға бергенін, кейін сол бағаның көпшілігі шындыққа айнала бастағанын да естіген. Толыбай сыншы осыдан бес-алты жыл бұрын ақырет сапарға аттанып, ал мынау пайғамбар жасындағы жыршы өзінің сондай адамнан қалған тұяқ, асылдың сынығы екенін мақтан етеді. Тек мынадай көз көріп, құлақ естімеген сұрапыл жау соққысы ғана көкірегін құсаға толтырыпты.

	Жұрт ерекше ықылас қойған екінші адам – сонау күншығыста, Іле мен Қаратал өзендерінің екі аралығын жайлаған Ұлы жүз жалайыр елінен жеткен Қабан жырау Асанұлы еді. Қап-қара сақалы алдыңғы өңірін жапқан, жалпақ жүзді, ірі денелі бұл бір қарағанда жасамыстау көрінгенмен Қожаберген жыраудан екі мүшелге жуық кіші екен. Қожаберген домбырасын қағып отырып, ішінен деміккендей маңдай терісі қоса тыртысып, бөгеліс жасағанда Қабан жырау жанындағы табадай қара тасты алады да алдымен уілдеп бастап, тым ұзаққа салғандай бір жырды төгілтіп кеп жібереді (Сабалақ оның домбыра орнына қара тас ұстағанына таңырқаған). Аға әріптесінің маңдай терісі жазылып, домбырасын қағып, шабытына қайта мінген шағында бұл кішілік етіп жырын доғара қояды.

	Ал жұрт көзбен де, сөзбен де қолпаштаған үшінші адам – Қабаннан да кіші, небәрі отыз жастағы Бұқар жырау Қалқаманұлы. Бұл арғынның төртуыл қаржас руынан шыққан, соңғы кезде Түркістан өлкесін мекендеген елді түгел аузына қаратқан өлең сөздің майталманы екен. Мына екі аға әріптесі алдында әдеп сақтаған түрінде бекзадалық пішін басым. Сүйекті жағын бұл да бала бүркіт қанат қаққандай қимылға келтірсе-ақ ұйқасты жолдар өзінен-өзі төгіле кетеді.

	Ұзақ уақытқа созылған сенделістен, ұшан-теңіз әсерден Сабалақтың ойы адасып, көзін мұнар басқан ба бұл оны бара-бара таныды. Таныды да қуанышы қойнына сыймай лепіре, төрге қарай секіріп түсіп, оны мойнынан құшақтай жығылғысы келді. Бірақ өйте қоюға кеңшілік қайда, мына ине шаншарға жер жоқ тар үйде сығылысқан ел Сабалақтың аяқ-қолын жұмсақ бөкселерінің астына қоса жаншығандай тырп еткізер емес.

	Сірә, жетімдік тақсiретті көп көрген балалардың ішінде бұрын бір көрген танысқа деген бөлек ықылас болады. Сол ықылас Сабалақтың ішінде єскере қозданды. Енді өткір көздерін жас жырауға сүр жебенің темір ұшынан жаман қадап бақты.

	Ия, рас сол. Осыдан екі жылдай бұрын Сабалақ пен құл әкесі екеуі Төле би аулын паналаған алғашқы айлардың бірінде осы жырау, қасында бір топ адамы бар Қазығұрттың баурайын үлкен мерекеге айналдырмап па еді? Ұлы би үлкен асқа сауын айтқандай жан-жақтан көп адам шақырттырды. Байлықпен сән- салтанат құрғандардың сыртында осы Бұқар жыраумен бір жүздеспекке асығып-аптыққан, домбыра мен қобыздары мойындарына асулы, не жандарына байлаулы ақын-күйшілер легі қандай еді, шіркін. Осыншама қисапсыз мол дүрмектің ортасында додаға түсіп те, Бұқар жырау бала түйеші Сабалақтың бөлек жаратылысына қырағылықпен назар аударды. Тіпті бұл жайында Төле бимен пікір алысқанын да Сабалақтың құлағы шалды. Бұқар жыраудың сол келісінен соң ұлы бидің Сабалаққа деген бұрыннан да жаман емес пейілі, қамқорлығы тіптен ұлғайды.

	Бұқар Сабалақтай емес, мынау Созақтағы араның ұясындай кішкентай үй ішінде мұны бұрынырақ танып үлгеріпті. Бірер көз түйістіргенде жанарында ерсілі-қарсылы айқасқан бояу нақыштары мол жырау онысын ап-айқын аңғартты да. Сабалақтың ол үшін ризашылығы керемет еді. Ал мына бір соңғы әрекеті үшін ол ризашылығы тіптен қомақтанды.

	Онсыз да аядай бөлменің сол сыйлы үш адам еркін жайғасқан төрінен, жаюлы дастарханынан басқа бөлігінде бірін-бірі мінбелеп, бөшкедегі балықтай сығылысқандардың ішінен мынау бейтаныс құртақандай неменің қоса тар үйге тамаша болуын жақтырмағандар да табылған. Алғашқы бір-екеуін Сабалақтың өзі оқты көзін қадап тоқтатты. Одан кейінгі бір-екі іші тарлау бейшараны сол Бұқар жырау ауыздықтады:

	– Әй, ағайындар, бір қолқам, жүзінде бөлек от бар екен, сол баланы қумаңыздаршы, сөз тыњдағысы келетін шығар, – деді. Тек екі жыл бұрын мұны ұлы би Төленің аулынан көргенін қоса сақ еткізбей әлденеден жүзтаныс емес адамның шырайын жасады. Үш сыйлы қонақтың бірі жаңағыдай сөзді айтқасын басқалардың қайтып Сабалаққа доңайбат жасауына жүрегі дауалмады. Қайта осы бөлмеге ара-тұра сырттан әкелінетін ет, қымыз сияқтылардан мұның да аузына талғажау тиіп, күш-қуат әперді. Керторысын сенімділеу бір жерге қойған Сабалақ, міне, осы үш жырау құрметтелген үйде екі күн, екі түн жамбас аудармай жатты. Бүкіл ғұмырында ұмытылмастай есте қалған осы қос тәулікте Сабалақтың естіген, білгенінде тағы да шек жоқ. Сірә, өмірдің өзі шарболаттың сынығындай осы баланы асыға пісіріп, қузай шыңдап, келешек жойқын тіршіліктің аласапыранына араластырып жіберуге жан ұшырғандай.

	Байқайды, атақты сыншының баласы Қожаберген жырау мынау қалмақ шабуылының қалай басталып, дамығанын түгел өлең сөзге сыйғызып отыр. Оның айтуынша, қалмақтар сонау Алтай, Тарбағатай тауларынан, Зайсан көлінің айналасынан наймандарды дүркірете қуып, Теріскей Алатауға, Іле Алатауына ауыз салып, Алакөлдің маңында үлкен қырғын ұйымдастырыпты. Бұл жортуылдың соңы мынау – үш момынның баласы бүркіттен қашқан қояндай туған жерден табандарын жалтыратып, бет-бетіне қашты. Қазақтың екі ежелгі астанасы – Түркістан мен Ташкент жау қаһарына ұшырады.

	Тіпті Есілдің арғы бетінен Түркістан маңындағы қайын жұртына, Кіші жүз еліне қыдырыстап келген Қожаберген жыраудың өзі де ойда жоқта сол шапқыншылыққа тап болып, жау қоршауын бұзып шығамыз дегенде Науан, Бекет атты екі ұлы мен екі атқосшысы көз алдында оққа ұшыпты. Міне, сөйтіп, қатты ашынған Қожаберген мынау өмірінің қырық бес жылы жорықта өткені аздық еткендей алпыстан алпыс бірге қараған мүшел жастағы шағында тағы да жаумен найза сілтесіпті, бірақ одан не пайда, арынды жау ары кетіпті де, қос ұлынан айрылған бұл өз қасіретімен қала беріпті. Оқта-тектегі бір үзіліс кезінде Қабан жырау Асанұлы күншығыстағы жалайыр елінің, оның басшылары

	Ескелді, Балпықтың қам-қарекеті жайында қара сөзбен әңгіме қып еді Қожберген жырау оны да өлеңге қосты. Есік жақта сығылысқандардың ішінен де өз көрген-білгендерін айтушылар табылды. Ол да жасамыс жыраудың жырына тасталған тамызықтай. Қожаберген жырау Толыбайұлы кейінгі ұрпаққа асыл мұрадай қалған өзінің атақты «Елім-ай» дастанын осылай құрастыруда еді.

	Сабалақтың тағы бір түйсінгені жырау болған жайды ғана баяндап қоймай оның түп-төркінін де, себептерін де қазбалайды. Қазақтың өз ішіндегі алтыбақан алауыздық, Сәмеке, Қайып, Болат хандардың бас-басына хан болмаққа ала қойды бөле қырқуы, діні бір, тілі ұқсас, жері жаптас ағайын елдердің сатқындығы, тіпті «жау жағадан алғанда бөрі етектен» дегендей кейде олардың қоса шабуы, міне, осыларды тізбектеді. Бұл өз алдына, мынадай бір шумақтар Сабалақтың миына тіпті жаман күш түсірді.



	Алтын, күміс, мал беріп аямай-ақ,

	Орыстар мен Қытайдан білгір жалдап,

	Сыбан Рабтан ден қойып өнерпазға

	Әскерін үйреттірді бес жыл қамдап.



	Болмаса қалмаққа өнер қайдан келсін,

	Тетігін зор мылтықтың қайдан білсін?

	Осындай мол жабдықпен келіп шапты,

	Дегендей қайратымды қазақ көрсін.



	Орыс, қытай жайын Сабалақ бұрын да естіген, бірақ ол әуеннен мына әуеннің айырмашылығы темірді көрікке салып қыздыру мен сол қызған темірді жалаңаш етіңе басудың аралығындай еді. Тап осы күннен сол көршілес екі іргелі ел хақында қазақ даналары не ойлады, соның ішіндегі іске татыр алтын мен күміс сияқтыларын Сабалақ ерекше кәперге алып жүруді дағды етті.

	Қожаберген жырау бір толастаған шақта алыстағы Ұлы жүз жалайыр елінің ақыны Қабан сөйледі. Байқаса, бұл алыс жұрттың адамының осы Созақ шаһарына келуінің өзі кездейсоқ екен. Бұл о баста Ташкент шаһарын, соның маңындағы Төле би ауылын бетке алып шыққан екен. Сабалақ Төле бидің атын естігенде қап-қара сақалы белуарына түскен денелі адамның сын-сыпатына барынша қадала қатты. Көп ішіндегі оның осы назарын Қабанның өзі де тауып алып, ойға түйгендей. Бұл Сабалаққа дейін де, мына үлкен-кішілі екі әріптесімен алғаш жүздес үстінде де біраз жөн айтқан екен, бірақ күйген кірпіштен қаланған үйдің есік жағында иін тірескендердің ішінде Сабалақтан басқа да әңгімеге үлгермей қалғандар бар. Солар қолқалап Қабан ақынға қайта жөн айтқызды. Түстік шығыстағы жалайыр, суан, шапырашты, ысты, басқа да біраз қоңсылас елдер Іле мен Қаратал өзендерінің екі аралығындағы, Көкше теңіздің жағалауындағы құмға қамалып қалды, алдағы күн мұнда не әкелмек, олар сол шөккен орнында қыстай ма, жоқ бері Шу мен Таласқа, Қаратау бойына қарай көше ме, осы сұрақтарға жауап таппай ондағы ел басшылары сансырауда. Жауаптың бір ұшын ұлы би Төле жақтан табамыз ба деп талай тауды асып бері келгенде көргені мынау. Қалмақтар Ташкентті бір ай қоршапты. Төле би мен Жолбарыс хан үйымдастырған жасаққа болысуға әншейінде қырғиқабақ жүретін Әндижан, Самарқанд, Ходжент жақтың да қолөнершілері мен егіншілері келіпті. Ақыры Төле би мен Жолбарыс ханның әскерлері қаладан ығысып, қала тұрғындары сый-сияпаттарын көтеріп, жау қалмақтың алдынан шығып бас иіпті.

	Сабалақ әншейінде де Төле би, Ташкент жақтан жеткен хабарларға құлағын түре жүретін. Ал Қабан ақынның мына әңгімесін тіптен судай сіңірді. Ол кісінің қоластынан кеткенiне, міне, алты айға жуық уақыт өтіпті, соның бір күнінде де бұл ұлы биді жадынан шығармаған, ал енді сол кісіні тағы да ойлап ішінен қан жылады. Бұдан бұрынырақта да ол кісіден кеткеніне өкінген шақтары болған, енді қараса кесік құлақ құлдың баласы екенін жасыру үшін ғана тайып тұруы нағыз балалық ессіздіктің нәтижесі екенін әлдекім көкірегіне шыжғырып басқандай. «Ау, қарағым, сен ел ұйтқысы, ел көсемі атты дәрежеге көтерілем десең, бәрібір Төле би мен оның айналасындағы елден тасаланып жүре алмайсың, әне анау алты айшылық алыстағы жалайыр елінің жыршысы Төле биден ақыл сұрауға келіпті, міне, мынау Орта жүз керейдің саңлағы Қожаберген ұлы бидің есімін өлеңіне қосады, ал мынау жас жалын Бұқар ол биді саѓынѓанын айтып аһ ұрады. Ал, сен бала, битке өкпелеп, тонын отқа тастаған адамның әрекетін жасайсың» деп, әлдекім мұны құлақ түбінен сыбырлап жазғыратындай.

	Осындай ауыр сезімдерді бастан кешіргенмен Сабалақ Қабанның бұдан кейінгі сөздерінен де қақас қалмады. Қабанның естуінше, Төле би мен Жолбарыс хан өз әскерлерін, өз елін біржола жойылудан сақтау үшін қазақ жерінің кеңдігін пайдаланып жалтарып кетіпті. Тіпті, қалмақ қонтайшысының нояндарымен ауызба-ауыз жолыққанда да бодандыққа мойынсұнған түр жасағанмен олардың ешқандай салық салуына көндікпепті. Тек бәрі ауызша ғана. Міне, сол Төле бимен қалайда бір жүздеспек Қабан ақын бастаған оншақты жалайыр адамы түз кезіп, сұрау салып жүріп, өздері қалмақтардың қолына түсе жаздап, қашып құтылыпты. Қашқанда өз еліне қарай емес, мынау Қаратаудың күнгейімен төменге салуға мәжбүр болыпты. Бұл жақта қалмақтың екінші бір топ қарақшыларына ұшырап, одан да қашып, тау сағалап, осы Созақ шаһарын бетке алған шағын керуенге жолығып, амалсыз солардың тобын көбейтіп, осында ат басын тірепті. Енді бұл тек өз еліне жетуді армандайды. Қожабергенмен бұрын жақсы жүзтаныс, тіпті осындай бас қосуда өнер жарыстырғаны да бар, әрі өзінен кіші Бұқар жыраудың да есіміне қанық. Егер бұрынғы қой үстінде бозторғай жұмыртқалаған заманда бұлармен осылай бір шаңырақ астында кездессе бұл өзін төбесіне күн қонғандай бақытты санар еді. Бірақ бүгінгідей елдің қосы ауған, алмағайып шақта өз әріптестерінің сөзіне елжіреп, бұл қалай отыра береді? Тезірек аттануы керек.

	Байқаса, осындай хал Қожаберген мен Бұқардың басында да бар екен. Қожаберген Есілдің ар жағында қалған өз елін, осында жау оғынан опат болған екі ұлынан басқа сондағы он ұлы мен бір қызы Зейнепті, сүйіп алған жары Айшаны, Өтежан, Қарабас би, Тобыш атты үш ағасын іздемек. Олардың халі не күйде деп уайымдағалы ішкені ірің, жегені желім. Ал Бұқар осы Созақтан Ұлытау еліне аттанатын өзінің төртуыл қаржас елінің көшіне қосылмақ. Бұлардың ақпарынша ол жақты жау атының тұяғы баса қоймаған.

	– Жандарым-ай, сонда бұл біздің ақырғы рет көрісуіміз бе? Бұл қалай өзі? – деп ауыр қиналыс пен ағыл-тегіл терден жүзі ағал-жағал Қожаберген жырау бас шайқайды.

	– Асыл аға! Халқымызға ес болайық, қазаққа да дес тиер, әлі де дидар қосармыз. «Иттің иесі болса, түлкінің тәңірісі бар» деген. Жау қалмақты Сібір жұрты мен шүршіт қолдаса жаратушы ием бізге өз тарапынан бір сыбаға әзірлеген шығар. Орысың мен шүршітің олар да жұмыр басты пенде ғой. Жұмыр басты пенденің сыбағасынан гөрі Алламның сыбағасы әлдеқайда салмақты шықпай ма? Таразының біз жақ басы да басым түсіп, әлі де аруағымыз артар. Көрісуге Құдай жазсын! – деп, Қабан ақын аға әріптесін сабырға шақырды.

	Ал жағы қимылдап кетсе аузынан ұйқасты сөз төгілетін Бұқар жырау екі ағаға өлеңмен жігер берді. Тек бұл жолы өз ойынан шығармай, сонау Бұхара қаласында Көкілташ медресесінде оқыған жылдардан қасиет тұтқан Қожа Ахмет Иассауидің бірер шумақтарын әнмен әшекейлеп, ортаға тастады:



	Шықсам таудың басына,

	Шілтен болсам болғай ма?!

	Наушаруан ғаділдей

	Сұлтан болсам болғай ма?!

	Ақ бұлттар аударып,

	Сансыз жаңбыр жаудырып,

	Жасыл ағаш өндіріп,

	Бостан қылсам болғай ма?!

	Бұлттарға ұштасып,

	Сұңқар лашын құс болып,

	Сансыз жануар ұқсанып,

	Саят қылсам болмай ма?!



	Сабалақ барған сайын дегбірсізденді. «Мына жыраулар қазірдің өзінде үшеуі үш жаққа аттанбақ, ал мұның өзі де жау қашан шабады деп дүрліккен Созақ шаһары жұртының ортасында қала алмайды, онан да осы үшеудің бірінің етегінен ұстап, бірге кетсем қайтеді» деп, толғанды. «Бірақ қайсысымен?» Әлденеден көңілі Бұқар жырауды қалады. Себебі, Сабалақты онымен байланыстыратын біраз нәрсе бардай. Біріншіден, осы ортада Сабалаққа бұрыннан жүзтаныс, әрі жанашырлық көрсеткен осы жас жырау. Екіншіден, сөз арасында ұққанындай бұл кезінде Бұхара қаласында Қалқаман атты батырдың шаңырағының астында туылыпты да, Әз Тәукенің өзі келіп, жас нәрестенің мандайынын иіскеп бата беріпті. Бұхара қаласында тууына орай Бұқар деген ныспы берген де сол ұлы ханның өзі екен. Ол Бұхара қаласы аталғанда Сабалақтың жүрегі қысылатын, әзірге ешкімге жариялылығы жоқ, тек өзіне ғана аян бір құпиясы бар. Демек, бұл Бұқарға еруі керек қой.

	Созақтан ең алғаш жері алыс жалайыр елінің жырауы Қабан аттанды. Үлкен- кіші екі әріптесімен ұзақ құшақтасып қоштасты. Неге екені белгісіз, көп ішінен Сабалақты тауып алып, оны да баурына қысты. Сабалақтың жүрегі тітіркенді.

	«Мұнысын білгенде осы кісімен-ақ кете беретін едім-ау» деген ой келгендей.

	Одан соң көз жасын көлдетіп, Қожаберген жырау аттанды. Сабалақты қаперіне алмаған осы ғана. Екі ағасын аттандырған соң келесі күні, Бұқар жыраудың өзіне кезек келді.

	Қисынын тауып Сабалақ Бұқарға келіп қиылды.

	– Аға! Мені өзіңізге атқосшы етсеңіз қайтеді?

	Бұқар мен Сабалақ арасындағы кескекті әңгіме осы арада өрбіді. Бұқар мұны басқа жерден емес дәл Төле бидің аулынан көргенін ұмытпапты.

	– Шырағым-ау, Алатаудай атағы мен панасы бар ұлы бидің есігінде едің, мынау Созақтан қалай шықтың? Қисайтпай жөн сөйлеп осы сырды бүкпесіз ашшы. Көргенде өз көзіме өзім сенбей дал болдым ғой.

	Сабалақ саспады, болған жайды қысқаша баяндады. Тек ұлы би аулынан қашуына себеп кесік құлақ құлдың баласы екенін былайғы елден жасыру емес, керторыны иесіне қайтармақ би шешіміне наразылығы екенін көлденең тартты. Бірақ бұл қателігі үшін жүрегінен қара қан аққандай өкінішті екенін және қосақтады.

	– Ал кесік құлақ құл әкең Ораз қазір қайда? – деп Бұқар оны да сұрады.

	– Екеуіміз би аулынан бірге қашып едік, дімкәстығы бар жасамыс адам ғой, ұзақ жүрісті көтере алмай шәйіт кетті, – деп жауап берді Сабалақ.

	Бұқар жырау бұл баланың өзіне еруіне қуана келісті. Тек бұлар Есіл мен Іле өзендерінің арғы беттерінен келген екі жыраудай саусақпен санарлық қана топ емес, үлкен түйелі көш екен. Бұлар алғашында бірге шығып, Ұлытауға жетпей екі айрылмақ. Бірі сол Ұлытауға, екіншісі әрідегі Қызылжарға, сондағы Атығай-Қарауыл еліне жетпек.

	Бұл көш тіке терістікті бетке алып, Шу өзенінің бойында аялдады. Мұнда екі өткел бар, қайсысынан өтеміз деп, алғашқыда ұзақ дауласты. Іштеріндегі әккі жүргіншілер Бесқұлан атты өткелді таңдады. Одан әріде Бетпақ даланы кесіп, бірнеше күн жол жүрді. Жиделі, Сарыбұлақ деген жерлерде тағы да аял жасады. Осында «Бөрітескен» деген тұщы сулы бұлақ табылып, көштегі кенезесі кепкен мал мен жанның бәрінің мейірін қандырды.

	– «Бөрітескен» дейді, ә? Бұл атау мынау жер астынан мөлдіреп шыққан су көзіне қалай берілді екен? – деп, Бұқар жырау қасындағы Сабалаққа қарады. Бұл шаққа дейін Бұхарға бауыр басып үлгерген Сабалақ еркін жауап қайтарды:

	– Кім білсін? Қатты сусыраса көкжал немелер иісшіл ғой, мынау құмда адам таппаған бұлақты көк бөрілер тауып, олардан соң келіп жеткен пақырларға қара жерді бөрілер тұмсығымен тесіп, су шығарып кеткендей көрінген шығар.

	Бұқар он екі жасар баланың жүйрік ойлылығына жақсы қанағаттанды:

	– Әттең, біз жау шабуылының барысына алаңдап, кеш шықтық, – деп жас жырау сөзін одан әрі жалғастырды. – Әйтпесе, бұдан да ертерек жүріп кетуіміз керек-ақ еді. Қарашы, қазір жаз айы, Бетпақтың ең бір келбетіне келген шағы. Мұндағы бүкіл тіршілік бүршік атып, қызылды-жасылды бәйшешегінен көз тұнады. Ал енді осында сәл уақыт өткізші, гүл атаулы ұшып кетіп, төңірек тегіс ақ шағыл құмға айналып, аспан мен жер қосылып кетсін. Ондайда бұл Бетпақтың шөлінен адам мен мал түгіл ұшқан құс өте алмайды. Құс екеш құстың да қанаты күйіп құлап түседі. Біз жүрісті тездетпесек болмайды.

	Бұқар жырау бұл ойын керуенбасыларға да жеткізбек еді. Бірақ ол әрекеті қажетсіздікке айналды. Бұларды аз ғана қалмақ тобы шапты. Аз десе де жақсы қаруланған екен. Қазақ көші екі бөлініп, қорғана қашты. Екі жақтан да жауға мал мен жаннан біршама олжа қалды. Қапелімде осы шапқыншылық пен осы бөлінісу үстінде Сабалақтың көзі қарауытып, Ұлытауға беттегендерге емес, Қызылжарға, Атығай-Қарауыл еліне баратын көшке қосылып кетіпті. Ал мынадай жау мазасыздығы, әрі күннің ыстығы күннен-күнге күшейіп, құмнан алау соғып, бет шарпи бастаған шақта Бұқар кеткен көшті іздеп табамын деу үлкен ессіздік еді. Солай деп ескертушілер де шықты. Сабалақ оны өзі де түсінді.

	Сөйтіп, тағдыр жазуымен осы көштегі Атығай-Қарауыл елінің басты адамы Дәулеткелді деген байдың малын қайтарысып, соның қамқорлығында кете барды.

	Бұған дейін Сабалақтың жас көкірегіндегі дерт біреу еді. Ол Төле биге байланысты болатын. Оған енді тағы бір дерт қосылды. Ол Бұқар жыраудан адасуына орай туды.

	* * *

	Тамыз айының басқы күндері. Тас төбеден төнген күн көкпеңбек аспанды шытынатып жарып жіберіп, оның мың сан сынықтарымен өзі бірге құлап түсердей, сөйтіп онсыз да өртенудің аз-ақ алдындағы құм даланы біржола шоққа айналдыруды ойлағандай шақыраяды. Тіпті күн ұясына батып, кеш түсіп, түннің бір уағы болғанда да оның жер бетінде қалдырған жалын лебінің беті қайтпағандай адам мен малға тыншу табылмайтын шақ туды. Ауа райын онсыз да болжағыш Ескелді жаздың осы нышанындағы соқырѓа таяқ ұстатқандай тым ашық кескінді көкірегіне ауыр алғалы қашан. Шілде өтіп, жаңа айдың жұлдыздары туғалы мұның бәрі айналадағы үлкен-кішінің аузындағы әр түрлі күңкіл сөздерге қосылып, Ескелдінің жалғыз өзіне қарай шабуылға шыққанға ұқсайды.

	Көп сөздің ұйтқысы Тәттібай мерген. Абыз пішінді, ақ шашты, ақ сақалды, қызыл жүзді оның осы бет құбылыстары аузындаѓы сөздеріне де салмақ қоса ма, жас би екеуі жыл жайында, алдағы қыс сыпаты хақында пікір таластырса таразының мерген жақ басы басым түсетіндей. Қалайда бұларды тыңдаған ел- жұртқа, қатын-қалашқа солай көрінетін. Бәрінің жабылып, Ескелді жаққа сілтейтін күрзісі біреу. Оның аты жұт. Ия, бір-бірінің аузына түкіріп қойғандай жұт келе жатыр деп жамырасады.

	Жұт белгісін Ескелді ешкімнен кем көріп жүрген жоқ. Ойнақтаған кәрі түйелер, бір-бірінің қыл құйрығын шайнаған жылқылар, ала жаздай бір тамшы тамбай қатыбас өгей шешедей бедірейген көк аспан, шоқақтаған қоян жылының өзге де көп белгілері бидің өз алақанындаѓы жазулардай-ақ сайрап жатыр. Тек Ескелдіні шошытатын басқа нәрсе, оны талай ескертті де: жақсы, осы Тәттібай мерген және басқалардың тіліне еріп, жарқыраған жазда бұлар үлкен дария Іледен сал жасап, мал-жанымен арғы жағаға өтіп шықсын-ақ, тіпті одан да әрі кетіп, Хантауына жетсін-ақ. Бірақ онда осы Іле мен Қаратал аралығында ұйлығысқан елді аңсап күткен қайбір жұрт-жұрағат отыр? Қайта ойдан-қырдан жүрген жүргіншілер мүлдем басқа хабарлар әкелуде емес пе? Тәттібай мерген мен оның сөзін қуаттаушылар Іледен әрі өтіп шықсаң қазақ жерінің кеңдігін пайдаланамыз, ертөлелерді алға салып, не құқайдан да жалтарып кете аламыз дегенді желеу етеді. Ондай ой басқаларға да келген шығар-ау, бірақ олардың бәрі бірдей құтылып кетпеген сияқты.

	Жоқ, Ескелді қайтсе де Қабан жырауды күтеді. Өзі өлсе сүйегі жетеді, тіпті сүйегі жетпесе де бір хабары жетеді. Себебі Ескелді Қабанның өзіне қалай сенсе, оның қасындағыларға сондай сенеді. Кең көмекей Жайнақ батыр, дулат жігіті Қосай батыр, өзінің екі інісі Естай мен Досай, Есенбайдың інісі Есенғабыл, тағы басқалар өздерін мұнда күткен ел барын жадынан шығармас темірдей берік жаратылған жандар. Тіпті бәрі күйрегенмен де ұшқан құстың қанатына хат байлап жөнелтсе де бір амалын табады.

	Тап осындай әрі-сәрі күндердің бірінде Нарын жағалауына көшкен Балпық аулынан хабаршы жетті. Балпықтың Кєсенсары атты жас әйелінен туған кішкентай нәрестесі шетінепті. Оның есесіне, алты айдай не о дүниелік, не бұ дүниелік емес, ес-түссіз, өлімнің есігін күзеткен әкесі Дербісәлінің беті бері қарапты. Кәдімгідей орнынан тұрып, ақыл-есі қалпына келіп, көктемгі жау шабуылынан кейінгі елдің жайын сұрауға да жарапты. Құдай осы Дербісәлі үшін жас нәрестені жанын төлемге алып, бұл шалды бұрынғы қуатына мінгізіп жібергендей.

	Ал Балпықтың өзі қайда? Одан ондағы ел мүлдем хабарсыз. Осыдан екі аптаға жуық уақыт бұрын Ескелдінің Балпықты шақыртып әкеткенін біледі. Бірақ басқа хабарлар да жетіп, ондағы елді, әсіресе, шешесі Ақбалықты, сүйген жары Кәсенсарыны, ағалары Білдебай, Меңдебай, Кешубайды, тіпті кішкентай інісі Салпыққа дейін мазасыздандыруда. Қанша құпия ұстадым дегенмен ел құлағы елу емес пе, Балпықтың тап қазір Ескелді қасында жоқтығын, әрі жас батырдың біраз қол жиып, баѓыт-бағдары белгісіз бір жаққа кеткенін естіпті. Бірақ қайда? Оның жауабын тек Ескелді бере алады. Сосын да бұлар Ескелдіге қарай хабаршыны құстай ұшырыпты.

	Ескелдінің тамағына тағы бір балық сүйегі келіп қадалды. Айтпай кеткен адамның хабарын бұл қайдан білсін? Бар бітіргені қайтсе де бірер күннен қалдырмай Балпықты тауып, құлақтандыруды өз мойнына алды. Абырой болғанда, би көп адамды шапқыншы етіп үлгермеді, сол күні Балпық бастаған топ та Ескелді аулына жетіп құлады.

	Мұның соңындағы шағын қол алысырақта қалды да биге Балпық, Есенбай, Тұрлымбет, Құлжа, Дарабоз, тағы үш-төрт атқосшы жігіт қана келді. Түсі түндей Балпық амандықтан соң жақ ашпады, іштеріндегі ең үлкені Есенбай сөйледі.

	Сірә, Есенбайды елеңдеткен бөгде бір нәрсе де бар еді. Ол Қабан ақынмен жер шетіне бірге кеткен өз інісі Есенғабылдың жайы. Олар келді ме, жоқ па? Солай деп тақ еткізіп сұрауға Есенбайдың жүрегі дауаламады. Қабан тобымен кеткен осының інісі ғана ма еді, мынау жас бидің Естайы мен Досайы да, басқалар да бар ғой. Олар келді ме, жоқ па, былай да білінер.

	Іледен Көкөзек бөлінетін сағадан сәл жоғарырақта Балпық батырдың бастауымен атқарылған іс Есенбайдың аузымен жеткенде Ескелдінің тұлабойын кернеген қан тарамыс тамырларын жарып шығар түйдек-түйдек толқындарша соқты. Сырғауылдай денесі мұзша сірескенде Ескелді өзіндегі қайратқа өзі таңырқады. Бірауық мұның көз алдында сонау Жоңғар Алатауы қозғалып кетіп, аузынан от құсық төккен жау зеңбіректері мынау құм даланың сексеуілі мен жыңғылын, мал мен жанын күл мен көмірге айналдырып, ақырзаман орнатқан шағы туғандай. Бидің ішіндегі бұл ұлан-асыр жайды жорықтан оралғандардың ешқайсысы аңғармады да. Себебі, күйкентайдың қос қанатындай керілген қабағында шіркей қонғандай да белгі болмады. Көгілдірлеу көздері мен бұл шақта сарғыш емес, құм реңдес ашық қоңырқай түс меңдеген түрінде де сабырлылық басым. Тіпті жай сабырлылық емес, сол Балпық атқарған істі іштей қостаған райы көзге ұрғандай.

	Тек Есенбай тоқтаған кезде не олай, не бұлай демей сілтідей тынуы ғана жас бидің ішкі құбылысына бөлек назар керектігін паш етті. Еркектер жағы соны аңғарысқанмен, Дарабоз кәперіне алмағансып, Есенбайдың сөзін толықтыруға кірісті. Қалайда, заты әйел ғой, бұл жаудан түскен олжа төңірегіне көбірек шүйлікті. Оны Есенбай да ұмытпаған, тек Дарабоз тереңдете жіліктей сөйледі. Қалмақ қонтайшысының ішек қырындысына дейін білетін, сөзге ашық тұтқын жігіт, маң-маң басқан атан түйелер, мініс аттары, тең-тең киім-кешек, үй орнындай бар түбі жалпақ ағаш қайықтар. Тіпті киіз туырлықтар мен жігіттер олжалаған ұсақ-түйек қару-жарақ, темір пышақ, бәкілерге дейін қалдырмады. Солардың бәрін әйел көзімен әспеттеп, түгел тізбектеді.

	Ескелдінің бірден түйген ойы бұл қалай да ойласпай істеген іс, ертеңгі күн үлкен зобалаңға айналып кетуі оп-оңай. Сонда да бұл өзінен қайрат тауып, тап қазір онсыз да жас нәрестесі шетінеген қаралы адам – Балпықтың жүзін сындыруды мүлдем қисынсыз көрді. Әрі құр уайымнан гөрі қажетті іс-қимыл жөнінде шешім қабылдауға бейімі мол би өткен іске өкінгеннен пайда жоқтығын да тез болжап, кезек күттірмес шараларға көшуге асықты. Сөйтті де тап осы арада кейінгі ұрпақтарға қаймағы бұзылмай жеткен атақты сөздерін айтты:

	– Біз Балпық екеуміз егіз туғандаймыз. Балпық жоқта менің бір жақ иығым, қабырғам тегіс опырылып түскендей болады да тұрады. Тіпті бір көзім, бір құлағым қоса жоғалғандай бәрі жалғызсырайды. Көруім де, естуім де, ойлауым да нашарлайды. Мен дүниені осы Балпығым арқылы ғана анық көремін. Оның жөні бар. Себебі, алпыс ғаламды анық көретін көз екеу ғой. Алпыс екі ғаламның тыныс-тіршілігі туралы әр түрлі сыбыстарды есту үшін де екі құлақ керек қой. Мен оның бәрін Балпығым арқылы ғана жақсы естимін. Сосын да бәрі де екеуден болғаны дұрыс. Жалқы да жаман, жалпы да жаман. Еңғұрмаса жарыңа, не болмаса балаңа сыңар болып арқа сүйе. Әйтеуір жалғызсырама. Жалпымен біргемін деп еріп жоғалсаң оның да арты сиырқұйымшақ.

	Балпыққа аулынан келген хабарды осы бетте естіртті де, осы арада баршасы көңіл айтты. Жас атқосшы жігіттерден бес-алтауды өзі іріктеп, Балпық енді бөгелместен Нарын жағасына жүріп кетті.

	Бұл түс әлеті еді. Ескелді дереу Тәттібай мерген мен Малтабар батырды шақырып, Есенбай, Құлжа, Дарабоздармен бірігіп, олжа мал-дүниені жау көзінен тасада қалай бөлуді ойластырды. Қазақтардың ішіне қалмақ жақтан келімді-кетімді кісілер соңғы кезде жиілей түскен. Егер солардың бірі өз елінің мал-дүниесін танып, қонтайшы жаққа тіл жіберсе-ақ Іле дариясы жағалауындағы ауыр көшті жер жұтуы мүмкін емес, мұның бәрі қазақтардың iсi екенін сезіп, аспан астын қақыратқан көктемгі соғысты қайта бастамай неғылсын. Бұлар сол түннен қалдырмай ең әуелі түйе мен жылқыны көп жігітке бір-екіден жетектетіп, айналасын су қоршаған алыс-алыс аралдар мен ат аяғының жетуі қиын шалғайлардағы ауылдарға, ең бір мал мен дүниеден көбірек жұтағандарға бір-бір бастан үлестіріп жіберуге келісті. Ал салмен кеткен дүниелер, киім-кешек жөнінде әнеукүнгі Дарабоз ұсынысына Ескелді бастаған барша үлкендердің де алып-қосары жоқ. Тек қалмақтардың ауыр қару- жарақтары суға батырылған жағалауда Балпық қалдырған тыңшыларға қарай барынша елеусіз етіп, қосымша жансыздар жіберу керектігі шешілді. Бүгінгі күн оған кімдер және қалай барады деген мәселеге арналды.

	Ол жансыздар ертеңінде таң бозында Ескелді үйінің маңынан аттанбақшы еді. Сол құлқын сәріде Ескелді сылқ-сылқ еткен су ағысынан оянды. Бұлар соңғы кезде Шет Бақанастың дәл жиегіне үй тігіп еді. Шет Бақанаста сонда да адамды ұйқысынан оятатындай су жоқ. Осыған таңырқаған Ескелді өзінен де бұрын тұрған әйелі Ақжәмиланың сырттан кірген дыбысын естіді. Ол Ескелдінің оянғанын көріп:

	– Биекем, мына Бақанастың суы көтеріліп кетіпті, – деді.

	– Көтерілгені қалай? – деді Ескелді алаңғасарланып.

	– Қалай болушы еді? Әншейінде жұлықтан келмейтін су қазір тізеден асады.

	Тіпті лайланып, ағысының түрі жаман.

	Сол таң бозында қосымша тыңшылар аттанып үлгермеген шақта әлгі Балпық қалдырған тыңшылардың өздері жетті. Олар бірден тек жас қолбасының өзін іздеді. Мән-жайды түсіндірісіп, оларды Ескелдінің өзі қабылдады. Аттарын аямай түнделетіп, ұзақ жүрістен келген олардың түрлері шат-шадыман. Ескелді жұрттың қосы ауғалы бері осындай шат-шадыман қуанышты жүзді көрмегенін, әрі ондай аттыны сағынғанын жүрегі ауыра сезді.

	Ескелді бидің барлық жайды біліп үлгергенін аңғарысып, әрі оның қасынан табыла кеткен Есенбай, Құлжаны, Дарабозды көріп, тыңшы жігіттер бір-бірінің сөзін бөліп, жарыса сөйледі.

	– Енді жау жақтан қатер күтудің түкке керегі жоқ. Көрсе құдайдың апатынан көріп алсын.

	– Іленің суы көтерілгені соншалық әлгі қалмақ үй тіккен, от қару- зеңбіректерін төккен жердің бәрі су астында қалды. Енді оларды су ағызып әкетпегенде қазақ алды деп ойлайды дейсіздер ме?

	– Ойпырай, Іленің бұлай тасығанын бұрын көрген жоқ едім, айналасындағы орман-тоғайлардың бәрін жайпап кетті ғой. «Қарағай басын шортан шалар» деген Асан Қайғы бабамыздан қалған сөз бар еді ғой. Тура сол сөз айнымай шындыққа кеп тұр. Орман-тоғайға жайылған су ішінде сазандар дегенің сексеуілдің басына қалай өрмелеп шығамыз дегендей түртінектеп жосылып жүр.

	– Би аға, әнеукүнгі қалмақтар тоқтаған тұсқа тіпті жақындап бара алмаймыз.

	Екіленген жігіттердің сөзін Ескелді байыппен тыңдады. Олар сәл сарқылған кезде Есенбай қозданды:

	– Әнеукүні осы істі бастар шақта біз әр түрлі қауіп-қатер жағын ойласып едік. Сонда Балпық «жоқ, арғы аталарымның киесі маған дарығандай ма, әйтеуір бұл жолғы жорығың бақталайыңа бұрады деп, белгі берді» деп еді. Айтқаны айдай келді. Құдай-әруақ өзі бас болып, жетектеген екен бізді бұл іске.

	Бұлардың ішінде Тәттібай мерген де бар. Ол өз тарапынан бір сөз қосты:

	– Жарықтық Іленің үш тасуы бар деуші еді. Алғашқысын гүл тасуы атайды. Бұл ой мен қырда өсімдік біткен хош иіске бөленіп гүл шашқанда болады. Бірақ онысы аса арынды емес, зілсіз әкенің балаға жасаған доңайбатындай ғана бірдеңе. Ең жойдасызы осы саршатамыздағы екінші тасуы. Оны атан тасуы дейді. Атан десе атан. Адам мен малды көбірек әкететіні де, шөлді көлге айналдыратыны да осы жолғысы. Мынау сол атан тасуы ғой.

	Мергеннің бiлгiрлiгiн олқы көргендей енді Ескелді желпiндi:

	– Мерген аға, Іленің мына тасуын атан емес, одан да зор хайуанаттың атымен атаған жөн-ау, бүгін таң бозында әншейінде қырғауыл кешіп өтетін Шет Бақанастың суының сылқ-сылқ еткен дыбысынан ояндым. Шеткерідегі бір саласы осындай, ал Іленің өз басы, ал анау Жиделі, Көкөзек, Топар сықылды үлкен салалары қайтті екен?

	Ескелдінің бұлай сөйлеуінде бір мән бар, тез дарияның арғы бетіне өтіп шығайық деп, жар құлағы жастыққа тимеген Тәттібайға «енді мынадай су көтерілген шақта не ақыл бересің, жоқ, уақтылы тіліңді алмағаным үшін мені кінәлаймысың, әлде мен шынында қателік жібердім бе, ағыңнан жарылшы» деген сияқты зілді сұрақ тастағандай еді.

	Бір жақтан Ескелді сөзінің байыбына бармаған еркек мінезді Дарабоз суырылды:

	– Мерген аға, жаңа сіз Іленің үш тасуы бар дедіңіз де алғашқы екеуін атап, үшіншісін ішіңізге жұтып қойдыңыз ғой. Айтқасын оны да қалдырмаңызшы. Ол қай кезде келетін, қалай аталатын тасу?

	– Үшіншісі ме? Үшіншісін, үшіншісін қарақұйрық тасуы деп атайды, – деп Тәттібай мерген қабағын қыртыстандыра жауап берді. Себебі жаңағы Ескелді шырайына орай не айту керектігін қоса қарастыра миына зіл түсті.

	– Қарақұйрық? Мына жосылып жүрген аңға байланысты ма? – деп Дарабоз әлі де бастырмалатты.

	– Жоқ, жоқ. Ол аңға емес. Мына қамыстың басына күзде қара шашақ шықпай ма? Ертеректе осы Іленің төменгі ағысын қыста да, жазда да жайлаған аталарымыз сол қамыстың басына шыққан қара шашақты қара құйрық атаған екен. Соған байланысты. Бірақ ол да көктемгі гүл тасуындай аса қатты емес, көбіне ет пен терінің аралығындағы бірдемедей ғана.

	* * *

	Балпық тобындағы Есенбай, Тұрлымбет, Құлжа, тағы басқаларды Ескелді бұдан кейін қасынан ұзатқан жоқ. Тәттібай мерген мен Малтабарды да солай, соңынан Құлжан батыр, Есенбайдың кіші інісі Есқара, Қабан ақынның аға-інісі Аю мен Көсембай, Ескелдінің өз інісі Қосы қосылды. Өз аяғымен келіп, би үйінің айналасын шиырлап, әңгіме тыңдауға еңсесі кетіп, осы маңға табаны жабысып, бөгелгендер де бар. Би оларды да аластап жатпады. Тастөбедегідей аса көп жұрт жоқ, сонда да тас түйін бір шоғыр бас құрап еді. Тағы бір ғажабы Ескелдінің әкесі Жылгелдімен кіндіктес Шора балалары жас биді үйірсектей бастады. Бұлардың көктемдегі Қоржынкөл соғысына оңтайы келгендерінің бәрі қатынасқан. Тек одан берідегі, тастөбедегі жиындардан алшақтап жүретін. Тек мына жаз ортасы туғалы бастарына бір ақыл кіргендей, не алдан алабөтен қауіп көргендей алғашқыда біртіндеп, соңынан топталып, жас би төңірегіндегі әңгімеге қатынасады. Бұл кәрі әке Шораның кеңесі ме, жоқ, өздерінің тапқан шешімі ме, сол жағы ғана беймәлім. Тіпті әнеукүнгі Қаратауды бетке алған Қабан жыраудың тобына да Шораның ең үлкен ұлы Көпсарының бір баласы қосылмақ еді, тек онда Жайнақ батырдың барлығын көріп, жолай-молай бір- біріне деген ескі кек қозып кетер деп, сақтанысып, үлкендер жағы тоқтатыпты.

	Міне, қазір де Ескелді би үйіндегі кішкентай жиындарға Шора балаларының кейде бір-екеуі, кейде одан көбірегі қатынасады.

	Би найман шалы Сәдуақасты да шақыртқан, бірақ ол жоңғарларға берешек қарсақ терісін жинамаққа аз ғана жігіт-желеңмен аңға шығып кетіпті.

	Ескелділер ең алғаш бетте осы Балпық тобы қолға түсірген тұтқын жігітті айналдырды. Мұның сөзін дұрыс түсіну үшін әлгі қазаққа жиенмін деп, Ескелдінің найзасынан аман қалған, әрі биге қытай шебері жасаған алтын балдақ сыйлаған қалмақты да алдырды. Оның қалмақ екенін мына кейінгі тұтқыннан мұқият жасырысты.

	Тұтқын жігіт, аты Жамит екен, әнеукүнгі Балпыққа айтқан әңгімелерін қайта ақтарды. Әрі кеңірек көсілді. «Шейіт» оқымыстылары, Ресей елшілері, әрі орыс тұтқындар, бұхаралық саудагерлер мен егіншілер, қонтайшы төңірегіндегі басты адамдар, қонтайшының әйелдері мен ұл-қыздары, Еділ бойындағы Аюке ханмен тап бүгінгі таңдағы арақатынасы – міне, осылардың бәрін Жамит өз әңгімесіне арқау етті. Ет пен қымызға тойған, әрі ұйқысы қанған, өз ел- жұртынан біржола күдер үзген, тек шыбын жанды сақтаудың ғана әуселесі айналдырған бұл неден аянсын, білгенінің бәрін сыќты.

	Ара-тұра сусын ішуге үзіліс жасағанда қазақтар әлгі «жиен» қалмақты оңашалап, «мынаның сөзі шындыққа жанаса ма?» деп сұрады. Ол ант-су ішіп, «мынау қоспасыз шындықтың өзін төгіп тұр» деп жариялады. Бұл тұтқын қалмақтың сөзіне деген сенімді мүлдем арттырды.

	Жамиттің әңгімесіндегі, әсіресе, екі ақпарат Ескелдінің арқасын аяздай қарыды. Біріншісі, «шейіт» оқымыстылары темір қорытып, зеңбірек құйып қана қоймай, оның Аренар атты ең данасы әлгі бүкіл қалмақ әскерлерінің бас қолбасшысы Шұна-Добаның қасында қазақтың екі астанасы Ташкент пен Түркістанға қарай үздіксіз дамыған шабуылдың негізгі ұйтқысы болғаны туралы еді.

	– Апырай, Алланың жазуы осылай ма? Қазақ неге осынша күрт құлады десем, от қаруға қоса сондай оқымысты бастардың айла-шарғысы қоса үстемелеп, ит қалмақты шегіне жеткізе құтыртқан екен ғой. – Ескелді өз қасындағылардың еңсесін түсірмеу үшін ғана ұстамдылық жасады, оңашада көз жасын көлдетіп, төгіп жіберуге де баратындай. Сәл бүгежектеп қайта тілге келді. – Күшігеннің қойлық жүнін, тазқараның тайлық жүнін санаған бізден олар басым түспей қайтсін. Әулиеге ат айтып, зиярат етер кентіміз еді, Түркістан мен Ташкент шаһарларының күні не болар екен? Ондағылар басына қара жамылса құмға шөккен біз қайтпекпіз?

	Осы жазда мұншалықты құлазыған дауыс Ескелді көмекейінен бірінші рет шыққандай.

	Ескелдіні тітіркенткен екінші ақпарат – қалмақ қонтайшысының байтақысында орыс елшілері мен орыс тұтқындарының қоса жатқаны, олардың үлкен қан базарларда бір-бірін көріп қалатыны туралы. Осыдан бес-алты жыл бұрын Кіші жүз жақтағы Қайып хан сол қалмақтар арқылы қолға түскен екі орыс тұтқынын Сібірдегі патша ұлығына сыйға апарып жалпаштанып еді, ал қалмақтар орыстың ұлы патшасы жіберген жоғары лауазымды елшілердің көзін бақырайтып қойып, жүздеп тұтқын ұстайды, оларды құлдыққа салады. Ол қалай, бұл қалай? Жо-жоқ, төбемізден түскен тажал аздау, ол әлі еселеп құйылмасын. Бұл Қабан қайда, мүмкін оны күтудің қажеті жоқ шығар. Мүмкін жердің жарығына кіріп кетерміз.

	Осы тұста Тәттібай мерген бір қауіп айтты:

	– Жауһарлы болаттай реңкіңіз бар еді, күрт бұзылып кеттіңіз ғой, биекем. Ел көз тіккен, нысанаға алған жалғыз шынар сізсіз, сізге құлау да, бүгілу де жарамсыз.

	Ескелдінің шынында тығырыққа қамалғаны анық, бұл енді Қабан тобы қайтпаған күнде не амал жасамақпыз, соны ып-ыстық шоқтай етіп ортаға тастады. Ып-ыстық шоқтың түрі жаман екен, тіпті бет қаратпайды. Әншейінде ағыл-тегіл Тәттібайдың бара-бара тілі күрмелді, енді Іледен ары өтіп шығу да қиындай түсті. Бірақ қолдан келмес іс деп, оны жылы жауып тастауға жоқ, судың аты су, сал жасап, ені бір шақырым айдыннан өттің не, екі шақырым айдыннан өттің не, тәуекелге бел бусаң тар, кең деп, даурығысатын дәнемесі де жоқ. Тәттібай әлі де сол өз пікірінен айнымауға бекінген. Тек Ескелді ешкімнің аузына қарап жатпай бәрін таратты да ертең таңертеңгілік тастөбеге жиналуға әмір етті. Мұнысы тағы да ойлана түсіңдер дегені.

	Сол күнгі кештің суреті қызық. Ала жаздай көрінбеген бұлт шоғыры көкжиектен көтеріліп алды да түйелі керуендей тізіліп, бір орында шөкті де қойды. Оған күн барып, құлағанда қып-қызыл шоққа айналып, орман-тоғайы мен құмы аралас даланы жалын шарпығандай түске бояды. Жылқы малының жүні мен киіз үйлердің сырты, ши шоқтары мен су жағалаған қамыс-құрақтың ұшар бастары қызара ажарланып, тіпті іштері құсаға толы, беттері қара кесек еттей, қол-аяқтарын күс басқан адамдардың өздері де сол кеш нұрына емін- еркін шомылды. Табиғаттың осы тамашасын күн көзі жасырынбастан-ақ назарға іліктірген Ескелді іңір қараңғылығы түскенше, түйедей шөккен бұлттар сөнген шоққа айналып, қара қошқылданып, түн мұнарымен араласқанша бақылады.

	Үйге кіріп, сыќсиѓан тас шамның жарығында бәйбішесі Ақжәмила ұсынған құрт көжені ішіп отырып та сол кештің өзгеше өңі көз алдынан кетпеді. Түнде түсінде ол көрініс тағы да оралды. Әрі бұрынғысынан әлдеқайда күрделі түрде. Кәдімгі бұлар күте-күте екі көздері төрт болған Қабан ақын сол көкжиекке шығып алып, қып-қызыл бұлт шоқтарын бір-біріне қағыстырып, жас балаша ойнап отыр екен.

	Таңертеңгісін торғай шырылымен жағаласа оянған жас би бұл түсін жаманшылыққа жорыған жоқ еді. Басқа біреу тұнығын лайлап кетті. Сылқ-сылқ етіп, қыздай күлген Шет Бақанастың дыбысы арасынан бұл ат дүбірін қоса естіді. Соның артынша-ақ би үйінің күзетіндегі жігіттердің бірі есік сыртынан бір адамның келіп тұрғанын білдірді. Жастықтан басын жұлып алған би «Қабан ақынның не өзі, не хабаршысы жетті» деп, бірден кесіп ойлады. Ішінен бұрқ көтерілген бір түйдек тамағына барып тірелді.

	«Келген кісіні ас үйге апарыңдар» деуге тілі әрең келді де өзі түйе жүн шекпенді иығына жартылай жапсыра тез сыртқа шықты. Жер жүзі әлі ашыла қоймаған, ас үйге әлі кіріп те үлгермеген хабаршыны бірден көзімен атып-ақ еді, қараңғылықтан бет-әлпетін аршып ала алмады.

	– Ия, жаным, кімсің, таң атпай, күн шықпай не жаймен жүрсің? Қайдан келесің? – деген бидің сұраулары іркілген таңғы ауаның бірден тоз-тозын шығарғандай.

	Бұл келген мосқалдау адам, шамасы, үсті-басындағы шоқпыт киімдерінің олпы-солпысы тіпті мол ма, өзінің әрі аласа бойлылығынан ені мен ұзыны бірдей деуге келетіндей тым төртбақтау, жалпақ денелі екендігі соны айтады. Ескелді одан алғашқыда қуанышты хабар күтіп, үмітпен қараса, енді мынау ұсқынсыз қорбиған түрінен, әрі әкелгенін бiрден саќ еткiзбеуiнен күдіктеніп, ішіне үйдей бәлені тыққан біреу ме деген қауіп белең алды. Бұл неме ас үйге арнап әдейі тігілген қара қоспен екі ортада шынында ұзақ салғыртты. Үйден үстіне жамылғы іліп, Ақжәмила да шықты, күзетші жігіттердің де қарасы көбейді. Енді-енді жүйкесі жұқарған Ескелді би «өй, өзіңнің тіл-жағың бар ма» деп салатын еді.

	– Биекем, мен мынау найманнан, Бесбайыс-Байжігіттің ішінен едім, – деді әлденуақытта келген кісі.

	– Е, Сәдуақастың аулынан екенсің ғой, қалай Сәкең аман-есен бе?

	Келген адамның тағы да тілі байланды. Бұл тіпті таңғы ұйқысын бұзып, өзімен дидарласқан осы өңірдегі бүкіл Ұлы жүз елінің басшысы Ескелді екенін де ұмытқандай. Тек ендігі жерде Ескелді мынаның жүрісінің тегін еместігін іші сезіп, сабыр сақтауға бекінді. Ал жүргінші қайдан келгенін айтты да одан әрі мелшиді. Тіпті мынау таңертеңгілік алагеуімде мұның қорбиған денесі жансыз томарға айналғандай. Енді бір уақытта ғана мұндағылар жүргінші адамның еңкілдеп жылай бастағанын байқады. Ескелді дүр сілкіне жүргіншіге тіпті жақындай:

	– Қарағым, бұл не, не жаманат?! – деп, жас жағынан өзінен де үлкендеу немеге тіпті жақындай даусын көтере зiлдендi.

	Беймезгіл жүргіншінің әкелгені шынында қаралы хабар екен. Әлгі найман басшысы Сәдуақас қалмақтарға берешек қарсақ терісін әзірлеу үшін аңға шыққанда жабайы қабандардың шабуылына ұшырап, қаза тауыпты. Тіпті қасындағы кісілері аман, жеке басы жырылып қап, аттан қалай жығылғаны да беймәлім, әйтеуір кейін киім-кешегі, сүйек-саяғының кейбір қалдықтары ғана табылыпты. Жұрттың жорамалдауынша ажалы доңыздардан жетіп, денесін ит- құс жеп, кеміріп кеткен, шамасы.

	Осы тұста Ескелдінің есіне түнеукүнгі Қабан жыраудың баяны сақ етіп түсті. Сонау Шыңғыстаудың бергі сілемдерінен төменде, шабындықты өзен жағалауында Орта жүздің екі баласы – арғын мен найман шабысар қарсањда жауға деген өз аяусыздығының белгісі ретінде кішкентай немересін шаңыраққа атып өлтірген Сәдуақастың атына айтқан келінінің, сол баланың шешесінің қарғысы мұншалықты мүлтіксіз атар ма? «Әй, қақпас! Құдай бар болса мына ел басындағы қасірет енді арылмасын! Сүйегіңнің қайда қалғанын елі-жұртың білмесін! Түз кезіп, құм құшып өл!» депті ғой. Ал ендеше!

	Мына хабарды естігесін тұлабойын суық алған Ескелді баршаға естіртіп:

	– Біз қарғысқа ұшыраған елміз ғой! – деп салды. Осыны айтты да «апырау, Сәдуақас келінінің қарғысы көздеген адамға, өз төңірегіне дәл тисін, ал бізге не жорық, біз неге құм құшып өлудің қарсаңында жүрміз» деп ойлады. Оған да жауапты іштей өзі тапты. «Атысып-шабысқан тек арғын-найман емес, ондай атты қарғыс тек арғын-найманға арналмаған, алтыбақан алауыз қазақтың ішінде неше бүліншілік туып, неше қарғыс айтылмады дейсің, мынау соның жиынтық қорытындысы, жау қалмақтың тажал оғына айналған зілзаласы».

	Ас үйде алдына сусын қойылғаннан кейін де найман кісісі өзіне-өзі келе алмады:

	– Өз елімізден ажырап, сіздердің ортаға келгенде де осы кісіні арқа тұтып ек, енді таза-тақыр жетім қалдық! – деп жылады. Бұл өзі Сәдуақастың өлімін хабарламаққа ауылдан кеше бесінде шыққан екен, жолай адасып, бағыт- бағдардан мүлдем жаңылысып, түнде масаға таланып, айдалада шоқалақ құмдардың арасында түнеп шығыпты. Бүгін таң қараңғылығы арылмай тым ерте жеткені содан екен.

	Сәдуақастың қазасына осындағы ел басылары бүгіннен қалмай баратынын айтып, хабаршыны қайтарғасын Ескелді осы таңертеңгілікте тастөбеге бірінші келген алғашқы аз ғана шоғырға сол найман басшысының келіні айтқан қарғыс, ол қарғыстың шығу тегі хақында және де оның мүлтіксіз дәл тигені жөніндегі манағы өзінің ішкі күбірін, түйген түйінін түгін қалдырмай баяндап берді. Сондағы арғын-найман шабысын көпшілік естімеген де екен. Бидің сөзінен кейін «ой, астапыралла-ай» десіп, жағаларын ұстады. Найман басшысы Сәдуақас енді бұл дүниеде көрген құқайы аздай о дүниеге мәңгілік шоққа өртенуге бара жатқандай елестеді.

	Ескелді бұл сырды ішіне сыймағасын шығарып еді.

	* * *

	Қабан ақын тобы тамыздың орта шенінде елге оралды. Жол қажытқанына қарамастан оларды Ескелділер баршасы қосыла екі күн, екі түн ортаға алып, әңгімелерін сарықты. Алғашқыда Қабанның өзі көсілді, ол біраз таусылғасын қалғандары жарыса гуледі. Әсіресе, Жайнақ батыр мен дулат жігіті Қосай көп нәрсені жадыларына тұтқан екен. Жайнақ жолай өздері қалмақ шабуылына ұшырағанда жау жақтың мінез-құлық, айла-тәсілі тұрғысында біраз нәрсені байқап үлгеріпті. Бір қадап айтқаны қалмақтар аз шоғырмен лап қойғанда шабуы да тез, кейін қайтуы да тез, сынап сияқты сырғып тұрады екен. Әрі бірі шапса, бәрі шауып, бірі қайтса бәрі дереу кейін лықсып кетеді екен.

	– Атаңа лағынеттердің сол бір үрдісін кәдеге асырып та көрдім, – деп жол азабынан бет-аузында қырым ет қалмаған, жақ сүйегі жаман шодырайып, сақал-мұртын жел желбіреткендей қимылы шапшаң Жайнақ батыр бір мақтанып қойды. – Қаратаудың күнгейіндегі бір асуда атымның шап тартпасы үзіліп, ауып түсер болғасын бөгеліп едім, бір әңгүдігі бөле-жарылып, адағайлап, маған жақындап қалыпты. Құдай берген кең көмекей қайдасыњ деп барынша ақырып-ақ едім, әлгің айдаһардың апан аузын көргендей кейін жалт берді. Оның шошынуынан оқ бойындай жердегі басқалары да іркілді. Тіпті артқа қарай шоқақтата шегінді. Тек бара-бара ес жиып, қайта шапқанша мен де тартпамды жөнге келтіріп үлгердім.

	Ал дулат жігіті Қосай негізінде жер жағдайына келгенде жақсы ашылды. Мұның әке-шешесі өз ағайындарына өкпелеп, Қаратау бойынан бері нағашы жұрты – жалайыр ішіне қарай ауа көшкенде бұл небәрі тоғыз-он жастағы бала екен. Сол туған жердің балалық әсердей қалған белгілері көкейін тескен бе, қай оқиға қандай тұста болды, ондағы алланың алақаны сипап жасаған жер бедері қандай еді, соны айна-қатесіз хатқа түсіріп отырғандай сайрады. Әрі ой мен қыр, су мен тоғай атаулары жөнінде де басқалардан жүйрік шықты.

	Естай, Досай, Есенғабыл, бұларға ілескен басқа атқосшы жігіттер де сөзден қарыздар қалған жоқ. Қабан жырау, Жайнақ батыр, Қосай төкпелерінің көп кем-кетігін жамап-жасқады. Бір айдан астам сапар үстінде құс ұйқыға дағдыланған соңғы үшеу көз шырымен алмаққа жантайғанда Ескелді мен Тәттібайлар осы Естай, Досай, Есенғабылды өз көкейлерінде туған әр түрлі сауалдарға жауап алу үшін барынша пайдаланды. Әсіресе, Қабан жырау өз аузымен дәйектеген негізгі деректерді осылардың көзқарасы арқылы қайта електен өткізді.

	Ескелді осы ұзақ дидарласу үстінде ешкімді қақпайлаған жоқ, жамбастары тесiлгенше шыдап, әңгіме тыңдайын дегендердің бір де біріне таршылық жасамады. Қайта алғашқы нұсқаны көп құлақ естіп, көп ақыл-ой сарапқа салса ертеңгі күн жалпақ жұртқа таратылмақ түп байламның сәті табылып, ел ауанын оңай бұрып әкетерін ескерді.

	Ақыры, осы Көкше теңізге еміне құлап, Іле дариясының тарау-тармақтарын бойлай құмырсқаша құжынаған қалың ел биылша осында қыстайды деп шешілді. Мұны тастөбеде Ескелдінің өзі жариялады. Қабан жырау тобы қап-қап етіп әкелген жай-жапсарды сығымдап жеткізіп, сөзін былай тамамдады:

	– Мынау бізден сәл күнгейдегі Нарын, Қараой маңын қазақ Тұғыл Қамау атайды. Сол Тұғыл Қамауда Асан Қайғы болып:



	Құт та жоқ,

	Жұт та жоқ,

	Бұта түбі бір қазан ет жер екен,

	– деп бағалапты. Бабамыз солай қасиеттеген өлке біздің бір қыстығымызға қайтсе де жарайды. Таңғы нәсіп тәңірден!

	Келіскен, келіспегені бар, былайғы ел одан әрі жырғаспай, оқырасы алынғандай бәрібір екіұдайылықтан осы жақсы деп, жапатармағай жер үйлерін қазып, қыс қарсаңына қарай біржола бекінуге кірісті.

	* * *

	Қасындағы батырлардың, рубасыларының, сөзқұмар шешендер мен заржақтардың Малтабардан басқасын таратты да Ескелді енді өзі де бұдан әрі омалуды жөнсіз санап, атқа қонды. Сөйтіп, ел аралауға шықты. Ең алдымен бетке алғаны Нарын жағалауындағы Балпықтың ауылы еді. Алты айлық ес- түссіздіктен айығып бас көтерді деген Дербісәлі ақсақалмен жүздесіп, одан әрі жылжымақ.

	Дербісәлі Ескелдімен жылап көрісті. Құшағына қысып, көпке дейін жібермей алла әмірінің ымырасыздығына шағым айтқандай көзінің жасын бұршақтата төгіп, белі бүгіңгі, қатқан сексеуілдей – ойқы-шойқы түрімен бәрінің көкірегіндегі мұң-наланы усоққыға айналдырды.

	– Биекем, бүгінгі күнге тірі жеткеніме ішімді ит жыртқандай қиналамын. Бұдан гөрі маған көр азабы оң жамбасыма келіңкірейтіндей ме еді, қай күнәмнан тапқанымды ажырата алмай өз ойымнан өзім баз кешіп, қамығамын! – деп еңкілдеді. Мынау көз жасын көргенде ел басшысы Ескелдінің өзі де шыдамады. Шын көз жасы бұдан да шықты.

	Дербісәлінің ќұлай торығатыны, әсіресе, өзі бас көтерер қарсаңда өзге балаларынан бөлек бір төбе есепті тап Балпығының үйіндегі кішкентай немересінің шетінеуіне де байланысты екен. Кәрі басын сол үшін кінәлі санап, баласы мен келінінің бетіне қарауға именетін халді маңдайына байлап берген құдайдың атына айтар мұң-наласы көп екен. Ел жайын бастапқыда ешқайсысы сөз де қылмады. Сонысымен ғана бұлар бойларындағы азды-көпті қауқарды шашып-төкпей уыстарында ұстап тұрғансыды.

	Дербісәлі Ескелді мен оған ерген Малтабар батырды жібермей екі күн қасында ұстады. Бұлар да о дүниеге барып қайтқандай жасы үлкен адамның сөзін жықпай айтқанына көнді. Ескелді мен Малтабарды ең алғашқыда таңырқатқан Дербісәлінің өзгеріп кеткен түр-түсі еді. Қуыс шатты мекендеген қыр арқасы пышақтай кәрі бұғы сияқтанып, адам порымынан біржола алыстап кетіпті. Бұл дүниелік емес, жай құдайдың бір салғыртсыған шағында о дүниеден бір сәтке сытылып шыққан беті сияқты.

	Балпық пен оның зерделі келіншегі Кәсенсары да нәрестеден айрылған қаралы жұбайлар емес, қайта бар дүниелері орнында, көңілдері бүтін жандарға ұқсайды. Оларды солай еткен де ішкі ой-сана. Мынау әке онсыз да өзін-өзі жазғырып, кірерге жердің жарығын таппай отыр, біз өз қасіретімізбен оны нықырта берсек тіпті бу болып ұшып кетер деген сақтықтан ұстамдылық жасағандары еді. Кәсенсары енді қайтіп өзінің бала көтермесін, ал Балпық өзінің осы зайыбынан енді қайтып жас иіс иіскемесін әзірге білмейтіндіктен біріне қайын ата, біріне әке – үлкен адамның ыңғайына құлау бұларға да қиынға соқпағандай.

	Бұлар ел жайы туралы әңгімелерге біраз уақыт өткізіп барып қана ойысты. Дербісәлі бас көтергелі көктемгі қалмақ шабуылынан кейінгі болған жайлардың біразына қанығыпты. Сонда да Ескелдіден алған біраз қосымша ақпарларды әлі де көз жасын көлдете отырып тыңдады. Әсіресе, найман басшысы Сәдуақас жайлы, оның қайғылы өлімі туралы әңгімелерге ден қойды.

	– Дұрыс айтасың, Ескелді, дұрыс! Біз қарғысқа ұшыраған елміз! Бір қарғыс емес, мың қарғыс! Еңбектеген бала мен еңкейген кәрілерге дейін көңілдері босағанда ауыздарынан қарғыс жаудырады. Қара қатын шақыр-шұқыр еткізіп, қазанның түбін қырса да қарғап қырады. Осыншама қарғысқа шыдаса қара жер мен көктегі құдай шыдар, адамзат қалай шыдасын! Осы топан судай қарғыстың түп-төркіні қайда, ол жөнінде де, биекем, тауып айттың. Қалай қарай мойын бұрсаң да бір-бірінің көкірегіне ине сұққылаған қазақтарды көресің. Одан қалған жараның аузына да тырнақ салып, бір-бірін ойбайлатқан сол қазақ.

	Бүйткен елді жау олжаламай қайтсін. Сол жауды да құтыртқан жаңағы көп қарғыстың күші ғой.

	– Бұл қазақтың аузынан қарғыс та, жай қаңқу сөз де көп шыққан ғой, ақсақал, – деп, Малтабар сөзге кірісті. Дөңгелекше жүзін күшпен шытынатып, етженді денесін сәл қозғалақтатып қойды. Алты ай жазда Ескелді қасынан қарға адым жер ұзамаған, ешқайда сапар шекпеген осы ғана еді, би өзінің мына сапарында осы батырды қалағаны да содан. Үнемі бір адамды қазыққа байлап ұстау дұрыс па? – «Екі құзғын таласса бір қарғаға түсер», «Бөлінгенді бөрі жейді» деп, біздің қазекең ықылым заманнан жағы талмай сарнап келе жатқан жоқ па? Мұның бәрі ескі сарын ғой, оған жан ауыртып, күш-қуатыңызды сарп етіп қайтесіз.

	Бұдан әріде жазылып тек Малтабар сөйледі. Ескелді салақұлаш ой үстінде отырды. Малтабар негізінде сонау Қаратаудың күнгейі мен теріскейін тегіс шарлап қайтқан Қабан жырау тобының әңгімесін өз жадында тұтқанынша айтуға кірісті. Мұндағы елге ең керегі осы еді. Әсіресе, Балпық ден қойды. Әкесі Дербісәлі ол әңгімелерден де еш жақсылық нышанын таппағанмен бет терісі сүйегiне жабысқан ойысы мол жүзін, ойнақшыған көздерін ішкі жігеріне бағындыра сөз бұзбай сілейді.

	Бұлардың отырғаны Дербісәлінің екінші ұлы, өзі де көп балалы Меңдебайдың отауы еді. Дербісәлінің әйелі Ақбалық пен ең кенжесі Салпық бұрыннан осында. Ескелділер келгелі Дербісәлінің үйлі-баранды, мыналармен қоңсылас өзге балалары – Білдебай мен Кешубайдың да бұл үйге кіріп-шығуы жиілеген. Балпық пен Кәсенсарының қосы осы Меңдебайдікімен тіптен іргелес. Бірақ олар өздерінің от жаққан жері барын соңғы екі күнде біржола ұмытқандай. Алты қанат етіп тігілген, әрі әйелінің берекелілігіне орай ємсе қазан аузы жоғары Меңдебайдың үйі бір әкеден тараған баршасы үшін ортақ жылы ұяға айналғандай.

	Ал мына Малтабардың әңгімесі басталғасын әншейіндегі қыдырымпаз көрші-қолаң, ат басын бұрған жолаушы, кенезесі кепкен аңшы бір бас сұққасын қайтып шығатын жол қалмағандай тырайып біржола жатып алысты. Мењдебайдың алты қанат ши керегелі, киіз туырлықты үйі өз-өзінен кеңейгендей бәріне орын табылып жатты. Сөйтіп, Малтабардың әңгімесін Дербісәлінің айналасы ғана емес, едәуір көпшілік тыңдады. Қазақтың ежелгі екі астанасы – Ташкент пен Түркістан, Төле би мен Жолбарыс хан, қалмақ шабуылының бірнеше бағыты, Қаратаудың күнгейіндегі қуғын-сүргін, Созақтағы кездесу, атақты Толыбай сыншының баласы Қожаберген және Қалқаманұлы Бұқар атты қос жыраудың лебіздері, Орта жүз бен Кіші жүз басындағы бұлар көріп, не естіп қайтқан ахуал, қайтар жолдағы, яғни Қаратаудың теріскей өңіріндегі, Сарыарқамен жаптас құм мен даладағы хикметтер жайы, әр тұстан шаң беретін Қаракерей Қабанбай, Қанжығалы Бөгенбай, Шапырашты Наурызбай, Олжабай, Малайсары сияқты батырлар хақындағы лақап-әңгімелер. Тіпті мұның бәрін айтып шығу Малтабардың бір басы үшін азапқа айналатындай қасындағы биді қозғағысы келмей ара-тұра есік жақтағы атқосшы жігіттерге қарайды. Біраз жерде солар жақсы қолқабыс жасады.

	Малтабардың әңгімесі тиянақталар шақта Балпық Ескелді биге көзін көтере қадады. Би де жас батырдың назарын жерге тастаған жоқ. Екеуі көз түйістіре ұзақ тірескенде сырт бақылаушыға өзара күш сынасқандай көрінгенмен би мен батыр бір-бірін жақсы ұғына тіл табысқан-ды. Балпық: «Биекем, елді әзірге мына орнынан қозғамай биылша осында қыстату туралы шешіміңіз өте дұрыс» деді. Ескелді: «Сен құптасаң, шынында оң шыққаны» деп жауап берді. Би мен батырдың осылайша қабақпен түсінісуі, бірі жоқта екіншісінің өз бетінше шешім қабылдап, билік етуі, не қимыл-әрекетке баруы, кейініректе бірі сол өз шешімі мен ісін екіншісінің ой зердесі арқылы талқыға салуы екеуара үрдіске айналғалы біраз уақыт. Мысалы, Балпық әнеукүні Ескелдіге ақыл салмастан уақыт ұтып, Іле жағалауында қалмақтардың сан түйелік зеңбіректерін суға батырып, әрі мал мен дүниеден қыруар олжа түсіріп қайтқанда да бимен екеуінің ауызшадан гөрі осылай үнсіз дидарласуы әлдеқайда айқын шыққан еді. Малтабардан соң Дербісәлі аз-кем қуат жиғандай көз жасынсыз, күрсініссіз бір тосын жайға көшті. Ескелді мен Малтабар бұларды қанжығаларына байлап әкелген қап-қап хикаяттарымен қарық қылса, Дербісәлі де қарыз қалмай оларды өз тарапынан жаман таңырқатты. Байқаса, алты айдай уақытты ес-түссіздікте өткерді деген Дербісәлі ақсақал шынында аса өйтпепті. Мұның да елең

	еткізерлік біраз көрген-білгені бар екен.

	Бірде Дербісәлі тұлабойының қатты қақсағанын сезіп, сұрапыл жан азабынан қалай құтылуды ойлағанда кенет астынан жел көтерілгендей сылқ етіп өзінен- өзі түйе бойындай биіктікке бір-ақ ырғыпты. Ең ғажабы сол, мұның көзі мен көңілі ғана өзінде, ал денесі сол киіз үйдің сыртындағы жаюлы текеметтің, қалың-қалың көрпелердің үстінде бәз-баяғы қалпында екен. Тіпті Дербісәлі сол күйде өз денесін ғана емес, осы маңайды үйірсектеген ем-дом жасаушы тәуіптерді, олардың айтқанын бұлжытпай істеп жүрген өз кемпірі Ақбалықты, балалары мен келіндерін, басқа да жанашырларын ап-айқын көріпті, мұндай жағдай әлденеше рет қайталаныпты. Кейін бас көтергесін менің төңірегімде осындай адамдар мен әрекеттердің болғаны рас па деп сұрағанда үй ішіндегілердің бәрі жағаларын ұстай бір ауыздан мақұлдасыпты.

	Қосағының мұндай әңгімелеріне еті үйрене бастаған Ақбалық Ескелді мен Малтабар батырға қарап:

	– Біз отағасын өлімнен арашаламаққа жан ұшырып жүрсек, қырқылжың кєрің екі езуі екі құлағына жетіп, бізді мазақ еткендей төбемізден тамашалап тұрыпты ғой. Сөзіне сенбеске тағы лаж жоқ, қай шамада қандай тәуіптер болды, кімдер келді, емнің не түрі жасалды, тіпті біздің ұмытқанымызға дейін есімізге түсіріп, тап басып, тауып айтады, – деді.

	Енді бір мезгілде Дербісәлі өзінің жер астынан қазған кең құбыр ішімен желаяқша зымырағанын көріпті. Зымырағаны соншалық аяқ-қолын сезбепті де, тіпті тас кесекше атылған деуге де келеді екен. Бірақ бұл хал тым ұзаққа созылып, құбырдың екінші басынан көрінген дөп-дөңгелек жарыққа қарай сұмдық жылдамдықпен жан ұшырыпты. Мұнысы жылдан астам уақытқа созылғандай. Сонда да сол өзі ынтыққан дөп-дөңгелек жарыққа жете алмай қайтыпты.

	Бұл тұста Дербісәлінің бір қадап айтқаны – мұның бәрін адамның түнде көрер түсімен шатастыру мүлдем қисынсыз. Оны бірнеше мәрте зер салып ажыратуға да шамасы жеткен. Мысалы, адамның түс көріп жатып, өзгелердің өңіндегі жағдайларды мұншалықты айқындықпен ажыратып, жадында тұтуы мүмкін емес қой.

	Айтушы, тыңдаушы ретінде өстіп алмакезек орын ауыстырған екі жақ та сең соққандай күйді бастан кешірді. Енді Алланың ісін жазғырмақ түгілі оның атын атап жалбарынуға да жүректері дауаламайтындай.

	Дербісәлі ауылынан ертең таңертеңгілік аттанамыз деген күнгі кешкі намазға тұрғанда Ескелді жаттанды құран сөздерінен жаңылып, өзімен қатарлас жайнамаздарын жайған Дербісәлі, Малтабар, Балпық, басқалардың жыбырлаған еріндеріне қарап, ұмытқандарын есіне түсіруге күш салғанмен әлдене еңсесін әкетіп өзін-өзі ырыққа көндіре алмады.

	* * *

	Өліп тіріліп, о дүниенің босағасын көріп қайтқан адамның үйінен аттанғасын Ескелділер күнгейге қарай Нарын өзенін сәл бойлай жүріп, тіке Көкше теңізге қарай кілт бұрылды. Қалың орман-тоғайы мен шоқалақ құмдары мол тұста жүріс өнімсіз. Осында Дербісәліден мүшел жарымдай үлкендігі бар, бұл да жанды-жақтылау бір шалдың үйіне тоқтады. Балалары күні бойы жер үй қазып, қыс қамына кіріскенмен де бұл маңда атағы дүркіреген бидің келгенін көріп жұмыстарын доғарды. Шал мал сойдырып, қазан көтеруге ниеттеніп еді, Ескелді оған рұқсат етпей, «бізге аң-мен құстың да сүйек-саяғы жарайды» деді. Сосын шалдың кемпірі:

	– От ана, май ана, жарылқа! – деп, тыстағы жерошақта қарақұйрықтың майлы сан етін шыжғырып жатты.

	Бұл үйде де сол шабылған елдің басындағы күй туралы әңгіме шертілді. Үй иесі – шалдың бір дағдысы екі сөзінің бірінде «құдай ақырын берсін» деп сөйлейді екен. Жүйкесі жұқарған Ескелді шыдамай шал сонысын тағы бір қайталаған тұста өзінен-өзі шарт кетті:

	– Ақсақал, құдай ақырын берсін дегенді көп айтасыз, оның да бет-ажары әр түрлі ғой, істің қандай ақырын қалайсыз, соны аңғартыңызшы. Біле білсеңіз, бүгінгі күн де бір істің ақыры, сіз осығаң ризамысыз?

	Шал бидің сөзіне де, мінезіне де түсінбеп еді. Көзін алақ-жұлақ еткізіп, оған бір, қасындағы адамдарына бір қарай берді. Сол мезетте Малтабар қырағылық жасап көмекке келді.

	– Бидің бұлай шамданғаны маған түсінікті, – деп ең алдымен өзінің етжеңді денесін кілк-кілк еткізіп күліп алды. – Мынау теріскей жақта Көкше теңiздің суы ащы мен тұщыға бөлінетін тұста Ұзынарал бар емес пе? Ертеректе сонда бір бай қыстапты. Наурыз айы жақындап, енді мұз еріді-ау деген кезде бай малын бері құрлыққа қарай айдамай ма? Сонда сорлы жазған Ұзынаралдың қысқы қара отын қимай көп отырып қалған ба, әлде жыл райын дұрыс бақпаған ба, әйтеуір бері өте берем дегенде мұз жарылып, мал-дүниесі, бала-шағасы тегіс суға кетіпті дейді. Шалдың өзі, кемпірі, бір түйесі ғана аман екен. Мұндай қасіретті көтере алмай кемпірі де дүние салыпты. Сонда соқа басы сопиған шал аса күйіп-жанбай, құдайдың атына да қарғыс айтпай, ауық-ауық «ей, аллам ақырын бер» дейді екен. Бұл оның бұрынѓы аманшылықта да аузынан тастамайтын иман сөзі іспеттес екен. Бұл шалға енді ненің ақыры керек екен деп, күлушілер де табылыпты. Бірақ бұл шал қайырымы мол, кезінде кедей- кепшіктерге, жетім-жесірлерге, жұтқа ұшырағандарға көп көмегі тиген адам екен. Міне, сонау қайырымды адамның қазіргі халіне көкіректері ауырып, оған әрқайсысы шамасынша мал беріп, тіпті соңынан жас қыз да әперіпті дейді. Міне, сол қыз малшы-жалшылармен жүріп, шалға екі ұл тауып беріпті дейді. Қайырымы мол кісі ғой, құдай ақырын берді деген осы емес пе десіп, біреулер құптаса, екінші біреулер әр түрлі сөздермен улы тілдің ұшына іліктіреді екен. Бұл қазақтың өсегінен кім қашып құтылған? Сол айтпақшы ақырдың да ақыры, тақырдың да тақыры бар ғой. Биекем сол тарапты нұсқады емес пе?

	Ескелді дер кезінде киліккен Малтабардың тапқырлығына дән риза. Енді бұл әңгімені өзі өрбітті.

	– Сонау өрдегі елден қалмақтар сан жанұяны, ішінде қылшылдаған қыз- жігіттері ұшан-теңіз, біразының қолдары кісендеулі, міне, соларды көздерін жәудіретіп, қонтайшының байтақысына әкетті. Біздің көргеніміз мынау, құм құшып, күнге қақталып, қара кесек етке айналып барамыз. Байқаймын, биыл қыстағанмен бұл жердің бізге тыныштық әперуі екіталай, келесі жылы ма, не одан беріде ме, бәрібір су жалдап, ауа көшеміз. Қалмақ жақтың сұры жаман, бір емес, сан ауыз, сан тұтқыннан естиміз, темір балғаны төстемірге ұрып, шақылдатуы күннен-күнге күшейіп барады. Ал ауа көшкенде де құдайдың қай жұмағы бізді күтіп тұр? Нағыз қанды шеру Қаратаудың екі бетінде дейді. Қабан жырау бастап, барып қайтқан топтың айтуына қарағанда соғыстың көкесі алда, биылғы қоян жылғысы осымен саябырласа, нағыз қанды жорық келесі ұлу жылында дейді. Тіпті одан арғы жылан жылына да жетіп артылатын сияқты. Қара жер неге шыдамаған? Бір заманда мұның да ақыры келер-ау. Бірақ ол қандай ақыр? Жаңағы Малтабар айтқан өз балалары қырылып, малшы- жалшыдан туған балаларға тәуба деген сорлы шалдың басына туған ақырға ұқсас бірдеңе емес пе? Жау қалмаққа ақырын беріп, сорлы қазаққа заманақырын тартпас па бұл құдай?!

	Ескелді алдағы ұлу, жылан жылдарында да соғыс өршірін ескерткенде бидің өзі де, Малтабар да әлгі Іле жағалауында Балпықтың бастауымен суға батырылған көп-көп тажал қару-зеңбіректерді еске алды. Бірақ әзірге құпия іс саналатындықтан ол жайында екеуі де тіс жармады. Тек алдағы жылдардағы соғыс үшін болмаса ол дүниеліктер немесіне керек еді деген кеудеге қадақтай тиген сұрақты іштеріне бүкті.

	Ия, үйден өрт шықса да оның бір ақыры келеді. Бірақ қалай? Мал-жан, дүние-мүлік түгі қалмай көмірге айналып па, жоқ су шашылып, аз шығынмен тілсіз жаудың беті қайтарылып па?

	Үй иесі шал мен оның қолақпандай балалары бимен пікір таластыруға бармай, қонақ күткен сыпайылық шеңберінен аспады.

	Түнде ұйқыға жатқанда Ескелді өз-өзінен қапаланып, «апыр-ау, бұларға мінез көрсетіп соқтыққаным не, би атыма осы лайық па» деп, өзіндегі құйын желдей көтерілген күйдің түп-тамырына үңгіді. Әнеукүні ғана Тәттібай мерген жауһарлы болаттай реңкіңіз бар еді, бұзылғандай ма деген қауіптің шет- пұшпағын шығарып еді, әлде сол тықырдың енді дүрсілге айналғаны ма? Бойлай-бойлай бұл сұрақтың жауабын да тапты. Ескелдіні тап осы тањда қинайтын бір нәрсе ол әрекетсіздік екен. Әнеукүні ғана ел осында қыстай ма, жоқ па, сол шешілгесін иығынан жүк түскендей жеңілейетін сияқтанып еді, ањдаса ендігі күннің әуселесі, әсіресе, екі қолы алдына сыймағандай халі, мән- мағынасы жазулы хаттай аса айқын емес мына жүрісі мұның нағыз алып жейтін жауына айналғандай. «Қап, Балпықты ерте шықпағаным-ай» деп өкінді. «Жаңа ғана жас нәрестесі шетінеген батырды тік көтеріп әкеткенім ұят-ақ қой» деген ой келсе де өзінің сол Балпықсыз шыққанына жүрегі қыжылдады. Расында, мұндай өкініш Ескелдінің басына бүгін ғана орнаған жоқ. Соңғы уақытта жас батырдан аз мерзімге көз жазса-ақ соны жоқсынған көңілі мұның еркінен тыс алабұртып шыға келетін. Егізектерде болатындай бірінсіз бірi алағызып, тыныштықтан айыратын желілі сезім меңдеп әкететін. «Апырау, ол егізектердей менің Балпықпен кіндігім бірге емес еді ғой, ол десе осыншама өшіп-жануыма жол болсын». Осылай өзінің ішкі кеңістігіне сәуле түсірсе Балпықты жоқтайтын көңілдің де ажары ашыла кетеді. Балпық ең әуелі қимыл- әрекеттің адамы, бұл сияқтанып, тастөбеде көп көкезуді жиып, таң атырып, күн батырмайды. Аз сөйлеп, мол қимылдайды, тіпті ештеңе таппаса жападан- жалғыз құм кезіп кететіні бар. Ия, сол қасиетімен жас батыр Ескелді бидің аңырайған бір ашық жағын бүркемелеп, жел-құздан сақтар қорған, ия биік төбедей тұғыры берік, кеудесі кең ырзығы екен. Міне, сосын да би оны үнемі жоқтайды. Әсіресе, төбелерінен мынадай ел қамы атты зіл батпан жүк құлағанда қас қағым, кірпік қағым сайын қажетсінеді.





ОН ТӨРТІНШІ ТАРАУ


	Келесі бір қоналқыда бұларға Кәшке қосылды. Әнеукүні көк теңіздің бетінде желкен аштырып, Мекке-Медине сапарына аттанғандай кетті дегендері осы Кәшке еді ғой. Ол қалмақтардан түскен олжаны көп бас бірігіп тапқан нұсқаға орай ел-елге бөліп, жігіттерді таратып, өзінің де босанып шыққан беті екен. Ескелді:

	– Қарағым, хабаршылардың түспалдауынша, сендер арыстанның азуын қаққандай қатерге бас тігіп, зор тәуекелге барғансыңдар, одан соңғысы тағы бар, бір басыңа әзірге жетер, өзің де титықтаған шығарсың, барып бір ауық бел шешіп тынық, – деп еді. Бірақ Кәшке жата-жабысты:

	– Би аға, ең үлкен базыналығым осыған сайсын, мені қасыңыздан қуа көрмеңізші. Әке орнына әке Баймұрынды тєрік еткенде сіздің құзырыңызды хан ордасынан биікке балап, жүрегімді қолыма ұстап жеттім емес пе? Өзіңіз бен Балпықтың қанатының астынан орын тепсем мен шаршамаймын да шалдықпаймын, қайта сіздерден қуат алып, отқа суарған болаттай күннен-күнге шыњдалатын сыңайым көрер көзге анық.

	Бұл Кәшке ілескесін қалмақ қоластында қалған елдің жай-күйін ежелеу ұлғайды.

	Оған Кәшкенің өз басының да ықпалы мол. Үлкен үйме шөмелені әркім тұс- тұстан суыртпақтаса шығатын шөп-шаламның да түрі өзгереді ғой. Кәшке осы би төңірегіндегілердің, жолай жолыққандардың сұрақтарына орай әңгіме шеңберін барынша кеңейтіп, бұрын Ескелді үшін мүлдем беймәлім бірқыдыру жайлардың бетін ашты. Енді байқаса ондағы елдің хал-ахуалы бұл шамалағаннан әлдеқайда күңгірт екен. Әсіресе, құлға, есік малайға айналған қазақтарды жәбірлеу, ұрып-соғу жағы тым жанға батарлық екен.

	– Апырау, қобызым не дейді, жыным, сен не дейсің деп, бір бақсы айтқандай, сен бұлай тақылдайсың, сонда әлгі Баймұрын бізді қалмаққа бодандыққа шақырғанда дәретін көмген мысықтай бізден көп ақиқатты әдейілеп жасырған ба? Ақсүйектің тұқымы мұншалықты азбасқа керек еді ғой!

	– Ескелді іштегі жарасына әлдекім аяусыз тырнақ салғандай шаңқылдай, ызалана сөйледі.

	– Оның мен түсінетін гәбі бар, би аға, – деп, Кәшке бірден іліп әкетті. Баймұрын туралы ғайбат сөзді оңайлықпен айта алмасын бет әлпетінен білдіре, өзіне-өзі зорлық жасағандай, мойын тамырларын күдірейте сөйледі. – Оның ет жүрегі шайлыққан адам.

	– Сонда не, төре баласының жүрегі ет екен де, қаранікі темір ме екен? Кімнің жүрегі шайлықпапты?!

	– Би аға, кім-кім де ортақ бір дерттің өзін өз әлінше көтереді емес пе?!

	– Жарығым, Кәшке, Баймұрын екінің бірі емес, азуын айға білеп, өрдегінің, төмендегінің басын қосып, қолы жетсе басқаны қоса қармап, баршасының ендігі тұтқасы өзі болуды көксеген адам емес пе? Арғы атам Шыңғыс хан деп, аруақтың есімін күрзі қылып ойнатқанда бұ жерде жоқ. Ал енді, өзің парықташы, сөйткен жанға осындай осалдық жараса ма?

	Кәшке сөзден тосылды. Ескелді бимен пікір таластыруға тауаны жетпегеннен емес, жасы да, жолы да үлкен адамның екпініне кесе-көлденең тұруды өз басы үшін күнә санайтын ішкі тәртібі бөгесін еткендей. Тебіндеген сақал-мұрты тағалы аттың ізіндей дөңгеленіп, кірпікшешендей тікірейген, қысқа шашы да сол дөңгелекпен төркіндес дүние екені айғақталып төбесін жұп- жұмыр етіп, жауып тұр. Көздері жасаурағандай көрінгенмен тотыққан жүзінен айырып алғысыз қас-қабағының астында ішкі ойран-асыр сезім дүниесінің шырағына ұқсап, шаладай жанады. Кеудесі көтеріңкі де іш жағы басыңқы, тура аш қасқырдың беліндей. Биге жұтына қарап, кеудесін кернеген ойлары тұлабойын жан-жаққа жұлқа тартқандай қозғалақ қағады.

	Ескелді би Кәшкені қайтадан өзі сөзге тартты. Жұқалап сөйлеп, Баймұрынды да түсінетінін, бірақ ел қамы атты үлкен ұғымның төңірегінде бұл мањдағы білікті адамдардың онымен ымырасыз екенін мәлімдеді. Кәшкенің де оған дауы жоқ, тек бір тұста ғана Баймұрын жоғалған мал қарап жүріп, жау қалмақтардың от қару-зеңбіректі қазақтарға қарай қалай атқанын тым жақыннан көріп, өз көкірегіне соның бір темір жаңқасы тұрып қалғандай дертке шалдыққанын, бүгінгі белсенділігі соның тұяқ серіппесі екенін жанамалай жеткізді.

	Кәшкенің ол дәйектемесіне де Ескелді мен Малтабар құлай кеткен жоқ. Тек бір жаңалық – аяқ астынан сол алыстағы Баймұрынның сөзін қостаушылар табылғандай. Олар осы Ескелді қонған үй иелері мен бұлардың әңгімелерін тыңдамаққа жиылған қоңсыластар арасынан шықты:

	– Би-екем, жау қалмақтың қоластында қалған елдің жайын ойлап, қабырғаңыз қайысады. Ал біздің көрген күніміз қандай?

	– Біз де пейіште жүргеміз жоқ!

	– Біз немізді жырғаудамыз?!

	– Соны айтам!

	– Ала жаздай маса мен сонаға таландық. Қолдағы азын-аулақ малдың өзі мынау ыстықта құмның шөбіне әлі күнге оттықпай қабырғалары ырсиып кетті.

	– Осында бір кекек деген шөп бар екен. Өзі шытырға ұқсас неме, жылқы малы соны іздеп жүріп тауып жейді. Ал сосын оның халін көр де тұр. Аяқ-қолы қалтырап, тамырлары күдірейіп, апиын ішкен адамдай теңселеді де қалады.

	– Ойбай, кекектен көрген қорлығымызды атап сұрамаңыз! Жылқы малының анық соры сол болды.

	– Өзі өсімтал неме екен. Жаздың алғашқы айында қурап біткесін қуанып едік, сөйтсек бәрі бекер, Іле тасығасын су болған жердің бәрінде бұрқ етіп қайта көтерілді. Жылқы малының аузын қашанғы одан бағып тұрамыз.

	– Осындағы қазақтар бір-біріне «немене, кекек жегендей кекжеңдеп қапсың ғой» деген сөз де шығарды.

	– Адам кекжеңдесе ақылға келер, малды қайтеміз?

	– Биекем, сіздер тоқтаған жерде жұрт барын салып, қазан аузын жоғары ұстауға жанталасар. Ал бәрінің ондайға күйі де келмейді. Сауын мал жоқтың қасы, күннен-күнге жұтап барамыз. Жұрт дегенің шөптің тамырын жеуге айналды.

	– Аң мен құстың еті неме азық, әрі ол да сенің босағада байлаулы малың емес қой.

	– Осындағы біраз ағайын, әсіресе, бала-шағалылар, қалмақтарға берешек қарсақ терісінен әлі құтылып болған жоқ. Елім-телімі шығып, аң соғамыз деп, өздерінің де, бірлі-жарым мініс аттарының да өлімшесі шықты.

	– Ал енді қылышын сүйретіп, қыс келеді, жер үй қазу деген тағы жұмыс күтіп тұр.

	Бұл ғана емес, «жау қоластында дегенмен жаз жайлауымызды жайласақ соның өзі әбиір ме еді» деушілер де табылды. Ескелді мен Малтабар мұндай сөздер тұсында сасқан жоқ. Жалпы бидің бұл сапардағы көздеген мақсатының өзі ел жайын көзбен көру ғана емес, ең алдымен осындай жан-жаққа бұра тартар сұрақтарға жауап беру еді.

	«Сендер шөптің тамырын жеуді енді ойласаңдар сонау түстікте, қойнауы құт дейтін Қаратаудың бойында қалың қазақ дегенің ерте көктемнен-ақ жаужұмырды атасының асындай күйсейді екен», немесе, «қалмақ қоластына барып ұл мен қыздан аманат беріп, соның күйігін тартқанша маса мен сонаның еркелігін көтеру әлдеқайда жеңіл емес пе» деген бағдарда шешендік өнерлерін салып бақты. Тастөбеде айтқан біраз сөздерін қайталады.

	Би мен жергілікті ел арасындағы осындай сөз сайысы бір толастаған шақта Кәшке әңгіме ауанын өзгертті. Бұл әлгі қалмақтан алынған олжаны тарату үстінде Іле дариясының арғы бетіндегі Белағаш батырдың көп хикаясын естіпті. Соны ортаға салды.

	Ескелді мен Малтабарға да Белағаш жайынан әр түрлі сыбыстар жеткен, тек өзі бұлардың түстеп көрмеген адамы. Малтабар Кәшкенің сөзіне килігіп, өз білгенін сапырды:

	– Біз Қаратал өзенінің өріндегі жалайырлармыз. Олар мына Іле дариясының түстігінде тарыдай шашылған Ұлы жүз сарыүйсіндер ғой. Ыстылармен бірігіп, бұлар қыста Іленің Кіші Мойынқұмын1 қыстап, ал жаз жайлауға Айтау мен Кіндіктас кетеді. Ал біз Жоңғар Алатауына шырқап, тіптен бөлек бағдармен өреміз. Қыстауларымыздың арасы ит өлген жер, ал жаз жайлауларымызды тіптен қойыңыз. Екі ортаны қусырам десе самұрық құстың өзінің қанаты талып, мұзарт шыңдарға соғылып өлер. Сондай жаз жайлау, қыс қыстауымыздың шалғайлығы ғой олармен сырт елдерше көп араласпайтынымыз. Әйтпесе, алыс- беріс жасасақ артығы жоқ өзіміздің ағайын емес пе? – деп бір тоқтады. Өзінен жасы үлкен адамның шабыты қозғанын сезіп, Кәшке тағы да тыйылды. Малтабар сәл түйіліп, көзінің ұшымен Ескелдіні бір барлап алды да төмен тұқырған бидің ықыласын танығасын әрі көсілді. – Сарыүйсіннен Қалша, Жақып, Бура, Мәтей деген төрт ата тарайды. Солардың ішінде әзірге Қалшадан туған Белағаш пен Жақыптан туған Сарыбиге жетер ешкімі жоқ.

	– Ау, ағайын, ең алдымен сол Сарыүйсін Сарыбиді ескерсеңдерші, ол кісі қазір қайда екен? Не харекетте екен? – деп, әңгіменің тап осы тұсында Ескелді жерден басын жұлып алды. Өкінішке орай, ол кісінің қазіргі жай-күйі, тіпті қайда екендігі жайында тас керең меңіреудің білігінен асар ешқайсысы ештеме таба алмады.

	Малтабар ми батпақта малтыққан тұлпар аттай қайраңдап, бөгеліп, әуелгі арынын сосын барып тапты:

	– Сарыбидің Белағаштан жасы көп үлкен ғой, ол мына өзіміздің Дербісәлі ақсақал қарайлас, мықтаса, жарым мүшелдей ғана кіші. Ал Белағаш, түстеп көрмегесін жору қиын, естуімше, жас жағынан осы Есекемнің о жақ, бұ жағында. Бірақ сол сарыүйсінде екеуінен жұбы жазылмайтын адам жоқ деседі, таң ұзақ қой, әңгіме болсын, мынаны да тыңдаңыздар. Сарыбидің арғы аталары хақында біздің жалайырдағы Орақ батырға ұқсас бір аңыз бар. Ақыр бастадық қой, бәрінің құлағын бір-ақ шулатайық та, Сарыбидің жеті атасына саудагерлік кәсіп біткен екен. Иіс сабын, әтір, кездеме бұйымдар, аузынан оқталатын қара мылтық, оқ-дәрі – басқаларды жер түбінен тауып әкеліп, Арқа мен Жетісуға таратып мал жияды екен. Сарыбидің өз әкесі Жандосай бұл кәсіпті тіптен ұлғайтса керек. Оның жыры өзінше бір тарау. Жандосайдың ұлы бабасы деседі, сол кісі де үлкен саудагер болған екен. Бір күні сол жарықтықтың үйіне үстінде шекпені бар ұзын-қара кісі келеді. Сәлем береді, Жандосайдың ұлы бабасы да тегін жаратылмаған, көзі қарақты жан, келген кісіні бірден таниды. Бұл келген әлгі айтулы Жезтырнақтың атасы екен. Не істемек керек, қолма-қол айқаса кетуге шамасы жетпейді. Сосын бұл Жезтырнақтың атасын алдандырып, сатуға деген бұйымдарын алып, айдалаға қашады. Сексеуілді орманға жетеді. Сонда түн ішінде ай жарықта бір сексеуілді адамша киіндіріп, қасына от жағады да, өзі тығылады. Сосын әлгі Жезтырнақтың атасы келіп, сексеуіл-адамға тырнақ салып, онысын қайтып суыра алмай қиналған сәтінде Жандосайдың ұлы бабасы оны ту сыртынан қара мылтықпен атады. Сонда Жезтырнақтың атасы артына жалт қарап, қателескенін біліп: «Қап, бәлем-ай, түбіме жеттің-ау, енді сары ала мүйіз саған шықсын!» – деп қарғыс айтыпты. Жандосайдың ұлы бабасы сол жерде жан тапсырған Жезтырнақтың атасының екі қолын кесіп алып, ел- жұртына көрсетеді. Көп ұзамай төбесі шаншиды. Содан не керек, Жезтырнақтың атасының қарғысы дәл тиіп, әлгі жарықтықтың да басына мүйіз шығыпты. Ол одан әрі тұқым қуалапты. Бергі Жандосайдың да, біз білетін Сарыбидің де бір жақ шекесінің шығыңқылығы содан екен.

	Түн жамылған түз адамдарын осылай бір ұйытып тастап, Малтабар бергінің жырына көшті:

	– Жандосайдың баласы Сарыби мына Есекем сияқты он бес жасында би атанған, оған қоса Мекке-Медине барған, арабша, парсыша хат таныған, жүрген-тұрған жерлерінде оқығанын, естіген-білгенін, көргенін көгенге тізгендей етіп, жарықтық Іленің суындай тасып отыратын адам. Жаңағы Кәшке марапаттаған Белағашты көрмесем де сол сарыүйсін Сарыбимен табақтас болғаным бар. Сонда ол он бес жасында қалай би атанды, соны ыстының бір ақсақалы сол Сарыбидің көзінше бізге жыр қылды. Оған басқа да куәлар бар, бәрі көкшулан сақалдарын желпуішше желпіп көзімізше құптады. Оқиға былай бопты. Ертеректе, Сарыбидің он бес жасар шағында жаңағы мен атаған Айтау мен Кіндіктас төңірегіне қалмақтар жаз шықпай ерте көктемде барып орнығып апты. Ал сарыүйсіндер мен ыстының біраз рулары одан хабарсыз, көктемде қой қоздатып, көктеудің отын жеп, асықпай ежелгі жайлауымыз ғой деп, мамырлап келіп, әлгілердің үстінен шығады. «Әй, бұларың не?» деп қалмақтарға кісі салады. Олар «бұл біздің жеріміз» деп, жауап қайтарады. Енді не істеу керек? Шабамыз ба, жоқ па? Ойда жоқта қантөгіс жасау оңай ма, сарыүйсін мен ыстылар сасады. Қайта қайтуға намыс жібермейді. Ұлы жүздің басқа руларына ақыл, күш-көмек сұрап, адам шаптырғанмен, өздері де бас шаға келе әуелі қалмақтарға үлкен елші жіберіп аужайын байқайық деседі. Сонымен елшілікке кімдер барады, солар екшеледі. Бұл оңай іс емес, құлжаның асығындай ең бір ірі, салмақтылардан топ құрады. Ұзын сөздің қысқасы, әлгі топқа он бес жасар Сарыби де кіреді ғой. «Өзі жейдемен туған, талабы таудай, жол көріп, жаудың түсін таныса жас балаға зияны жоқ» деп, үлкендердің бірі шешсе керек. Сонымен қойшы, қазақ елшілері қалмақтарға келеді, олар қарсы алады, тіпті сөз ұстайтын адамына дейін дайындап қойса керек. Мұндағы басшы қонтайшының ең әлуетті зайсандарының бірі екен. Ол көп үндемейді, салмақтың бәрі әлгі сөз ұстайтын адамына артылыпты. Осы жағын жазбай таныған қазақтар қалай да соны сүріндіруді ойлайды. Қазақтар мынау Айтау мен Кіндіктас атты екі таудың төңірегі біздің жер дейді. Тілдің майын тамызып, далелдер келтіреді. Қалмақ жағының да адамы майталман екен, жоқ бұл біздің жер деп, ол да өз дәлелдерін тап-тұйнақтай етіп алдарына тастайды. Екі жақ бір-бірін ала алмай ұзақ ырғасады. Ақырында қазақ жақтың үміті үзіле бастайды. Сол кезде он бес жасар Сарыби суырылып шығып: «Әй, қалмақ, сендердің жерлеріңде тасбақа болмайды, біздің жерде тасбақа көп болады» депті. Әлгі қалмақ майталманы:

	«Дұрыс айтасың, қазақтың жерінде тасбақа дегенің жыртылып-айрылады, бізде тасбақа емге табылмайды» деп, өзінше кеңдік жасап, құптай салыпты. Сонда қалмақтың зайсаны өзінің сөз ұстаған адамын қамшымен бастан бір-ақ тартыпты. «Иттің баласы, мына жерді қазаққа әпердің ғой» деп және жер- жебіріне жетіпті. Сөйтсе, Айтау мен Кіндіктас тау дегенмен айналасы құмдауыттау, күнге жақсы қызатын, жылылығы мол жер екен. Сосын да онда тасбақа дегенің баршылық екен. Қапелімде қалмақ шешені соны ескермей, сөзден маталып, ақыры олар бір-ақ күнде көшіп кетіпті. Міне, Сарыбидің би атағы сөйтіп шығыпты, ағайындар.

	– Қазақ пен қалмақ солайша сөзге тоқтаған да заман болыпты-ау! – деп, Ескелді бір ыңыранып қойды. Малтабар ойындағысын әлі аяқтамаған екен:

	– Ал Сарыби есейе келе өз маңына да топ құрайды. Жайлауы мен қыстауы жаптас сарыүйсін мен ыстыға ортақ тілді мен білектілерден біраз бозбалаларды өзіне үйірсек етеді, соның ең маңғазы осы Белағаш батыр, шамасы.

	Малтабар саябырлап, Ескелді ой құшағына еніп, құлаққа ұрған танадай тыныштық еңсе езе бастағанда ғана Кәшке қайта тілге келді. Бұл қалмақтардан түскен олжаны тарата жүріп, жолай іліктірген ақпараттарға қарағанда биылғы қиямет көктемінде Ескелді, Балпық бастаған жалайыр қолының қалмақтарға қарсы соғысы екі күнге созылса, Белағаш өзіндегі әлдеқайда аз күшпен екі аптадай тайталасыпты. Төбелерінен жасын оты түскенмен олар аса көп шошымай жалтарып кету жағын көбірек ойластырып, тиіп-қашу, ұрымтал тұстан ойран салу сияқты тәсілдерді көбірек қолданыпты. Қапшағай мен Ақшидің екі ортасындағы үлкен жазықта ата жаумен алғаш жүздесіп, бұл жерде от қарулы кәпірдің аруағы аса бергесін Белағаш кейін шегінуді бұйырып, Іле дариясының сол арғы беттегі үлкен саласы Топар бойындағы түйе бойындай шоқалақ құмдарды жасағына жасақ етіп қосыпты. Белағаш қолының соңынан ентелеп, қалмақтар да сол шоқалақ құмдардың ішіне қойып кетіпті. Атамекеннің осы құм төбешіктері, сондағы қалың жыңғыл, шеңгел, балата, жиде, дүзген сияқты ағаш-бұталардың әр түбіріне дейін жау қарасын танып, қозданып, әрқайсысы бір-бір қарулы жауынгерге айналғандай. Қазақтарды үркітіп, қырып, жойып тауысуға болар, ал мына қиырдың ағаш пен бұтасын, шоқалақ құмдарын тауысасың ба? Содан қалмақтардың өздерінің өкпесі өшіп, кері қайтқан көрінеді. «Мықты болсаң бері жазыққа шық» дегендей қыр көрсете Қапшағайдан төменіректе бекініпті. Ал Белағаш «мықты болсаң сен бері кел» дегендей сол шоқалақ құмдардың арасында табан аудармай жатқан көрінеді. Тек ара-тұра қалмақ бекінісі жаққа қас қағымдай қысқа уақытқа жорық жасап, сынаптай сырғып, қайтып тұрады екен.

	Бұл сөзге әсіресе, жаңағы Малтабардың өзі таңырқады:

	– Бұл жалғанды жаратқанда құдай оны адамның ақыл-ойына сыймастай еткен ғой. Әйтпесе, қарамаймысыз, біз Қабан жырау арқылы алты айшылық алыстағы Түркістан, Созақ маңындағы оқиғалардан хабар алдық, ал тап іргеміздегі, ортақ бір судың екі жиегі дейтін аралықта жаз бойы жамбастап жатып, осы Кәшке айтқан сарыүйсіннің мына батырының жорықтарын естімеппіз де.

	– Оның себебі де бар шығар, бәлкім, – деді Ескелді. – Созақ, Түркістанға ат ізін салған Қабан жырау қазақ даласын ары-бері сызып өткендей ғана ғой. Ондай мың сызық салсаң ата-баба мирас еткен сахараның қуыс-қолтығын қамтисың ба? Әрі біз бүкіл сарыүйсінді әлгі жалайырлардың балғалы атасына қарасты елмен бірге наурыздағы шапқыншылықтан үрейі ұшып, Қаратау бойына қарай желаяқша зымырады деп естідік емес пе? Сірә, сарыүйсіндер жалайыр сияқты бөле-жарылған, не Белағаш батыр жүрек жұтқандармен ғана қалып, мал-жанды аяғының желі барларға аманат еткен. Анық хабар бізде жоқ.

	Апырау, біз көп нәрседен хабары жоқ саңырау емеспіз бе? Әлгі Ташкент барған Тұрлымбет пен Есенбайдың қыруар деректерiн неге еске алмаймыз? Тұрлымбет көзімен көрген шапырашты елі не күйде? Іле Алатауының баурайында қалмақтарға алғаш қан құстырған Шапырашты Наурызбай Құтпанбет баласының жасағы қайда? Сол тоз-тозы шыққан күйде қайтып басы құралмастай біржола кеткені ме? Батырым, біз нені біліп, нені көріп отырмыз? Бұрын қырық көзі, қырық құлағы бар Тәуке ханның алдында талыстай керілген қазақ даласының барлық пұшпағынан ақпарат дегенің таудан құлаған ағын судай өзі құйылушы еді. Міне, ол таудың быт-шыты шықты, одан құлайтын сулар да бет-бетіне лақты. Оның басын қайтып кім құрамақ? Хан сүйегі демесең қара қазаққа бітпеген өнер деп, жағы жағына жұқпай сарнайтындар және аяққа оралғы. Тіпті темір тұсау десең де артық емес.

	– Егесең темір тұсау да үзіледі ғой, – деп салды Кәшке.

	Ескелді мен Малтабар көздерін ажырайта Кәшкеге жалт қарады. Тіпті бидің бет сүйегінде бір діріл жүгіргендей. «Сірә, мынау ар жағында алтын қазынасы бар жігіт, Балпық екеуміз мұны қасымыздан тастамағанымыз дұрыс» деп шешті.

	– Темір тұсауды үздік, сосынғы оның сыңғыры онсыз да ала қойды бөле қырыққан қазақтың құлағын жарса қайтесің? Қораға түскен қасқырдан үріккен қойдай мүлдем ту-талақайы шықса кім қайыру бермек? – Ескелді бұл сөзді әдейі Кәшкенің тілін шығару үшін айтты.

	– Би аға-ау! Төбемізден тажал оғын түсіріп, онсыз да сайда саны, құмда ізі жоқ еткен жау қалмақтың ойранын көре тұрып та сөйте ме?

	– Байқаймын, сен маған салмақ саласың.

	– Дәл таптыңыз, би аға? – деп, өзінің ішкі емеурінін айнытпай таныған Ескелді биге көзін жалт-жұлт еткіздi. Тотыққан тобылғы реңдес жүзінде от ойнағандай.

	– Жақсы, мен сенің сөзіңе жығылдым, тек ту тігіп, бүкіл қазақты мен қоластыма шақырмай-ақ қояйын. Ал Тәуке хан өлгелі бес жылдың жүзі болыпты. Бір қарағайға біткен бір бұтақ, ал сол қарағайдың өзіндей бар үш жүзге ортақ ұлы би Төле, ормандай көп Орта жүздің ұраны Қаз дауысты Қазыбек би, Кіші жүздің пайғамбары алшын Әйтеке би сол Тәуке хан жарық дүниенің қызық-шыжығын бізге аманат еткелі жар құлақтары жастыққа тимей жаңа өзің тұспалдаған жайды орнатуға күш салмады ма? Бүкіл қазақтың билігін бір ортаға тоғыстыруға жанталаспады ма? Бүгінгі солқылдақ Болат ханды, ақтабан шұбырынды заман туғанда харекеті қара басының қамынан аспаған Болат ханды, үш жүздің басына моншақ етіп көтеру үшін сол бәйтеректер не істемеді? Ал одан не шықты? Жақсы, сен Кәшке, қазақты хан билесін, төре тұқымы билесін деген үрдістің тамырына балта шап дейсің. Жақсы-ақ, бірақ менің сілтеген балтам сол Төле, Қазыбек және әлгі топырағың торқа болғыр Әйтеке үшеуінің сілтеген балтасынан батым тиер деп пе ең? Ол үш ғұлама о жағын да, бұ жағын да сынаққа салып көрді. Мен ақсүйек емеспін, елді төре әулетінен тарағандар билеуге тиіс деген желеумен әлгі әлемнің падишасы Әмір Темірдің өзі Шыңғыстың бір нәсілін есіктегі итіндей қасынан тастамай, көз алдау қылып жүрді. Сол әдісті жаңағы мен атаған қазақтың үш төбе биі де қолданды. Ташкендегі Жолбарыс хан, сонау төмендегі Сәмеке, Қайып, Әбілқайыр хандар, Батыр сұлтан сықпыттылар, тіпті үш жүзге түгел телінетін Болат ханның өзі осы үш төбе бидің ел басын біріктіру үшін таңдап іріктегендері емей кімдір? Жақсы-ақ, осы ұлы би сол төре тұқымы, хан атаулыны тәрік етіп, қара басын хан жариялап, үш жүзді бір тудың астына шақырып шыға келсін. Әрі ол мынадай қазақ пен қалмақ белшесінен қанға батқан шақта болса! Мұның арты неге соқпақ? «Жер астынан жік шықты, екі құлағы тік шықты», «ата салтын аяққа басты» деп, бөксесін жау кеміргенмен тіл-жағы сау қазақтың өзі-ақ екінші майдан ашып бермей ме? Әлемнің падишасы Әмір Темірдің өзін тірілтіп әкелші, әй, сол жарықтықтың өзі де қазақтың басын қоса алмас! Бір жағадан басын, бір жеңнен қолын шығарта алмас. Тек хан тұқымы десе ғана ұйқы тығылған көзіне шыбын қонғандай қасы- қабағын сілкілейтін қазақтың бетін бері қарату үшін ол да сол ескі дағдысына басып, бір ханзададан қосақ жалғар.

	Ескелдіде осындай түйдек-түйдек сөздер тастап, бұрқ көтерілетін мінез бірсыпырадан бері байқалып жүр. Ежелден сыралғы Малтабар оған пәлендей таңырқамас та еді, жол қажытқан адамның артық-кем мінезіне балар да қояр ма еді, бәлкім. Тек Малтабардың көкірегіне қадақтай тиетіні сол Ескелді осындай ет қызуы үстінде ата-баба өзі қадірлеп, мирас еткен ескі салт-санаға ауыз салады. Жарайды, мына жолғысын әлі сары ауыз балапан есепті Кәшке-ақ бастасын, бірақ бүкіл ел тұтқасын ұстаған би оған сонша шашылмай-ақ, аласұрмай-ақ қысқа қайырып-ақ түсіндірмей ме? Екі елдің дауын екі ауыз сөзбен шешетін Ескелдінiң оған өнері жетеді ғой. Әңгіме, сол ата салт дегенге Ескелдінің өз ішінде жатқан наразылыққа байланысты сияқты. От тисе лап ететін қу шөптің өзіндей-ақ.

	Кәшке де жабысқақ екен. Бүкіл қазақ Ұлы жүзді үлкен санайды, оның ішінде жалайыр сол Ұлы жүздің ноқта ағасы іспетті емес пе? Жалайырға ондай құрмет неге берілген, ол жөнінде бұлар бірнеше аңызды біледі. Бірі әлгі күніне бір қой, бір қарын май, бір қыз жейтін Ақкөбік, Қаракөбік атты екі жалмауызды өлтірген жалайыр Орақ батырдың ерлігіне қатысты еді. Екіншісі – өткен замандардағы Әбілқайыр атты ұлы ханға жолбарыс тап бергенде осы Орақ батыр, інісі Табақ екеуі қатерлі аңға тайсалмай қарсы барып, найзамен жолын бөгеп құлатыпты дейді. Сонда Әбілқайыр хан ағайынды Орақ, Табақтан тілектерін сұрағанда олар бүкіл қазақта той бастау рәсімі біздің ұрпағымызға көшсін депті. Оған қосымша ел бастау рәсімі де төре тұқымынан кейін сендерде болады деп, Әбілқайыр өзі қосымша сыйлық жасапты. Той-томалақта жалайыр той бастайды-ақ, оған көп ешкiмнің дауы жоқ, ал мынадай төре тұқымдары, хан-сұлтандар бас сауғалап қашып, балапан басына, тұрымтай тұсына кеткен шақта олардың орнын басам-ау деген жалайыр бекзадалары неге жоқ деп, Кәшке тағы түртпектеді.

	Оның сөздеріне Малтабар мырс-мырс күлді.

	– Сірә, сені әнеукүні Түркістан, Созақ барып қайтқан Қабан жыраудың тобына қосу керек еді. Елімізді, жерімізді жау алды деп, қай төренің баласы биліктен ат-тонын ала қашыпты. Тіпті алысқа барып қайтейік, қалмақтардың ішінде қалып, көзі жәудіреген ұлдары, қыздарынан жүздеп, мыңдап аманат беріп, қасапшының итіндей жалақтаған қонтайшының зайсан, нояндарының айтағында жүрген Баймұрынның өзі мұндағы Ескелдімен билік таластырғысы келеді. Өзі жаудың табанының астында, ал сен менің табанымның астына кір дейді.

	Өстіп, Кәшкенің Ескелді биге бүкіл қазақтың билігін өз қолыңа ал деген емеуріні бұл үшеудің арасында бір емес, бірнеше күндік айтыс тудырды. Оңашада Кәшке әлгі сарыүйсін батыры Белағаш жайына қайта оралды. Бұл қоналқыда, сырт көздің алдында ашылмайтын сыр еді. Әлгі Балпық бастаған жаужүрек топ суға батырған зеңбіректерді Ілемен ағызып әкеп бірден түстік жағалауға емес, алдымен теріскейге үйіп-төгуі де әлі де қалмақтарға тиіп- қашып соқтығуын тоқтатпаған сол Белағаш батырдан сақтануы екен. Оны да Кәшке қалмақтардан түскен олжаны бөлу үстінде анық естіп қайтыпты.

	Бұлар өстіп әлі де ел аралай берді. Ескелдіден билік іздегендер оларды ат арытып жүріп, өздері іздеп табатын еді. Себебі, бұл өздері қоналқыға тоқтап, аттанған үйге келесі бағыттарының қалай екенін айтып, үнемі із тастап отыратын.

	Тек Көкше теңізге тіптен жақындап барғанда бөгде құбылыс бұларды беттен қақты.

	* * *

	Әнеукүні Көкше теңіздің үстінде қызыл шоқтай жанған бұлттар ауа райындағы үлкен өзгерістің шет-пұшпағы екен. Міне, бүгін сол жақтан үлкен дауыл көтерілді. Жер көгере тау бөктерлеп, жайлау шығатын осы атыраптағы ел көктемде, жазда, күзде екіленетін өкпек желдің не екенін жақсы біледі. Бұрқ етіп басталуы да, аяқталуы да тез, әрі қарлы шыңдардан соққанмен бұларға жеткенше сағы сынып үлгеретін жел шынында жұрттың ұйқы-тұйқысын шығармай қайта рахат әкелетін. Енді қалай, көтеретін шаңы жоқ таудың қуыс- қуысынан ертелі-кеш азынаған желдің өзі табиғат ананың жұмсақ алақанындай беттен, мойыннан, арқадан сипалап, іштегі ыстығыңды басатын. Егер сәл бәсењдей ессе мынау кештің, не таңның самалы-ай десіп, сүйсінетін шақтары да көп. Тілінің безі, көкірегінің пернесі бар ақындар мен шешендер ол самалды әні мен сөзіне қосып, тіпті әулием ететін.

	Тек Қаратал өзенінің төменгі ағысы жақтағы қыстауларына шыққанда апталап соғатын Ебінің желі құтырынса, топырақ қопарып, құм ұшырса, әсіресе қыс ортасы ауа қоңы төмендеген малға, көктем туа жас төлге өлім-жітім әкелсе ғана жыршы мен шешеннің көмекейлері тас бекiтіліп, жай шаруақор қазақтарға тіл бітетін. Желдің де, құдайдың да атына қарғыс жауатын. Ал одан көп төмендегі Көкше теңізден келген мына ауа қозғалысы мұндағылардың бұрынғы қысқы да, тіпті жазғы да үйреншікті желіне ұқсамайды екен. Алғашқыда мұны қалай бағаларын білмей әліптің артын баққан түр көрсетті. Тек бара-бара зықыларын шығара бастағасын ғана киіз қостарын желдің ығына қарай қайта тігіп, «үй алдынан жел болғанша, үй артынан жау болсын» деген мақалды еске алысты.

	Уақыт өте келе қараса мына жел жаудан да бетер екен. Теңіздің суы көтеріліп, жағалаудағы елдер бері шығысқа қарай үдере көшті. Таудай-таудай толқындар жалы күдірейген үйір-үйір арыстандарша қамыс-құрақты жағалауларға бас салды. Ол «арыстандар» сонда тояттап, қалыңға жасырынып жоғалса теңіздің суы одан да асып, тіптен бері ентеледі. Жеті-сегіз, ал кей тұстарда он бес, жиырма шақырымға дейінгі аралықты су басты. Адам мен мал аяқ алып жүргісіз, тіпті ара-тұра ит тұмсығы батпайтын ойдым-ойдым қалыңдары да кездесетін орман-тоғайлар мен жер қыртысына кәрі кісінің қолының сыртындағы әжімдей алабажақ өң беретін шоқалақ құмдарың су жарықтық мінезіне басса ол үшін тіптен де бөгесін емес екен.

	Артыңнан жау, алдыңнан су қысты дегеннің нағыз кері келді. Үркіншілік заманға еті үйренген қазақ үшін ең орасаны бұл да емес. Қашқан елдің жұртында қашан да ақсақ тоқты, қотыр тайлар қалмай ма? Солар тектес кембағал адамдардан да көшке ілесе алмайтындар шығады ғой. Міне, сондай жартыкеш, не салбөксе шабандар осы тау жайлап өскен қазақтардың көзі үйренбеген теңіз жәндіктеріне жем болды.

	Ескелді, Малтабар, Кәшке, әрі осыларға ілескен атқосшы жігіттер малды- жанды бір үйде қоналқыда еді. Аптап ыстықта мұндай борасын әкелдіңдер деп меймандарға қырын қабақ көрсеткен олар жоқ, себебі теңіздің суық лебі басталғалы екі-үш тәулік өткен, әрі бұлардан бұрын желге сырт беріп, үйлерін де қайта тігіп үлгерген. Ал үлкен пәле нақ осы Ескелділер отырғанда жетті. Ол пәледен үй иелерінің өздері де қаперсіз еді. Үйде ауру адам бар, бір бұрышта ем-дом да жасалып жатты. Ескелділер алғаш табалдырық аттағанда-ақ сол ауру адамды, әрі ем жасаушы тәуіпті көріп, дәм татып қана ары жүре бермекші еді, үй иесі жібермеді.

	– Сіздей қасиетті адамның келуі ауруға дару емес пе, төрімізде бір түн жамбастасаңыз құт қалмай ма? – деп, жік-жапар болды. Қонақтардың осында тоқтауын тәуіп те, аузында сөзі жоқ, тек жатқан жерінде көздерін бақырайтып, тесіле қараған кәртамыс науқас адам да хош көргендей. Ескелділер сосын да бөгелді.

	Тәуіп емді осы келген кісілердің көзінше жасады. Бұл осы үй иесінің туған ағасы, шамамен жетпістің желкесіне мінген кісі екен. Кемпірі мына құмды жердің ыстығына шыдамай өзі де аурушаң көрінеді, ал баласы тасбауыр, келіні кербез бейшара екен, сосын да мына отағасы үлкен бауырын өз шаңырағының астына әкелдіріп, тәуіпті де осында шақырыпты.

	Қонақтар біраз жайғасқасын үй иесі танауы таңқиған, көзі тұздай денелі шал:

	– Алғашқыда бұл ағайдың ауруын басқаға жорып, өз білгенімізбен емдемекке әурелендік қой, – деп зар иледі. – Қатты ыстықта Көкше теңіз бұлайша жұлқынып шыға келгесін кәрі кісіге салқын тиді ме деп, адыраспанды суға қайнатып, соның суына шомылдырып, ыстық сорпа ішкіздіріп, тер шығартып едік, болмады. Сосын басқасына көштік. Жарықтық адыраспанды тағы да мол етіп, суға қайнатып, суын ағаш астауға құйдық да бетіне кереге ағаш пен ши төсеп, ағайды тыр жалаңаш соған жатқызып, үстінен қалыңдап, киіз бен көрпе жаптық. Осындайда суық дегенің термен шығушы еді. Терлеуін терледі, бірақ дерті кеткен жоқ. Қайта бүкіл денесі күп болып ісіп барады. Сосын мына тәуіпке ат шаптырдық, бұл кісі ағайдың ауруы суықтан емес, басқадан дейді.

	Үй иесі бұлайша суырылғанда анау-мынау емшілік өнерден өзінің де қара жаяу еместігін, жазатайым екі туып бір қалған бауыры бақи тіршілікке өтіп кетсе тап өзінің оның алдында ары таза екенін мынау ел басшысы алдында айтып, ақталып қалмаққа асыққанындай әсер етті. Ал мына тәуіп те сондай бір өсімдік түрін пайдаланып еді. Бірақ құмѓа, үстіртті, шөлді жерлерге бітетін адыраспанды емес, керісінше су ішінен көтерілетін, жапырағы түйенің табан ізінен аумайтын тұңғиықты екі-үш қап етіп алдырыпты. Тұңғиық та, адыраспан сияқты бұл маңдағы елге пәлендей таңсық емес. Іле дариясының тарам- тарамдарының иірілген тұстарындағы көлшіктерде түйе табан жапырақтары су бетінде қалқып, ен-тегін көгеріп жатады. Тек тамыры көл түбіндегі балшыққа сіңіп, тереңге кетеді. Оның тұңғиық аталуы да, әрине, содан. Тамырының қажеті жоқ, ал жапырағын суда жүзе білетін адам оңай жиып алады. Үсті- басына ескі тоқыма шекпеннен әр түрлі лыпа жапсырған, жүзі де адам көргісіздеу тым жүндес, әрі әжімі мол тәуіп сол тұңғиық деген шөптің жапырағымен ауру адамның жалаңаш денесін мұқияттап орап, сыртынан көрпе жапты.

	– Денесінің қызуы күшті, мына салқын жапырақтан тіптен асқынып кетпей ме? – деп, әлі де мазасыз үй иесі сақтық айтып еді. Тәуіп оған ләм-мим демей басын шайқады да қойды. Ескелді мен оның қасындағы кісілерде де сондай қауіп бар еді.

	Ескелді бидің келгенін естіп осы үйге басын сұққан біреу тіпті шыдамай:

	– Құдай, біз бір қауым адам қарсақ соғудан қайтқанымызда ыстыққа шыдамай жолай тап осыған ұқсас бетіне қалқыған шөбі бар көлшікке шомылып едік, бірақ оның жапырағы кішірек еді, артынан бәріміздің денеміз бөртіп шыға келгені, мынау да сондай бірдеме емес пе? – деді. Тәуіп:

	– Сіздің айтқаныңыз шалау деген шөп. Ол шынында адамның денесін бөрттіреді, ол мүлдем басқа, ал тұңғиық шөптің даруы тіптен басқа, – деп түсінік берді. Малтабар:

	– Жердің бетінің түгі де алламның жаратуы бойынша мына қос аяқты адам сияқты ғой. Бірінің сөзі дару да, екіншісінің сөзі ауру, – деп бұл әңгімені бір тиянақтап тастады.

	Ем-дом аяқталғасын үй иесі Ескелдіге қарап, бір бас малды құдайға шалуға рұқсат сұрады. Би бұған дейінгі тоқтаған жерлеріндегі дағдысымен оған рұқсат еткен жоқ. Үй иесі өз ұйғарымын, Ескелді өз қарсылығын дәйектеп, сөз таластыра бастап еді, төрде би қасында ошарылған Кәшкенің оқыс даусы бәрінің құлағын жарды:

	– Әне, қоналқыға сойылатын мал өзі келді! – Бәрі түрулі есік жаққа жалт қарады. «Астапыралла-ай» десеңші. Түрулі есіктен мықтағанда он бес қадамдай жерде кәдімгі қусаң жеткізбейтін, іздесең табылмайтын аң сұлуы – елік тұр еді. Кәшкенің сөзі мен қимылы қатар жүргендей садағына кепкен қайың ұшты ши оғын салып та үлгерді. Енді бір қас қағымда үш ашалы қос мүйізін көкке шаншып, қоңыр сары сауырын өзінің ата жауы адамдарға бұрып керілген елікті сұлатып салатын еді.

	– Тоқта! – деген, аса қатты емес, бірақ тым әмірлі Ескелдінің даусы бөгеді. Бәрінің көздері ағып түсердей, мынау өңімдегі ме, жоқ түсімдегі ме дескендей алдарындағы суреттің шын не алдамшы екеніне ой жеткізе алмай, орын- орындарында сiлейдi де қалды.

	Мынау да осы тамыз айының соңына таман барлық жағынан жақсы жетілген еліктің текесі еді. Алдыңғы екі аяғы жерге қазықша қадалып, сәл бүкірейген жирен түкті жотасы қамқор адамның қол жүгіртуін қалағандай, тіпті көздеріне дейін жәудіреп, мұңмен түйіліп, төгіліп тұр.

	Түздіктер үшін елікті тым жақыннан көру пәлендей таңсық іс емес еді, бәрін әлдене төбелерінен ұрып кеткендей естен тандырған нәрсе – әншейінде қара шалдырмас аңның жаннан баз кешкендей бес жасар бала атқан оқтың өзі мүлт кетпес жақынға келіп, кесе-көлденең тұрып алған түсініксіз мінезі еді.

	Баршасынан бұрын ес жиған Ескелді:

	– Тоқта! Тоқтаңдар! – деп, әлі де даусын өктем шығармай, бірақ айқын бұйрық раймен сөйледі. – Мен білсем мынау бізден көмек сұрап кеп тұр. Кәне, аса сатыр-күтір етпей бәріміз сыртқа шығайық та атқа қонайық. Сосын осы елік қалай қарай беттейді, біз де солай жылжиық.

	Отырғандардың тұлабойларынан қан қайта жүгіргендей, енді ғана сабырлы қозғалысқа келді. Түлкінің, не басқа да бір жабайы аңдардың өз күшіктеріне қандай да бір қауіп төнгенде көмек сұрағандай осылай адамға жақындайтынын еске алысты. Бұл жолғы болжам да қате емес екен. Ескелді бастаған жеті-сегіз қаралы топ, теріскей батысқа қарай секіре жөнелген еліктің соңынан шоқақтатып, су ортасында қалған үлкен бір шоқалақ құмы мен орман-тоғайы аралас аралдың үстінен шықты. Елік бұларды осыған дейін бастап келді де өзінің тағылық мінезін қайта тапқандай бір жаққа жалтарып кетті. Ескелдінің айтуымен бәрі құтырынған желге қарамастан аттарымен су кешіп, сол аралға шыққанда, одан еркегі, ұрғашысы бар тағы бес-алты елік дүркірей қашты. Жай қашқан жоқ, судан жүзіп өтіп, жаңағы алғашқы елік кеткен жаққа сіңіп жоғалды. Бұларға алақандай аралды сүзіп шығу қиынға түскен жоқ, ақырында жаңағы еліктердің шамамен мамыр, маусымда туған он шақты лағын тапты. Жүруге жақсы да, жүзуге жоқ немелер ойда жоқта су ортасында қалған аралда ата-енелерін қатты әбігерге түсіргені мыналар үшін енді күмәнсіз еді. Қолды аяққа тұрмайтын, жас баладай сүйкімді немелерді ұстап, біреуіне де зақым келтірмей арғы жағаға өткізу бие сауымындай уақыт алды. Жалпы, мына қазақтардың таулы, мейлі құмды жерлердің қай-қайсысында да қызығатын аңы осы елік болушы еді. Терісі мен еті қандай? Қамшы сапқа сирақтары қандай? Міне, мына кішкентай лақтарының еті де тіл үйіретін шығар-ау. Бірақ мына қазақтар Ескелдіден ғана емес, құдайдан да қорыққасын оның бәріне де көз жұма қарап, осы тұз тағыларының үлкенін де, кішісін де еркіне қоя берді. Бұл оқиға бәрінің аузындағы жырға айналды. Бірінің сөзін екіншісі бөле-жарып даурығысты. Тек бара-бара мына желдің үдей түсуі ғана ол жырды саябырсытқандай.

	* * *

	Сықырлаған уық, желпілдеген түңлік, туырлықты сабалаған үзік баулар, бірде ысқырып, бірде уілдеп, неше түрлі гөй-гөйге басқан жел – бәрі құлақ сіңді үнге айналған. Кенеттен ауру адам жатқан кенереге қарсы бетте, есіктің оң жағында іргеге таяу отырған осы үйдің жас келіні «аттан» деп, бар даусымен шыңѓырып қалды. Әншейінде артық сөзі жоқ, біртоға жуас келінінің мына даусынан ең алдымен танауы таңқиған, көзі тұздай үй иесі денелі шалдың өзі селк етті. Келін шыңғырған бойда орнынан атып тұрған, үйде жалғанның жартысына аты әйгілі Ескелді бидің отырғанын пәруәйіне ілмегендей басы артық қимылдар жасады. Үй иесі шал да, Ескелді мен Малтабар да, басқалар да іргеден жылан, не басқа бір улы жәндік кіріп, жас келінді шағып алды деп ойлаған.

	– Жаным-ай, не болды? – деп қарсы ірге жақтағы үй иесі кәрі кісі ортадағы оттан солай қарай бір-ақ секiріп жетті. Ескелді бастаған қонақтар да атып тұрған. Мән-жайды ұғып үлгермеген атқосшы жігіттер бүктеулі қамшыларының сабымен жас келін отырған жерді түртпектей бастады.

	– Су! Су басып кетіпті ғой мына жерді! – деп бірден шуласа жөнелді. Астынан су шыққан келінге, әлі беті ашылып үлгермеген жас немеге бұл тіптен де абырой емес еді. Уақыт іңір қараңғылығы басқан кез, әйтпесе келіннің бетінен оты шыққанын бәрі де көрер еді.

	Енді байқастаса іргедегі кішкене су тіпті көлге айналып бара жатты.

	– Апырау, мынау не сұмдық! – деп үй иесі сыртқа атып шықты. Қастық ойлаған біреу сырттан меспен тасып, су құйып тұрғандай көрініп еді бұған. Байқаса сыртта ешкім жоқ, ал өзі екі аяғымен шылп-шылп еткізіп су кешіп жүргенін бір-ақ білді. Сыртта қазан асылған жерошақ бар еді, оған да су толып кетіп, түтін мен бу араласқан бірдеме ол жақтан бұрқырап жатты.

	Бұл жолы да ең алдымен ес жиғызған Ескелді еді.

	– Теңіздің суы ғой мынау! – деп іңір қараңғылығын қақ жара айғайлай сөйледі. – Алдымен науқас адамды әкетіңдер! Сосын үйді жығыңдар! Көшіңдер!

	– Теңіз қайда, біз қайда? – деп зарлады үй иесі.

	Бұл маңда қоңсылас үйлер көп еді. Олардан да аттылар жетті.

	– Ойбай, теңіз басып барады бізді! – деп айғайлаған дауыстар олардан да естілді. Бар билікті Ескелді енді осы арада да өз қолына алды. Сөйтпесе әлгінде ғана адамнан көмек сұрап келген түз тағысы – еліктердің халіне өздерінің ұшырайтыны анық еді.

	– Мына су бізді жау қалмақтың аузына апарып тықпақ па, әкем-ау! – деп, Малтабар батырдың өзі де әлсіздік танытып, әйел адамша даусын жіңішкерте сұңқ етті. Кәшкенің тілі байланған, ол Ескелді биден жарлық күтіп, соның аузына жалтақ-жалтақ қарайды.

	– Топан су қаптады! Топан су!

	– Ақыр заман!

	– Ақсарбас! Ақсарбас!

	– О, алла тағала, жаратқан ием, қазаққа дегенде пейілі тарылған ием, бұл не қысталаң тағы да? Аласыңды алып болмап па ең, көмекейі кең құдай?

	– Апыр-ау, Көкше теңіздің суы тік көтеріліп осылай ауа көшіп келе ме?

	– Қайран Асан ата! Нағыз әулие өзің екенсің ғой. Қарағай басын шортан шалар дегенде осыны болжаған екенсің ғой. Қарағай түгіл тау алатын су ғой мынау.

	Көкше теңіздің суы кемерінен асқалы басқалар үдере көшкенмен тап мыналар тырп етпей, өздерін қауіптен жырақта, үстіртте отырмыз деп санап, күнделікті тіршіліктерін бұзбап еді. Енді жау найзасы есіктерін түріп ашқандай.

	– Әй, мейманасы асқан қазақ! Алла тағалаға тіл тигізбеңдер! Алла тағалам не істесе де біліп істейді, кәне онан да мал-жанды әкетуді ойлаңдар! – деп Ескелді айғайлады. Тағы біраз сөздер айтып, осы маңдағы су жеткені, жетпегені бар, бәрін осы түн түнегінде аяқтарынан тік көтерді. Өз маңындағы атқосшыларды, көзіне көрінген жігіт-желењді, Малтабар батыр мен Кәшкені жан-жаққа ұшырды. Сөйтіп, түнделетіп, көп ауыл шоқалақ құмдардыњ, орман-тоғайдың ара-арасымен жоғары өрледі. Көпшілігі түнде ұйқы көрген жоқ, таңертең теңіз суы шамамен қай жерге дейін жетпек деп соны мөлшерлесті. Қырат-қыраттар мен үстірттерге жүк түсіріліп жатты. Көкше теңіздің мінезін осы арадан тағы бір байқамақ. Момын үйге кіріп келген долы қатынның лаңындай мынау құтырынған жел басылатын емес, бәрінің ұйқы-тұйқысын шығарып, әлі де көресің алда дегендей екілене соғады.

	Бұл аса қуаңшылық жылдарда Арқа мен Жетісуды екіге бөлген Көкше теңіз жақтан көтерілетін «Толқынсоқ» деген жел. Ашық ауыздарға аңдаусыз жерден тиетін апатты жел. Ал құйрық ұстатпай қашып үлгерсең оның пайдасын да көруге болады.

	Бұл «Толқынсоқ» осы жолы бас-аяғын түгел санағанда үш тәулікке созылды. Көкше теңіздің суы әлі де алға қарай сумаңдай жылжып, жаз бойы тамшы тамбай ылғал көрмеген құм даланы өз ырзығына белшесінен батырды.

	Ескелділер осы маңнан кеткен жоқ. Үшінші күні ғана түнде жел дегенің сап басылды. Таң ата су да қайта бастады. Енді сол судан босап қалған жерлерде, шоқалақ құмдардың ара-арасында, шеңгел, теріскен немесе алабота, жусан, изен, торғайоты, күйреуік сияқты аласа шөптердің қалың ұйысқан тұстарында ұсақ балықтар жыпырлап жатты.

	Балықтар, әсіресе, қойдың жүні сияқтанып бұйраланып, сулы, көлшікті жерлерден қашықта ашық далада өсетін торғайотын көбірек түртінектеген бе, солардың ара-арасында айқасып жатты. Бұл көктемде жақсы өседі де, жаз ыстығында күрт қурай бастайды, күзде дәні піседі. Міне, сол кезде шықылықтаған торғайлар соның дәнін жеп, қоң жияды. Ал қой баласы алты ай жазда мейлі көгін, мейлі қуын талғамай күтірлетеді. Өзі ылғалды аса керексінбейді, міне, сол қырдың шөбіне асау мінезді жойқын теңіздің суы лап қойғанда істік тұмсық түз құсы – тырнаның алдына астау-астау ас қойылғандай еді.

	– Біле, білсең мынау балық малдан ойсыраған қазақ үшін үлкен ырзық қой, – деп бір сөзді Малтабар тастады.

	– Дұрыс айтасың, батыр, – деп оны Ескелді қостады. – «Түк жоқ болса бақаны ас» деп атамыз қазақ айтпап па еді?

	Мынау Iле дариясынан бөлініп, төменіректе өзі бірнеше салаға бөлінетін Бақанас өзенінің атауы қайдан шыққаны жөнінде осындай бір аңыз барын мұндағы ел бәрі білетін. Ерте заманда қазақ балық біткенді кемсіте өз атауымен атамай бақа дейді екен, әрі оны ас орнына пайдалануға да мекірене қараса керек. Бірақ сол кесірлі қазақ жұттан, шабыншылықтан көз ашқан ба, бірде үйінің маңында тігерге тұяқ қалмаған бір бейшара «түк жоқ болса бақаны ас» деп, бәйбішесіне ақырыпты. Бақанас атауы содан қалыпты деседі.

	Ескелді би айтқанмен де сол су тықсырған қазақ қалың-қалың бұталардың арасындағы ат тұяғынан қалған қақ суындай көлшіктерде тыпырлаған балықтарды суға асып, жеп те жарытпады. Дәмін бірі ұнатса, бірі ұнатпады. Оның есесіне исін кетіреміз деп, сол балық асылған қазандарын үш мәрте күлдеп тұрып жуып, қырғышпен қырып жатқан қатындардың даусынан құлақ тұнатын еді.

	– Бұл бақа мен балықтың исі алабөтен екен ғой?

	– Жусаң кетпейтін не нәрсе өзі? – десіп, тап сол қазан-ошағына құранда тыйым салынған доңыздың еті түсіп кеткендей-ақ күнқақты жүздерін тыржитып, еріндерін шүйіргенде хан бәйбішесінің астамшылығы жолда қалатындай еді.

	Ұсақ балықтар ғана емес, серкештей бар ақ сазандар да қайырлап қалды. Үлкен-үлкен тай қазанға екі-үшеуден ғана сыйған ол теңіз мақұлықтары бірер адамның тамағына қылтанағы тұрып қалғасын қайырымсыз қазақтан қарғыс та естіді. Оның есесіне қазақтар осы күндерде ініне су толып, қырға қашқан қарсақтар мен қояндарды көбірек аңдыды. Аспанда жыртылып-айрылып, өздерінше той тойлаған аққұтан мен көкқұтандардың ырду-дырдуын тамашалады.

	Міне, сондай бір күндерде су қайтқан, әр түрлі шалажансар теңіз жәндіктері желбезектерімен дем ала алмай өмір үшін жанталасқан тұстарда жаман дауысты бір әйелдің ащы айғайы естілді.

	– Балық! Қаш!

	Бұл сол мањдағы Ескелдінің де, қасындағылардың да құлағын жарды. Оған басқалардың шыңғырғаны қосылды. Әйел, еркегі бар, бәрі осы екі сөзді ғана айтып, тап бір абжыланның аузына кетіп бара жатқан жас нөрестені өлім қаупінен құтқармақ әке мен шешенің, не туған бауыр мен қарындастың шегіне жете шошына шар еткені сияқты естілді.

	– Балық! Қаш!

	– Бал – қаш!

	Тіпті бұл сөздерді естігенде Ескелді мен Малтабардың есіне әлгі бір Балқаш атты сұлу қыздың есімі түсіп еді. Жұрттың бәрі соны көріп, шақырып тұрғандай әсер етіп еді.

	Құмды өлке су басқанмен де саз балшықтай иленбейді ғой, Ескелді, Малтабар, Кәшке, басқалар сол шу шыққан жаққа қарай аттарын сабылтып кеп берді. Көздері орман-тоғайлы көкжиекте, ал көңілдерінде сол Балқаш атты, өздері көрмегенмен көкірек қуыстарында жақсы ұялаған әйел заттының асылы – сұлу қыз.

	Ия, бұлар оны қалай ұмытсын? Сірә, қазақ дағдылы тіршілікте, өзара қарым- қатынаста кем-кетігі санап тауысқысыз, ауызбірліксіз, ұрдажық, сыңар езудің өзі де, ал өткен ғасырлар легінде түзілген ғашықтық хикаяларын, өлең- жырларын еске сақтауда мұның алдына түсер қайсысы бар? Мұндайда қазақ дегенің ернеуінен аса шалқыған түпсіз мұхиттың өзі емес пе?

	Оны дәлелдеу үшін Қабан жырау сияқты жүзден жүйрік, мыңнан тұлпарларды, тіпті Ескелді, Малтабар, Балпық сияқты жұртты аузына қаратар саңлақтарды көлденең тартудың қажеті шамалы, осыларға ерген атқосшылардың айтқанға көнетін, бұйырғанды орындайтын ең бір әлжуазын алшы, соның өзі бір басына жетерлік біраз дүниені күмбірлеп бере алады. Ұйқасты өлең мен қара сөзін қабаттастырып, әрқайсысы өз қабілетінше ұйқыңды шайдай ашар өнер сахнасын құрады. Бұлар түгілі қой соңындағы шопан, жылқы айдаған шабандоз, келе-келе нар мен қоспақтарды әйт-шүукәйлаған түйеші сол төрт түлікті қайырған даусының өзін көңлі түскенде хор қызына арнар лебізімен әшекейлейді. Дала көкжалы – ит-құсты соққанда, не алпыс екі айлалы түлкіні аларда сол түз тағысының жан үшін шайқасынан да хор қызының жаныњды жайлау етер белгілерін іздейді. Егер ол белгілерді көрсе түз тағысын қолға түсірсе де риза, түсірмесе де риза. Себебі, көкірегіндегі қыл пернені буындары сүйексіз жаратылған нағыз өнерпаздың өзі басты емес пе? Жұмыр басты пендеге одан артық не керек, шіркін.

	* * *

	Ескелді тобы әлгі шу шыққан жерге жеткенде де түсініксіз бір оқиғаға тап болды. Аузын арандай ашқан бір балық жеті жасар кiшкентай қызды жұта жаздапты. Қыздың қатты шошынып, қашуы ғана жанын сақтаған көрінеді. Құмға қайырлаған ол балық алысқа да кете қоймапты.

	– Әне, әне жатыр, ойбай! Аяқ-қолы шабылған доңыздан бір былай емес. Балық пен бақаның да неше түрлі сұмдығы болады екен-ау! – деп, әлгі қыздың шешесі зарлап еді. Оның нұсқаған балығын Ескелділер күн көзінде құйма күмістей жылтыраған көлшіктерді кешіп барып, анықтап көрді. Бұлар да жағаларын ұстады.

	– Жотасында жалы бар бұл неғылған балық, әкем-ау? – деп Малтабар сұңқ етті. Ескелді мен Кәшке де өз көздеріне өздері сенбей тұр еді. Сазанға да, тіпті жайынға да түрі келмейтін, түсі тым қара күңгірт, жотасында тарақ тісіндей түзу жалы тікірейген, су жетпегесін желбезегімен ауада дем ала алмай аузын арандай ашқанда жеті жасар қыз түгіл тана-торпақтың өзі сиып кетер кең көмекейі көрінеді екен. Осы Көкше теңіздің ақ шабақтары, не сазан, табан, ақмарқа, көксерке, жайын балықтары сияқты өмір үшін тайталаста құйрығымен құм сабалап жанталаспайды, тек әйнектей жылтыраған қара күңгірт терісін жыбырлатып, аузын арандай ашуы жаман екен. Қалайда құм жақты қыста, жер- дүниені ақ қар, көк мұз басқанда ғана жайлап, ал алты ай жазда биік-биік тау- шыңдарға қарай алып ұшатын елдің адамдары ғой. Ескелділер мына теңіз жәндігiнің атауын таба алмады. Осы екі ортада:

	– Ойбай! Балық! Қаш!

	– Балық! Қаш!

	– Қаш! – деп шыңғырған дауыстар әр тұстан тағы естілді. Бұдан Ескелді би мен оның қасындағылардың құлағы тұнды. Әлдекімдердің осылай шошынулары көкіректерін тітіркенткенмен де бірер күн өткізіп барып, сабыр сулары басылған шақта бұлардың есінде әлгі Балқаш атты сұлу қыз туралы хикая қайта жаңғырды. Бір отырыста Ескелді Малтабарға қарап:

	– Ішіміздегі жорғамыз өзіңіз-ау деймін. Барымен базар деген. Әлгі Балқаш атты қыздың хикаясы қалай еді, сіз айтыңызшы. Мүмкін, мына кісілер естімеген де шығар, – деді.

	Айтса, айтпаса да осы сапар үстінде Малтабар батыр қамшы салдырмастың өзіне айналғандай. Сондағы бұл батырдың айтқаны мынау: Ертеректе Көкше теңіздің батыс жағын мекендеген Орта жүз арғын ішінде мұрнынан есек құрты түскен бір байдың Балқия атты сұлу қызы бойжетіпті. Әке-шешесі, айналасы оны еркелете кейін Балқаш атапты. Сол Балқаш қыз өзіне жастай атастырылған бойы мықыр, тілі сақау күйеуін есейе келе ұнатпай осы елдегі Ерден атты келбетті де ержүрек жас жігітке мұңын шағады. Жабыға қосақтаулы кеткелі тұрғанын айтады. Ерден сұлу қыздың ықыласына ықылас қосып, екеуі Көкше теңіздің арғы бетіндегі Ұлы жүз – абақ, тарақ еліне қашпаққа сөз байласады. Бірақ қазір жаз айы, ортадағы шалқыған судан қалай өтпек керек. Бұлар ойласа келе қыс түскенше теңіз жағасындағы қалың қамысқа жасырынып, қыста мұз қатқанда ары өтіп шықпаққа келіседі. Екеуі құла жорға, қаракер – екі атты мініп, теңіз жағасына жетіп, бой тасалайды. Аң аулап, күн көреді. Бірде күз түсіп, қыстың алғашқы ызғары біліне бастаған шақта айдалада қоян қуған Ерденді қабан жарып кетеді. Ұшты-күйлі жоғалған жас күйеуін іздеген Балқаш оның өлігінің үстінен түседі. Балқаштың құлындағы даусы шығып, Ерденнің кеудесін құша құлайды. Ұзақ жоқтау айтып, ақыры көр қазып, күйеуінің жүзін жасырады. Қасынан тағы бір көр қазып, оған өзі жатпаққа бекінеді. Сол кезде қалың атты топ, сатыр-күтір етіп, Балқаш қызды табады ғой. Қараса өз елінің ұрдажық жігіттері, ішінде намыстан жарылуға шақ сақау күйеуі де бар.

	Әлгі Ерден мен Балқаш мініп қашқан құла жорға мен қаракер мына Балқаш күйеуінің өлігін құшақтаған күндерде босап кеткен еді. «Ат туған жеріне, ит тойған жеріне» демей ме. Олар сол бостандық алғаннан-ақ өздерінің үйреншікті жайылымдарына қарай тартып отырса керек. Түздіктер ізшіл келеді ғой, мыналар осы екі аттың келген ізімен жүріп отырып, бірі өлі, екіншісі қаралы – қос боздақты табады. Бұлардан өлім ғана құтқаратынын сезген Балқаш Көкше теңізге құлайды. Балық жеміне айналады. Енді бұл үлкен судың бұрынғы Көкше теңіз атауын «Балқаш түсіп өлген көл» деген қыстырма сөз тықсыра бастайды. Ал мына Ескелділер бастаған ел ортасында жаңғырыққан, мынадай жұрт онсыз да көлеңкесінен қорыққан дәрменсіз, орнықсыз шақта құлақтарын жарған, әлгі теңіз толқындары айдап әкеліп тастап кеткен жәндіктерден сақтануға шақырған «Балық! Қаш!» деген жүрек тітіркентер ащы дауыстар теңіздің сол атауын қайта жаңғыртып еді. Бұл судың бұрын «Көкше теңіз» ғана емес, «Қасқа көл», тағы бір атаулары да болған екен. Соның бәрін сүйгенінің соңынан жөнелген қаралы қыз есімі жеңіп шығып еді. Бара-бара «Балқаш түсіп өлген көл» емес, одан да ықшамдалып, «Балқаш көлі» атанды.

	Сөйтіп, қазақ жерінің оңгүстік, шығыс бөлігінде малдың көкбауырына ұқсап созылған, ол ғасырда көлемі бүгінгіден әлдеқайда үлкен шалқыған судың атауы жаудан үркіп, сол Балқаш сұлу мен оның сүйікті жігіті Ерден батырдай қамысқа тығылған қалың елдің көз алдында өзгерді. Балқаш көлі десе сол сұлудың көркі көкiректерінде ай мен күндей сәуле ұялатып, қаралы көңілге жарық түсіре ме, Жер-ананың төсінде жақұттай жылтыраған осы бір судың жаңа атауын жұрт жиі, әрі сүйсіне ауызға алысатын еді.

	Ескелдінің ел ішін аралауы одан әрі жалғаса берді. Аш-арық пен ауру- сырқаудың талайының халіне қанықты. Жын жүгендеп, қобыз құтыртқан бақсы, кітап оқып, үшкіріп дертті қуған молда, сүйексіз он саусағын ойнатқан балгерлердің сан алуаны алдарынан шықты.

	Ескелді мен Малтабар бастаған топ, әсіресе, Балқыбек бақсымен ұшырасқанда дүр сілкінді. Бұл шындығында жалайыр, суан, ысты, тағы басқа осындағы Ұлы жүз руларының, не наймандардың өз адамы емес, Сарысу, Талас бойының, сондағы шанышқылы елінен шыққан бақсы екен. Бірақ тұрақты мекені жоққа тән, қайдан шақыру түссе солай қарай құстай ұшатын бұл Балқыбек бақсы мына Іле жағалауындағы елге қалмақ шаппай тұрып келіпті. Енді мұндағы ел ішінің ыңқыл-сыңқылы көп, соған орай қолқа мен шақырулар да таусылмай, дарияның арғы бетіне өтіп кетуге мұршасы келмепті. Ескелділердің пайымдауынша Балқыбек бақсы шамамен елуді иектегелі тұрған адам. Тек қатпа қара жүзіндегі, мойнындағы соқталы әжімдері, сол жүзі түстес, әлі ақ кірмеген, тым бей-берекет өскен сұйық сақал-мұрты, жасаураған көздері мұны әлдеқайда егде адамға ұқсатады.

	Әшекейлі хиуа шапаны бар, бірақ онысын иығына ілуі сирек. Көбіне бөзден тігілген ұзын ақ көйлекпен отырады. Онысының етегі түрулі, астынан тағы да сондай аппақ іш көйлегі көрінеді. Бұрынырақта осындағы ел көбіне алба-жұлба киінген, жіп тағынған бақсыларды тамашалаушы еді, ал мынанікі алабөтен киімі демесең сырбаз бозбаланың жүрісіне бір табан жақынырақ. Балқыбекте басқа дүниеден бары – түйе жүнді қызыл мауытымен тысталған тымақ, үкі қауырсынымен әшекейленген аса, неше заман отқа, не күнге қақталғандай, шанағына құндақтаулы бала сиярлық қара қобыз, қынды пышақ пен дорба ілінген белдік.

	Ескелді мен Малтабар Балқыбекпен алғаш жүздескен үйде бұл әлі жынын шақыра қоймаған, қобызын ойнатпаған, момақан күйде еді. Дастарқан жағалай сығылысқан ел Балқыбектің қасына Ескелдіні жайғастырды да биден гөрі сол бақсыны көбірек сөзге тартуға тырысты. Бірақ құрт езіп жасалған сусынды сораптап ұрттаған бақсы олардың сөздеріне құлай кеткен жоқ, жұрттың көп сұрақтары жауапсыз қалды. Ел ішінде көргенінен көз ақы алмай тынбайтын жабысқақтар да бар емес пе, солар Балқыбек бақсыны сөзге тартудың тың айласын тапқандай. Бірі ақжемденген аузын қимылдатып:

	– Бақсы атаулының басы – атыңнан айналайын жарықтығым Қорқыт баба екен ғой – деп бастады сөзін. – Одан кейінгі топтың ішінде бағаналы Қойлыбай бақсы мен қоңырат руының Көкше бақсысы ең өрен жүйріктері деседі. Жарықтық бағаналы Қойлыбай бақсы жайында біздің ел әбден құлағдар-ақ. Қойлыбай жын атасы Көкаманға айдалада жел соқтырып, өзінің қара қобызын бәйгеге қосыпты дейді. Тойда бәйгеге қосылған аттар бері қайтып, сөреге жақындағанда солар жақтан дауыл көтеріліп, сатыр-күтір естіледі. Шошынған атқұмар тойшылар бажайлап қараса бар жүйріктің алдында қара борандатқан алты құлаш тамыры, шұбатылған ала арқаны бар бәйтерек ағаш жүйткіп келеді дейді. Сөйтсе, ол ағашың жай ағаш емес Қойлыбай бақсының қобызы екен дейді. Ия, Қойлыбай бақсыны естідік қой, ал мына қоңырат Көкше бақсы жайында білігіміз жоққа тән.

	Балқыбек бақсы жаққа жалтақтап сол Көкше бақсы жайында сөйлеңізші деп жалбарынғаны ап-айқын. Тек жұрт қолпаштаған бақсы ол жайында жақ ашпады, керісінше мынау шабылған елдің жай-күйінен сыр шертуге, не әңгіме естуге мойын бұра береді. Көкше бақсы жөнінде ол кешке сөйледі.

	Осыдан екі-үш арқан бойындай жерде әдейілеп, он екі қанат үй тігілген екен. Тек туырлықтары биік түрілген, желкөзденіп жасалған кереге ағаштары жалаңаштанып тұр. Мұнда абдыра, жүк-аяқ сияқты бұйымдардан дәнеме жоқ, тіпті үй көлемі орасан бола тұра басқұр-таңғыштардың өздері аракідік қана. Іштегі, тыстағы адамдар бір-бірімен араласып отырғандай сезінуі үшін, қаншасы жиылса да жер тарлық жасамауын ойласып тігілгені көрінеді.

	Шындығында, бұл өте дұрыс табылған шешім. Күні бұрын жан-жаққа хабар салынғандықтан ымырт үйіріле ат пен түйеге теңделген ауру-сырқаулар, олардың күтушілері осылай қарай селдей құйылды. Жалаңаш керегелердің ішіндегілерден тыста жыпырласқандар үш-төрт есе басым түсті.

	Айлы түн туып еді. Киіз үйдің ішінде екі жерде май шам жылтырайды, олардың өшпеуін қадағалаған арнайы бір-бір адамы тағы бар. Демек іште де, сыртта да жарық мол. Жұрттың бұт артып жеткен малдары да жақынырақта. Енді осыншама мал-жанның түнгі жауы масаға қарсы да мол шара ұйымдастырылыпты. Үй сыртында айнала жантайған жұрттан арқан бойындай қашықтықта бірнеше жерден түтін салыныпты. Жылқының қу тезегі бұл үшін таптырмайтын ырзық. Бір шетін отқа тигізіп, қызартсаң-ақ жетіп жатыр, лаулап та жанбайды, әрі өшпейді де, құшақ-құшақ түтінін будақтатып, таң атқанша бықсиды да жатады. Беттерін түтін шалған ел одан шіміркенбейді, қайта рахат сезімін кешкендей шөккен орындарында тереңірек жайғаса түседі.

	Ескелді мен Малтабарға іштен орын ұсынылып еді, бірақ топ-тобымен құлаған дерт мењдегендердің орасандығын көріп, бұлар сыртты қалады. Мұнда іште не, сыртта не, бәрі бірдей, желкөзденіп жасалған керегенің тесіктері алақандай, іштегінің бәрі айқын көрініп тұр.

	Ескелді де, Малтабар да, бұларға жанаса жайғасқан Кәшке де ендігі жерде тек үнсіздікті жолдас етпектей. Үшеуі алғашқыда жиналғандарда негізінде сырқаттың қандай түрі басым екеніне назар аударып еді. Бірақ оны шамалау қиын екен. Ауыз-екі сөзден құлақтарының естуінше мұнда жылан мен қарақұрт шаққандардың өзі бір төбе. Ал оның сыртындағы көкше, безгек, шешек, теміреткі шығу, қояншық, көз тию, тіл тию, бастың сақинасы, ісік, жара, зєрдің жүрмеуі, күйдіргі1, көз, тіс, асқазан, сүйек дерті, баланың ит ауруы сияқтылар және санап тауысқысыз. Сонда да бұлардың айқынырақ ажыратқаны ақыл- есінен алжасқандар жағы бәрінен де қомақтырақ сияқты. Олар осы көп науқастың ортасында өздерін алабөтен көрсетіп те отырды. Бірі қышқырады, не дауыстап ырѓап-жырѓап, жұрттың назарын өзіне аударғысы келеді, тағы біреулері бастарын бұлғақтатып, қасындағылардың тыныштығын кетіреді.

	– Мұны білгенде әлгі Байбек шалды ерте шығатын ба ек? – деп қалды Малтабар.

	– Неше науқасты қанжығаңа байлап жүрерлік шамаң бар? – деді Ескелді.

	Малтабар өзінің ойсыз сөзінен тосылып қап еді, Кәшке қосылды:

	– Шарапаты мол бақсы атайды ғой, бұл Балқыбекті Шет Бақанастың жағалауына да шақырсақ қайтеді?

	Ескелді оның сөзін жауапсыз қалдырды. Бүкіл елді аузына қаратқан атақты би мынадай көп мешел, сансыз ғаріп, дімкастардың ортасында, үй ішінен де орын тимегендей соншама елеусіз, көптің бірі ғана атанарлық жұпыны түрмен омалғанда мынау айлы түн тап осының басынан ғана көшіп кетіп, тас қараңғылық қамағандай қамыққанын кім аңғарсын? Тіпті дәл қасындағы бүркіт көзді үлкенді-кішілі қос батыр Малтабар мен Кәшке де одан бейхабар. Би өзінің сырықтай кеудесін көзден тасада ұстағысы келе ме, екі бүктеліңкіреп, төменшіктей отырыпты. Оқта-текте жүзін көтеріңкіреп, желкөзді керегенің ар жағына, аңғал-саңғал үйдің ішкі қуысына қарайды. Бүйірін бүйі тескендей бір қиналыс сол жақтан бақсы көрінсе ғана кететіндей бұл да осы тән азабын шеккен көп бейшараның біріне айналып бара ма, әкем-ау?

	Ескелдінің бұлайша жаны тақат таппай іштен торығуы өзінше бір жырдай. Қалың жалайырды, өзінің аузына қараған басқа да жаптас, қоңсылас рулардың мол шоғырын ала жаздай жіпсіз байлауынан мұншама сырқат түрлерінің ел ішінде бұрқ көтеріліп, тіпті кейбір жүйкесі жұқалардың аптап ыстықты көтере алмай ақыл-естен ажырауын өз басының мініне балаған сезік алып жеп барады. Сосын да үзіліссіз ыңырсығандар мен сарнауықтар ортасында бұл қалай бас көтере алсын. Тіпті былайғы ел басқа ештемемен жұмысы жоқ, мұндайлық ауруларға «жын соққан», «перінің салқыны тиген», «албасты басқан» сияқты көңілді басқаға аударар атаулар берсе де биге жеңілдік кеп жатқан жоқ.

	Бір уақытта бақсы да көрінді. Басын май шамның жарығында түсі ажыратқысыз шытпен таңған, үстінде манағы бөз көйлегі, екі қолында қобызы мен үкі қауырсынды асасы, үн-түнсіз ішке қарай аттады да ортадағы ашық бос орынның жоғары жағына, өзін күткен науқастарға арқасын тигізе-мигізе жайғасты. Асасын жерге көлденең тастап, қобызын алдына тік қойды. Қыл ысқышы да бірге екен. Кенет ысқышпен қобыздың шанағын «тыңқ» еткізіп ұрды да, ары-бері есілте жәнелді. Қобыздың алғашқы үні алыстан ат терлетіп келе жатқан хабаршының айғайына ұқсады. Сосын жан ұшырып әлдекімді шақырған басқа бір үнпазды көз алдына әкелгендей. Бара-бара ботасын іздеген боз інгеннің даусына ауысты. Бірақ бақсы осы бетте бірден қарқын алып кеткен жоқ, қобыз үнін кілт үзіп, құлағын бұрап, түкірікпен бекітуі екі-үш мәрте қайталанды. Ұзақ сарынды сосын барып тапты. Отырғандардың бірі шыдамай:

	– Жарықтықтың саусағы буынсыз жаралған ба? – деді.

	– Мақтамаңдар, жыным келмей қойып жүрер, – деп бақсы ескерту жасады.

	Енді баршаның аузына біржола құм құйылды.

	Қобыз сарыны біразға созылып, жанды жей бастағанда оған бақсының өз даусы қосылды. Енді бақсы емес, кәдімгі жыршының өзіне айналды. Ең әуелі бақсылар атасы – Қорқыт бабаға сиынды:



	Бақсы баба, сен қолда,

	Мен сиындым тар жолда,

	Мен сиындым сіздерге,

	Медет бергін біздерге!



	Одан әріде бағаналы Қойлыбай бақсы аталды. Сосын қоңырат Көкше бақсыға көшті. Мана күндіз осы Көкше бақсы жөнінде білгісі келген біреулердің қолқасы есіне түсті ме бұл тұста Балқыбек мықтап-ақ көсілді. Ашық, айқын сөздері сыңғыраған кәдімгі жыр төкті.

	Онсыз да ауруы бар, сауы бар баршасының назарын өзіне тартқан Балқыбек бақсының мына төкпесі тұсында бәрі мүлдем сілтідей тынды. Қатты көңіл қойып тыңдағанда адамның құлақ, мойын тамырларына күш түседі екен, әттең сыртта ай, іште шам жарығы дегенмен де түннің аты түн ғой, єйтпесе мыналар бір-бірінің күдірейген мойын тамырларын көрер еді. Балқыбектің жырлауынша Көкшенің жаратылысында жай адам табиғатымен сиыспайтын көптеген ерекшеліктер бар. Мысалы, Көкшені өз замандастары «тәңір бұты» атапты. Оның мағнасы Көкше бақсының болмыс-бітімінде көктегі тәңірдің өз жаратылысы, суреті айшықталып тұрады екен, әрі Көкше бақсы әр түн сайын ақ боз атқа мініп, аспанға көтеріліп, көк тәңірісінің өзінен жарлық алып қайтады екен. Әрі оның қобызы да көктен түскен, тәңірінің қолы тиген дүние.

	Міне, Балқыбек бақсы осы жағын толғап кеп, сол Көкше бақсыдан да медет тіледі. Одан соң Балақай бақсы, Шүмен бақсы, Шақар бақсы, Ұзақбай бақсы, Берікбай бақсы, тағы басқалардың аттары аталды. Мына Балқыбек солардың бәрін өзіне пір тұтады, көмек сұрайды.

	Одан соң жындар легі кетті:



	Жын атасы Жирентай,

	Қолыңа жасыл ту алдың,

	Найзаңды қанға суардың,

	Дертті көріп қуандың.

	Ақсақ қойдай мекіреніп,

	Оқыра малдай жамыранып,

	Зияндасты қатыннан

	Ала алармысың ажыратып?

	Жын келеді айдап ал,

	Аяқ-қолын байлап ал!



	Жын атасы Жирентайдан соң шақырылғандар легінде Сексен Шоқ, Жєдігөй Жарғыш, Ақ Аямас, Ер Шойлан сияқты жындар аталды. Бұл шақта Балқыбек қатты теңселіп, айлы аспан мен түн мұнары басқан орман-тоғайлы жер ортасында жалғыз өзі қалғандай аса қаһарлы да мұңды сарынға көшті. Бақсы мен қобыз даусы бәйгеге қосылған көп аттан қара үзіп шыққан қос тұлпардай енді қайсымызды қайсымыз басып озамыз деген жан тәсілім етерлік бәсекеге ойысқандай. Бара-бара одан өңі өзгеріп, енді бәсекелес қос тұлпар бірі озса екіншісі күтіп алып, алдағы мол олжа мен абыройды қылдай қиянатсыз қақ бөлуге уәделескендей текекке көшті.

	Бұдан кейінгі сарында жұрттың құлағы шалған құбыжықтар атаулары –

	«Маңдайының қалы бар, арқасының жалы бар қызыл шұбар айдаһар», «Балақ шудасы салпылдап, азу тісі сақылдаған қара бура», «Бармағы бар, өкшесі жоқ елші қыз», «Аспандағы көп пері, ай астындағы ақ пері» еді.

	Ескелді өзінің тұлабойы құрысқанмен түтін исін шалған мұрнын көтеріңкіреп, бақсыға барынша сау көзбен қадала қараудан жазбады. Қасындағы жансыз бұтадай қарауытқан Малтабар мен Кәшкеден басқалардың салы суға кеткендей мойындары салбыраңқы екенін байқайды:

	Бір кезде Балқыбек әйелше жіңішке дауыспен сыңсу айтқанға ұқсады:



	Жын да болса сырласым-ай,

	Өзімнің сырлас болған мұњдасым-ай.

	Келдің бе аман-есен

	Толықсып, құрдасым-ай!



	Осыны айтты да түсініксіз бір күбірді шұбыртып, даусын қайта жуандатты:



	Көзің салшы ауруға

	Дауасы мұның бар ма екен?!

	– деп қасындағы әлдекімге зірк-зірк етті. Осылай науқасқа қарсы шараға шақырған біраз өтініш, зіл білдірілді.

	Кенет бақсы бұрқ-сарқ етіп, орнынан атып тұрды. Қолынан қобызы ұшып кеткен, есесіне үкі қауырсынды аса таяғын іле түрегеліпті. Дүлей ашу шақырған адамдай ақыра аса таяқтың басымен өзін кеудеге ұрды.

	– Әкеліңдер! – деген жан дәрмен даусы шықты. Босаға жақтан әлдекім атып тұрды да есіктен әріде түтіні шалқыған, аздап қызыл шоғы да көрінген жерошақтан дөңгелек бірдемені әкеле жатты. Бұл манадан шоқтың ішінде жатқан, бір жақ шеті шие түстеніп қызарған темір таба еді. Бақсы оны жалаңаш қолымен ұстап, тілімен мұқият жалай бастады.

	– Дақ салма деңдер! – деп ақырды бақсы.

	Міне, сонда ғана қобыз сарыны мен бақсының жыры ұйытып, талдырып тастаған дала көк теңіздегі кемедей ырғалып кеткенге ұқсады.

	– Дақ салма!

	– Дақ салма!

	– Дақ салма!

	Осылай шуласқан ел бақсының даусын басып кетердей көрініп еді, жоқ оның өресі әлі де тым жоғарыда екен. Өз-өзінен зорланып, қышқырып кеп бергенде төбелерінен найзағай шатырлағандай бәрінің зәре-құты қашты. Жартылай қызарған табаны жалап біткесін бөз көйлегінің омырауын ағытып жіберіп, жалаңаш төсіне басты. Сосын бала құшақтаған адамдай ортадағы ашық жерде билеп кеп берді. «Әй, сөйт, бүйт, тұр» деген сөздерді қоса айтып, айғайлап қояды. Сосын табаның қызарған жағына қалтасынан кішкентай пілте алып тигізіп еді, ол лап етіп жанды. Соның жарығында Ескелді Балқыбек бақсының жаман өзгеріп кеткен түрін көрді. Өзі шақырған жындары мұның бетіне неше түрлі бояу төгіп, шимай салып кеткендей.

	Бақсы жанған пілтені аузына салды. Бұл ойыны біткесін:

	– Әкеліңдер! – деп қайта бұйырды. Жаңағы жерошақтан таба әкелген кісі енді қамшының сабындай бірдемені ұстап келе жатты.

	Сөйтсе ол атан түйені бауыздауға жарайтын үлкен пышақ екен. Бақсы оны қолма-қол аузын ашып, ары өңешіне тығып жіберді.

	– Дақ салма! – деген жұрттың даусы жаңа күшпен өршіді. Бұл сөзді Ескелді мен қасындағы екі жолдасы да айтуда еді.

	Бақсы қанжардың соңынан аузына қолын да сұғып, болат қаруды кеңірдегінде бұрады. Әлден соң қайта суырып, қақырына бастады. Сірә, қанды көбік құсты. Енді бақсы:

	– Хай, ойбай-ай, ай, ай! Алла-ай, ай, хай, хай! – деген дауыстар шығарды. Отырған көпшілік соны қайталады. Көп көмекейден шыққан үн түнгі даланы басына көтере берген шақта бақсы шалт қимылдап, таяу маңдағы ауыр науқастардың бірін құшақтап, жеп-жеңіл дүниеліктей іліп әкетті. Алдына көлденең ұстап тұрды да айналдырып-айналдырып әкеп, жерге сылқ еткізді. Бұл көтергені әйел екен, ышқына бір үн қатты да талып түсті.

	Алда бұдан да сорақысы бар екен. Бақсы аса таяғымен жердің шекесін оярдай ұрғылап, дүрсілдетіп, билеп жүрді де кенет жаңағы үлкен пышақты тауып алып, оны әлгі әйелдің қақ жүрегіне сұқпасы бар ма? «Дақ салма» деген жұрттың даусы жаңа күшпен өрбіді. Сол кезде бақсы мүлдем ащы айғаймен:

	– Тоқтат! – деп бұйырды. Сөйтсе, енді «дақ салма» деудің қажеті жоқ екен. Сірә, бақсының өз көмекейіне кіріп шыққан пышақ келесіде басқаға қауіпсіз саналса керек. Жұрт сап тыйылды. Бақсы сосын бір қолын саусақтарын тарбита жоғары көтерді де екінші қолын әйелдің кеудесіне сұғулы пышақтан айырмай айналасына алақ-жұлақ етті. Жылдай ауыр көрінген біраз уақыттан соң ғана пышақты суырып алып, жерге лақтырды.

	Енді алдын ала аяқ астына тасталған арқанмен өзін белден орап:

	– Тартыңдар! – деді. Бес-алты жігіт екіге бөліне арқанның ұштарын екі жаққа бар күштерімен тарта жөнелді. Біраз аурулар ол жігіттердің аяғының астында тапталды.

	Бақсы біраз есеңгіреп, арқаннан босанды да басқа әрекетке көшті. Бұл енді үй ішіндегілерді тегіс төбелерінен алақанымен бір-бір басып шығуға кірісті. Үйдегілер тамамдалғасын сыртқа қарай секіріп, мұндағыларға да соны жасады. Мұнда жұртты төбеден басуды Ескелді жақтан бастап еді. Бақсы өзіне жақындағанда Ескелді оның алақаны төбесіне тигендердің бәрі сол заматта-ақ есеңгіреп қылжиып қалатынын байқады. Сол халге өзім де ұшырармын деп, бұл алдын-ала оңтайланғандай да еді. Жоқ, бақсының алақаны құс қауырсынындай жұмсақ екен, сүйкеп өткендей болды да басқа еш әсері білінбеді. Ал Малтабар мен Кәшке олай емес, апиын ішіп масайғандай-ақ екеуінің мойындары мұның көз алдында қисая кетті. Бақсы олардан да ары өтіп, басқаларды өстіп, ќылжитып, жапыра берді. Кенет бері қайтып, Ескелді бидің төбесіне қайта қол салды. Бұл жолы да солай, құс қауырсынындай жұмсақтығынан басқа ештемесін сезбеді. Одан соң бақсы одан да әрі өтіп, Ескелдінің қасына үшінші мәрте келіп, төбесіне тағы алақан тигізді. Тағы да солай, мойны да қисаймады, масаймады да. Бақсы енді тап осы биде бір өші кеткендей сыртта жыпырлаған көпті тауысқасын үй ішіне қайта кірді де желкөз керегенің ар жағынан Ескелдіге оқшырая қарады. Осы сәтте іште де, сыртта да, санап тауысқысыз көптің ішінде Ескелдіден өзге сау адам жоқ еді. Бақсы қайтсе де мұның амалын табуды ойланған екен. Кенет манағы асасын тауып алды да табалдырықтан қарғып шығып, Ескелдіге қарай жүгірді. Ескелді мүлдем қорғанған да жоқ, мына көптен бұл әулие ме, әрі жаңағы әйелдің қақ жүрегіне қара пышақ та сұғылды ғой, оның қасында аса таяқ дегенің не тәйірі? Бірақ осы мезетте көрген адамды таң-тамаша қалдырарлық бір оқиға болды. Бақсы биге қарай асасын құлаштай сермеп еді, түн түнегінде тұлғасы айқын көрінген бір жас ақ бура қанатты құсша қимылдап, оны қағып тастады. Бақсы екінші мәрте, үшінші мәрте сілтеді, бірақ қимылы адамнан ширақ ақ бура тағы да сөйтіп, жан ұшырып дарытпады. Сосын ғана бақсы аз-кем сабыр суы басылғандай бұл жаққа қайтып жоламады. Тек басқаларға арналған қимылдарын жалғастыра берді.

	Көз алдынан ақ бура кеткесін де Ескелді аса сергек қалпында кірпік қақпай бақсының ойынын бақылады. Бақсы әлі де көп қимылдар жасады. Әсіресе, көкке секіріп, бір орында тізесін қалшылдатып билеуі көп.

	Осылай ұзаққа созылған тынымсыз қимылдан соң қобызын қайта алып, есілте жөнелді. Өзі қоса сарнады. Бұл жолғы сарын тіптен ұзаққа созылғандай. Тіпті бас-аяғы жоқ, өзеннің аѓысындай бірдеме. Ескелдіге ең ауыр тигені де осы. Бір мезетте саңқ етіп, қобыздың үні де, бақсының сарыны да кілт басылды- ау.

	Сосын бақсы түрегеліп, орылған пішендей сұлаған іштегілерді де, тыстағыларды да аяғымен бір-бір түртіп оята бастады. Бәріне де айтатыны бір сөз:

	– Болды, өз мекен-жайларыңа қайтыңдар.

	Ұлан-асыр жиналған көпшілік түн ішінде қорасынан қуылған нән отар қойдай жан-жаққа өріп жүре берді. Айлы түн, мұрындары шалған түтін исі ғана ауыр ұйқыдан кейінгі сәтте осынау қарапайым тіршілік барын бұлардың есіне салғандай. Біраз сал аурулар бұрынғыдай сүйеніш іздемей өз аяқтарымен тік басып жүріп кетті. Басқа сырқаттар да анасынан қайта туғандай жаңа күш- қуатқа ие болғанға ұқсайды. Себебі, манағы ыңырсыған, ыңқылдаған дыбыстар қайта қоздамады.

	Үй иесі, тағы екі-үш адам бірігіп, әбден қалжырған бақсыны қолтықтап басқа үйге әкетті. Ескелді, Малтабар, Кәшке үшеуі де сонда шақырылды. Май шамның жарығында ет жеп, сорпа ішкесін Балқыбек бақсы күш-қуатын қайта тауып, түннің бір уағы болғанша өзін-өзі соншалықты азаптағанын ұмытып та кеткендей. Ескелдіге екі-үш ежірейгені болмаса ләм-мим деген жоқ. Оған деген сөздерін ертеңіне айтты.

	– Биекем, маған бұл қасиет арғы аталарымнан ауысып жеткен еді. Жеті атамның үшеуінде бақсылық болған. Ал маған он үш жасымда үлкен қара жолдың үстінде жабысып еді. Содан бері ителгі құс сияқтанып, көзіме көрініп, менен адаспай, мені де адастырмай бірге жасасып келеді. Мен сан алуан қауымның ортасында жындарымды шақырып, оларды қалағанша жұмсап, айтқаныма көндіріп, ем істедім. Олардың ешкімнен беті қайтпаушы еді. Осынау қырық жылға жуықтың ішінде менің жындарымның беті қайтқан адамдарының саны мына бір қолымның саусағына жетпейді. Ал солардың біреуі – өзіңіздің нағашы атаңыз Әлібек баласы Төле би еді. Сіз нағашы атаңызға тартып-ақ туған екенсіз. Жын атасы Жирентайдан бастап жұмсап-ақ едім, сіздің ақ бураңыз бәрін де жасқап тастады ғой.

	Ескелді бар шындығын айтып шешілді.

	– Бұл ақ бураны бұрын оқта-текте ғана шалушы едім. Тіпті кейде өте сирек, сосын да оның бары-жоғын ұмытып та кететінмін. Ал түндегідей мінезін, құдай атымен ант етейін, бірінші рет көруім, Балқыбек аға!

	– Мен ұшыратқан кемеңгер де аузы дуалы адамдардың киесі қызыл жолбарыс, қабылан, сілеусін, қасқыр, қарсақ, түлкі болып келуші еді, сіздікі ақ бура екен, – деді бақсы. Сәл толғатып барып сөзін жалғастырды. – Менің бұл емім тоғыз түнге созылады. Сонда тоғыз түн бойы жын атасы Жирентай бастаған шоғыр мен сіздің ақ бураңыз осылай өзара шарпыса бере ме?

	Ескелді бақсының көмекейіндегісін тез таныды да іле жауап қайырды.

	– Жоқ, Балқыбек аға, біз ел жайын көріп-білуге шыққанбыз ғой. Бұл маңда осы аялдағанымыз да жетер. Құдай қаласа бүгін біз аттанғалы отырмыз.

	* * *

	Ескелді түстікке тартып, Жиделі өзенінің Арыстан, Талдыөткел атты кішкене тармақтарына жетті. Бұл жақта ашық жатқан құм жоқ, есесіне көк дегенің аттың сауырын соғады. Әрі орман-тоғайлы жер. Әсіресе, жиде ағашы, дүзген тұтасып көп ескен екен. Ит тұмсығы батпайтын қалыңдарың түйелі көштей бір-бірімен жалғасып, бас-аяғын көрсетпейді. Осындағы құс төрелері атанардай-ақ шықылықтаған сауысқан мен қарқылдаған қарғаның даусынан құлақ тұнады. Өзгелерден бөле-жарылдық, ал енді бас билік қайсымыздікі десіп, әр жерде бір құрылтай, жиын ашып, жарыса сұңқылдасып, даудың түбіне жетпес ұзақ салғыласуға түскендей-ақ.

	Биліктен дәмесі аз, бірақ басқасынан құр қалғысы жоқ безектеген торғай мен шымшық, істік тұмсығымен ауаны шаншып, алақ-жұлақ еткен көкек пен жоғары-төмен құлдилаған қарлығаш дегендерің жыртылып-айрылады. Ал қырғауылын тіпті атамаңыз. Қораздары бой түзеп, үстіне қызыл-жасылды көп жапсырған замана бұралқылары – бозбалалардай-ақ көрікті келеді екен. Жүрістерінде де бір түрлі кербездік бар, қорамсақтарында жебе толы қазақтарыңды аса пәруәйіне де ілетін емес. Ал мекиендері керісінше қазақтың кейбір салпы етек әйелдерінше өте жұпыны көрінеді. Жирен дақты, қоңыр шұбар түсті бұлар қораздарынан гөрі сақ, мойындарын ширақ бұрып, жан- жағын жіті де жиі бақылайды. Қанат сабалап, атты адамның бойындай ғана биіктікке көтеріліп, ұша жөнелгенде де басқаларына осылар ұйтқы.

	Бір жағынан қос арқанды жалғап лақтырсаң екінші жағасына жеткізуге болатындай ғана ені бар, ағысы баяу Арыстан мен Талдыөткелдің, осындағы кішкене иірім-көлдердің жағалауларында мал жеуге жарамсыз, собық тәрізді гүл шоғырлары көкке шаншылған қоға да қалың өсіпті. Ескелділер осының алдында біреулердің емдік мақсатта пайдаланғанын көрген, дөңгелек жапырақтары мен хош иісті сары гүлдері айдын бетінде жүзген тұңғиық шөп пен ірі, көп желекті, әдемі ақ күлтелері көз тартқан су лалагүлі мол-ақ екен.

	Аң жағы да есепсіз көп шамасы. Ескелді бастаған топ Талдыөткелдің жағалауына таяған мезетте мәлін атып алды. Жабайы мысық тұқымдас, бірақ одан тұрқы зор бұл жыртқыш неме қырғауылдың қоразына жиде ағашының бұтағынан секіріп түсіп, ашқарақтана тіс пен тырнағын қабат батыра бейқам қалды ма Кәшкенің ши оғы кеудесін тесіп өтті. Мәліннің терісі бағалы, Кәшке оны өзі қанжығасына байлады. Ал қырғауылды жабайы мысықтың тісі тиді деп сақтанысып, қанат, құйрық қауырсындары қабат айқасқан күйінде тастап кетті.

	Сонау Шет Бақанастың жағалауынан Балпық жіберген үш адам Ескелділерді осы арада тапты. Балпық Ескелді би ұзақ сапарға аттанған соң Нарын жағалауында байыз тауып отыра алмай үй үшін басқаларға тапсырып, осы Шет Бақанастың жағалауына келіп еді. Әлгі тастөбенің басына жайғасып, ел адамдарын, келімді-кетімді жүргіншілерді, даугерлер мен құныкерлерді қабылдады.

	Осы екі ортада мұндағы ел ішінен әнеукүні ғана аттанған Баймұрын бұрынғысынан да дегбірсізденіп, осылай екі дүркін адам жіберіп үлгеріпті.

	Бірінде қонтайшы нояндары қалмаққа қарсы күш қолданып, әрі қыз-жігіттен аманат беруден бас тартып, бұрынғыша Көкше теңіз, қазіргіше Балқаш көлі аталатын үлкен суды жиектей құмы мен орман-тоғайы аралас кеңістікті паналаған күнәкар қазақтардың жан басынан жылына бір-бір қарсақ терісін өткізіп қана құтылуы тым жеңіл, айтуға ауыз тұшымайтын нәрсе десіп, салықты көбейту мәселесін қойып жатқанын хабарлады. Екіншісінде, Баймұрын ол салықтың қандай түрі ықтимал екенін де анықтап, сол жөнінде тіл жіберіпті. Қонтайшының басына ыстық қан шапшыған кейбір нояндары бұл Балқаш көлі жағасындағы ел өздеріндегі барлық темір сауыт-сайман мен күлдірмамай атты Хиуа мылтығын тегіс өткізсін деп жатқан көрінеді. Онда не болғаны? Мұндағы қазақтар жалаңаш кеудесін жабайы аңның азу тісіне тоса қойғандай болмай ма? Осы жағын Балпық жете таразылапты. Әрі Баймұрыннан келгендерді жан-

	жақты сұраққа алып, өзі бастаған топтың әнеукүнгі Ілеге батырған зеңбіректері жайында қалмақ басшыларының ешқандай сезігі жоқ па екен деген ой төңірегінде де мұқият барлау жасаған еді. Әлде сезігі болған күнде де оны білдірмей отыр ма деген де сұраққа жауап іздеген. Бірақ ол жөнінде әзірге сыр тарта алмапты. Мұндай жағдайда не істеу керек, қулығы көген басынан аспаған заржақ Баймұрынның сөзіне сеніп, шешім қабылдау да дұрыс емес. Ең дұрысы бұлардың өз беттерінше қалмақ ішіне ши жүгіртуі ғой. Яғни жансыз жіберуі керек. Оған табанда Тұрлымбет сұраныпты. Жалғыз басты адам не істей алмақ? Осы көктемнің түу басында Дербісәлі ұлы Балпық қалмақ ішіне жалғыз барып көрді ғой, не тындырып қайтты? Ал енді Тұрлымбет қазір аттанса оған кем дегенде тағы екі-үш адамнан қосақ керек. Тұрлымбеттің өзі де соны қалапты. Тап осы тұста Ескелдінің кішкентай інісі Бектұрған килігіпті. Ол Балпық пен Тұрлымбеттің аяғын құшып, қосақтың біріне мені жаратыңдар деп, жабыса жалбарыныпты. Бидің туған інісі, әрі бұғанасы қатпаған жас баланы Балпық өз еркімен қалай жібере алсын. Бұған сөз жоқ Ескелдінің рұқсаты керек. Міне, осы Бектұрғанның жалынуы ой түрткі жасап, жалпы осы әрекет жөнінде Ескелдінің алдында бір арылып алмаққа оған үш адамды аттандырды. Ол үшеудің біреуі Бектұрғанның өзі еді.

	Ескелді бұларды әлдекімнің шаңырағының астында емес, Талдыөткелдiњ көлеңкелі бір иірімді тұсында ат шалдырып, әрі өздері атқан құс етін отқа қақтап жеп отырғанда кезіктірді. Інісі Бектұрғанның майша жылтыраған көздерін көргенде оның бөлек бір базыналыѓы барын қырағы Ескелді бірден-ақ пайымдады.

	Келген тағы екеу – Шақа, Жағыпар деген адамдар.

	Ескелді бұлардың жүрісі тегін емесін сезсе де бірден алқымға алмай ел амандығын сұрады. Тапалтақ денелі, сөзге де, қозғалысқа да шапшаң Шақа әлгі Байбекті айдалада ат-матымен қасқыр жеп кеткенін хабарлады. Бұл хабардан шіміріккен Малтабар:

	– Апырау, жау жағадан алғанда, бөрі етектен дегендей бұл ит-құс атаулың құтырып бара ма қалай? Доңыз бен ит-құстан келген шығын жау шапқандағы шығынмен қарайлас түсе ме, әкем-ау? – деді. Бұл жерде Ескелді, Малтабар бастаған топ түгелімен әлгі найман шалы Сәдуақастың, сол сықылды түз тағыларына жем болған бірқыдыру адамдардың қайғылы қазасын еске алысып еді.

	Сосын Шақа мен Жағыпар дәмі тіл үйіретін құстың етін сүйек-мүйегімен шықырлата шайнап отырып, кезектесіп төре тұқымы Баймұрынның екі мәрте хабар жеткізгенін айтты. Балпықтың алдында қандай ой, тұжырымдардың тоғытылғанын сөзбен қоса өріп, бидің алдына піскен ас күйінде қоя салғандай. Ал мына Бектұрғанның Тұрлымбетпен бірге қалмақ ішіне бармаққа сұранғанын ең соңына қалдырысты.

	Ескелді ең алдымен, ешбір бөгеліссіз осы соңғысы хақында кесігін айтты:

	– Жоқ! Рұқсат жоқ!

	– Неге, аға? – Бектұрғанның жаңа ғана майша жылтыраған көзіне енді шақпақ оты тигендей жарқ етті. Ұзынша біткен, күнге күйген бет сүйектерінде балалық ашу-ызаның алғашқы хабаршылары жыбыршып, жүгіре бастағандай. Әнеукүні Балпық пен Тұрлымбет алдында көрсеткен мінезін мынау үш-төрт апта бойы көрмей сағыныңқырап та қалған ағасының алдында бірден лақ еткізбей сабыр сақтауының өзі жас буынына зор күшке түскені айдан анық.

	Ескелділер құс етін жердің алдында суға түсіп, салқындап, үстеріндегі күпілерін сыпырып, жартылай жалаңаш отырған. Қазір де солай. Бидің сырықтай денесі киімін тастағанда бұрынғысынан да арық көрінеді екен. Сүйектері шодырайып, әсіресе қабырға тұстарында су жүретін арық іздері сойылып жатқандай. Төс шеміршектері де бедерленіп, міне біз мұндаймыз дегендей ашық сайрап тұр. Есесіне кеспелтек ағаштан қиып құрастырылғандай жойдасыз қолдарындағы бұлшық еттері қос шынтағы иіліп-жазылғанда адамныњ бір басылып, бір көтерілген ала-құла ішкі мінезіне ұқсап, білеулене жүйткіп кетеді. Көтеріле қалса қара тастың өзін езіп жіберер қайраты оянғандай қасындағылардың назарын аударады. Ондайда тек қолдарының шынтақтан жоғары бұлшық еттері ғана емес, атты адамның биіктігіндей бар бүкіл тұлабойы суға салынған тал дініне ұқсап, солқылдайтынын қайтерсің. Бұл сөз жоқ, тасып-төгілген орасан күш-қуаттың белгісі. Мұндай күш-қуат Ескелдіге туа біткен де еді.

	Ескелдінің он бір-он екі жасында топ бала бір-бірімен күресіп, бақ сынасып жатқанда ол кезде көзі тірі әкесі Жылгелді өз баласына жақындап:

	– Сен неге күреспейсің? Әлде қорқасың ба? – дегені бар. Ескелді бірден жауап бермеген. Әке балаға сыншы ғой, әлденеден күдігі оянған Жылгелді кейінірек жаңағы сұрағын баласына қадала қайта қойып көріп еді. Сонда ғана Ескелді көкірегінен әлденені зорлана суырғандай жауап берген:

	– Мен бұл балалардың қол-аяғын шығарып, не сындырып алам ба деп қорқамын. Сосын да күреспеймін, төбелеспеймін де. Әйтпесе, қай-қайсысына да әлім келеді ғой.

	– Дұрыс, балам, қайратыңды ақылға билете білгенің жөн, – деп әкесі ризашылық білдірген.

	Өз қатарластарының арасында күш-қайрат турасында теңдесі жоқ Ескелді сөйтіп, әке ұлағатын ерте басшылыққа алған. Бүгінде сол Ескелді кемелденген азамат, ол ғана емес, ел басшысы. Ал сондағы күш-қайрат қазір қайда, әлде күні бүгінге дейін сол ақылға бағындырып тежеп ұстап отыр ма? Көп тұрған су сасиды, көп тежелген күш-қуат та айдаладағы жартастай текке мүжіліп бітпей ме? Осындай бір саруайымның Ескелдіні оқта-текте кеңірдектен алатыны бар.

	Ескелді Баймұрын жолдаған екі хабардың төңірегінде ойға шомғанда отырғандар бидің Бектұрған өтінішін құп алмаған пиғылына наразылық ретінде әңгіме өрбітті. Бірінші шақпақ шаққан Жағыпар:

	– Менің бір таңырқайтыным, Баймұрын осы соңғы екі мәрте хабаршылар жөнелткенде екеуінде де әлгі жанбай Бұқпанбет шалдың баласы Шопабайды қосып жіберіпті.

	– Ойбай-ау, анада өзімен бірге де әкелді емес пе? – деп, ұшпа мінезді Шақа елп етті.

	– Онысы тағы бар, – деп Жағыпар сөзін жалғастырды. – Менің бұған қоса бір ажыратқаным, ол бала келеді де мына Кәшкені іздейді. Қарағым (Кәшкеге бұрылып), ол баламен қандай іліктестігің бар еді?

	Кәшке сонау көктемде жанбай Бұқпанбет аулын қалмақтар шауып өткенде Баймұрын екеуі жұртта жалғыз қалған Шопабайды өлім халінде тауып алғанын, ауылға әкеліп, біраз бағып-күткенін, содан бауыр басқанын айтты.

	– Әй, сонда да сол баланың туысы бөлек, Баймұрын соны танып жүр, қарадан хан шықса осыдан шығатынына үміті бардай, – деп Жағыпар Шақадан гөрі әлдеқайда мол денесін қозғап-қозғап қойды.

	– Әй, Жағыпар-ау, неменесіне жерден жеті қоян тапқандай лепіресің, оны әуелгі келгенде оңаша бір сөзінде Баймұрын бәрімізге жария етті емес пе? Қайыңның безіндей мықтылығы бар Бұқпанбет шалдан осы бала өте туғанға ұқсайды деді ғой.

	– Сол бала биекемнің осы Бектұрған інісі қатарлас қана, – дегенді қосты Жағыпар.

	– Ал менің балам да ұшып тұрған бала, айт-шүуіңе жақсы жарайды, тек бұл Бектұрған мен Шопабай сықылды арғы тереңінен от білінбейді, – деді Шақа.

	– Неге, сіздің балаңыз да ешкімнен кем емес, – деп әңгіменің осы тұсында ойы бөлінген Ескелді тілге келді.

	Бұл Шақаның баласын қысылтаяңда Ескелді мен Балпық онда-мұнда жұмсап, ат үсті жүріске беріктігін, мұқияттылығын талай байқаған. Сонда да осы сөздерден соң Ескелдінің ойы басқа қиырларға лақты. Баймұрын кішкентай Шопабай хақындағы жүрекжарды сырын оңашада Ескелдінің өзіне де ашқан. Енді Ескелді осы Шопабай мен өзінің кенже інісі Бектұрғанды бір төбе етіп, мына Шақаның мықтағанда айт-шүуге ғана жарайтын тумасы сықылды қарапайым ауыл қаратабандарын екінші төбе етіп, арасалмағын ажыратып алмақтай шүйліккен түрі бар. Ол немесі үшін қажет, оны да біліп болмайды, ақыры бұл ойының ұшын қолға іліктіргенге ұқсады. Сөйтсе бұл да өз басындағы ерен қасиет пен өзгешеліктердің ел кәдесіне толық жарамай, сандық түбінде жасырулы тайтұяқ жамбыдай ғана дүниелікке айналғанына қабырғасының қайысқанына ұқсас сезім әлегінен туған далбасалық екен. «Жоқ, жоқ, Ескелді қайтсе де өз басындағы күш-қайратты, ақыл-парасатты қозғалысқа келтіріп, пайдаланудың жолын табады. Әне, арғы аталарымнан дарыған ақ бурам алты алашқа аты әйгілі Балқыбек бақсының да жынын қағып тастады. Сол кием мені адастырмас» деген ішкі ойларынан жігер тауып қанаттанғандай.

	Бұл енді ең алдымен мына Балпық жіберген адамдарды тез қайтарудың амалын қарастырды. Осыған орай өз ойын қатаң шешім түрінде емес, басқаларға ақыл салғанға ұқсатып, себеп-салдарларын, дәйектемелерін қосақтастырып, созбұйдалаңқырап, єрлеңкіреп жеткізуге тырысты. Ондағы мақсаты мұның шешімінде кем-кетік жүрсе Малтабар мен Кәшке шалар, солардың ішкі ұтқырлығына орай түзеп, күзеп жіберуге де оңтайлы тұру. Би айтқан сөздің түйіні мынау еді. «Тұрлымбет барам десе мен хош көрдім. Мүмкін ол тура өрге емес, әлгі Шағырайдың қызы болжап қайтқан, әрі мына қалмақ тұтқынының ақпарынша қалмақтың көп нояндары бірігіп, қызық дәурен бастаған Лепсі өзені жаққа ат ізін салсын. Табылса екінші бір жансыздар тобын тура Баймұрынның өз аулына жіберсін. Баймұрынға сенуге болмайды, не нәрсені де өз адамдарымыз болжасын. Екі бағытта да бірінші қажет дүние сақтық жағы ұмытылмасын. Мұндайларға нағыз тіл жұтқандар керек».

	Бидің бұл ойына ешқайсысының алып-қосары табылмады. Сосын ол осы сөздерін қайта қалыптан өткізіп тиянақтады. Соңында өзінің Баймұрынның мына соңғы белсенділігінен едєуiр қауіптенетінін жасырмады. Қара қазаққа хан болу үшін төре тұқымының кейбір нәсілдері не сұмпайылықтан да тайынбайды дегенге тіреді. Жеме-жемде бірдің сатқындығы мыңның қолындағы темір қарудан сұрапыл шығарын ескертті.

	– Жақсылық усыз, сосын ол кейде харакетсіз бейшараның қалпында қалады, ал жаманшылық улы, сосын да түймедей қарақұрт таудай түйені құлатады, – деп сілкінді Ескелді би.

	Негізгі түйін осы, қалғанының бәрі қысыр сөз. Шақа мен Жағыпар енді тек ері алынған аттарының сәл тынығуын ғана күткен. Әрі жылқы дегенің дәмді астан екі асаса ар жағына ел ќона қоятын адам емес, мына жердің шалғынына біраз оттата түсуді жөн көргендей.

	Осы уақыт кеңістігін пайдаланып, қабағын кіржиткен Ескелді ойын әрі дамытты:

	– Шәке, – деп Шақаға кілт бұрылғанда күйкентайдың қос қанатындай керілген қастарының астындағы көкшіл көздері тотияйын түстеніп, атылар оққа ұқсап кетіпті. Бұдан бєрі де бидің іштей ширыққанын байқасты. Шақа ағаш бұтағындағы үркек көк қарғадай елп етті: – Сіз, тағы біраз адамдар, осы көктемде қалмақ шабуылының алғашқы қарқынында-ақ көп жылқыларыңыздан айрылдыңыздар емес пе?

	– Ойбай-ау, рас! – деп Шақа шоққа отырғандай бажылдап кеп берді. – Сақтық ойлап, елден бұрын айдатып жіберген сәйгүліктерімізді басып озып, алдан орап барып, қуып єкетті емес пе, жер жұтқыр қалмақтың зәнталақтары.

	– Ендеше, сізге тапсырыс бар.

	– Сөзіңе құлдық, биекем?

	– Сол жылқысынан айрылған үйлердің бас көтерер азаматтарының бәріне осы бастан менің мына райымды жеткіз. Алда қыс келер, мұз қатар, сонда ары- бері сабылыс та көбейер. Сонау Ташкент пен Түркістан жақтан да, бүкіл Қаратау өңірінен де хабаршылар жиілер, сөйтіп жүріс аумағы кеңейер. Білігімізге білік, ақылымызға ақыл қосылар. Сонда бізге әр түрлі қам- қарекеттің жөні келер. Соған әзір болсын. Осы қыс өтіп, көктем туар қарсаңда осы өзіңіз сияқты жылқысынан айрылған үйдің ер-азаматтары бір-бір атқа мініп, ерен қимылға дайын тұрсын.

	– Сонда бұлар қалмақ жақтан жылқы барымталамақ па? – деп салды Кәшке. Сірә, осы Кєшке мен Малтабар әнеукүнгі Балқыбек бақсы мен Ескелді арасындағы соңғы сөз алмасудан соң жақтары қарыса қандай да бір лебіз білдіруден біржола тыйылғандай еді. Қастарындағы бидің қасиетін жаңаша танып, анау-мынау артық сөздерімен кешірілмес күнәға, арылмас пәле-жалаға қалардай тілдерін тартып баққан. Қазір ғана жас бозбала Кәшке аңғалдық жасап отырғандай. Ескелді оның сұрағына бірден жауап бермеді. Осы сәтте Кәшке бастаған ағынға ілесіп, батылданып, Малтабар да манадан ішін тескен ойын суыра қойды:

	– Биекем, осы Баймұрынға тап ешкімнің бауыры езіліп бара жатқан жоқ, қалайда қауымға сүйкімсіз жаратылған жан ғой. Бірақ та жақсының айтқаны емес, жаманның сандырағы келген заманды да ешкім жоққа шығара алмас. Тек жазатайым сол Баймұрынның хабары расқа шыққан күнде қайтпекпіз?

	– Мен өзім де соны ойлап сансыраған бейбақпын, – деді Ескелді. – Атамыздан қалған үлгі-нұсқа бар емес пе, жауға сауыт-сайманды өткізу қыз- жігіттен аманат беруден де ауыр залал ғой. Мына Шәкең туралы айтпақ сәлемім де сондай атты күннің қамынан туындайды.

	Бәрі түсіне қойды. Баймұрынның хабары расқа шыққан күнде Ескелді қандай да бір үлкен іске шақырмақ. Қалмақтардан жылқы барымталап, сосын ерте көктемде ауа көшу жағын ұйымдастырмақ. Малтабар, Кәшке сынды көкірегі жүйріктердің бұл шамалауы анық еді.

	Шақа мен Жағыпар қайта аттанар шақта Бектұрған базыналығын өз аттарынан еске салып еді, Ескелді қайыспады.

	– Анау Баймұрын менімен түйдей құрдас Шопабайды қасынан тастамайды, ал сіз маған бір сапарды қимайсыз, бұл қалай, аға? – деп ішінен қатты түтіккен Бектұрған өзі сөзге қайта кірісті.

	– Баймұрын Шопабайды ертсе өзінің ата тегі қазақ ішіне ертті, ал Тұрлымбеттің қайда бет алмақтығы кәперіњде бар ма?

	– Сол Баймұрын қазақтың біраз ел-жұртымен қалмақ ішінде отыр. Мен барсам мықтағанда бір тоқты артық құрбандыққа шалынар, сол үшін меселімді қайтармасаңыз қайтеді, жан аға?

	– Құрбандық үстіне құрбандық сұрайсыңдар, тағы қаншасы керек сендерге?

	– деп Ескелді ашу шақыра сөйледі. Жас бала ел басшысы – өз ағасымен бұдан әрі тәжікелесудің пайдасыз екенін түйсінді.

	* * *

	Ескелді келген үшеуді Шет Бақанасқа қайтарды да қасындағы Малтабар, Кәшке, тағы біраз атқосшы жігіттермен ел аралау ісін жалғастыра берді.

	Қыркүйек айының алғашқы жұлдыздары туды. Күннің ыстығы сонда да қайтқан жоқ, тіптен үсті-үстіне үдей түскендей. Бұлар Жиделіден ары өтіп, Көкөзекті жоғары өрлей ел аралады. Небір бас көтерер ел азаматтарының от жаққан жерлерінде түстене, қона жүріп, қалың елдің халін ғана емес, олардың өз тараптарынан не ойлайтынын, не ақыл қосатынын қоса байыптады. Бұл ретте Ескелді бастаған топтың жүрісі гүлден-гүлге ұшып, тәттісін жинаған бал арасының тірлігіне ұқсап еді.

	Бұлар Көкөзек Іледен бөлінетін тұстан да өтіп, Көкжиде аталатын, жидеден гөрі сексеуілі мол өлкеге шыққанда Кәшке:

	– Бұл бағытпен біз әнеукүні қалмақ зеңбіректері суға батырылған жағалаудың үстінен түсерміз, – дегенді айтты. Ескелдінің өзі де олай қарай ат ізін салудың тап бұл шақта қажетсіз екенін түйсініпті.

	– Біз осы маңнан қайтайық. Тек келген ізімізбен емес, басқа жолмен Шет Бақанасқа бет алайық. Ауыл-аймақ та бізді ойлап іш-құста болған шығар.

	Нағыз ыстықты бұлар ендігі жүрісте көрді. Мұнда қонған ел сирек, бірер түнді сексеуілді орманның ішінде өткізуге тура келді.

	Мұндай түндер Ескелді үшін нағыз ой түндері еді. Ала жаздай өздеріне көз аштырмаған мынау құм даланың кескін-келбеті басқа қырымен аунап түскендей әр түрлі сезікті оятады. Бұл далада жиде мен сексеуілден басқа діні қатты ағаш тораңғы да өседі. Аталардан қалған асыл сөз осы тораңғы қара жердің өзімен бірге жаратылғанын баяндайды. Мүмкін, Қазығұрт басына қонақтаған Нұқ пайғамбар топан су қайтқасын жер бетіне алғаш шашқан өсімдік тұқымдарының бірі осы тораңғынікі шығар. Себебі, тораңғы ерте-ерте замандарда, ешкі құйрығы келте замандарда азу тістерінің өзі алты құлаш, өңешіне бір көлдің суы мен ақтылы қой, алалы жылқының отары, үйірі бір мезетте сиятын алып ғажайыптармен бірге жасасқан дейді. Ескелді талай байқады, сол тораңғы ұйысқан қап-қара кішкентай тоғайлардан өзара сыбырласқандай бір үн шығады. Жоқ, ол жел сыбдыры емес, әуеде үп еткен қозғалыс жоқ, тіпті ұшып өткен кішкене көк қарғаның қанатының лебінен қозғалысқа келетін қамыс басы бапан – үлпілдек масақтың өзі қыбырсыз тұрғанда қайдағы жел? Міне, сондайда тораңғы тоғайы не деп сөйлейді, кімге сыр ашады? Ал жақындасаң-ақ сап тыйылады. Ал түнделетіп айдаладан жылаған баланың, не ересек адамның даусы шығатыны несі? Осындай дауыс иесін қуып жүріп табуға айсыз қараңғылықта ат сабылтқан қазақ жігіттері де болған. Тек ол жұмбақтың шешуін қазақ жігіттері түгіл осыдан бес ғасырдай бұрын, бұл маңнан Шыңғыс хан жорығының ізі суымай тұрған шақта Италияның атақты саяхатшысы Марко Поло да өтіп, асқан білімдар, қырағы ғалымның көзімен қарап, құлағымен тыңдап та шеше алмағанын бұл қайдан білсін.

	Ескелді тек табиғаттың осындай құпиясын түз баласы ретінде өз тағлым, танымы тұрғысынын жорамалдайды. Әнеукүнгі өліп-тіріліп, о дүниенің босағасын көріп қайтқан Дербісәлі ақсақалдың әңгімесі, өзінің қайта белгі бере бастаған ақ бурасы, есімі алты алашқа әйгілі Балқыбек бақсының көзбен көрсең де көңіл сенбес іс-әрекеттері, емдік шаралары алпыс екі ғаламды мінсіз жаратқан шебер құдайдың екі аяқты пенде ақыл жеткізе алмас ғаламаттары емей немене? Оларға көзді ғана емес, көңілді қоса сендіріп, алланың ақ жолына бас иіп, қызмет етуден басқа бұл жалғанда қандай қасиетті тірлік бар? Мынау халық басына түскен қиын ахуалдан да сол ақ жолдан таймай жүріп қана саңлау тауып шығудың реті келер. «Ақ бурам менің, арғы аталарымның өзіме қалдырған асыл мирас-ырзығы, кием, көз алдымда ойнашы, кәне, басташы мұратты жолға, мен үшін емес, ел үшін». Осы сөздер ендігі жерде Ескелдінің ішкі дұғасына айналғандай.

	Бидің пайымдауынша, тораңғы тоғайдың желсіз тымық күндерде өзара сыбырласқандай үн шығаруы, айдалада елсіздегі жылаған баланың не ересек адамның даусы, басқа да табиғат ғажайыптары ерте-ерте замандарда маһшардағы орнына тайған аруақтардың жер бетінде адасып қалған, өздерінің қонатын адамдарын таппай әр кезде әр тұстан үн тастап қана жүрген киелерінің белгі беруі сияқты. Мүмкін замандар өткен сайын адам баласы да аза ма, сол киелер кез келген адамның қосағына, жол бастаушысына айнала кетуді алтын басын қор еткеніндей көріп, лайықтыларын таппағасын иесіз далада безек қаққаннан басқа кәсіп жоқтығынан нала жей ме? Ойы осыған тірелгенде Ескелді қатты күйзеліске ұшырайды.

	Күндізгі аптап ыстық басылған, тек маса шабуылы күшейген осындай түн ішінде Ескелді алаша күпімен бет-аузын бүркей жатып, тірліктің бүгінгі қалпына, оның тілсіз жаудай еңсені басқан жойдасыз салмағына назар аударады. Жылқы қиын тұтатып, әр жерден түтін салғанмен де маса шіркін мынау қыркүйектің алғашқы күндерінде өздерінің соңғы тайталасы екенін ұға ма, сол түтіннің де ара-арасынан сытылып кетіп, басқа, көзге төпелейді. Бидің айналасында құм жастанған, қараңғылықтан ойқы-шойқы жер қыртысының бедеріне айналғандай адамдардың жатысы, ебелек шөпті күтірлетіп шайнаған аттардың көзге шалынар-шалынбас сұлбалары – бәрі де бір сәтке қыбырсыз қалып, кейде аулақтап кетіп, биді өз ойымен ғана қалдырғандай. Бұл құмда жылқы малы жетісулықтардың қыста да, жазда да бастарынан тастамайтын дөңгелек бөркіне ұқсап, тұтасып өсетін ебелек шөпті сүйсіне жеуші еді. Соған орай түздіктер аялдаған жерлерінде сондай болат тұяқтылардың тєбетін ашатын ебелек, күйреуік сияқтылардың баршылығына барынша көңіл қоятын. Мына бір тұста да сондай еді. Жол қажытқан адамдар өздерінің бүгінгі ең жанқұмар сүйіктісі – ұйқы құшағында, аттар тілін үйірген құм шөбін ауыз толтыра күйсеуде, тек Ескелді ғана құмардан шығар ештеме таппай ой мазасыздығына ұшыраған. Енді бірде ол әнеукүнгі Кәшкенің «Жалайыр атаның, Орақ, Табақ әулиелердің аруақтарын пір тұтып, бүкіл қазақтың иелігін өз қолыңа ал» деген сөздерін еске түсірді. Алғашқыда ол қысыр қиял сияқты көрінгенімен бара-бара ішін алай-түлей ететінді шығарды. Өзін-өзі саябырсыту үшін, «апыр-ау, балапан басына, тұрымтай тұсына» дегендей хан, төре тұқымдары тақа таусыла, әлсіздік еткен осы уақытта үш момынның менен әлдеқайда тәжірибелі, көпті көрген көне билері, батырлары, қаусырма жақ, жез таңдай шешендері бүкіл қазақ үшін басқа бір темірдей берік, ортақ билік иесінің ауадай қажеттігін ойламай отыр дейсің бе? Әлде бұл аттың майын аямай үш жүздің қарадан шыққан би, батырларына тегіс адам жіберіп, өзіміз бірігіп, өзіміз басқарайық деп сәлем жеткізсін бе? Ондай атты күн келсе Кәшкеге айтқанындай терең тамырлы хан әулетінің шамына тиіп, шыбық тимей шыңқ етер қазақты одан сайын алты бақан, ала ауыз қылмай ма?

	Ол да мүмкін. Бірақ сонда да тығырықтан шығарар бір жолды табу мұраттың мұраты сияқты. Осы түйсік, ой бара-бара Ескелдіні алып жейтін ауруға айналатындай.

	Ертеңіне таңнан тұрысып, езілген құрттан сусын ішісіп, бұлар әрі қозғалып та кетіп еді. Бірақ жүріс өнімсіз. Биенің бас сауымы болғанша шоқалақ құмдар жүргіншілерді түнемеліктен көп ұзатпаған. Бір жайдан осы да дұрыс болғандай. Шығыс бетте, Құланбасы, Құмбасы жақтан шақырайған күн нағыз күшіне енген шақта бұларды шабарман қуып жетті.

	– Апырай, бүгін сіздер қайда түнедіңіздер? Кеше шыққан жерлеріңізден хабар алып, солардың сілтеуімен үш адам үш жаққа сандалып, бұл маңда исі қазақ түтін түтеткен орыннан табылмай ұшты-күйлі жоғалдыңыздар ғой. Қайта менің қызыр жолбасшым бар ма деймін, ал қалған екеудің тап қазір қайда тентіреп жүргенін бір аллам білсін,

	Аттарының басын тартып, арт жаққа бұрылған Ескелді тобы қалың сексеуілдің ішінен шыққан жирен қасқа атты, үстіндегі түсі белгісіздеу алаша күпісінің өңірі екі жаққа далақтап, жалаңаш кеудесі жылтылдаған біреуді көрді. Сол жалаңаш кеудесі демесең бұл келген адамның реңкін айыру мүмкін емес еді. Бет өңіріне тот басқан қаңылтыр сықылды бірдемені жапсыра салғандай тіпті жас па, кєрі ме, сол жағын бүркіт көзді түз адамдарына ажыратуға оңайға түспеді. Тек иек астында төмен салбыраған қамыс ұлпасы сияқты бірдеме мұның ұзын сақалды адам екенінен хабар береді. Ал адамда ең алдымен танылатын қос шырақ деген болушы еді, ал мынада ол атымен жоқ. Ал қос шырақсыз ұшқан құстың қанаты күйетін мынау құмда бұл қалай ғана мыналардың ізін тауып кеп тұр. Ескелді тобы соған ғана ой жеткізе алмай дағдарғанға ұқсайды.

	Ескелділер басындағы күйді мынау қара сексеуілді шоқат-шоқат дала да бөліскендей айнала сілтідей тынып, шақырайған күн астында бүк түсіпті. Бұл үнсіздік жылдай уақытқа созылар ма еді, әттең, кенет аяқ астынан әлгі бір әнші жәндік құйқылжып кеп сайрап берді. Көзге болмысы шалынбас, сосын да атауы жоқ, тек кішкентай көмекейіне әлемдегі жеті ғажайыптың бірі дерлік қасиет біткен табиғат жезтаңдайының адам баласы ақыл таппай сансыраған шақта қол ұшын бергені ме?

	Әнші жәндіктің даусы басылғанда ғана Ескелді тобы тілге келді. Бірінші үн қатқан Малтабар еді:

	– Уа, жаным, кімсің? Не жаймен біздің соңымыздан сабылып кеп тұрсың?

	Көп салғыртпа! Айт шапшаң?

	– Біздің сіздерді іздегеніміз, – деп бастады да әлгі шабарман тамағына тас тығылғандай көмекейі бітеліп, басын төмен изей берді. Сірә, бұл о баста биге айтпағын жадында мықтап тұтқанмен мынау ауыр шабыс, жүріс үстінде біраз жан қиналысына ұшырап, онысын ұмытып та қалғандай. Осы қысқа өмірде Ескелді өзіне ат терлетіп жеткен шабарманның, хабаршының, ертөленің талайын көрген, сонда бидің бір байқағаны олардың тұр-ұсқыны ғана емес, әкелген ақпарларын жеткiзу мәнерлері де бір-біріне мүлдем кереғар. Мынау жазған да өзімнен бұрынғылардан қайтсем оқшауланам деп, тосын айла-әдіс жағын қарастыра бастағандай. Айтпағын еске түсіру үшін емес, сол айла-әдіс жағын іздестіріп, миына зіл салғанындай-ақ мањдай терісі шытынай бастапты. Міне, сонда ғана қасындағылар шабарманның бет-жүзі қаңылтырмен қаптаулы емес, кәдімгі қара тер басқан тері мен сүйек затты дүние екенін, әрі онысының ештемемен бүркемеленбей ашық келгенін аңғарысқандай. Тіпті ұйқыдан оянған үкінің көздеріндей қос шырағы да нәркес жылтырап, адамның ішкі ынтығын оятардай бар. Осыншама айқын адам ажарын бірден ажыратпаған бұлардың көздерін не шел басты? Сірә, шығыс беттен шақырайған күн көзі мен шабарманның оқыс жетуінен бәрінің дүр сілкінуі өз маңдайларындағы шырақты үрей, сезік сияқтылармен көлегейлей салған-ау.

	Шабарманның басындағы хал де жеңіл-желпіден емес екен. Алғашқыда тесік қаптай ақтарылған бұл енді қатты шаршап-шалдыққанын білдіріп, би соңынан із кесіп шыққандағы хабарын басын бұлғақтатып, тілін шайнап, түкірігіне шашалып әрең жеткізді. Бір айтқанын сан мәрте қайталап, әрі мына алдындағы адамдардың желсіз тоғайдағы ағаштай қыбырсыздығынан оларды саңырау деп ойлады ма, даусын құлақ жарардай шығарып, әйтеуір бір кезде біржола титықтай толастады-ау.

	Бұл тоқтағасын да би жақтан ешкім тіл-жағын қимылдата қоймады. Мұның әкелгені шынында бірден ақыл жеткізе қою қиын оқыс хабар еді.

	Тап қазір осы адамдар Көкжидеден батыс теріскейге қарай қиялай жүріп, түстігінде ол да солай батыс теріскейге аққан Жиделі өзенінің өкпе тұсы-ау дейтін ендік бойында аса алыс кетіп үлгермей аялдаса, жоғарыда ол судың Көкөзектен бөлінетіні белгілі. Ал одан әріде Жиделі мен Көкөзектің ортақ арнасы үлкен дария Іледен бастау алады. Міне, сол Іледегі саға мен төмендегі сағаның екі ортасында суға белшесінен батқан қалың қамысқа бітімі, тұрқы бөлек, шамадан тыс зор бір қайық тығылып қалыпты.

	Тек қайық болса бір сәрі-ау, осы жазда жоғарыдан Іленің суымен ағып келетін ағаш жаңқаларға, тіпті әр түрлі бұйымдарға бұл мањдағы қазақтардың, аң қуғандардың, жалпы жүргіншілердің көздері үйрене бастаған. Күрек, қайла сияқты саймандардың сабына келіңкірейтін, көбіне әр-әр жеріне сақина салынғандай бунақталып өрленген таяқшалар, шыбын тайып жығылардай үскіленген тақтайшалар осындағы біраз көзі қырағы қазақтардың олжасына айналған. Ал мынаны кім олжа етіп, қанжығасына байламақ? Қайықтың екі түйе жүгімен сиятындай жалпақ табанында не қазаққа, не қалмаққа пішіні келмейтін, киім киісі де, қару-жарағы да бас жарып, көз шығаратындай алабөтен бір пенденің өлігі жатыр дейді. Сол маңдағы көзі қарақтылар оны мұқият барлап, бұл Сібір жұртының нәсілі деген жорамалға жақындасыпты.

	Шабармен айтарын түгескесін бәрі Ескелдіге қарады. Басына тартулы орамалының бір шеті оң жақ құлағын, шықшытын жапқан, бір кездегі сексеуіл реңдес жүзі тап қазір қарайып түйілген, тіпті күйкентайдың қос қанатындай бар қабағы да сынып түскендей би әлі де жақ ашпай тортөбел атының басын тартқан күйі шабарманнан көз алмады. Мынау құмдауытта ұзақ жүрістегі адамдардың реңкі жайшылықтағы қалпынан өзгеріп кететіні дағдылы нәрсе. Ал бидегі өзгеріс ыстық пен жол азабынан емес, мына шабарманның ақпарын іште бірден қорыта алмаған дәрменсіздіктен сияқты. Бидің ат үстінде де бойының сырықтай екені білініп, тік отырушы еді, ал қазір тіптен оқтау жұтқандай шаншылуы табиғи қалпымен, мінез-құлқымен жанаспайтын бөлек сыпаттай.

	Би біраз ділгіртіп барып, Кәшкеге қарады:

	– Әлгі сендер олжалаған қайықтардың бірі емес пе? – Мұндай сұраққа Кәшке әзір екен:

	– Олай шығуы мүмкін емес! – Осыны айтты да келген шабарманға қарағыштап, тебіндеген сақал-мұртты, тотыққан жүзінде діріл жүгіргендей сөзін жалғастырды: – Бұл кісінің ырѓауынша, ол қайық Көкөзек пен Жиделі екі бөлінген сағадан жоғарыда, тіпті Іледегі үлкен сағаға жақын сияқты ғой. Ал біз олжалаған қайықтардың бәрі одан көп төмен кетті емес пе? Одан мұншама жерге жоғары сүйреп апару үшін неше өгіздің күші керек екен десеңізші.

	– Мүмкін сол қайықтардың жоқшысы шығар! – деп салды Малтабар. Бәріне қадақтай тиген ең үлкен қауіп осы еді. Оған да Кәшке жауап беріп үлгерді:

	– Ондай атты күнде Сібір жұрты нәсілдестер де қалмақ шіркіндердің дүниесінің жоқшысына айналғаны ма?

	– «Қарағай басын шортан шалар» деген Асан атаңның ұлаѓатын ұмытпа! – Бұл ќаѓытпаны Ескелді тастады. Осыдан пәлен ғасыр бұрын жарты әлемді желмаямен желіп өткен Асан Қайғының аталмыш толғауы бұл өлкеде осымен нешінші мәрте жаңғырды екен? Заманның адам болжамас, көз ілеспес түлкі бұлаңын ол жарықтық осылай бейнелепті. «Не қияметке де әзір тұрыњдар» деген ескертпесі-ау.

	Ескелді әлі де сол абыржыѓан күйі Малтабарға бір, Кәшкеге бір алаќтады. Басқа атқосшы жігіттерді де мұқият барлап өтті. Сосын қабағын тағы екі-үш жерінен сындыра шабарманға қайта шұқшиды. Тап бір жау ортасынан келген арандатушының кескін-келбетін көңiлiне біржола тоқып алмақтай-ақ. Құлаққа ұрған танадай жым-жырт тыныштықты болмысы беймәлім әнші жәндік бұза бастағанда Ескелді онымен жарыса үн қатты:

	– Кәне, өзіңіз бастаңыз! – деп шабарманға бұйыра сөйледі. – Кеттік сол жаққа!

	– Дұрыс, биекем, – деп Малтабар да құптай жөнелді. – Мың естігеннен бір көрген артық.

	Бұлар Іле дариясына қарай кері қозғалѓанда әнші жәндіктің енді біреуінің емес, екеуінің даусы қосарласа шықты. Бұл не, мына жүргіншілердің райын қостағандары ма, жоқ, қандай да бір себеппен аяушылық сезімін білдіргендері ме?

	Мұндай ой Ескелдіде ғана емес, Малтабар мен Кәшкеде де бар екен:

	– Мына жазғандардың шырылы тораңғы тоғайдан шығатын үнге ұқсай ма, қалай? – деді Малтабар.

	– Жоқ, тораңғы тоғайдікі жылаған дауыс қой, – деді Кәшке шоқалақ құмның беткі қыртысына тұяғын соқтықтыра сүрінген атының басын тарта беріп. – Ал мына жәндіктердікі оның қасында саз сырнайының даусындай үзіліп тұр емес пе?

	Жат нәсілді біреудің өлігі жатқан қайықтың тығылған тұсы єне-мiне дегенше бара қоятындай жер емес еді. Ат қинамай, аптықпай жеткендері жөн. Мұны ескерткен әлгі шабарман. Сөйтсе бұл оның Ескелді би тобын әңгімеге шақыруы екен. Бұлардан ешкім не оң, не теріс шырай білдірмегесін шабарман өзін таныстырды:

	– Мен мынау суаннан едім, өз атым Тілеуке.

	Малтабар жыңғыл сапты бүктеулі қамшысымен ерінің басын аямай ұрды:

	– Жау жағадан алып, ыстық қоса сансыратып, ақылымыздан алжасқан пақырлармыз. Әйтпесе, ең алдымен жөн сұрамақ бізден парыз еді ғой. Ия, суан ағайыннан екенсіз ғой. Атым Тілеуке дейсіз бе? Е, жөн. – Сосын бұл да Ескелдінің тұнжыраған қабағын бір барлап алып, өз адамдарының ныспыларын тізді.

	– Апырау, суан болсаңыз, естуімізше сіздің көп туысқандар, әсіресе, мына Iленің бергі бетін жайлағандары әлгі жалайырдың балғалылары сияқты жанын жалдап, дариядан ары өтіп, Қаратау, Шуға қарай қашыпты ғой, – деген сөздерді және қосты Малтабар.

	– Сөзіңіз жобаға келеді, – деді қара күрең жүзі әбден айқындала бастаған Тілеуке. – Тек дариядан әрі өтіп, табан жалтыратқандар суандар мен жалайырдың балғалылары ғана емес, сіздің күшік, қалпе, сыпатай ағайындарыңыздан да көп ел бар. Ал Іленің арғы бетіндегі суандарды айтсақ олар туралы әуен мүлдем басқа. «Суанның тұқымы аз болады, өйткені елдің шетінде, жаудың бетінде» деген кешегі бабаларымыздың сәуегейлігі бар емес пе? Әмбесі демесек те көбі шамаға соғады. Ағайынды албан, суан тегіс жаудың қоластында қалды.

	– Ал, Тілеуке, жас шамаңызға қарасам менің өкшемді басқандайсыз, сонда да мен кішілiк етіп, аяғыңызға жығылайын, бір имандай шыныңызды айтыңызшы. Жасыратын не бар, қораға қасқыр түсіп, үріккен қойдай бұл қазақтың тоз-тозы шықты ғой. Сол суан, мейлі жалайыр болсын, әйтеуір Іледен әрі өтіп қашқандардың бүгінгі тағдыр-талайынан хабар-ошарыңыз бар ма? Мына би алдында естіген-білгендеріңіздің қыл-қыбырына дейін қалдырмай төге сөйлеңізші.

	Бұл Ескелді төңірегіндегі адамдардың өткен-кеткендерге үнемі қойып жүретін сауалы, сосын да Малтабардың таңдайы тақылдап тұрғандай. Ал Тілеуке бұл тектес сұраққа жауап беруге көп дағдыланбаған сияқты, соған орай аз-кем қиналысты бастан өткерді. Бұған қоса осындағы барша ел сияқты онда- мұнда құлақ түре жүріп, біраз ақпарлар көкірегінде жиналып, сығымдалғасын да ма, оларды бірден лақ еткізу кеудесінен бір басы артық сүйек суырғандай жан ауыртар іске айналғанға ұқсайды.

	– Хабарымыз бар, бірақ жартымсыз, – деп бастады сөзін Тілеуке. Малтабар бұған көзін сүзе қарады. Сірә, Тілеукенің тот басқан темірдей бет пішіні, екі өңірі салпылдаған алаша күпісінің астынан көрінген жалаңаш кеудесі әрбір қас қағым сайын зорайып, бұл да бір елдің сүйекті адамы екенін таныта бастағандай. – Жақында дариядан ары өткен бір жамағайынымыз, аты Биеке, ол да суанның адамы, өзі батырлықтан да құралақан емес, сәл бұрынырақта Сатай, Бөлек батырлармен, албандағы қарт Хангелді, қыстық Малай батырлармен тізе қосып, тіпті қасына мені де ертіп, жорықтарға қатынасқаны да бар, міне, сол Биеке жаратылысында тынымсыз жан, дарияның арғы бетіне өтіп, сонау Хантау, одан әрі Шу бойына дейін жетіп, қалмақтардан бой жасыра жер шолып қайтты. Біздің білетініміз сол кісінің ұзынқұлақтан естіп қайтқандары. Біздің суандар, сонау Қаратау бойындағы дулаттармен бір туыспай ма? Атыңнан айналайын аруағым – Бәйдібектің Тілеуберді-Жарықшақ атты баласынан Албан, Суан, Дулат үшеуі туады ғой. Бірақ Албан, Суан, Дулат бір әкеден туғанмен, алғашқы екеуі әке-шеше өлген соң есейе келе өз алдына күн көрмекке еншілерін алыпты да жеті жасар кішкентай Дулатты тастап кетіпті. Ел мен елдің арасын бөлмеу үшін бұл жағының тігісін жатқыза сөйлейміз. Тек кейде қамкөңіл шақта көкіректен өзі атқып кетеді. Сонысы кесір болды ма, Албан, Суанның бүгінгі ұрпағы сан жағынан Дулаттың шеніне де тұрмайды. Жаңағы Биекенің ақпарынша қашқан суандар ата есімін малданып, сол дулаттардың ізін сағалап кетіпті. Қаншасы жетіп қосылды, қаншасы жолай жоғалды, бір құдайыма ғана аян. Ал жалайырдың балғалы атасына жататындар Қаратаудан да асып, Сырдарияның төменгі ағысына қарай жан ұшырыпты дейді. Бәрінен де желаяқ шыққан солар, шамасы. Ал күшік, қалпе, сыпатайлар олардан бөле-жарылып, жоғарыда қалған тәрізді. Ертеде, пайғамбар заманында дей ме, сіздердің ата-бабаларыңыз Шыршық өзенінің екі жанын қоныстанған сияқты. Сол аруақтардың киесі тартты ма, әйтеуір біразы Қазығұрт тауын айналып өтіп, Шыршық, Ангрен өзендерінің жағалауларын бетке алған сыңайлы. Шекесі қызған ешқайсысы жоқ, онысы да, мұнысы да мал-жаннан қатты жұтапты дейді.

	Ат үстінде теңселген Малтабардың етжеңді жүзін тосын бір ой жеңіп шықты:

	– Апырай, ә, сорлы жалайырлардың бір бөлігі қалмақтың қоластында қалды, бір бөлігі мына біз, жаз жайлаудан айрылып, құм құшып, маса, сонаның жеміне айналдық. Тым-тырақай төменге қашқандар да аса мандымапты. Мал-жанның жарым-жартысын құдайға аманат етіп, олар да екі жарылыпты. Сонда бұл жалайыр дегенің сойылған малдың төрт мүшесіндей төрт жаққа бөлініп түскен бе?

	Топ аттылардың ең алдында Ескелді, Малтабар, Кәшке және Тілеуке еді. Тілеуке шегіншектей арттағы атқосшы жігіттермен қатарласпақтай ыңғай танытқанға ұқсады. Онысын жаратпай Малтабар Тілеукеге бұрыла қарағанда оның жылап келе жатқанын көрді.

	Күн жеп, тер басып, қара күреңденген жүзін енді көз жасы айғыздай бастапты. Мөлдір тамшылар төмен салбыраған қамыс ұлпасындай сақалының ұшына жетіп, содан ұшып түсіп жатыр.

	– Ау, Тілеуке, сіздей үлкен адамға мұндай осалдық жараса ма? – деді Малтабар.

	– Тұрғылас-ау, бұл жарастық іздейтін заман ба? – деп еңкілдеді. – Сол Шыршық қашқандардың ішінде менің екі туып бір қалғандарым да бар. Қайсысының өлі, қайсысының тірі екенін де білмеймін, ал имандай шынымды сұрасаңыз.

	Тілеуке жылағасын ғана Ескелді тұнжыраңқы реңкін сілкіп тастап, құс қанатындай қабағын сәндей керіп, әңгімеге араласты:

	– Осы тұрған қай-қайсымыздың да тұлабойымыз тұнған дерт. Оны ауырсынып, балтырын ит қапқан баладай біз шырқырасақ басқалар қайтпек? Онан да ақыл тап, жол нұсқа. Біле білсең жалайырлар көптігіне қарамай о бастан-ақ тағдыр тәлкегін суандардан гөрі әлдеқайда көп көріп келеді. – Осыны айтты да тап осы жүріске жараспайтындай басқа әңгіме тапты. Сірә, мына қастарындағы суан адамының жан жарасын жеңілдету мақсатынан туған сияқты. – Малтабар аға, сіз жаңа жалайырдың төртке бөлінгенін дәл байқадыңыз. Мен білсем тап сол төрттік сан жалайырдың жазмышында жазулы. Мына еліміздің ақын көсемі Қабылиса-Қабан жыраудың бір төкпелеткені есімде. Дербісәлі ақсақал да, басқа ескі көздер де құптаған. Жалайыр сонау Шыңғыс хан бабамыздың тұсында да төртке бөлінген. Бірі әлгі өздеріңіз жиі атайтын Шыңғыс ханның бас сардарларының бірі Мұғали Ғиуан Жалайыридің басшылығымен Қытайдың теріскей бөлігін жаулап, құмға сіңген судай сонда жоғалыпты. Екінші бөлігі Шыңғыс ханның үлкен ұлы Жошының қарамағында кетіп, осы өзіміз отырған Іле, күнгейдегі Шу өзендерінің алқаптарына сіңіпті. Жалайыр Шуманақ, Сырманақ болып о баста екі жарылған емес пе? Солардың Шуманағы осы екеуі болса керек. Ал үшіншісі Шағатай ұлысында кетіп, мына Тілеуке ағамыз атаған жаңағы Шыршық, Ангрен өзендерін қуалай орнығыпты. Осыларды Сырманақ дейді екен. Тікең дұрыс бағдарлайды, солай қашқан біздің жамағайындарды ата-бабаның киелі топырағы тартуы да мүмкін. Себебі, біз сол Сырманақтың үрім-бұтаѓымыз ғой. Әйтпесе, олай өрге салу қашқан елге оңай да емес қой.

	Ескелді сәл бөгеліп еді, Кәшке шыдамай:

	– Төртіншісін ұмыттыңыз, би аға, – деді.

	– Төртіншісі Құлағу ханмен кетіп, қызылбастарға барып, соларды бағындырып, неше заман бойы әмірін жүргiзiптi дейді. – Осылай ырѓады да Ескелді алғашқы ойын сабақтағанға ұқсас тағы бір білгенін ортаға тастады. – Жаңағы сырманақтар кейін келе Ақсақ Темірдің де кєріне ұшырап, быт-шыты шығыпты. Бәлкім, олар тағы төрт жаққа кетіп, сансырады ма, кім білсін. Ол жағын шежірешілер күңгірт айтады. Кішігірімі шуманақтарға барып қосылған ба, құдай-ау, тағысы тағы бар.

	– Бұлдыр-бұлдыр заман-ай, бұлдырап өткен құрғыр-ай! – деп Малтабар ішкі күйінішін білдірді.

	«Арық атқа қамшы ауыр» дегендей осындай жүріс үстіндегі кішкентай күйзелістің өзі бұларды сең соққандай қылады.

	Жүргіншілер түстікке тікелей тартқасын Жиделі өзеніне де таяп, жер бедері де өзгере бастап еді. Сексеуілді, теріскенді құмдауыт таусылып, дөңгеленіп өскен, жемісті ақ тікенді сорлы жерлер кездесе бастады. Оларды бара-бара гүл шашқан жыңғылы, сап-сары жемісі піскен дүзгіні, жатаған көгі мол орман- тоғайлы тұстар алмастырды. Бұларда жылқы атаулы іздеп жүріп жейтін, әлгі тұз орнына жарайтын қара барақ пен малдың аяқ-қолын қалтыратып, мас қылатын кекек деген шөп көп-ақ екен. Жүргіншілер мінген аттар соларға қарай жолай мойын соза берді. Мынадай жорық үстiнде тап ол шөптерден мініс аттарына пайда жоқ. Қара барақ жеп, ұзақ жол үстінде сусырағанның несі жақсы? Ал жоңышқаға ұқсаған кекек тіптен пәлекет, оны жесе небір жүрдек жылқының өзі тамырлары күдірейіп, бір орында шегенделеді де қалады. Сосын да єркім өз тақымына басқан жануарын содан сақтандырады. Басқаны қойып, өзгелерден естияр-ау деген Малтабардың өзі сол кекекке қарай мойын созғылаған атын екі бүктеулі жыңғыл сапты қамшысымен қақ маңдайдан ұрды. Малтабарды бұлай ызақор еткен мал мінезі емес, жаңағы баяндардан туған ішкі алай-түлейі екенін сезген Ескелді аға тұрғыласына басу айтқансыды:

	– Кендірмен байлама, жыңғылмен айдама, кендірмен байласаң, жыңғылмен айдасаң, мал бітер деп ойлама, деген ата сөзі қайда, Малтеке? – деп, езуіне зорлана күлкі табын үйірді.

	Жиделінің жағасында түстікке аялдағанда Тілеуке бәріне бұлар бұрын татып көрмеген ас жасады. Бұл сулы, көлшікті өлке, сосын да құрақты қамыс қана емес қоға да көп өседі. Сол қоғаның тамыры борықтың атқосшы жігіттердің көмегімен біразын суырып єкелді де сыртын тазалап, отқа пісірді. Алғаш ауызға салып дәмін алған Малтабар:

	– Мынауың тіл үйіреді ғой, әкем-ау, – деді.

	– Шекер балдай тәтті ғой, өзі, – деді Кешке. Атқосшы жігіттер де осылай тамсанып жатты.

	– Мұны су астының наны атайды, – деді Тілеуке. Пiскен борықтан екі-үш рет ауыз толтырып үлгерген Ескелді:

	– Әлгі Хантау, Қаратау асқан ағайындарымыздың қайың сауып, ши сорғанын, жаужұмыр жегенін айтып мүсіркейміз, олары да өстіп жұғымды шықса ол пақырлар майқан шеккендей екен, – деп, бір ащы мысқыл тастады.

	Осы «өнерпаздығынан» кейін би суан адамы Тілеукені бір түрлі іш тартты. Бұдан кейінгі әңгімеде сол туған жерден өкшелерiн көтерiп, бас сауғалап, қиыр тартқан рулардың басты адамдарын еске алысты. Әсіресе, албан, суан басшыларының есiмдері едәуір ежіктеллі.

	Тілеуке жаңа ғана Іле дариясының арғы бетіндегі бүкіл албан, суан жаудың қоластында қалды деп еді, ал қазбалай келгенде дәл олай емес екен. Мысалы, албандағы қарт Хангелдінің, қыстық Малайдың төңірегіндегі біраз батырлар аздаған жасақтарымен жаудан қара үзіп кетіпті. Ал жау қоластында қалғаны қалың ел, қару ұстауға ыңғайы жоқ үлкен-кіші азамат, шал-шауқан, қатын- қалаш, қызыл қарын жас бала. Әрі көбіне бас иесіз келе-келе түйе, ақтылы қой, алалы жылқы. Суандағы шоқтықты батыр Сатай сол албандағы қарт Хангелдінің ықпалынан шыға алмайтын көрінеді. Сатай бұрынырақта алғаш жауға кіргенде үлкен ерлігімен Хангелдінің көзіне түсіп, қарт батыр үлкен жеңістің құрметіне жас жігітке өзінің қызын беріп, әрі тұлпар ат сыйлапты. Осы туыстық желі, әрі Хангелдінің тіс қаққан тарландығы, әрі суанның аздығы Сатай батырдың ойлы басын сол кісіге қарай бұра береді. Хангелді мейлі аз күшпен сол Қаратауға, қалың дулатқа қарай дүрк көтерілгенде Сатай қалай одан қол үзбек? Суанның бұдан басқа Бөлек, Ырыскелді, Аралбай сияқты батырлары да жау келгенде сол Сатай батыр есімін ұран етіп, атамекен үшін бетпе-бет шайқасты кейінге қалдыра сол Хангелді соңынан жөнеліпті. Сонау күнгейдегі ұлы би Төле мен Ташкенттегі Жолбарыс хан айналасында ғана табан тіреп, шеп құра аламыз деп ойласа керек.

	Мұны айтқан Тілеуке еді.

	Ал жалайырдың балғалы атасына қарастылардың басты адамы – Есентүгел де, күшіктердікі Жолбарыс би еді. Есентүгел ел басшысы дегенмен аса дүркіреп аты шықпаған қарабайырлау адам, жас жағынан да осы Ескелді би шамалас қана. Оның құлағын көп шулатыспады. Ал күшік Жолбарыс би жөнінде әңгіме басқа. Бұл Дербісәлі ақсақал қатарлас жасамыс адам. Әрі біраз көрiпкелдігімен, аузының дуалылығымен әулие атанғаны да бар. Өзіне қарасты елді алды- артына қаратпай дариядан әрі тік көтеріп әкеткен қарт би не ойлады екен? Әлде шапырашты Наурызбай мен ысты Белағаш батырлардың жау қалмақпен нәтижесіз қақтығысулары жөнінде басқалардан бұрын хабар алып үлгеріп, тажал отынан тайқып кеткендегісі ме?

	Бұл жөнінде Ескелді би адамдары өз толғамдарын ортаға салды. Атқосшы жігіттер де үндемей қалған жоқ. Олардың да іштерінде зығырданы қайнап жүргендері баршылық көрінеді.

	Ия, сөз, сөз... тағы сөз. Қазақ сөз жөнінде алдына жан салмайды. Бұлар суан Тілеукенің апармақ жеріне бесін ауа жетті.

	– Міне, мына түс! Адаспаппыз! – деп, Тілеуке Жиделі мен Көкөзектің ортақ арнасы есепті үлкен судың атты кісінің бойынан биік нарқамыстар өскен жағалауын алыстан-ақ нұсқады. Әлі де ентелесе жақындағанда: – Әне! Әне! Әнеки! – деп, жас балаша қуана айғайлады. Мұның даусынан екі-үш сауысқан, қырғауылдың бір мекиені үркіп көтерілді. – Атпен бару қиын? Жаяулап, су кешіп жетейік!

	Қалың қамысқа тығылған, жақсы үскіленіп, әлі ескіріп үлгермеген ағашы мүлдем аппақ үлкен қайық сұлбасын бәрі де байқасты.

	– Кәне, Тікеңнің айтқаны болсын! – деді Ескелді. Дереу бәрі ер үстінен аунап түсіп, аттарын көлеңкеге қойысты да алаша мен бөз лыпаларын сыпырысып, тыр жалаңаш, белуарларынан су кеше қайыққа жақындады. Бармақтан жуан, анау-мынау білекпен пара-пар тұтасқан нарқамыстың аражігін күшпен айырып, кейбір жұқаналарын жапыра әрең жетті. Міне, зор қайықтың ернеуіне қолдары да тиді.

	– Астапыралла-ай, мынауың көктің перісі ме, жоқ, жердің перісі ме? Әлде су астынан шықты ма? Заты бөлек неме ғой, – деді Малтабар. Ерін қимылдатпағанмен Ескелдінің өзі де тіксінді. Бұл замандағы қазақтардың көзі бірден үйрене алмас адам порымды, бірақ жаратылысы бөлек құбыжық.

	«Шығар жаным шықты, бәрібір мына қайығымды ешкiмге бермеймін» дегендей қайықтың үш-төрт атты кісі еркін сиятындай жалпақ табанында түсі де, киім киісі де, қару-жарағы да алабөтен біреу аяқ-қолдарын төрт жаққа тарбита шалқалай құлап жатыр екен.

	Шылп-шылп еткен судан басқа үн жоқ. Малтабардан соң ешқайсысының жақ ашуға дәрмені жетпей көп қолдың тегеурінімен аздап шайқатылған қайықтың айналасында судан өсіп шыға келгендей жалаңаш адамдар есеңгіреп тұрды. Қибыжықтап, қайықтағы өлікке бір, өзі ертіп келген адамдардың бет- жүздеріне бір қарағыштап, сәл мазасызданған Тілеуке ғана. Тек бұл да ендігі жерде өз аузына қақпақ қойып, басқалардың көкірегінен не сөздердің атқыларын бағып, қатты тартынды.

	Бұл үнсіздік ұзаққа созылғанға ұқсады. Тіпті одан әрмен шексіздікке қарай жалғаса берер ме еді, қанша жылы дегенмен судың аты су, кіндіктеріне жете емініп, тұлабойларын мұздатып әкетті. Кепкен қурайдай таңқ етіп, ауыр үнсіздікті бұзған Кәшке. Тебіндеген сақал-мұрты тағалы аттың ізіндей дөңгеленген ол бәрінен де мынау жатқан құбыжықтың қару-жарағына жұтынды:

	– Мылтығы неткен ұзын өзінің? Кісі бойындай ғой тура, – деді.

	– Анау мылтығының ұңғысының сыртына кигізілген селебе пышағын айтсайшы. Шығарып алар ма еді, әттең, – деп атқосшы жас жігіттердің бірінің дірдектеген иегі қышыды.

	Осы екеуінің сөзі басқаларына да ұйтқы еді:

	– Кебісінің мыс тоғасы бар. Ол не сәнім үшін керек болды екен? Ал кебісі неткен тамаша? Қазақтың маймақ қол етікшілері бүйтіп іштен туғандай етіп жасай ма? – деді Тілеуке.

	– Бєрінен де бұрын анау көк шекпенінің қиюлары қалай келтірілген? Тігісі қандай жатық? Кесте десең кесте емес, бірақ соған бергісіз өрнек ізі. Не де болса бір өнері жеткен елдің бұралқысы, – деді тағы бір атқосшы жігіт.

	– Анау белдiгiнің айылбасы Ыстамбұлда ма, жоқ Исафаһанда жасалды ма екен?

	– Ия, анау жез бе, алтын ба, қаздай тізілген түймелерінің бәрі құйма.

	– Үсті-басында не көп, түйме көп қой тәйір-ау, тіпті анау қос жеңіне дейін аямай-ақ қадай берген.

	– Шалбарын шорт кесіп жасағаны несі? Тіпті тізесіне де жетпейді.

	– Матасы қымбат болғасын үнемдегені шығар, сан етін керіп тұр ғой, тура.

	– Басқасын көл-көсір етіп, дәл шалбарға келгенде сонша тарылғаны не екен?

	– Оның есесіне шұлығы салақұлаш, тізесін сол жауып тұр емес пе? Тек қызылы несі?

	– Мұншалықты қызылды біздің қатындар да үстеріне жапсырмайды.

	Осылай түз қазақтары өліктің қару-жарағын, киім-кешегін түгел тілмен түйреп өткенмен бет-жүзіне ғана тиіспеді. Оны Ескелді бидің еншісіне қалдырғандай. Шынында бидің көздері бұл жансыз дененің бар құпиясы сол бет ажарында жатқандай көбіне солай қарай тұнжырай төнуде еді. Бәріне мұз бүріккендей әсер ететіні сол бұл өзі қалың ирек мұртты, әрі иығына дейін жететін ұзын шашы бар адам еді. Еркек заттының бүйтіп салпылдатып шаш қойғанын бірінші рет көріп тұрғасын да ма, іште қорыта қою оңай емес. Әрі шашында ақ бояудың шашырандыларындай тағы бір ғажайып бар еді. Басын ұнға малып, артынан оны жақсылап қағып тастауға қол ұшы жетпей қалғандай- ақ.

	Ал бет әлпетіне тіктеп қарауға Ескелдіден басқасының жүзі тіпті шыдамайтындай. Себебі, жұмулы көзінің айналасы қазанның түп күйесіндей қарайып кетіпті. Сірә, бұл пақыр кеудесінен жан шыққасын да айдын бетінде көп уақыт жүзген. Су үсті салқын дегенмен де уақыт өз дегенін жасайды ғой, түсінің тым қарайып кетуі етінің бұзыла бастауынан, әрине. Аздап исі де білінеді.

	Не істемек керек? Бұлар ұзақ ойланды. Бұның сөз жоқ, жоғарыдан, қалмақ байтақысы жақтан ағып келгенін зерделі бастар пайымдады-ақ. Тек бұл әлгі

	«шейіт» оқымыстыларының бірі ме, жоқ, сондағы орыс тұтқындарының, не елшілерінің бірі ме? Сол жағына ғана ой жеткізе алмады. Әттең, Шет Бақанаста жатқан әлгі қалмақ тұтқынды алдырса ол ажыратып берер еді. Бірақ ит өлген жерден оны ары-бері сандалтып, әрі жігіттердің ала өкпесін шығарып бұлар не таппақ? Ең дұрысы, сырт белгілерін мұқият есте тұтып, қалмақ жігітіне сыпаттаса ол соның өзінен-ақ шамалап ажыратып берер. Ең дұрысы осы десті. Енді өліктің өзін қайтпек? Ақ арулап қоятын бұл Мұхаммед пайғамбардың үмбетіне жатпайды. Сумен келді, сумен кетсін. Сосын, жүрегі дауалаған жігіттер бар қару-жарағын, оқ-дәрісін, темір бұйымдарын олжалады да өліктің өзін суға ағызды. Ал қайықты әупірімдеп жүріп, жағаға шығартты да төңкеріп, күнге кептіріп қойды.





ОН БЕСIНШІ ТАРАУ


	Қытай елшілері қатынасқан базардан соң үш күн өткенде Жоңғария қонтайшысы қоныс ауыстырды. Әрбір қоныс ауыстыру салтанатты көшке айналады. Оған орыс елшілерінің де еті үйрене бастаған.

	Үлкен түйелі көштің алдыңғы жағында Митрий Пахомыч пен Гуськов. Екеуі екі жарау ат мінген. Түйе жетектеуші фузелер мен оның қасына сақтық үшін бекітілген тағы оншақты адам үйіріліп, бір-біріне аттары қақтығыса береді. Үзеңгі, жүген, мылтық сияқтылардың темір бөліктері кейде өзара шақылдасып- ақ кетеді. Аттар да бір-біріне құлақтарын жымитып, кең жерді тар еткен өз иелерінің қылығына қоса шамданғандай аяқтарын жаңыла басады. Шындығында, көш жолы тар қуыспен емес, айналасы алшақ жайылған дөңеспен өтетін еді. Сондай кеңшілікте мұншалықты сығылысқан салт атты, қару-жарақты адамдардың мінезі шынында түсініксіз. Бірақ бұл мал үшін ғана, ал олардың арқасына қонғандардың өздеріне әбден-ақ түсінікті.

	Бұлардың алдында Митрий Пахомыч пен Гуськов екі таяқ тастамдай озық келе жатыр еді. Бәрінің сол екеуіне қарай-қарай көздері талған. Сонда да сұқтануларын қояр емес.

	Себебі, ол екеуі бәрінен де көңілді. Осы экспедицияның басшысы капитан Иван Унковский соңғы бірер күнде шешесінен қайта туғандай өзгеріп, тап осы екеуіне самогон жөнінде тым жомарттық жасап жіберді. Бұл, әсіресе, ол дегенде єскере ашқарақ Гуськовтың жағасын жайлау еткен. Біршама салиқалы Митрий Пахомычтың өзі де ащы ішімдік толы қалайы кружканы құлаѓынан қыса ұстап, жымия Гуськовқа қарайды да, онсыз да алдын-ала есірткі ішкені бардай-ақ бар даусымен селкілдей күледі. Өзінің күлкісінен Гуськовтың ішіне жылылық барды-ау деген кезде кружканы басына бір-ақ төңкереді. Мына фузелерлердің байқауынша бұл да жас оқымыстының үйреншікті мінезі емес.

	Ал қазіргі жүрістерінде де таң-тамаша қаларлық сипаттар көп-ақ. Бұларда түйе саны жиырмадан асатын. Қаздай тізілген олардың өркештеріне қондырылған жүктердің сырт пішіні әр алуан, әрі доғал-доғал. Көшпелі тірлікті қазақ, не қалмақтың көшіне мүлдем ұқсамайды. Мұндайда бір-біріне ата жау есепті, бірақ тілі мен кєсібі ұқсас екі халық – қазақ пен қалмақ жүкті түйенің сыртқы жабуының неғұрлым сәнді, әшекейлі шығуына көңіл бөледі. Жабу ретінде көбіне небір көздің жауын алатын түкті кілем, не оюлы айшықты сырмақтарды, түскиіздерді пайдаланады. Оларды байлап бекiтетін арқан- баулары, малдың бас жіптері, бұйдалары қызыл-жасылды боялған жүннен есілген, әрі шашақты келеді. Жол-жөнекей әрбір жанұяның, әулеттің барлық байлығын, тұрмыс дәрежесін сол көштің сыртқы ажарына қарап айырысады.

	Ал мына орыстар ол жағын мүлдем кәперге алмапты. Түйеге артқандары әрқайсысы өз орнын тауып, жымдаса кеткен қазақ, не қалмақ дүниеліктері сияқты емес, көкке шаншылып, не бір жағына ауып кетердей адағайлап тұрғандары бастан асады. Сықыр-сықыр, не шақ-шұқ ететіндері тағы бар. Ал сыртқы жабу деген не, сән-көрік деген не, ондай аттыны бұлар өмірде көріп- білмегендей-ақ. Қонтайшының байтақысында жатқан осы сегіз айдың ішінде бұлар қалмақ көшін қаншама рет тамашалады, бірақ олардың бір де бірінен тағлым алуды ойламапты. Тек бар қамдағандары өздеріне бөлінген түйелердің қомына мүліктерін түгел сыйғызу ғана еді. Мұндайлық көзқарасқа осы мол ауырлықты көтеретін өркешті жануарлардың өздері де риза емес сияқты. Бақырып, жынын шашып, мінез көрсеткендері әншейіндегіден жиірек байқалады.

	Сондай күнде де бұл көштің аты көш еді. Тянь-Шань шашырандыларына жататын Кетпен тауының қыр жотасына көтеріліп, шыңылтыр көк аспанға таяқ лақтырсаң-ақ жететіндей биіктікте қозғалған бұл шерудің ұзына бойында түйелер легінің өзі-ақ бәрін айтып тұрғандай. Капитан Иван Унковский қырық шақты салт аттылардың ортасында көштің соңында келеді. Ауыздарынан арақ сасыған Митрий Пахомыч пен Гуськовты бас жаққа жіберіп, өздері тыныштық жағдайда саф таза ауаны көкіректеріне барынша молырақ сіңіріп, жаймашуақ жүрісті қалағандай. Бәрібір бұларға көштің бас жағындағы Митрий Пахомыч пен Гуськовтың өзара дабыр-дұбыры, қораздана гүрілдегендері айқын жетеді. Әсіресе, Митрий Пахомыч көңлі тасығандықтан ән айтқысы келе ме, кейбір сазды әуендердің басқы буындарын аңыратып кеп жіберіп, шегі үзілген аспаптай кілт тынғанда мына соњдағылардың қимасынан көз жазғандай іштері ашиды. Ондайда Гуськов осынау оқымысты әнпаздың қасында өзінің аруағы асқандай сезіне ме, бар даусымен аспанды қақырата қарқ-қарқ күледі. Түптеп келгенде, Митрий Пахомычқа да, жүкті түйелер легінің соңында, қырық шақты қарулы топтың ортасында ілбіген Иван Унковскийге де тап бүгінгі таңда ең керегі Гуськовтың осы мінезі еді.

	Тек бәрі бірдей ол мінезді керексінуде еді десек шындық атаулыны тұмсықтан ұрғанмен парапар. Себебі, ол қарулы топтың ішінде ол екеудің, әсіресе, Гуськовтың дарақы күлкісі естілген сайын жыланның етін қуырып алдарына қойғандай тыжырынатындары көп. Тіпті терісіне әрең сыйып келе жатқандары да бар. Егер бұлар мынадай басқа мемлекеттің жерінде саяси мақсатпен жүрген топта емес, өз Ресейінде болсыншы, мұндай күйге ешқайсысы да төзбес еді, қайқы қара қылыштарын суырып, ең алдымен сол Гуськовтың басын қақ айырар еді. Митрий Пахомычқа өйтіп қылыш сілтемес, бірақ ол жазғанға да едәуір қаһар төнері хақ. Неге екені белгісіз бұлардың Митрий Пахомычқа деген ықыласы бөлек. Оқымыстылығы, әнпаздығы үшін бе, жоқ сонау дөрекі топтың ортасындағы алабетен зиялылығы, сыпайылығы, бекзадалығы үшін бе, оны өздері де ажырата алмайды. Кейде бұлар үшін осы жас оқымыстының түр-тұлғасы мынау мемлекетаралық саясаттың көкжалы, тарлан мәмлегер, бекзадалығы бәрінен де үстем капитан Унковскийдің өзін екінші кезекке ысырып тастағандай әсер етеді.

	Ия, капитан Унковский сезіктене ме, жоқ па, сезіктенген күнде де сыр алдырмай байсалды қалпын сақтай ма, қалай да бұл экспедиция басшысының өміріндегі ең бір қатерлі кезең. Себебі, оның мүшелері арасында наразылық атты пәле бұрынғыша осы тау үстінің шөбіндей көк балауса күйінде емес, енді оның гүлдері бас жарып, жемістері толығып пісуге бет алған. Капитанның ойын сан-саққа жүгіртетін де сол. Алмағайып күнде кімнен бассауғалап, кімге арқа сүйейтінін де саусақпен санап, есепке ала бастаған. Сөйтсе, мұның есебінің бєрі салпаң құлақ есектің есебінен бір былай емес екен. Қауіп мүлдем бұл ойламаған тараптан шыққандай.

	Капитан айналасындағы адамдардың ортасында өз зайыбы Марфа Кирилловна бастаған үш әйел де теңселіп келе жатыр еді. Ең бір жуас аттарды таңдап, соларға мінгізгенмен тарпаң мінез енді сол әйелдердің өздерінен бұрқ көтерілгендей ме, әуелде, міне, Марфа Кирилловнаның әншейіндегі жұмсақ даусы бір түрлі құлақ жара естілді:

	– Капитан, құдай үшін сен мені жазғыра көрмеші, ішімдегі күдік айтпасыма қояр емес, біздің мына жүрісіміз маған мүлдем ұнамайды.

	– Неге жаным, ашып айтшы, – деді капитан.

	– Апырау, менің білуімше Ресей күнбатыста емес пе? Біз тұпа-тұра күншығысқа беттеп келеміз ғой, – деп Марфа Кирилловна енді даусын шығарыңқырай құсша сұңқылдады.

	– Біз әлі Ресейге қайту мәселесін шешкеміз жоқ, Жоњғария мемлекетінің ішінде қоныс ауыстыру үстіндеміз. Сондықтан бізге шығысы не, батысы не?

	– Жоқ, менің қорқатыным біз Қытай шекарасына тым жақындап бара жатқан сияқтымыз, – деп Марфа Кирилловна да қалыспады. Бұлғын терісімен жиектелген шұға қамзолын әлі тастамапты. Әнеукүнгі Қытай елшілерiмен беттесетін базар қарсаңындағы түнде соққан суық, жер бетін аппақ еткен қалың бұршақ қалайда заты да, жаны да нәзік әйел адамға көп нәрсенi ойлатқандай. Бұл ұшқан құс қана көтеріле алатын тау үстінде жат елдің түсініксіз мінезі ғана емес, ойда жоқта тарпа бассалатын суығы да аз қауіп емес екенін мықтап жадында тұтыпты. Басындағы дөңгелек бұлғын малақайды да сондай сақтықтан киген, шамасы. Әйтпесе, тап бүгінгі кіршіксіз таза аспанның бұларға ешқандай да бұрқасын әкелетіндей ойы жоқ екені осы таңертеңгілік шақта да айқын еді. Астындағы құлағы салбыраңқы кәрі жылқы да жүріс ырғағына қарай басын ақырын шұлғып, күннің ешқандай ызғарсыз, ал түс әлетіне қарай тіпті жақсы жылитынын мақұлдағандай. Тек Марфа Кирилловнаның алабұртқан сұлу жүзіндегі күдік қана жусаң кетпейтін табиғаты алабөтен қатаң нышанға келіңкірейді.

	Капитан өз әйелінің сөзіне бірден жауап қайырмап еді. Себебі, бұл шаққа дейін жүйкесі едәуір жұқарған мұның да көкірегіне «Қытай» деген сөз қадақтай қадалған. Ия, Қытай! Қара жердің осы бір қатпар-қатпарлы кедір-бұдырында осы бір атау қай адамның да ішкі қуысына ауру боп жабысатындай. Оған табиғаттың осындағы кейпінің өзі-ақ ыңғай беріп тұрғандай.

	Кетпен жотасында Сұңқар, Шибұт, Қисық, Түзу, Айқайтас аталатын, қыста қар үзілмейтін биіктер бар болғанымен, нағыз алыптар бұдан сәл аулағырақта еді. Кетпеннің осы көш қозғалған қыр жоталарынан Тянь-Шанның нағыз көкке шаншылған құзар шыңдары көрінетін. Төмендегі Қазақ ордасы халқының тілінде Хан Тәңірі, Елшенбүйрек, тағы басқа да атаулары бар, көркі көз шағылыстыратын нағыз найза ұшты асқарлар бірімен-бірі жарысып барып, құдіреттің күшімен әрқайсысы жеткен жерлерінде тұрып қалғандай. Одан әрі көтерілсе аспандағы ай мен күннің өздері соқтығысып құлар деген қауіптен солай тоқтам жасалғандай. Міне, капитанға сол алыптар әлденеден Қытай атты ұлы мемлекеттің сырт пішінін бейнелегендей әсер етеді. Егер ол таулар бұрқ- сарқ қозғалып берсе, мынау орыс елшілігі үшін алынбас асудай көрінетін биіктері бар Кетпен жотасының тасы мен топырағын шықырлата, бұрқырата ұшырып, жайпап кетердей. Қытай өзін кейде Аспан асты империясы атаса, Тянь-Шань олардың тілінде Аспанмен тілдескен деген мағына береді. Олардың осылай аттас келуінің өзі капитанның жаңағы сезім нобайына өріс ашқандай. Ол тіпті одан әрі жалғаса да берді. Түнеукүнгі жоңғарлардың өз күнтізбесі бойынша «ақ ай» аталатын жаңа жылды қарсы алу мейрамы үстінде қонтайшы өзі бас болып, сол алып аждаһа – Қытай жаққа мылтық атып, тас лақтырып, өңештері жыртылғанша айғайлап, қаһар төккен қылықтары айна-қатесіз көз алдына келді. Сондағы барлық шу, ысқырық құлағында қайта жаңғырықты. Бұған жалғас осы көштің бас жағында қызықты серуен үстіндегідей қозғалған Митрий Пахомычтыњ «Алтын топшы» атты жоңғар фольклорынан айтқан кейбір деректері де мұның көз алдында әріп, ноқаттарына дейін айқындалып, жыбырлап қоя берді.

	Ия, ия, тарих қойнауына үңгісең небір сұмдықтардың таусылмас толқынын көресің. Сондағы капитанды ерекше тітіркенткен нәрсе – сонау, сонау өткен ғасырларда халық санының арасалмағы қазіргідей Қытайдың емес, жоңғарлардың пайдасына болған замандарда осы жоңғарлар өздерінің бүгінгі ата жауына қаншалықты тізе батырғаны еді. Айтса адам сенбейтін, бірақ шынайы тарихтан балтамен шапсаң бөлінбейтін ақиқат.

	Ия, ол кезде жоңғарлар мысықтың, ал қытайлар тышқанның ойынын ойнапты. Бірақ «күшік өсіп ит болмай ма, сірке өсіп бит болмай ма» деген. Сол кездегі жоңғарлар қытайларға көрсеткен зәбір-жапасы, жасаған қысастығы бір дәуірді екінші дәуір алмастыра келе жүз есе ұлғайған көлемде сол қытайлар тарапынан өздерінің болашақ ұрпақтарының төбесінен тажал боп төнерін ойлады ма екен?

	Бүгінде осы жоңғарлар шауып жатқан Қазақ ордасының халқында «дүние кезек» деген сөз тіркесі бар. Капитан, әрине, оны білмейтін. Бірақ осы тіркестің мағынасын еуропалық ғылыми таным орамдарымен іштен қайталады. Ұлы державалардың құлауы, мемлекеттердің іштен ыдырауы, күштінің әлсіреп, әлсіздің нығаюы сияқты өзгерістердің үнемі айналып соғып отыратынын пайымдады. Осылай толғап барып қана Марфа Кирилловнаның, ол ғана емес- ау, өзгелердің де өзінен жауап күткенін есіне алғансыды. Жауапсыз тағы құтылу жоқ. Марфа Кирилловна өз сұрағына айыз қанарлық, дегбір басарлық жауап алмаса, өмірлік жар қосағым ғой деп күйгелектемей-ақ капитанның көкірегіне аяусыз қаяу саларлық тосын бір әрекетке қамданғандай шұға қамзолының жағасын жатқызыңқырап, өзі ер үстінде көтеріліңкіріп отырды. Мол жаратылған қызарыңқы бет ажарын суық сорғандай онсыз да үлкен көздері ажырайып кетіпті. Тым алға шығыңқы қомақты мұрны піскен помидор тәрізденіп тіптен бөлектеніп тұр. Дөңгелек бұлғын малақайының астынан дудыраған жирен шашы жотасына қарай бұрынғыдан да мол жайылған. Бұл басын қозғаған сайын сол шаштың да мазасы кетеді екен.

	Марфа Кирилловна өз күйеуі тарапынан лебіз күткен сайын қасындағы екі әйелді де көздерімен ұрлана бақылап қояды. Мұнысы «сендер де бір сойқанға әзір тұрыңдар» дегені сияқты.

	Ол екі әйел де өздеріне қожайын іспеттес Марфа Кирилловнаның қабағын бағып, оның көмекейіндегісін жазбай танығандарын білдіреді. Ат үсті жүріске әлі де шорқақтау бұлар өз күйеулері – атақты құсбегілер, Преображенск полкының офицерлері Павел Зыков пен Степан Редриковтың кәсіби дағдыларының бір де бірін бойларына сіңірмеген, тек мынадай өмірде бір рет қана кездесуі мүмкін алмағайып ұзақ сапарда басқа түскеннің бәріне амалсыз мойынсұнған шыдамдылықпен ғана ырғатылып келеді.

	Бұлар кезінде сонау Семей бекінісінде осы экспедиция үшін бөлінген екі жүз елу жылқының ең жуастарын таңдап мініп, бері Жоңғария байтақысына тақағанша адам да, мал да бір-біріне үйренісіп, там-тұм жол ұтуға жағдай туған. Ал Іле жағалауына, яғни қонтайшы қонысының өкпе тұсына жеткенде орыс елшілігіндегі бүкіл жылқы қалмақтардың күзетіне алынып, бұларға басқа мініс көлігі ұсынылған. Орыстар мұны аса түсінбесе де қарсылық жасамаған, қайта малымыздың қауіпсіздігі үшін қажет шығар деп жорамалдаған. Міне, мына әйелдер сол қалмақтар берген аттарға мініп, әрі сол Семейден бергі аралықтағыдай күнбе-күнгі жүріс жоқтықтан аса үйренісе алмай қиналатын да еді. Мұның сыртында көкірек қуысын мұздатқан суық үрей бұларда да бар, тек «көппен көрген ұлы той» деген мағынадағы өзара басу ғана шектен шығудан сақтандырады. Және де бұл екі әйелдің тәрбиелілігі сонда, күйеулері – Павел Зыков пен Степан Редриков пәлендей жоқ-жітік емес адамдар бола тұра киім киісінде Марфа Кирилловнадан басып озуды мұрат тұтпайды, қайта оның қасында сәл-пәл қарабайыр көрінудің қамын әрдайым мұқият ойластыратын сияқты. Мысалы, бірінің үстінде осы көші-қонға лайық ұзын қара көйлек пен кішкентай кеуде тон, басы жалаңбас, тек мойнына оранған қызғылт гүлді жұқа орамалы бар, ал екіншісінде ер адамдардың жаңбырлы күні иыққа ілетініндей үлкен сұр жамылғы, басында жүні жарты еліге жетпейтіндей етіп қырқылған қой терісінен жасалған дөңгелек малақай. Марфа Кирилловнаның қасында екеуінің де жұпынылығы сырт көзге бірден шалынады. Тек бет-жүздері ашық, ақ жарқын, өз қожайындары Марфа Кирилловнадан тек сол жас өңдеріндегі сұлулық арқылы ғана тайталасудан тартынбайды. Іштерін қауіп атаулы қанша тескілегенмен бұлар ешқашан ашаң, сары жүздеріне, жыпылықтаған көздеріне кірбең жуытпайды. Езулерін кере сәл күлімсірегенде қолмен қойғандай тізілген аппақ тістері қандай керемет.

	Қазір бұлар Марфа Кирилловнаның сұрағына капитанның қалай тойтарыс берерін асыға күтіп, ат үстінде теңселген күйі көздерін ары-бері жүгірте ерлі- зайыпты екеуді кезек-кезек қадағалауда.

	– Қытай шекарасына жақындасақ несі бар екен? Біз көрмеген құқай осы ма еді? Қорқатын дәнеме де жоқ. Ол Қытай болса, біз Ресейміз, – деп капитан үш әйел мен басқалар күткендегіден де қысқа жауап қайырды. Бірақ өз басы осы жауабын да артық санаған адамша аппақ қалайы іспеттес жүзін күн сәулесіне молынан тоса тәкаппарсынған сыңай танытты. Әрі бір сөзді ежіктей-ежіктей жағы талғанын сездіре көздерін сығырайтып, тау ешкінің мүйізіндей ирек мұртын қолымен бір шиырып қойды.

	– Капитан, мен саған айтуды ұмытып кетіппін, құдай үшін кешіре гөр, – деп Марфа Кирилловна қайта суырылды. – Әнеукүні маған қалмақ жақтан тағы бір әйел қатынап сыр ашты. Ол мына қонтайшының үлкен әйелінің сырқаты Қазақ ордасына қарсы шабуылға байлынасты дейді. Ол кісі әу бастан-ақ бұл шабуылға жан-тәнімен қарсылық жасаған көрінеді.

	– Қонтайшы әйелі қандай сырқаттан қасірет шегеді, ол сырқаттың төркіні қайда, бұл мені мүлдем қызықтырмайтын мәселелер, – деді капитан.

	– Жақсы-ақ. Бірақ сол қонтайшы әйелімен мені ауызба-ауыз сөйлестірудің амалын таба аласыз ба?

	– Оның не үшін қажеті бар?

	– Апырау, сіз осындағы Ресей тобының басшысысыз. Патша ағзамның өзі болмасаңыз да осындағы көзіндейсіз ғой. Бірде өзіңіз сыр қылып та айттыңыз.

	Мемлекет басшылары ресми түрде сұхбаттасып жатқанда олардың жұбайлары да жолығысып, кейбір қосалқы мәселелерді шешіп жібереді екен деп. Мені неге сол тектес мақсатқа пайдаланбайсыз?

	– Мемлекет басшылары өзара кездесерде алдын-ала өз жұбайларының да сұхбаты жайлы шарт жасасады. Бәрі де сол шарт бойынша жүзеге асырылады. Ал сені жєне қонтайшының әйелін беттестіру жайы ешқандай қағазда тіркелмеген. Ол ол ма, патша ағзамның оң қолы канцлер, граф Гаврило Иванович Головкин бекітіп, мөр басқан осы экспедиция мүшелерінің тізімінде сенің аты-жөнің мүлдем аталмайды да. Сен мұнда заңсыз, құпия жағдайда жүрсің. Сөйткен адамды ресми шаруаға араластырсам патша ағзам, не канцлер мені мањдайымнан сипайды ғой деп пе ең?

	– Жақсы, мен санда бар, санатта жоқпын. Ал санаттағылар ақыл таппай өздері де, тек өздері ғана емес-ау, өзгелерді қоса байлап-матап, аждаһаның көмекейіне қарай өлең айтып кетіп бара жатса ше?

	– Кешір жаным, – деді капитан бұрыла сөйлеп. – Сандағылар үшін ғана емес, санаттағылар үшін де жан тәтті екенін ескертемін. Ал аяқтан шалатын, адамдардың рухын түсіретін артық-ауыс сөздері үшін, мейлі ол санда ма, санатта ма, бәрібір жаза тартатынын қосымша мәлімдеймін.

	Басқа-басқа, Марфа Кирилловнаның бұл жауаптан тоят тапқаны да жоққа тән екені бірден бетіне ұрды. Анау-мынау заманда қойныњдағы қатының өзіңе жау дейтін әлденеше халықтардың тілінде қайталанатын мақалдың бұлтартпас дәлеліндей.

	Енді Марфа Кирилловнаның қос жанары отша жана бастады. «Шешінген судан тайынбастың» таза мысалындай. Екі құсбегінің әйелдері ғана емес, бұларды қоршаған артиллеристер де көздерінің астымен бәрін сүзекіден өткізіп, барлап келе жатыр. Енді-енді сұлу әйел сұрақтың бұдан да сорақысын кесе- көлденең тастай салуға ыңѓайланғанда көштің бас жағынан мың жасағыр Митрий Пахомычтың балалайкасы сыңғыр етті. Өзі де көп күттірген жоқ. Таяқ лақтырсаң тиетіндей көк аспанға қарай әдемі әуезін соза жөнелді. Оның әндері бәрінің де құлақтарына жағымды,тек осы жолғысы ғана капитаннан өзгесі үшін тым орынсыз көрінді. Тіпті жаңа Марфа Кирилловна айтқандай аждаһаның көмекейіне қарай өлең айтып, шеру тартқанның нағыз кері енді келгендей. Бұл басталған орыстың «Түрік жері»1 атты ескі халық әні еді.



	Не сизы орлы,

	Ой да они только ко фельдма ...маршалу,

	Ко фельдмаршалу,

	Ой да орлы к нему солеталися,

	Солеталися.

	Ой да генералушки,

	Ай да они только ко фельдма... маршалу,

	Ко фельдмаршалу,

	Ай да князья к нему соезжалися,

	Соезжалися.



	Они думушку ду...думали,

	Ее, думушку,

	Ай да думали ее гадали,

	Ай да гадали.

	Ай турецкаю,

	Ай да вот эту ее, земелюшку,

	Да земелюшку,

	Ай да они межевали,

	Межевали,

	А и перемежемши,

	Ай да вот эту ее, земелюшку,

	Ой да они ее не хвалили,

	Ой не хвалили;

	«Нехорошая

	Ай да вот земля она турецкая,

	Да турецкая.

	Первела

	Ай да вот эта она, земелюшка,

	Да земелюшка,

	Ай да она лучшие наши головушки,

	Да головушки.

	Первела,

	Ай да она лучшие наши казачие,

	Да казачие.

	Первела,

	Ай да вот она, земелюшка,

	Вот земелюшка,

	Ай да она больше того солдатские,

	Да солдатские».



	Ән аяқталғанда капитан қан түленіп, жас оқымысты жаққа зығырданы қайнай қарады. Енді қайтсін? Осындағы күллі офицерлер мен ғылым, кәсіп адамдарының ішінде өзіне қарсы наразылық білініп, оларға тіпті өз зайыбы Марфа Кирилловнаның қосылғаны бар, басынан бағы көшкендей сезінген капитан Унковскийге Митрий Пахомычтың бұлайша құйқылжуы қосымша таяқ болып тигендей де еді.

	«Қап, қап, бұларға самогонды тым көп беріп қойған екем. Орыста не көп, ән көп, жә, оны, қой, бұл Митрий Пахомычтың өз репертуарындағылары қаншама, солардың ішінен қолға ілінер түк таппағандай түрік жерінде орыс қанының төгілгені турасындағыны созғылауын қарашы. Бұл жас оқымыстының саяси шикілігі ме, жоқ, мұның да маған қарай тас лақтырғаны ма?»

	Митрий Пахомычтың әнінен кейін сол көштің бас жағынан бір түрлі түсініксіз дауыстар естілді. Алғашқыда Митрий Пахомычтың шашбауын көтерісіп, жарыса мақтағандарына ұқсап еді, бара-бара ондай аттыдан мүлдем аулы бөлек дүние екені анықталды. Өркешті жоталарына таудай-таудай жүк тиелген түйелер тізбегінің ар жағынан бірдеме көрмектей мұндағылардың бәрі мойындарын созып-созып алға қарайды. Тың тыңдайды. Ашық аспан астындағы тау ауасы қандай, көш басындағылардың сөздерін енді айна-қатесіз жеткізіп тұрды. Олар мына тақілеттес еді.

	– Әй, мына маскүнем Гуськов тағы да жылады ма, ей?

	– Тап солай.

	– Мұның ішіп те, кейде ішпей де осылай қиялдап кетіп, көңіл босататыны бар.

	– Бұған капитан қаншама қошемет көрсетеді, иттің баласына бәрібір аз.

	– Адамның тєбеті алдына ас келгенде ашылады ғой.

	Мына арттағы, капитан маңындағы офицерлердің сары шабдал ат мінген біреуі бөлініп шығып, солай қарай жүйткітіп барып келмекші еді, капитан рұқсат етпеді. «Неге» дескендей өзіне бұрылған сұраулы жүздерге ол жаққа өзінің қамданғанын білдіре жауап берді. Капитан қасына ешкімді ертпеді. Бұл бір жайдан экспедиция басшысының мына көш соңындағылардың қойған сұрауларынан қашқанындай көрініп еді. Бірақ қашып қайда барады, оның да осыларсыз күні жоқ.

	Капитан жүкті түйелердің бүйірлеріне соқтығардай қатты шаба жөнелді де көштің бас жағына тез жетті. Жолай басындағы ақжиекті үш бұрышты қалпағы ұшып түсердей болғасын қайта-қайта түзеп киюмен әуреленді. Бұл алғашқы түйенің бұйдасын ұстаған фузелердің қасында сењдей соғылысқан топқа қарамай өтіп, бірден олардан да озық кеткен екеудің қасына жетті.

	– Е, қазір жылаңқы Гуськовтың сыбағасын берер, – деп қалды осындағы фузелерлердің бірі. Бірақ оның айтқаны расқа шықпады. Капитан Гуськовқа оқты көзін тік қадағанмен Митрий Пахомычқа көбірек шұқшиды. Тек жақ ашып ештеме демегесін капитанның бұл келісі оның да сол екеумен қатарласа жүрмек ниетіне ұқсады.

	Гуськовтың жүзі арса-арса еді. Жас жуған бетін қолының сыртымен бір сипап, капитанға жаман күдік көзімен алақтайды. Сірә, бұл Гуськов қаншама сұңғыла дегенмен өз жағдайын әлі де толық түсінбейтін сияқты. Капитанға күдікпен қарағаны мына көңілшектігімнен соң мені көл-көсір самогоннан қағар деп, секемденуінен, шамасы.

	Ал капитанның өз жағдайы да мәз емес, басындағы сењдей соғылысқан әр түрлі түйсік жорамалдар ауыр салмағымен мұны апарып жарға жығардай. Жаңа ғана құдайдың еркесіндей көрінген Митрий Пахомыч пен Гуськовқа іште түйілген ашу-ызасын бұрқ еткізердей жетіп еді, бұлардың сөз тыңдайтындай ахуалдары жоқтығын сезіп, бетінен қайтты. Бар бітіргені еріндерін жымқырып, алыстан адағайлаған өзге, көршілес биік таулардың ұшар бастарына телміру еді. Одан қалса мына өздері қыр арқасымен жорғалаған Кетпен жотасының қол созымдай жақындағы, бірақ өзгелермен салыстырғанда біршама басыңқы, тек бұлар да біраз бұлтқа шаншылардай барып тоқтаған шоқтықтарын көз назарына алады. Онда да, мұнда да ақ бас шыңдар, олардан төменіректегі тұтасқан қалың қарағай, қаншама ажарлы көрінгенмен бәрібір көңіл көтермейді, керісінше жұмақ төріндей жасандырылған сарайда патша-қыздың өз тұтқынына қаһар төккендей суық сұлу жүзіне ұқсап, кеудеңе қорқыныш ұялатады.

	Гуськов капитан келгесін жылаудан біржола сап тыйылған. Митрий Пахомыч үш бұрышты кішкентай аспабын қолында ойнатып, тағы бір әуеннің нобайын іздегендей тыңқылдатып, астындағы жал-құйрығы қобдыраған бурыл жарау атын билей бастырып келеді. Капитан не айтпақ дегендей әлсін-әлсін сүйкімді көздерін ол жаққа да жүйткітіп қояды. Жирен сақал-шашы жалбырап, жыбырлаған бет терісінде мынау жаймашуақ күннің барлық рахаты мен ләззаты тұнғандай анау-мынау қоқан-лоққыңа дес берер де емес.

	Капитан бұларға мынадай жағдайда қалай соқтығарын білмей қатты дағдарды. Дағдыдан тыс бірдеме аузынан шықса мынау іштеріндегі қызуы мол немелер оны өз ыңғайларына қарай қисайтып әкетер, сөйтіп онсыз да мүжілген абыройдың бір жақ жартысын опырып түсер деп сақтанды. Ал мынадай келіспен үндемей қалу тағы да екі ұдайылық тудырады. Сөйтіп, қас пен көздің арасындағыдай қысқа уақытта басын шаға тапқаны:

	– Митрий Пахомыч, сен осы шошқа бағушы кедей жігіттің король қызына махаббаты туралы әнді жақсы айтушы едің ғой. Қай-қайдағы, жай-жайдағыны суыртпақтағанша соны бір сызылтшы. Біз де көңіл көтерейік те. Саған самогонды мен неге сонша көп берді дейсің? Ал сен оны ұғудың орнына айдалаға лағасың!

	– Құрметті капитан! Соңғы бес-алты жыл бойы мен тек тарих мәселелерімен шұғылдануда емеспін бе? Бұл жай менің әншілік репертуарыма да әсер етпей қоя ма? Жә, оны доғарайық. Соңғы сегіз айдың ішінде мен жігіт пен қыздың күнәсіз махаббаты деген не, оны ұмытып та қалыппын.

	Бұл сөзге Гуськов қарқ-қарқ күлді.

	– Ал мен махаббат мәселесін ұмытқан жоқпын. Бірақ мен кімге ғашық болмақпын? Анау Михайло Заливиннің астындағы жылқысы ұрғашы екен, соған көңіл білдірейін бе? Жоқ, әлде, шіркін анау қонтайшы байтақысында әдемі қыздар бар көрінеді. Бірақ олар мен біздің ара қашықтығымыз жаңа сіз еске салған король қызы мен шошқашы жігіттің арасындағыдан да алыс-ау.

	– Әй, бомбардир, орыс артиллериясының ефрейторы Гуськов мырза! – деді капитан әрбір сөзін шегелей сөйлеп. – Сен бізді бүйтіп сарыуайымға қарай итермелей бермей, кішкене еркек атыңа лайық еңсе көтерсеңші.

	Бомбардир Гуськовтың бұл ескертпеден түгі қисаятын емес, арса-арса жүзінің қақ ортасындағы шықты көздерін шытынатып, капитанға тіпті мәз- мєйрам болып қарайды. Екі құлағына жеткізе қайырған ұзын мұртын тіпті сәндей шиырып та қойды. Онымен шектелмей басындағы былғары каскасын жұлып алып, капитанды ауызша айтысқа шақырғандай, не онымен егеске түспектей оқталуы бір түрлі. Капитан бомбардирдің бұл мінезінен емес, бас киімін шешкендегі қап-қара шашының қобдырауынан жиіркеніп, көзін тайдырып әкетті. Алтын жалатқандай жылтыраған Митрий Пахомычтың шашының қасында мынанікі көрден шыққан, тамұқ азабынан қашқан бейшараның сықпытын елестетеді.

	Капитан қалайда батыл қимылды керексінді. Сонда не істеу керек? Жанында салақтаған қылышпен бұл неменің мойнын қиып түссін бе? Ал оның арты неге соқпақ? Экспедицияның басқа мүшелері бұдан қандай ой түйеді? Жоқ, жоқ, капитан осындай кеудесін кернеген сауалдардың қысымынан-ақ өзінің де жүйкесі жұқара бастағанын байыптайды.

	Кенет көш жолы бір құлама еңіске келіп тірелді. Сол капитанға оқыс бір әрекет тауып берді.



	– Митрий Пахомыч, кәне екеумiз озып алға шығайықшы, жол тіке төмен құлады ғой, – деп капитан атын тебіне берді.

	– Енді қашанғы асқақтай береміз, төменге де түсейік те. Алдымызда Іле өзені емес пе? – деп, Гуськов осы сөзінің өзінде ащы мысқыл барын сездіре мырс- мырс етті.

	– Тіліңе жара шыққыр Гуськов, сен қала тұр. Митрий Пахомыч екеуміз жол көрейік!

	Капитан мен Митрий екеуі алға шығуын шықты-ау, бірақ мүлдем бөгде мәселелердің әуселесімен кетті. Капитан еңіске қарай жүріп үйренбеген атының басын тарта Митрий Пахомычқа қатулана тіл қатты:

	– Мен сізге қандай тапсырма беріп едім, Митрий Пахомыч?

	– Тапсырмаңыз ойымда, құрметті капитан! Бірақ мына Гуськов самогон ішкен сайын ашықауыздана ма десем тіпті керісінше. Аузына ащыны тоссаң томаға-тұйықтала береді екен. Қулығын ішке бүгіп, мүлдем құйрығын ұстатпай барады. Мен тіпті кеше кешкілік, шыдамым таусылғасын мәселені ашық та қойдым: «Әй, Гуськов, сен Жоңғариядағы швед мамандарын бұларға орыстардың өз қолымен бергенін қайдан білесің, жолыңа басым құрбан, сен маған соның бір тетігін ұстатшы» деп жалбарындым. Ал Гуськовыңыз қарқ- қарқ күліп, ондай ақпарат үшін берген самогоның әлі аздық етеді, – деді. Сосын басқа бір гөй-гөймен басымды кәңгіртсін-ай келіп. Міне, бүгін де самогонды шашып-төгіп келе жатқаным содан.

	Мынау еңісте де таудың беткі қыртысының топырағы былқылдақ еді. Күн арқан бойы көтерілгенмен, түнгі ылғалы кетіп үлгермеген тұтасқан шөбі аттардың аяғын шашасына дейін суландырып, қаракөктеніп, бусанап жатыр. Митрий Пахомыч осы еңісте астындағы бурыл жарау атының басына ие бола алмай онсыз да қары талған қолымен тізгінді тарта берді. Темір ауыздық екі жағын қиып түсердей шаққа жеткенде бурыл басын қайқайтып, добалдай дөңгелек көздерін көкке ойнақшытып, бір орында тыпырлағандай әбден жүріс бұзды. Ішінде қызуы мол Митрий Пахомыч онымен ұғысудың орнына тізгін босата орынсыз тепкіленіп беріп еді, бурыл ат төменге қарай қарғып кетіп, бір ағаш түбіріне барып тіреліп, зырқ етті. Алдыңғы қос жіліншігі сынып түсе жаздады. Мұндай епетейсіздіктен бурыл ат осылай құбылса ер үстіндегі Митрий Пахомычқа оның әуселесі мүлдем басқаша шықты. Жас оқымысты атының басынан аса ұшты-ай келіп. Құлама еңіске арқасымен түсіп, ат тізгініне жармасуы ғана мұны әрі қарай сырғанай беруден сақтады.

	Бұл екеуін жоғарыдан бақылаған Гуськов тағы да бар даусымен қарқ-қарқ күлді. Оның мінгені жалы төгілген, тұрқы шағындау, жүні ұйпа-тұйпа қара жылқы еді. Тап қазір төменнен қараған адамға сол қара түкті жануардың алдыңғы сауыры ашылып, мол көрініп, арқасына қонған Гуськовпен бірге бұл да төмендегілерді келемеждегендей әсер етті. Күлкісі құлақ жарған Гуськовты капитан көзімен ата бір суық ой ойлады. «Сен неге осылай омақатпайсың? Әттең, сөйтіп жұрттың көз алдында өз ажалыңмен кетсең, біраз жүгіміз жеңілдер еді-ау».

	Митрий Пахомычтың сүйек-саяғы ауырып қалыпты. Бұлар бұл күні бес сағаттай жол үстінде болды. Іле өзеніне жеткен жоқ. Өздерінен бұрын кеткен қонтайшы ұрғасы тоқтаған жасыл шөбі тобықты жапқан, үлкен кең аңғардың бір шетін ала орыстар да киіз үйлерін тікті.

	Ертеңіне күн шыға тағы қозғалармыз деп еді, қонтайшының сенімді адамдарының бірі Цуй жіберген адам, «жоқ, біз мұнда біраз күн аялдаймыз, ертең үлкен базар болады, соған келсін» деген хабар әкелді.

	* * *

	Таңертең ерте тұрып, базарға даярланғанда Гуськовтың басындағы ахуал мүлдем басқа еді. Орыс көпестері, күзетші қызметін атқаратын артиллеристер жанталаса бастағанда тек Гуськов қана екі қолға бір ермек таппай көзі сығырайған аш иттей капитан мен Митрий Пахомыч жаққа алақтай берді. Капитанның түсі кешегіден де суық. Ащы ішімдік атаулыны жеті құлыптың ар жағына біржола жасыртқан. Жан баласының жүрегі дауалап, оның қасына жақындай да алар еместей.

	Киіз үйдің ішінде ұзақ сыланып-сипанып, солай жүгірген Митрий Пахомычтың соңынан Гуськов та қозғалып еді, енді қараса ат үстіне ерте қонған капитан оны да тап қасында бүріп ұстағандай тым бейшара халге түсірiпті. Митрий Пахомыч та кешегі бурыл атына мініп, тентектігі үшін таяқ жеуге сыңай берген жас баладай бетінің ұшы дірілдеп, бастығының аузынан шығатын әрбір дыбысты қалт жібермей бағып, тым елгезектенуде еді.

	Атты мен жаяудың сөзі бәрібір жараспасын сезіп, Гуськов дереу өзінің қара жабысын іздеп тауып, ер салып мінді. Базарға баратындардың ішінде бұл бар ма, жоқ па, соны біле алмай, аз-кем әуре-сарсаңға түсті де, ақыры өзінің бар екенін білгесін, ол енді жақсылыққа ма, жамандыққа ма, соны ажыратуға миы жетпей ит әуреге түсті.

	Бұл жерде Гуськовтың жақсылық пен жамандық туралы ұғымы тым шектеулі еді. Соңғы екі күн бойы судай сімірген самогоннан мұның басы қақ айырылуға шақ. Егер бастықтар рахымы түсіп, ащы ішімдіктен қалайы кружкаға толтырып, басқа қарай бір төңкеруге мұрсат берсе, осы таңертеңгілікте Гуськов үшін одан артық ұшпақты ойлап табу да қиын еді. Ал керісінше шықса, нағыз көр азабы туды дей бер.

	Гуськов қалайда базарға үлкен үмітпен аттанды. Капитан айналасындағы шоғырлы топтың соңында басын шұлғи басқан қара атының ыңғайымен ғана қозғалып, шайқатылып келеді. Қашан да сақ, өткір көздерімен топ басындағыларды кірпік қақпай қадағалайды.

	Капитан бүгін қасына осы экспедициядағы ең таңдаулы дегендерді ертіпті. Әсіресе, Гуськов өздерін де, сөздерін де жақтырмайтын кен барлау ісінің мамандарын түгелімен тік көтеріп әкетіпті. Максим Этыгеров, тағы екі тілмаш, екі құсбегі, әрі әскери шені жоғарылардың бәрі осында. Жаңа киімге жапсырылған ескі жамаудай болып, әлгі ағаш дайындап жүріп, осында тұтқын жағдайындағы Томск татарымен кездесіп, одан Аренар атты швед оқымыстысы, қол-аяғы кісендеулі, соған қарамай бел жазбастан қонтайшының өрен-жарандарына арнап түбі жайпақ ағаш салдар жасаушы орыстар туралы ақпарат әкелген Тара қаласының тұрғыны Михайло Заливин де бар. Бұл мына ақсүйектер тобына қалай қосылды, басы қанша құрысқанмен сұңғыла Гуськов ол жағын айқын-ақ ажыратты. Әлгі Қытай елшілері қатынасқан, өткендегі базарда капитанға көп қолғабысын тигізген Тобыл татары да бар. Бұрын Халха, Моңғолия, Қытай шекарасына дейін ат ізін салған, көргені көп бұл зиялының қадірін капитан сол өткен жолғы базарда ғана білгендей оны екінші кезектегі топтан бірінші кезекке ауыстырып, тіпті қанжығасына байлап алғандай. Себебі, бұл татар осы жүрісте капитанға алабөтен жақындап, екеуінің аттары құйысқан тістесіп келеді.

	Өткен базарда соңғы ретте капитан осы Тобыл татарына қандай тапсырмалар бергенін де Гуськов жадында тұтқан. Адам қанына тартпай тұра ма, сол өткен базарда бұл осында тұтқын жағдайында дегенмен, басы бос Түмен татарымен ұшырасып, одан білгенін капитанға жеткiзгесін, капитан тобылдық татарға қайта қиылып, ана түмендік туысың не сый дәметсе де тарылма, ол мына елші санатындағылар шынында қытайлықтар ма, жоқ па, соны білсін, әрі осындағы орыс тұтқындардан бір тіл әперсін, олар өз тараптарынан қандай өтініш, ұсыныс айтады, соны анықтасын дегенін Гуськов та мықтап өз құлағына құйған. Сірә, Гуськовтың аңғаруынша ол тобылдық неме капитанның бұл соңғы өтініштерінің әзірге бірін де орындай қойған жоқ. Мүмкін олардың осы бүгінгі базар үстінде сәті түсер.

	Сірә, жоңғарлармен діні басқа болғанмен тілі тектес, ал орыстармен ара қатынаста қостілділіктің ұшан-теңіз пайдасын көруші осы тобылдық, түмендік, не басқа да мекеннің татарлары орыс-жоңғар байланыстарына өлшеусіз үлес қосып, екі халықтың ортасында үлкен бел ала бастағаны шала сауатты Гуськовқа да аян еді.

	Бұлардың соңында екі арқан бойындай кейінде орыстардың екінші тобы көрінеді. Олардың ішіндегі ең көрнектісі капитанның әйелі Марфа Кирилловна. Қасында тағы екі сұлуы бар, үшеуі бірігіп, мол шоғырлы, салт атты артиллеристердің қоршауында тура олар қолдарына көтере ұстаған шырақтай жанғанға ұқсайды. Осы сегіз айдың ішінде онсыз да осындағы еркек жыныстының көзінің құртына айналған Марфа Кирилловна кешегі өз күйеуі – капитанға мінез көрсеткелі бері мына шалбарлы немелердің суға батып бара жатқандағы қармаған соңғы талшығына айналғандай. Бәрі де байқайды, осы түнде Иван Унковский еңғұрмаса өз зайыбымды тәртіпке келтіргенім жөн деп, онымен қатты жұмыс істеген, шамасы. Себебі, әншейінде айдын көлде жеке жүзген аққудай әйелдің бүгін жүні жығылып қалыпты. Аузынан артық сөз енді қайтып шығатын еместей. Сонда да оның айналасындағы қарулы, мұртты, тұнжыр жүзді экспедиция мүшелері оған көрсетілетін құрметті бір мысқалдай да кемітуге жоқ. Бұл осы сапар үстіндегі ресми міндеттен туындайтын қам- қаракеттен гөрі әрқайсысының жүрекжарды қылықтарына келіңкірейді.

	Біраз ілбігесін артиллеристердің бірі Марфа Кирилловнаны мазалаудың ыңғайсыздығын түйсініп, екі құсбегінің әйелдеріне арнап тіл қатты:

	– Мейірбанды сұлулар, Зоя мен Нина! Сендер Марфа Кирилловнаны жел өтінде ұстайсыңдар да өздерің бой жасырасыңдар! Әйелге тән мінез үйдегі кәкір-шүкірде ғана емес, осындай ертеңіміз беймәлім ұзақ сонар сенделісте де шақ-шұқ етсе олжа емес пе? Біз мінез көрсетсек капитан аямайды, несібемізден қағады, тіпті қару жұмсаудан да тайынбайды, ал нәзік жаратылысты сендерге өйте қоймас.

	Бұған Зоя мен Нина қосарласа жауап берді:

	– Бізді қайбір жақсылықтан тіл-жағын қарыстырып келеді дейсің?

	– Марфа Кирилловнаның бір басынан-ақ әзірге сөз артылар емес.

	– Түнде капитан мен Марфа Кирилловна тағы да шарт-шұртқа барды.

	– А, а, не дейсіңдер?

	– Шарт-шұрты несі?

	– Әңгіме не жайында өрбіді? – деп, еркектер жағы жамыраса кетті. Зоя мен Нина тағы да қосарласты:

	– Марфа Кирилловна әнеукүнгі өзі жолығысқан қалмақ қатыннан тағы бір жайды біліпті. Қонтайшының үлкен ханшасы Күнгу еңғұрмаса орыс елшілеріне ешқандай залал келтірілмесін, олар еліне тезірек қайтарылсын деп, қиқу салған көрінеді.

	– Міне, соны айтып, Марфа Кирилловна бір амалын тауып, мен қонтайшының үлкен әйелімен кездесейін, сөйтіп, олардың ішінен одақтас табайық деген ұсыныс жасады.

	– О, күндей сұлу Марфа Кирилловна, мынауыңыз нағыз данышпандық қой!

	– Бірақ капитан Марфа Кирилловнаның бетін қайтарып тастады. Ол өсекші қалмақ қатын қонтайшының өзі жіберген жансызы болуы да мүмкін дейді.

	– Жансызы бола берсін.

	– Егер біз ол жансыздың тіліне еріп, Марфа Кирилловна мен қонтайшының үлкен әйелін кездестіру жайлы ұсыныс жасасақ қалмақтар біздің амалымыздың таусылғанын, әрі жүйкеміздің жұқарғанын біліп, бізді айтқанына көндіру үшін қосымша қысастықтар ойлап табуы мүмкін дейді капитан.

	– Егер ол әйелдерді кездестіру жайлы қалмақтар тарапынан ұсыныс жасалса мен қуана-қуана келісер едім, тіпті Марфа Кирилловна экспедиция мүшесі ретінде ресми тізімде жоқ болса да сөйтер едім дейді капитан.

	– Соңында капитан Марфа Кирилловнаны тілдеп тастады. – Зоя мен Нина жарыса айтқан сөздерден кейін осы кейінгі екінші топтағы еркек атаулының ауыздарына қайғыдан құм құйылды.

	Бұл екі топ бәрінен бір сағаттай бұрын аттанып кеткен көпестердің ізімен жүріп еді. Сол көптестерді жеткізіп салып қайтқан фузелер мен қалмақ осыларға жол нұсқаушы қызметін атқаруда. Қонтайшы ұрғасы мен орыс экспедициясының тоқтаған жерлері үлкен бір аңғардың екі шеті болса, ал мына қозғалыс ол аңғарды айналып өтіп, әрі ұзаған жолға түсті.

	– Апырау, біз базарға шықпап па едік, бәрінен қара үзіп кетіп барамыз ғой, – деген қаңқу естілді.

	– Жоқ, аса қара үзбейміз. Мына таудың екі құлама тұмсығын көрдіңіздер ме, соларды айналып өтсек-ақ тағы бір үлкен аңғар ашылады. Базар сонда, – деді жол нұсқаушы.

	– Бұл жолы да үлкен базар ма екен?

	– Ойбай, өткендегі Қытай елшілері қатынасқан базардан асып түспесе кем соқпас. Қалмақтардың, бұхарлықтардың, басқалардың таң атпай құйылуы жаман. Бәрі ағыл-тегіл.

	Фузелер өтірік айтпапты. Орыстар базар орны деп белгіленген аңғарға қарай кілт бұрылғанда мұнда тіршілік буы аспанға атқандай көл-көсір көріністің үстінен түсті. Базаршылар, әр түрлі дәстүрлер мен ойындарды ұйымдастырушылар тап осында түнеп шыққандай-ақ күн көзі тау шыңдарынан көп көтеріліп үлгермеген осы шақта-ақ біраз жерге жетіп қапты. Құдай қарғағанда, орыс көпестері аздап кешіккен бе деп те ойлауға ыңғай бар еді. Бұларды қарсы алған жасына лайықсаз кексе өңді Кашка түгі күн сеулесіне жарқыраған шаңқан боз жорғаға мініп алыпты. Тайпалта бастырып, капитанның атымен тұмсық түйістіре жақындағанда аузынан алғаш шыққан сөздері мынау:

	– Бүгін сіздердің көпестердің қалталары мықтап-ақ қалыңдайтын шығар. Орыстарды еліне қайтару туралы хабар тарағалы біздің қалмақтардың орыс бұйымдарына деген ықыласы үстемелей түсуде. Тек сіздің көпестер базарға кештеу келгені несі?

	Кашканың екі көзі жұтына қарап, жалпақ та арық бет-жүзіндегі әжім іздері ішкі сезімдеріне ілесе дір-дір ететіндей. Су жаңа ұзын көк жейдесінің сыртынан белін жалпақ торғын матамен тас қып буған. Үзеңгіге қыстырулы аяғына не кигені белгісіз, қолапайсыз кең де ұзын шұға шалбары бәрін жауып тұр. Өзі жалаңбас, бір елідей ғана бар шашының ортасынан құлаған тұлымы мейрам күніндегідей күтім көргенсіп күлтілдеп тұр.

	Капитан Кашканың «орыстарды еліне қайтару туралы хабар тарағалы» деген сөздерінен жүйке тамыры кесілгендей тыжырынғанмен ұстамды жауап қайырды:

	– Сірә, бізге кеше кешке Цуй жіберген хабаршы қараңғы түскенде ғана келіп, біздің көпестер қамсыз қалды-ау, есебі. Әйтпесе, бүгін таңертең ерте тұрып-ақ, бұйымдарын реттеп, жеткені осы.

	Кашканың үсті-басында қылыш, мылтық сияқтыдан ештеме жоқ, есесіне, мұның соңында оқ жетер жерде мұздай қаруланған үшеу аттарын тежеп, оқшырайып тұрды.

	Кашка бірер қысыр сөзбен алдандырған соң шаңқан бозының басын кері бұрып жөнеле бермекші еді, капитан:

	– Бүгін базар үстінде қонтайшымен сөйлесудің сәті түсе ме? – деп жабыса кетті.

	– Қонтайшымен сөз жоқ жүздесесіз, ал сөйлесуге келсек, оны істің ыңғайы, әрі қонтайшының көңіл-күйі шешеді.

	– Қытай елшілері әлі жатыр ма?

	– Жоқ, олар өткен базардан соң бір ғана түнеп аттанып кеткен. – Осыны айтқанда Кашканың капитанға қараған көздері қасқырша жарқ етті. Оны байқаса да капитан сыр алдырмай тағы бастырмалатты:

	– Қонтайшы ұрғасында келелі жиын өтеді деген қауесет бар, ол не жиын, не мәселеге арналған және ол қашан өтеді? Егер айыпқа бұйырмасаңыз осы жөнінде мағлұмат берсеңіз. – Шынтуайтында капитан бұл жерде мәмлегерлік шеңберден шығып кетті, себебі, жиын өткізу әр елдің өзінің ішкі ісі, ол жөнінде мағлұмат талап ету оның сол ішкі ісіне қол сұққанмен бірдей, соны сезе тұра бұл қойып қалды. Сірә, өз айналасындағы адамдардың қысымымен капитанның да табанымен от басқандай секіре бастағаны секілді.

	Қырқылжың түлкідей қырағы Кашка өз әріптесі Цуй екеуі осы орыс елшілерімен арақатынаста біраз тәжірибе жиып та үлгерген. Осыдан сегіз ай бұрын капитанмен және оның адамдарымен алғаш беттескенде олардың қияпат атаулысы мен киім, қару-жарақ үлгілерінен ұлан-асыр таңырқау сезімдерін бастан кешірсе, қазір оның бәрі балаң шақтағы білімсіздікке ұқсап, өткендегі ұмытылған істерге айналған. Ал қазір бұл қалмақ жігіттеріне тән ерте қартайған кексе жүзін орыстарға тосып, «нағыз ысқаяқ саясатшың қарсы алдарыњда тұр, байқап басыңдар» деген жазуды айқын аңғартты. Бет әлпетінен жүгіріп өткен күлкі табындай бір сәуле көзіне барып ұялай қалыпты. Айтқан жауабы да соншама салиқалы шықты:

	– Біздің ел ішінде ақылды бастар көптеп табылады, бірақ олар жер жағдайына, мал жайылымына орай қысы-жазы тым қашыққа сілтейтіндіктен дидарласа қою қиынның қиыны, соған қарамастан олармен қонтайшы жүз көрісіп тұрғысы келеді. Мысалы, сіздердің ұлы мәртебелі Петр патша да сондай ақылды бастардың көмегіне сүйенетін шығар. Алайда, сіздер сол ақылды бастар не деп толғайды, нені көздейді, сол төңіректе ешқандай дерек әкелмедіңіздер, бізге көп нәрсе жабулы қазан күйінде. Бәлкім, қонтайшы да сол сіздер белгілеген шеңберден шыққысы келмейтін шығар.

	Сөйтіп, капитанның сұрағы мүлдем жауапсыз қалды. Қосымша сұрақтар қойып еліктіргенмен мына әккі неменің бәрібір алдырмасын сезіп, сөзден тыйылды.

	* * *

	Бұл базарда сауда бірден қызды. Орыс елшілерін әбден мезі еткен көптеген көріністер қайталанды. Орыс қаруына қызығушылық, ол үшін әр түрлі кәкір- шүкірді ұсыну, шамандар биі, олардың көрген көзді ағызып түсірердей сиқырлары, ақылға қонымсыз ақы сұраулары елшілік адамдарын тіпті аттатар емес. Аттарын базар шетіндегі өздерінің қарауылшы адамдарына қалдырып, жыртылып-айрылған базаршылар ішіне жаяулай кірген Иван Унковский тобы өздеріне белгіленген жерге жету үшін ең кемі бір жарым сағаттай уақыт ысырап еткен шығар. Бұл шабандыққа пәлендей кейімеді де, себебі, орыстар жүрістен гөрі текетіреске ұқсаған осы қозғалыс үстінде ию-қию көпшіліктің ішінен қол-аяғы кісендеулі, бет-әлпеттері күлдей өз қандастарын ұшырастыруға қатты көңіл қойып еді. Бұл жөнінде әсіресе, көп міндет жүктелген Михайло Заливин мен Тобыл татарының көздері қаршығадай сақ қимылдауда. Иван Унковский де қарсы алдында әлем-жәлем киінген біреу шаман биін билеп бергенде оны тамашалаған, сүйсінген кейіппен жан-жағын көзімен қоса тінткілей бастайды, бидің аяқталғанын көзбен емес, ішкі түйсікпен сезіп, жаюлы қос алақанға Ресей ақшасының ұсақ-түйегін салғанда ол шын мәнінде ұсақ-түйек пе, жоқ, ірісі кетті ме, ол жөнінде әлденеше қателік те жіберіп үлгерді. Ара-тұра Михайло Заливин мен Тобыл татарын қырына алғандай, «не үшін нан жеп жүрсіңдер» дегендей шүйіледі. Олар да өздерінің түк таппағанын сездіре айналаға бір, капитанға бір күнәлі көзбен жаутаңдайды.

	Осылай көп шашылғанмен, ешқандай олжа іліктірмей, орыс елшілері өздеріне белгіленген жерге ақыры жетті-ау. Мұнда да үйреншікті көрініс. Қонтайшыға арналып уақытша тігілген үлкен шатырдың алдындағы кішкене жазыққа ұсақ тастардан шеңбер жасалыпты, әр түрлі белгілер қою да ұмытылмаған. Анадағы қалмақтардың өз күнтізбесі бойынша жаңа жылды қарсы алу мейрамы үстіндегі кейбір рәміздер қайталана бастады. Бірақ мұның бәрі жай дайындық сыпатты, ал нағыз рәміздердің өздері шатырдың ішінен емес, сыртынан айналып шыққан қонтайшы тобы көрінгенде күрт күшейді. Ол сірә, орыстардың келіп, тиесілі орынға жайғасуын күткен сыңайлы. Істің сәтіне орай бұл жолы қонтайшы мен орыс экспедициясының тобы өте жақын, бір- бірімен жалғастырыла төселген оюлы сырмақтардың үстіне жайғасты. Дереу бәрінің алды жеміс-жидекке толды.

	Тап осы кезењде орыс елшілеріне мұқият назар аударған адам ең алдымен Гуськовтың ашқарақ көздерін байқар еді. Осы базар үстінде экспедицияның қарапайым мүшелерінің ішінен ең үлкен құрмет көрсетілгенi осы Гуськов. Себебі, капитан мынау көздің жауын аларлық әдемі сырмақ үстіне жайғасуға бөлінген топқа әдеттегідей екі тілмаштың бірін, Тобыл ақсүйегі, әрі оқымысты Максим Этыгеровті, Митрий Пахомычты, кен барлау істері жөніндегі географ, топограф мамандарды кіргізді. Сөйте тұра, ондай ештемесі жоқ Гуськовты және қосып алды. Қас пен көздің арасында тасы өрге домалаған Гуськовтың бағын қызғанушылар да табылды. Бірақ орыстар үшін екі елі ауызға төрт елі қақпақ қойылған заман ғой, ешқайсысы тіс жарып, күндеуге бата алмады.

	Капитан осылай келе жатқан жолда әлдеқандай “әулием” еткен Михайло Заливин мен Тобыл татары да сонау екінші топқа, Марфа Кирилловнаны қоршаған артиллеристердің, яғни мынау рәміздер мен базар қызығын екі аяқпен тік тұрып қана көре алатындардың ішіне қосылды. Есебі олар сол маңда көбірек қолғабыс тигізер деген үміттен сияқты.

	Гуськов, әрине қонтайшымен бүйтіп тізе тиістірердей тым жақын отырудың екі ортадағы талас мәселелердің тезірек шешілуіне иненің жасуындай болса да пайдасы тиер деген ойдан емес, мәртебелі қонақтар ретінде бұлардың алдына қалмақ арағы қойылуынан дәмеленіп, тамағы жыбыршыды. Гуськовтың өз басы әлі күнге қалмақ арағын, не шарабын татып көрген емес, тек капитан мен оның төңірегіндегі ақсүйектердің, оқымыстылардың сыпаттамасын ғана тыңдағаны бар. Былтыр қыста қонтайшы қабылдауына алғаш кіргенде алдарына қойылған қалмақ арағын орыстардың ішпегені үшін қонтайшы адамдарының наразылығы елшілік мүшелерін ол үрдістен бас тартуға мәжбүр еткен. Гуськовті ол ащы судың дәмі, күші қандай еді деген сияқты мәселелер қызықтырған. Дәмі, исі үйренбеген адамды аздап тыжырындырады, ал күші орыстардың самогонынан кем емес, көп ішсең басқа жаман ұрады деген сөздерді мықтап жадында тұтқан. Тап қазір сол қалмақ арағы алдына келсе мейлі ол шошқаның қиы сасысын бұл бас-көзге қарамай қылқылдата жұтар еді. Бірақ ондай атты дүние жуарақпанда көріне қоймады.

	Осы кезде Гуськовтың назарын капитан бейнесі қатты тартты. Бұл бұрынғысынан да әсем, көсем аттай мойнын созып, қонтайшы жаққа жіті қарайды. Шықшыты жыбыр-жыбыр етіп, басына күш түсіре қонтайшымен мынадай бетпе-бет кездесудің әрбір минутын тиімді пайдаланудың барлық қамын жасауда екені бірден көзге ұрады. Міне, осы шақта Гуськовтың сол капитанға деген бір жаман қызғанышы оянды. Бұл капитан неткен ғажайып адам десеңші. Иелігінде көл-көсір самогон бола тұра қажетсіз уақытта одан татып алмайды. Тіпті татқан күнде де місесінен асырып жібермейді. Сосын басы да ауырмайды. Ал Гуськовты соның орнына қойшы, ол өз иелігіндегі көл- көсір тентек суға бір тұмсық тықса-ақ қайтып шығара алмай өзі қоса жұтылып кетер еді-ау. Тіпті мына Жоңғария мемлекетінің жеріне экспедицияны бастап келмек түгілі Ресей шекарасынан аттап шығуға дәрмені жетпей діңкелер еді.

	Міне, қазір де капитан алдарына ащы ішімдік қойылды ма, қойылмады ма, онымен мүлдем жұмысы жоқ, қырағы көздері мен аппақ қалайыдай кіршіксіз өңіне қайратын жиып, Максим Этыгеров арқылы қонтайшыға бір сөздерін арнап жатыр. Екі-үш мәрте қонтайшы оған жауап та қайырып үлгерді. Қонтайшы басындағы қоқырайған қалпағын шешіп, қазір жалаңбас отыр еді. Білектей жуан бұрымы күн сәулесіне сәл-пәл шағылыса сол жақ құлағына құлап түскен. Үстіндегі сол баяғы сары жейдесі. Жұрттың ең алдымен жадында қалатын ақ-қарасы мүлдем айырғысыз, айран түстес көздері «міне, мен қонтайшының нақ өзімін» дегендей-ақ сайрап тұр. Әттең, Гуськов қазір жақсылап басын жазып, аман-есен өз еліне қайтпайды-ау. Егер қайта қалса басқасы басқа, тап осы кездесудің өзі-ақ атақты шежірешінің баласына өз отандастары алдында қаншама күн желдей есуге азық болар еді. Көзден бұлбұл ұшқан туған жердің, өскен ортаның кейбір көріністері тап осы шақта жарқырай елестеп, еңкілдеп жылаудың тағы бір реті келгенін баян еткендей. Бірақ жылай кетуге жер тар, басының қатты шағуы, әрі назарын әр қайда жұлқа тартқан қонтайшы айналасы мен базар көркі, ламалар биі, Сібір өзендерінің аппақ мұзын еске салатындай капитанның аса ұстамды суық жүзі – бәрі қосылып, Гуськовтың сырт қимылы түгілі ішкі сезімдеріне таршылық жасап байлап- матап, қысып ұстап тұрғандай.

	Гуськов түс көріп оянғандай әңгіменің мына тұсында ғана сөз бағдарына назар іліктірді. Капитан өзіне мұқият шұқшиған тілмаш, әрі оқымысты Максим Этыгеровке айтып жатыр екен:

	– Сен мәнерлеп жеткіз. Біз мұнда мүлдем басқа мақсатпен келген ресми адамдармыз. Сөйте тұра, біз өз Отанымыздың астанасы Мәскеуге оралғанда патша-ағзам бұл сұрақты қайтсе де қояды. Егер оған жауап бере алмасақ біз осы экспедиция құрамындағы баршамыз, әсіресе, оның басшысы мына біздер көптеген шен-шекпендерімізден айрыламыз. Тіпті жаза тартуымыз да ғажап емес. Сондықтан да қонтайшының Қазақ ордасына мұншалықты жойқын шабуыл ұйымдастыруының түп тамыры қайда жатыр, оны біздің егжей- тегжейлі біліп кетуіміз керек.

	Максим Этыгеров мұны тұлабойына күш түсіре ұзақ толғатып жеткізді. Екінші тілмаш оның аудармасын және толықтырды. Қонтайшының айран түстес көздері мұны күтпегендей-ақ қасындағы бес-алты зайсанды бір шолып шықты да өздерінен сәл аулағырақ отырған манағы Кашка мен Цуйға бір мағыналы қараспен мойын бұрды. «Сендер орыстардың пісуін жеткізбепсіңдер» деген райы бардай. Сосын олардан әріректе біршама қырын отырып, орыстарды көз қиығымен қадағалаған өз кенже баласы – Шұна Кашканы тауып алып, соған зәр төккендей: «Әне, өз құлағыңмен естідің бе, көршілес ұлы мемлекеттің өкілдері нені білгісі келеді, құлашты қайда сілтейді, ертеңгі күні осы тектес сұрақтар саған қойылса жауап қайтаруға әзірсің бе?» – дегендей. Бұл шаққа дейінгі қалмақ-орыс келіссөздерінің бәріне үзбей қатынасқан бұл қонтайшының өзі сыпаттас, әрі киім киісі де аумаған жас бозбала алғашқыда осында қызмет көрсетуші жігіттер мен қыздардың жұмысына бақылау жасағансып, үй ішінде ары-бері қозғалып, анау-мынау жұмыстарды өзінің де атқаратыны байқалған. Тек соңғы кездесулерде ғана ол үрдісіне тыйым салынып, бұл тек қонтайшы мен капитанның ауыздарын бағуға ғана көшкендей. Орыс елшілері бұл жағын да құр жібермей өз күнделіктеріне түртіп қойған.

	Қонтайшы сөйтіп, Цуй мен Кашканы, сосын өз кенжесі Шұна Кашканы көзбен атып болғасын қоқырайған киіз қалпағын басына қайта қондырды да қап-қара мәсілі аяқтарын созып жіберіп, бұрынғысынан да жайғасыңқырап отырды. Қонтайшының аузынан тап қазір қандай жауап шығатынын қалмақтардың өздері де білгісі келгендей бұл маңда тырс еткен дыбыс атаулы түгел өшірілді. Тек ортадағы ламалар мен базаршылардың қиқулары алыстан талып жеткендей естіледі.

	Қонтайшы ұзақ сөйледі. Оның аузына тесіле қарап, қатты зейін қойғаны соншалық, үстіне киген киімдері ақсүйек атағына орай өте сәнді әрі бай Максим Этыгеровтың мањдай сүйегі енді-енді шытынап жарылатынға ұқсады. Бір кезде қонтайшы ат тізгінін тартты-ау. Кезек Максим Этыгеровке келді. Оның аузымен тәржімаланған қонтайшы жауабы мына тақілеттес еді: «Біз Қазақ ордасына күшіміз тасығандықтан, не қандай да бір пайда табу мақсатында шабуыл жасаған жоқпыз, бұған қазақтардың өздері мәжбүр етті. Міне, ширек ғасырдай уақыт өтті, біз қазақтардың әр түрлі зорлық- зомбылығына көніп келеміз. Қазақтар мына менен бұрынғы Қалдан-Бошақты ханның кезінде де қалмақтарға күш көрсетіп, талай қырғын соғыстардың себепкері болған еді. Біз ол қырғын соғыстарды доғарып, мәмлеге келуге талай әрекет жасадық, бірақ қазақтар тоқтамады. Мен алғаш хан тағына орныққанымда, ол осыдан жиырма жылдай бұрын еді, қазақтың ханы Тәуке маған елші салып, Қалдан-Бошақтының кезінде тұтқынға түскен баласын босатуымды өтінді. Мен Тәуке ханның ол баласын кезінде Қалдан-Бошақтының Лхаса қаласындағы біздің дінбасымыз – далай-ламаға сыйға тартқанын анықтадым. Мен далай-ламадан Тәукенің баласын босаттырып, қасына бес жүз адам қарулы күзетші қосып, еліне қайтардым. Ал қазақ ханы бұл үшін алғыс айтудың орнына сол бес жүз адамды түгел қырып салыпты. Ол ол ма, содан көп ұзамай маған адал қызмет етуші Үрхедей-Батыр тайшаны өлтіріп, адамдарын тұтқындап, мал-мүлкін тонады. Оның ізін суытпай тағы да әр түрлі қастыққа барды. Ұранхайлық жасақшыларыма тап беріп, олардың жүзден астам үйін бала-шағасымен өзіне әкетті. Сонау Еділ жағалауынан бізге қарай Аюке ханның қызы – менің қалыңдығым келе жатқан керуенді шабуылдады. Ресей жерінен тауар тасыған көптеген саударгерлеріме қырғидай тиді. Мен соғысуға құштар адам емеспін, бірақ осы келтірілген мысалдар біздің шыдамымызды тауысты».

	Максим Этыгеров осыны аяқтағанда капитан Митрий Пахомычпен көз сүзістірді, сосын ақсүйек татар тілмашқа қайта бұрылды. Енді үш оқымысты жүздерін суық шалғандай, иектерінің ұшы дір-дір еткенге ұқсап, жақ ашпай, еш қозғалыссыз, әрбір минуты жылға бергісіз ауыр уақытты бастан өткізді. Ет пен терінің арасындағыны ғана емес, адамның іш қойнауындағыны жазбай танитын Гуськов бұлардың қонтайшы жауабына сенуден мүлдем аулақ екенін таныды.

	«Соғыста жеңілген жақ кінәлі шығады» дейтін орыс мәтелін еске алысқан тәрізді. Тек Митрий Пахомыч бірте-бірте сыр беретіндей. Капитан мен татар оқымыстысымен үнсіздік жөнінде жарысқа түсуге тауансыздығын таныта ма, оқалы камзол киген ол иығын қиқаңдата «қашанғы мелшиесіңдер, бірдеме айтсаңдаршы» деген емеурін білдіре екеуіне жалтақ-жұлтақ етті. Бұл Митрий Пахомычтың табиғи мiнезінен бе, жоқ, кеше самогонды бұл да өлгенше ішіп, басының шағуы оны да осылай мазасыз еткендіктен бе, оған барынша шұқшиған Гуськов осы жағын ғана ажырата алмады.

	Капитан қонтайшы жауабына күмән келтіре тіл қатпақ түгілі осылай ұзақ үнсіз дағдарудың өзі сондай сенімсіздік жайлы ой тудырарын сезіп, әңгіме ауанын қалай бұрарын білмей, іштей аласұрды. Қасындағы Митрий Пахомычқа көмек сұрағандай тағы бір қадалып еді, оның мазасызданған өңінің кілт бұзылуынан сол Қазақ ордасына деген аяныш сезімінің бұрқан-талқан көтерілгенін байқады. Иә, капитан мынау Гуськов емес, Митрий Пахомычтың осы райын жан-жақтан ентелеген досы бар, дұшпаны бар, көп көздердің қалың шебіне қарамастан ажырата алды. Жоқ, бұл жас оқымыстының ондай атты лирикалық сезімдерін қызықтайтын шақ емес, мынау сол жоқ иығына иық тиістірердей тілі де, діні де, ділі де бөлек мемлекеттің басшысы отыр, бұдан Швециядан Балтық жағалауын тартып алған кемеңгер патша Петрдің өкілі ретінде басталған әңгімені сабақтастыруды қалайды. Жаңа ғана Қазақ ордасына тағатын кінәларын салақұлаш тізбектеген қонтайшы сөзінен елгезек Митрий Пахомыч сияқты сең соққандай күйге ұшырамаса да соған ұқсас бір сыңай мұны да еңсеріп бара ма? Мүмкін әккі мәмлегердің сөз таппай қиналуы содан шығар. Жоқ, ондай аттыға орын жоқ, себебі бұл ұлы мемлекеттің ұлы мақсатты көздеген қайраткері.

	Капитанның бақытына осы кезде ламалар биі аяқталды да дөңгелек шеңбердің арғы жағындағы қалың базаршылар қақ жарылып, әлдебір аттыларға жол ашты. Сөйтсе олар күн көзінен күмісше сәулеленген сауыт киіп, садақ, найзасын асынып, кілең жорға мінген жауынгерлер екен. Сан шамасын анықтау мүмкін емес, себебі, қонтайшы мен орыс елшілері жайғасқан беттен олардың алдыңғы тобының ғана аттарының маңдайлары жарқырап, шұбалаң құйрықша созылған соңғы жағы мүлдем алысқа кетіп жатқандай. Капитан алғашқыда оларды қонтайшы орыс адамдарына қаһар білдіру мақсатында келтірді деп ойлаған. Жауынгерлердің алдыңғы бес-алтауы ғана жорғаларын тайпалта бері бөлініп, шеңберді екі-үш айналды да қайта орындарына барып тұрған. Әзірге ортадағы шеңбер бос қалды. Сол кезде ғана капитан қонтайшының қаһарына өз қаһарын қарсы қою керек шығар деген ниеті оянып, оған деген жаңа сұрақтың нобайын тапты. Әрі онысын сол бойда, тіпті жорға мінген сан шамасы белгісіз қарулы жауынгерлерден көңліне мысқалдай да күдік ұяламаған түрмен жеткізді:

	– Ресейдің ұлы патшасы Петр ағзам Жоңғарияның хал-жағдайы туралы мәліметтерге немқұрайды қарамайды. Әртүрлі алып-қашпа лақаптарға емес, осы Жоңғарияѓа, Қытайѓа, сіздің басқа көршілестерге сапар шеккен орыс зиялыларының жазбаша мәлімдемелеріне мұқият көңіл қоюды дағдысына айналдырған. Тіпті ол зиялылардың кейбіреулерінің ныспыларын да келтіре аламын. Мысалы, Г. Кибирев, И. Чередов, Г. Вильянов, Л. Ланг, тағы басқалар. Бұлардың бірсыпырасы сізбен де жүздесіп, ауызба-ауыз сөйлескендер. Міне, орыс патшасы үлкен сенім артқан осы зиялылар Жоңғарияның бұрын да, қазір де өз көршілерімен үнемі соғыс жағдайында екеніне өз бастарын куәлікке тартады. Әсіресе, сізден бұрынғы қонтайшы Қалдан-Бошақтының кезінде Қытаймен арадағы зор апатты, әрі ұзаққа созылған соғыс туралы егжей- тегжейлі жазбалар орыстарды сұмдық тітіркендірді. Қалдан-Бошақты өлгесін мына сіздің сол өз ағаңыздың сүйегінің күлін, әрі оның ұлы мен қызын Қытай императоры Кансиге тапсыруға мәжбүр болуыңызда да көп сыр жатыр. Сіз айтасыз, Канси өлді, ал оның мұрагері бізге бейбіт қарайды дейсіз. Солай-ақ шығар, бірақ өткен жолы баяндағанымыздай Қытайдың сіздер жөніндегі саясатындағы мұндай кілт өзгеріс жаңа императордың мейірбандылығына емес, олардың ішкі қиыншылығына байланысты шығар. Алайда, көп жылдық, тіпті көп ғасырлық тарихы бар жоңғар-қытай қарым-қатынасындағы мұндай тыныштық бүгін бар, ертең жоқ ашық аспандай екенін сіздер неге ойламайсыздар? Мысалы, сіздермен Ресей ешқашан соғысқан емес, соғыспайды да, себебі арамызда жер дауы жоқ, біз тек сіздермен қосылып, әрі сіздерді қорғап, кен байлықтарын игеру, оны осы екі елдің игілігіне айналдыру мақсатын ғана көздейміз. Мұндай қарым-қатынас сізге және сіздің үрім- бұтағыңызға мәңгілік тыныштық әперер еді. Себебі, бұл жер бетінде Қытай империясы Ресейден ғана именетініне, оған ешқашан тіс батыра алмасына сіздің кемеңгер ақыл-ойыңыз жетеді деп ойлаймыз.

	Бұл дәйектемелерді теріске шығырарлық дәлел тауып, Сыбан Рабтан аузын ауыртып жатпады, бірден Петр патша өзінің жалғыз ер баласын неге өлтірді деп қарсы сұрақ қойды. Капитан оған да ұзақ сөйлеп, жауап қайырды. Петр патша Ресей өміріне көп жаңалықтар енгізді, ал біздегі кертартпа дінбасылар мен ескі көзқарастағы лауазым иелері сол Петр патшаның аурушаң, әрі өз әкесінің ұланғайыр істерін түсінуге өресі жетпеген баласының көмегімен сол ұлы істердің нәтижесін келешекте аяқ асты етер деген қауіп белең алды. Петр патша мен оның айналасындағылар содан сақтанды. Жалғыз мұрагер Алексей Петровичтен гөрі орыс халқының болашағына қажетті жаңа мүмкіндіктер мен ұғымдардың тағдыры әлдеқайда қастерлі ғой. Міне, біздің ұлы мәртебелі патшамыз осыны терең түйсіне білді, сосын да өз нәсілі жөнінде қатыгездікке бел буды.

	Бұл сөздерді тыңдағанда қонтайшының бет-жүзіндегі бір түгі де қимылдаған жоқ. Енді бірден Ертіс бойындағы бекіністер жайындағы бұрынғы сұрағын сәл өңін өзгертіп қайталады. Мемлегер саясатшыға ең қажетті қасиеттердің бірі шыдамдылық. Капитан бұл сауалмен осымен нешінші мәрте беттесті екен, нешінші мәрте оған қарсы уәж айтуға мәжбүр болды екен? Сөйте тұра жүйкенің жұқалық етуі сияқты әлсіздікті бұл бойына дарытпақ емес. Сол баяғы салқынқандылықпен бұрынғы уәждерінің аясын сәл кеңейте бұл да қайталады. Сол кезде ғана қонтайшы Сыбан Рабтанның айранкөздерінде әлдебір ішкі ой тепкініне байланысты қозғалыстар байқалғандай. Екі езуінде бір талшық іздер пайда болғандай. Сірә, ащы мысқылдың сорабы сияқты. Әлденеден қонтайшының жүзіндегі осы құбылыс капитан Иван Унковскийдің жүрегін ауыртты. Бұл қонтайшының қияпатынан «өзінің туған нәсілін, жалғыз мұрагерін өлімге қиған Ресейдің ұлы патшасы бізді мүсіркеп жарытар ма екен» деген жазуды оқып еді. Осы түйсігім рас па дегендей Митрий Пахомычқа қарап еді, жас оқымысты қонтайшының бет ажарындағы жазуды тану жөнінде капитанның өзінен де асып түскен, шамасы. Себебі, Митрий Пахомыч әлдекім төбесінен суық су құйғандай түсі бозарып, тіпті алтынша жарқыраған шашының да бояуы оңғандай бүкіл болмысымен өзгеріп кетіпті. Тіпті түсіп кетер жердің жарығын таппай назаланғанға да ұқсайды. Неге екені белгісіз, қонтайшымен әрбір кездесуден соң осы Митрий Пахомычта өзінің алыста қалған Отанына деген наразылық сезімі қатайып келе жатқандай. Бірде ойындағысын бүкпесіз жайып салатыны бар жас оқымысты ол жағын өзі де ашып айтты. Әрі капитанның қырағы көздері оның алабұртқан жүзіндегі қан жүгірісінен ондай аттыны былай да байқап жүрген еді.

	Тек Максим Этыгеров бұл екеуінен алабөтен шыққандай, қонтайшының сөздерін тәржімалап тауысқасын, өз бастығының шырайына алаңдап жатпастан қонтайшыға қайта бұрылып, міз бақпай қатты. Тілмаш, әрі оқымысты, әрі ақсүйек татар мынадай аттың жалы, түйенің қомында Отан атты қасиетті ұғымның төңірегінде бой алдыра қоятын жан емес, бұл ең алдымен өзінің ғылыми мүдделерін бірінші кезекке қояды. Сосын да ол қасындағы екі орыс сияқты күйгелек сезімнің шылауында кетпей мынау ертеңгі күні қайталануы неғайбыл шақтың әрбір минутын тиімді пайдаланып, көз алдындағы өң мен түстей құбылған жат ел басшысының болмысындағы қыл-қыбырға дейін жадында тұтуға пейіл берген. Мұның бәрі құдай амандық берсе, келешекте қағазға түсер еңбектер үшін баға жетпес қордалы қор ғой. Осы жағын Максим Этыгеров тіс қаққан зерттеуші басымен қалай ғана ұмытсын?

	Ал үшінші топтың адамындай бұлардан жаратылысы мүлдем бөлек Гуськов сұңғыла көкірекпен, қасқыр көздермен осының бәрін қағып түсіп отырса да алдарына арақ қойылмағанына нала жеп, бұл уақта қақырап, қақ айрылуға шақ бастың әуселесімен кетіп еді. Сөйтсе де, Гуськов көз ауқымына басқалардан гөрі көп дүниені сыйдыруда. Себебі, қасындағы келіссөз жүргізуші екі жақ майталмандарының ерін қимылдарын, өзара көз түйістірулерін амал жоқ ішке тізіп, әрі қызмет көрсетуші жігіттердің, қыз-келіншектердің қозғалысын да қалт жібермей бақылайды. Себебі, солар жақтан байқалған әрбір қозғалыс сайын алдарына арақ келе жатқандай елп ететіні бар. Неге екені белгісіз, бұған дейін капитан мен қонтайшының әрбір кездесуі сайын арақ-шарап қойылушы ма еді, жоқ, ол оқта-текте, үлкен мейрам құрметіне ғана болатын рәсім бе, міне, соны ғана бұл анықтамапты.

	Капитан мен қонтайшының тілдесуі тым ұзаққа созылды. Айнала базаршылардан орыс адамдары мен қонтайшының отырысын қызықтаушылардың қатары әлденеше рет алмасты. Ортада талай билер биленді, әр түрлі ойындар көрсетілді.

	Бір кезде ғана басқаның бәрінен үміті үзілген капитан қонтайшының алдына осы Жоңғария жеріндегі орыс тұтқындары жөнінде мәселе қойды. Шынында, Гуськов үшін басқасынан гөрі тап осы мәселе қызығырақ. Осы төңіректегі әңгімеге көбірек алаңдасам бас ауруына байланысты қиналысым жеңілдер ме екен деген дәмесі бар. Кенет, Гуськовтың алдына екі сыбаға қабат тартылғандай еді. Капитан сұрағына қонтайшы Сыбан Рабтан жауап беріп үлгерген жоқ, тек ұзақ толғаныс үстінде өзімен-өзі қалған. Міне, осы кезде ғана бойшаң денесінде үлкен сұр жамылғысы бар жас әйел қонтайшыдан бастап, бәрінің алдына қыш ыдыспен арақ қойып жатты. Мұны көргенде Гуськовтың көзі шарадай жанды. Тіпті анадан шыр етіп туғалы мұндай қуанышты ол бастан кешпеген де шығар.

	«Піскен астың күйігі жаман» деген қазақ мақалын бұл өмірінде естімегенмен соның мағынасын жан-жүрегімен сезінді. Себебі, сол қыш ыдыстағы шүпілдеген арақты фарфор кесеге құйып, өңешке қарай төңкеру деген бар емес пе? Міне, енді осы екі аралықтағы кішкентай уақыт мұны мың жылдық зындандағы жалғыздықтан жаман езе бастады. Капитанға ќарап еді, ол тіпті алдымызға ащы ішімдік келді екен-ау деп селт етер емес, тек қонтайшы орыс тұтқындары жайлы сұраққа не жауап қайырады деп, онсыз да ақ қалайыдай бар жүзімен одан сайын безере қапты.

	Кенет қонтайшы Гуськовқа көмекке келгендей. Ол көзімен белгі беріп еді, даяшы жігіттердің бірі ұшып жетті де қыш ыдыстағы арақты әркімнің кесесіне құя бастады. Мұндайда құлағы әскере сақ Гуськовқа оның тау суындай сыңғыры соншама сүйкімді естілді.

	Қонтайшы арақ құюлы кесені қолына ұстады. Орыс елшілері де сөйтті. Гуськов тіпті оны бірден аузына апара жаздап, мемілдете құйылған немені омырауына аздап шашыратып та алды.

	«Аттың сыры иесіне мәлім» дегендей, Иван Унковский мен Митрий Пахомыч екеуі бірдей жаймен, басқаларға сездірмей Гуськовқа көз қиығын тастады. Митрий Пахомычтікі жай қарас та, капитандікі «ішуге болмайды» деген бұйрық қарас еді. Сірә, капитан таза орыс адамы емес, қанында бір шикілік бар. Әйтпесе, мынау бомбардирдің хал-жағдайын түсінетін-ақ реті бар еді ғой. Тап қазір капитан бұл бейшара Гуськовты көзімен түгіл, фузея мылтығымен атса да тілін алдыра алмас еді. Қонтайшының өз кесесін аузына апарғанын көрісімен-ақ Гуськов та өз ыдысын ернеуінен тістегендей етіп, екі еріннің арасына бекітті де қылқылдатып жұта бастады. Дем алмастан жұтты. Осының өзі-ақ капитанның ішкі дүниесінің одан сайын әптер-тәптерін шығарды. Орыс елшілерінің ортасындағы осы бір іркілісті олар қаншама сездірмеймін дегенмен қонтайшының өзі де, айналасындағы адамдар да (әсіресе, Цуй мен Кашка) айна-қатесіз ішке түйді. Оны капитан да ішке түйді. Патша әкімдері бекіткен елшіліктің ресми тізімінде жоқ адамдарды капитан мұндай салиқалы кездесулерге қатыстырмайтын. Тіпті өз әйелі Марфа Кирилловнаның да мұндайдан үнемі шеттетілетіні содан еді. Ал мына Гуськовты бұлайша көтермелеуі оның іштегі бір құпиясын ашуға септігі тиер деген ойдан еді, сөйтсе бұл қателесіпті.

	Бірақ капитан Унковский тарлан мәмлегер екенін осы жолы да дәлелдеді. Гуськовтың әрекетінде еш оғаштық жоқтығын білдіргендей бұл да көз қыла ішімдік толы кесесін аузына қарай бір-ақ төңкерді. Бастығының шырайын таныған Митрий Пахомыч та оның істегенін қайталады. Ал ендеше! Сірә, бұл күнге дейін көп қағажу көргендей жүрген бомбардир Гуськовтың басына бақ құсы біржола қонғалы келе жатқандай. Енді капитан мұны жазалау үшін ешқандай да ілік таба алмайды.

	Бәрібір тап осы мезетте капитан үлкен жеңіліске ұшырады. Ұшырағаны сол мынау түздіктер елінің билеушісі орыстардың әлсіз жерінен жаңылыссыз тап басып ұстағандай еді. Көзімен белгі беріп, кеселерге қайта арақ құйдырды. Алдарындағы дәмнен, жемістен жеп отыруларын өтінді. Сосын орыс тұтқындар жайлы жауабын ұзақ ойластырғанға ұқсап, қабағын көтеріп, алаңнан әрідегі базаршылардың ию-қию нөпіріне қарай ұзақ телмірді. Ауыр ой басқан адамның реңкі бар. Сосын, жүзіне, әсіресе айран түстес көздерінің айналасына мейірім жиғандай орыстарға қарап, сәл ишарат жасады да арақ құюлы кесесін қолына тағы алды. Орыстар да сөйтті.

	Гуськов дәл осыны күтпеген. Ол алғашқы ішкен арағының дәмін орыс самогонының дәмімен салыстырып, сәл жеңілейе бастаған ішкі дүниесінің қызығына еліткен. «Ине өткен жерден жіп өтеді» емес пе? Өз бастықтарын бір барлап қойып, мына екінші кесені де ауызға апара бергенде капитан бұдан жылдамырақ қимылдап, кесесін ерніне бір тигізді де орнына қоя салды. Бұл капитан тарапынан бомбардир Гуськовқа екінші мәрте берілген қатаң бұйрық еді. Гуськов оны тағы да айқын ұққанмен қыңбады. Орыс самогонына қарағанда жүректі айнытатын бір дәмі, исі барын сезгенмен бұған дейінгі шектен тыс ынтызарлық мұның ақыл-есін біржола жұтып кеткендей. Сөйтіп, өз ажалымен ойнауға кіріскендей. Екінші кеседегі ащы ішімдік те бір тамшысы қалмай ішке жөнелтілді.

	Қонтайшының көздері енді ғана Гуськовты ажыратып алғандай. Соны сезе қонтайшының ар жағындағы адамдар да мұны басқа орыстардан гөрі бөле-жара назарларына іліктірді.

	Алайда, Жоңғария әміршісі сыр алдыратын адам ба, көмекейіндегісін енді ғана басында пісіріп үлгергендей сөйлей жөнелді. Елшілік адамдары тастай қатты. Әсіресе, Максим Этыгеров. Бір мезгілде бұл оқымысты татар капитанға қарап орысша сөйлей жөнелгенде Гуськов оның бір сөзін де ұстай алмады.

	Бара-бара күш салып, тыңдап көріп еді, қонтайшының айтқаны ылғи жөн сөз сияқты. Оның баяндауынша Ресейде де көп қалмақтар тұтқында жатқан көрінеді, егер солар қайтарылса бұлар орыс тұтқындарды бір күн де ұстамақ емес екен.

	Жаңа ғана Гуськовқа ызаланғаны бар, соның екпінімен бе, жоқ әлде қонтайшының бір жайды қайталай бергеніне мұның да жүйкесі жұқара бастағаны ма әйтеуір капитан өз жауабын Максим Этыгеровке тым дауыстаңқырап айтты. Қасындағы енді-енді есінен адасуға шақ Гуськовтың құлағын жарардай еді:

	– Ресейдегі қалмақ тұтқындары жайлы сіз, қонтайшы Сыбан Рабтан, Мәскеуге жіберген, әрі бізбен бірге қайтқан өз елшіңіз Бурокорганның есебіне ой салған шығарсыз. Бурокорганға Ресей астанасында, одан бері Тобылда бізден де лауазымы жоғары адамдар ол қалмақ тұтқындар жайлы егжей- тегжейлі ақпараттар берді. Рас, біз басып өткен Тобыл қаласында Монка және Инка атты екі қалмақ тұтқыны ұсталып отыр. Алайда, ол екеуі де сіздің иелігіңіздегі Жоңғарияның азаматы саналмайды. Олар сонау Еділ бойындағы Аюке ханның адамдары. Егер сол Аюке хан өзі талап етсе, Ресейдің тиісті орындары өзара келісім-шарт жасасу арқылы оларды қайтаруы мүмкін. Ал сіздермен ол екі тұтқын жөнінде келіссөз жүргізудің ешқандай негізі жоқ. Ал мына Жоңғарияда біздің толық емес мәліметіміз бойынша бірнеше жүз орыс тұтқындары бар. Әрі олардың көбісінің жағдайы өте ауыр көрінеді.

	Қонтайшының нұсқауымен кеселерге үшінші мәрте мемілдете арақ құйылды. Гуськов осы жолы ғана ақылға келгендей, капитанға ұқсап, кесесін аузына бір тигізді де орнына қоя салды. Қалмақ жақтың адамдары Гуськовтың бұл естиярлығына өздерінің бір есебінен жаңылғандай қарады. Қонтайшы жауап берудің орнына осы базарға арнап дайындалған тағы бір рәсімнің болатынын хабарлады.

	Бәрі орындарынан тұрды. Тәртіп сақтаушылардың аттысы, жаяуы бар, базаршылардың осы жақтағы бөлігін тырқырата қуып, алаңды тазарта бастады. Тек әлгі жорға мініп, сауыт киіп, қару-жарақ асынған әскерлер ғана қалды. Кенет олар тез көбейіп шыға келді. Алғашқыда орыс адамдары оларды жүз шақты ғана деп ойласа құмырсқаша құжынай жөнелгенде олардың сан шамасын мөлшерлеуге ешқайсысының жүрегі дауаламады. Тіпті жаңағы бас- аяғы көрінбейтін базаршылардың өздерінен де асып түскендей.

	Бұл кездері базаршылардың ішінде судағы жаңқадай адасқан орыс елшілігінің мүшелері әлдекімдердің аяғының астында тапталардай дәрменсіз халде еді. Тек Цуй мен Кашка жіберген адамдар оларды қоршауға алып, ығы- жығы көптің ішінде тарыдай шашылудан сақтады. Капитан әлгі өз әйелін қалдырған екінші топ қайда, бір керекке жарар деп ерткен Түмен татары қайда, бәрінен де хабарсыз, тек жаңағы қонтайшы қасында бірге болған үркердей топтан ғана көз жазбапты.

	Кенет ортадағы шеңберге тағы да ламалар шығып, құдайға мінәжат ету рәсімдерін жасады. Тек бұл жолы тез басталды да адамды ығыр ететіндей ұзаққа созылмады, он минуттай шамасында аяқталды. Сосын бұлар кейін ысырылып, енді әлгі атты жауынгерлердің бір ойынына орын бергендей. Жауынгерлердің ойыны сол – төрт қатардан сап түзеп, шығысқа қарай сән- салтанатпен қозғалып берді.

	Ол кезде капитан қасынан табыла кеткен Цуй бұл жауынгерлердің анық саны үш мың екенін айтты. Тағы бірдемелерді түсіндіргенсіп, шөпке түскен инедей жылт етіп қайта жоғалды.

	Атты әскердің соңынан ламалар мен қарапайым халық жаяулай қозғалды. Кенет аттылардың алдында бір шөмеле шөп лап етіп жана бастады. Сонда ғана капитан бұл рәсімнің мәнін түсінгендей:

	– Митрий Пахомыч, бұлар әлгі Қытайға қарсы жасайтын ырымын қайта бастады ма?

	– Тап солай, капитан, – деді Митрий Пахомыч.

	Арақ басына ұрған Гуськов көз алдында не болып жатқанын ұқсам деген талаппен миына шектен тыс күш түсірді. Мұндайлықты Митрий Пахомычтың күнделігінен ұрлап оқығаны, әрі олардың ауызша сыпаттамасы бойынша білгені болмаса көзімен көрген жоқ еді. Атты жауынгерлердің алдыңғы легі сауыт киініп қана емес, әрі өңірлеріне темір қалақтарды жыпырлата жапсырып та жау оғынан жан сақтаудың берік амалын жасаған екен. Міне, сол темір қалақтары күнге жарқыраған олар күншығысқа қарап, тарсылдатып, мылтық ата бастады. Қалған салт аттылар солай қарай найза сілтеп, өңештері жыртылғанша айғайлай бастады. Оларға ламалар мен жаяулаған халық та қосылды. Тіпті олардың арасынан сол көптің істегенін істеген қонтайшының өзі де көрінді. Бұл да күншығыстағы қытай еліне қарап, қаһар көрсетті. Оқ-дәрі салынған бір шөмеле шөптің тарс-түрс етіп жануы да алапат еді. Бәрі қосылып, Гуськовты терең иірім судан суырып алғандай әсер етті. Күнделіктен оқып, не басқалардың ауызша сыпаттамасынан білу бір басқа да, былай бетпе-бет келіп, құдай берген қос шырақтың өзімен тамашалау бір басқа екенін бұл тұңғыш рет түйсінгендей. Көз алдындағы суреттің сұрапылдығына қарамастан Гуськов «қап, жаңағы үшінші кесе арақты да ішіп салмағаным-ай» деп өкініп те үлгерді.

	– Өткен аптада ғана бұлар Қытай елшілерімен ауыз жаласқандай еді ғой. Оларды' «әулиемдей» етіп, бізге де көрсетті. Жасырған жоқ, бәріне куә етті. Әрі қалың топтың ортасында қонтайшы әдейілеп бұрылып, «бізге енді Аспан асты империясымен қайта жауласпақ жоқ» деп, шегелеп тұрып, ежіктеп айтты. Содан бері апта ғана өтті, енді мынасы несі?

	Бұл сұраққа жауап беруге келгенде Митрий Пахомычтан гөрі Максим Этыгеров жүйрік шықты:

	– Демек өткен жолғы бұлардың «әулиемдей» еткендері Қытай елшілері емес, бізге көз қылып істеген бір қулығы ғана.

	* * *

	Бұлар базардан тағы да құлазып қайтты. Тек Гуськовтың тым сезімтал жаны көрген-білгенін кеудесіне сыйдыра алмай әлдекіммен ол жайында пікір алысқысы келіп, атын шаужайлай капитан мен Митрий Пахомычқа жанаса береді. Бірақ олардың бұл маскүнеммен тілдескісі жоқ, мұндай базарды бұрын да көргені бар капитан мен жас оқымыстының әсерленуден гөрі қиналысы басым еді.

	Әңгіме шашбауын көтеріспегесін Гуськов бұлардан сәл озыңқырап кеткенде капитан:

	– Мына мыстанның ішіндегісін білу қонтайшының көмекейіндегісінен де қиынға түсті ме саған? – деді. Жүзінде ызалы кескін бар. Соны анық байқаған Митрий Пахомыч өз шарасыздығын мойындағанда:

	– Солай боп тұр, – деді. Жалма-жан бұл жауабында кекесінге кекесін білдіру барын сезіп, сөзін жалғастыра қойды. – Бірақ мен бұл мыстанның әлсіз жерін айна-қатесіз таптым. Егер жақсылап ішімдік ішкізіп, ертеңіне бас жазарлыққа түк татырмасаң бұл бір жұтым самогон үшін көрдегі әкесінің сүйегін қазып шығаруға әзір сияқты.

	– Енді бұған тағы ішкізейік пе? Бүйте берсек бүкіл қорымызды мерзімінен бұрын тауысамыз ғой.

	– Бүгінгі мүмкіндікті текке жіберіп алдық. Мына базар болмағанда, қонтайшының арағы болмағанда, әттең. – Жас оқымысты шын пейілімен өкіне, әрі тамсанып қойды.

	Капитан ат жүрісімен теңселе, сәл ойланды да:

	– Жә, асығатын ештеме жоқ, осы маусымның жиырма тоғызы күні Петр патшаның туған күнін тойлаймыз. Ақыр шығасылы арақ, сол күні бұл бомбардирді жақсылап тойғыз да ертеңіне келер мүмкіндікке өзің ие бол.

	* * *

	Келесі бес күндікте екі жақ тым-тырыс жатты. Қалмақтың көшпелі байтақысы тарапынан жан баласы қатынамады. Міне, осы бес күн бәрінен де Гуськовқа ауыр тиді. Арақтан басы ауырды дейтін емес, аузына ащы атаулыдан қайтып тамшы тамбаған осы күндердің тақсіреті бәрінен де асып түсті.

	Бірде ол Митрий Пахомычқа келіп мұңын шақты:

	– Ау, Митрий Пахомыч, іші-бауырым аш қасқырдай ұлиды, тіпті де төзім беретін емес.

	– Енді маған қайт дейсің?





– Сен оқыған, Голландиядан дәріс алған адамсың ғой. Жан азабын жеңілдетудің бір амалын тапшы!

	– Амалын таба алсам мен ең алдымен өз басымның жағдайын дұрыстар едім.

	– Апырау, сен сонда да айтып, мынау қонтайшының не ойлағаны бар, мына біздің капитан да оңай-оспақ емес, алпыс екі айлалы адам ғой, сол жағын неге дұрыстап сұрамайды? Егер ол ашылғысы келмесе қара суды теріс ағызатын мәмлегер капитан бір кілтін неге таппайды?

	– Әй, Гуськов, ашылғысы келмеген адамның ішіндегісін суыру оңай ма екен? – Митрий Пахомыч енді ғана бұған даусын көтере сөйледі. Бұлар киіз үйдің сыртына жайылған киіз үстінде жатыр еді. – Қонтайшы түгіл мына сенің ішіңдегі құпияны білудің өзі мүмкін еместей. Сөйте тұра діні, тілі басқа елдің дүрдей патшасының кілтін тап дейсің.

	– Менің қай құпиям сендерге дәрі болушы еді?

	– Әй, мақұлық неме! Мына Жоңғариядағы швед оқымыстылары, мамандары бұларға қолды болған тұтқындар емес, Қазақ ордасын талқандату үшін көмекке деп, Ресейдің өз қолымен берген адамдары екенін білем дейсің! Сен бұл мәселені қайдан білесің, соны неге жасырып жүрсің?

	– Егер дүние осыған қарап тұрса... жасырмадым-ақ.

	– Неге қарап тұрған жоқ, егер капитанды осы жаймен суарсаң мұның қонтайшыға қарсы жаңа уәждер келтіруге көмегі тиюі мүмкін ғой. Тіпті жаңа өзің айтқандай оның кілтін табуға да ықпал етер, кім біліпті.

	– Жақсы, аузымнан шығармаймын деген уәдем бар-ақ еді, бірақ мынадай төбеден балта төнген шақта ол уәдені қайтейін? Тек, сүйкімдім Митрий Пахомыч, менің бір тілегімді орындашы, алдыма бір кружка арақ қойдыршы.

	– Жоқ, бір тамшы да жоқ. Өткен жолы да сен өстіп алдап кеткенсің.

	Білгеніңнің бәрін сарық, сосын мен бір емес, екі кружка арақ қойдыртамын.

	– Арақтың бәрі капитанның қолында ғой, сен бұл жөнінде сөзіңді өткізе аламысың?

	– Өткіземін! Егер тіпті күмәндансаң жүр капитанның киіз үйіне! Алдын-ала өзімен де келісейік. Капитан сенің жырыңды өз құлағымен тыњдаса нұр үстіне нұр. Сенен естігенімді оған жеткізіп мен әуре болмаймын.

	Сонымен бұлар капитанның киіз үйіне келді. Мұнда Марфа Кирилловнадан басқа ешкім жоқ екен. Екеуінің тоң-торыс қалпында бұлар бас сұқты. Соңғы кезде Иван Унковскийдің өз зайыбымен қатты шиеленіс үстінде екені айқын еді. Соның тағы бір ушыққан шағы, шамасы. Сөйте тұра Гуськов қойған шартты капитан сәл жадырай қабыл алды. Әрі тез Максим Этыгеровті де шақыртты. Қалайда Тобылдың адамы ғой, ол да тыңдасын, әрі әңгіменің өтірік-расын, дүмбілез тұстарын анықтауға себі тиер дегені еді. Бірақ Этыгеров белінің құяңы ұстап шойырылып жатыр екен, келе алмады.

	– Атақты шежірешінің баласының жырын Нина мен Зоя да тыңдаса қайтеді? Олар да ішқұсалықтан жарылуға шақ бейшаралар ғой, мүмкін көңілдерін көтерер, – деп еді Марфа Кирилловна. Бұған капитан қарсылық білдірді.

	Сейтіп, Петр патшаның туған күніне қалдырмай-ақ Гуськовтың құпиясын ашудың сәті түскендей.

	* * *

	Гуськов бірден көсіліп кете алмады. Өткенді еске түсіру кейбір адамдардың жан азабын қоздырады ғой, әрі өзінің бұған дейінгі күйзелісі бәрі қосылып, жақ сүйектерін арбаның майланбаған темір бөлшектеріндей ауырлатып еді. Бірер белестен күшпен өтіп, шежіреші әкесінің аруағын шақырғандай арпалыстан соң ғана үйреншікті аяңын тапты.

	Шындығында, Гуськовтың білетіні үлкен бір тарихи жағдайдың бөлшегі еді. Тобылда болған екі жылында ауызша әңгімеде желіп тұрған желмая, әрі арақты жақсы көтеретін, аздаған жұғымдылығы да жоқ емес, бұл көп адамдармен тонның ішкі бауындай араласып үлгерген. Өзі де құйма құлақ неме шаң- топырағы аралас, арасында саф алтыны да кездесетін сан алуан әңгімелерді естіген. Соның бірі ол кезде қазақ пен қалмақ арасындағы талас өлке Ертіс бойындағы Ямышев бекінісі төңірегінде еді.

	1682 жылы бұл өлкемен үш қайнаса сорпасы қосылмас, мүлдем басқа құрылық Еуропаның арғы шетіндегі сонау Швецияның астанасы Стокгольм қаласында Юхан Густав Ренат атты нәресте дүниеге келген. Әке-шеше өздерінің бұл нәсілінің келешекте жұмыр жердің екінші қиырында діні басқа, тілі басқа екі-үш мемлекеттің арақатынасында өшпес із қалдырарын сезбегені ақиқат. Себебі, Швеция қайда, Жоңғария қайда? Алайда, «адамның басы алланың добы» деген қазақ мақалындағы шындықты бұл өз өмірімен дәлелдеп шықты.

	Тумысынан зерек, әрі математика, инженерлік есепке деген қабілеті бірден көзге ұрған Ренат он алты жасында сол кезде өз еліндегі ең қастерлі мамандық

	– артиллерияға әскери қызметке сұранады. Осында алған білімін көп ұзамай Ресеймен болған ауыр соғыста сарқа пайдаланды. Артиллериядағы кіші офицерлік атақ – штыкюнкер шеніне де қол жеткізді. Алайда, бұл швед халқының сан ғасырлық тарихында ең қасіреті мол соғыс еді. Полтава шайқасындағы масқара жеңілістен соң король Карл он екіншінің орыстарға тұтқынға түскен екі мыңнан асатын адамының ішінде осы Ренат та кетті.

	Бұл тұтқындар алғашқыда Мәскеуге әкелінді. Соғыс әлі жүріп жатқанмен, сол Полтава шайқасындағы басымдықтың тойына сол тұтқын шведтер де қатыстырылды. Өз Отанына деген аяныш ауыр құсаға айналып, Ренатты қатты меңдеді.

	Сосын тұтқын шведтерді топ-тобымен Ресей қалаларына бөліп-бөліп жөнелту жүзеге асырылды. Оның бір мыңға жуығы, ішінде Ренат та бар, Тобыл қаласына қарай жылжытылды. Міне, түнеукүні өз әңгімесінде баяндағандай Гуськов та тап осы топпен бірге Тобылға жетіп еді.

	Әрине, ол кезде жаратылысымен, әрі тәрбиесімен бір-біріне жердің екі шегіндей кереғар бұл екі пенде бір-бірін біле алған жоқ. Қайдан білсін, Гуськов ол өзінің ақыл-есі түзік пе, бұзық па, соны ажыратып алудың әуселесімен байланды, ал Швецияның оқымысты артиллерисі Юхан Густав Ренат өз Отанының басына туған ауыр хал ауық-ауық жүрегін сыздатып, өмірден баз кешкендей күйде жүрді.

	Алайда, Тобыл қаласында өткен екі жылдық өмірде бұл екеуі бірін-бірі көруі әбден ықтимал. Себебі, біраз сабасына түскесін Гуськов өз мародерлігі үшін патша бригантиндерінен қашқан, өлім жазасына лайық қылмыскер емес, мына тұтқын шведтерді Тобылға айдап әкелгендердің біріне айналғанын заңдастыру қамымен қаланың ми батпақ көшелерін көп кезетін. Кейін оған қолы жеткесін самогоншы әріптестер іздеп те екі аяғына тыныштық бермейтін.

	Ал Ренат та солай. Көкіректегі құсадан біраз сауыққасын мұның енді туа біткен ғылыми қабілеті сөйлей бастады. Денсаулығы мықты, екі қолға жұмыс таппаса кең дүниеге сыймай кететіні бар, бастағы қиял-арманы одан да әрменге жұлқитын Ренат та сол жылдары Тобыл қаласын көп кезетін. Тоқпақтай ғана ағаш үйлерден тұратын, көшелері тар да лайсаң бұл елді мекенді Ренат місе тұтудан мүлдем аулақ еді. Мұның көкірегінде, ақыр құдай басқа салды, Сібір мен Орталық Азия, ондағы таңғажайып құпиялары көп мемлекеттерге қарай саяхат жасар ма еді – деген арман оянды. Егер ондай атты күн туса өзінің ғылымға қаншалықты үлес қоса алатынын елестетті. Міне, осы қиял Ренаттың жүрегін алып ұшты, ес таптырмай кішкентай қаланы айқыш-ұйқыш тынымсыз кескілетіп, о шеті мен бұ шетіне бір-ақ шығарушы еді.

	Міне, бұл екі кезбе сөйтіп жүріп, алақандай қаланың бір мүйісінде бір-бірін бетпе-бет ұшыратпады дейсің бе? Жоқ, қайтсе де ұшыратты. Бірақ тағдыр табыстырмағасын оларға танысу жоқ еді. Тағдырдан бұрын олардың көздеген мақсат-мұраттары да өзара сыйыспайтын дүниелер ғой.

	Кейінірек Ренаттың көктен тілегені жерден келді.

	1714 жылы орыс-швед соғысының күйіп тұрған шағында Петр патшаның алдына Сібір губернаторы М. Гагариннен үлкен ұсыныс түсті. Ресей жерінің ауқымын, әрі сауда-саттық көкжиегін кеңейтуге барынша мүдделі патшаның ішкі қуысын жақсы танитын ысқаяқ губернатор Ертіс өзенін өрлей экспедиция жүргізу жоспарын жасапты. Петр патша онсыз да шведтермен ұзаққа созылған қантөгіс соғыс үстіндеміз, сіңіріміз созылып кетер деп қауіптенген жоқ, М. Гагариннің жоспарын екі сөзге келместен қуаттады.

	Міне, бомбардир Гуськовтың капитан мен Митрий Пахомычты сонша күн ынтықтырған әңгімесі осы тұстан басталатын еді. Бұл жайдың бір жобасынан бұлардың өздері де аздап хабардар, бірақ Гуськовтың білігі әлдеқайда терең шығарынан үміттеністі.

	Енді Сібір губернаторы М. Гагариннің жан салуымен тап сол жылы Тобыл қаласына подполковник Бухгольц келді. Ол дереу аса үлкен экспедицияны жабдықтауға кірісті. Осы сәтте Тобыл қаласында Жоңғарияның елшілері жүр еді. Олар уәкілеттігі шектен тыс зор Бухгольцтың қандай мақсатпен экспедиция жабдықтап жатқанын көздерімен көріп, құлақтарымен естіп, бірден наразылыққа басты. Олар орыс әкімшілігі тарапынан бұл экспедиция ешқандай соғыс мақсатында емес, Ертіс өзенінің бойында кен барлау жұмыстарын жүргізбекші деген түсінік беріліп, тыныштандыру әрекеті жасалды.

	Бірақ келесі 1715 жылдың маусым айында Ертіс өрлеп қозғалып кеткен бұл Бухгольц экспедициясының сыртқы ажары мен көлемі жұрттың жағасын ұстатты. Мұндағы барлық адам саны үш мыңға жетіп жығылатын, оның сыртында саудагерлер тобы және бар. Көліктері сықаған қару-жарақ. Бұл шақта сонау екінші қиырда Швециядан Балтық жағалауын күшпен тартып алмаққа нағыз қанқұйлы соғысқа белшесінен батқан Ресей патшасының мына қылығын бейбіт мақсатта еді дегенге жоңғарлардың сенбегені өз алдына тіпті қатты үрейленді де. Ертіс бойын өз жеріміз деп есептейтін қазақ билеушілерінің кейбір топтары да сондай күй кешті. Әділіне салсақ, қазақ хан-сұлтандарының басқа бір тобының осы Бухгольц экспедициясын жоңғарларға қарсы соғыста одақтас етуге де аңсары ауды. Сібір губернаторы М. Гагаринге Арқа қазақтары сондай лебіз, ұсыныспен хат, адамдар жіберіп жатты. Бірақ өз күшіне сенген, әрі алтыбақан алаауыз қазақтан ешқандай бөгесін сезінбеген орыстар оларды жеңіл-желпі жауаптармен ғана алдандырумен шектелді.

	1715 жылдың бірінші қазанында Бухгольц Ертіс бойындағы Ямышев көлінің жағалауына жетіп, бекініс сала бастады. Сол қыста ол Жоңғар қонтайшысынан кәкір келерінен сезіктеніп, өз экспедициясының бейбіт мақсатта қызмет ететінін дәлелдеп, егжей-тегжейлі хат жазып, поручик Трубников дейтінмен Сыбан Рабтанға жөнелтті. Бірақ жолай Трубниковті бүкіл күзетші адамдарымен бірге қазақтар шауып алды. Мұнда ол топ бір жылдай тұтқында ұсталды. Сөйтіп, Бухгольцтың хаты Жоңғария қонтайшысына жетпеді.

	Ал 1716 жылдың тоғызыншы ақпанында жоңғар-ойраттың Черен-Дондук атты қолбасшысы он мыңдық әскермен келіп, Ямышев бекінісін шабуылдады. Біржола талқандап тастамаққа бірнеше рет жанталасқанмен шамасы жетпей ақырында оны қоршауға алып, тырп еткізбей ұстады. Подполковник Бухгольцтың жаны мұрнының ұшына келді. Не істемек керек? Бір амалын тауып, аз ғана топпен қоршауды бұзып шығып, Тобылға оралды да еріктілерден жасақ құра бастады. Бұл жолы бас-көзге қарамай патша қазынасын шашып- төгіп, уәдені одан да асырып, тез қимылдау керек еді. Себебі, Ямышев бекінісінде қалған орыс әскерлерінің жандары қыл үстінде тұрған.

	Міне, бұл шаққа дейін екі қолға бір жұмыс таппай зерігуден, әрі еуропалық адам үшін сонша сүреңсіз көрінетін Тобыл қаласының сұрқы әбден тойдырып, жынданып кетудің аз-ақ алдында жүрген Швеция азаматы Юхан Густав Ренат та осы еріктілердің қатарына қосылды. Жалғыз бұл емес, швед тұтқындардан Магнусь, Альбек атты үлкен мамандар, тағы басқа жалпы саны жиырма шақты адам қосылды. Бұлар да сол араларындағы ақыл-ой жағынан ең көрнектісі Ренаттың кебін кигендер. Бухгольц алғашқыда тұтқын шведтерге сенбей М. Гагарин жаққа жалтақтап еді, бұл өңірдің жарым патшасы есепті губернатор оларды да қабылда, білігі керек болар деп ақыл қосты. Бухгольц осы күндері Ренат пен басқа да шведтердің қасқалдақтың қанынан қат үлкен мамандар екеніне көз жеткізіп тіпті қуанды.

	Сонымен бұлар Ямышев бекінісінде қалғандарды құтқармаққа тағы да үлкен қарулы күш болып қозғалып берді. Аңдыған жау қоя ма, жоңғар-ойраттар бұларды Ямышевке жеткізбей бассалды. Ту-талақайын шығарып қиратты. Подполковник Бухгольцтың өзі қолға түсті.

	Гуськовтың әңгімесі бойынша, әрі капитан мен Митрий Пахомыч өз біліктерімен ойша толықтырып, Ертіс бойындағы жағдай олардың санасында осылай желіленіп, қалыптасты. Гуськовтың өз естіп-білгендерін таза жеткізіп отырғанын және олардың қоспасыз шындық екенін бұл екі оқымысты және түйсінді.

	Осы тұста аузы ақжемденген Гуськов қарқ-қарқ күлді:

	– Ал Бухгольц жеке басын аман сақтау үшін адам айтқысыз опасыздыққа барды. Ол өздерін тұтқындаған жоңғарлықтарға менің қарамағымдағылар ішінде зеңбірек құя алатын, шойын қорытатын, алтын, күміс балқытатын шведтер бар, олар өз біліктерін, өнерлерін жасырып ұстайды, мен соларды мұрындарынан тізіп берейін, ақысына бізді босат дейді. Сендер ол шведтерді пайдалансаңдар ши оқтан басқа дымы жоқ қазақтарды бір-ақ күнде басып аласыңдар дейді. Бұған жоңғарлықтар құлап түседі. Міне, Жоңғариядағы он саусағынан өнері тамған шведтер қайдан шықты?

	– Сонда орыстар швед мамандарын жоңғарларға өз қолымен берген бе? – деді Митрий Пахомыч.

	– Бергенде қандай? – деп елп ете түсті Гуськов. – Кейін Бухгольцқа осы тапқырлығы үшін губернатор М. Гагарин, соңынан Петр патша ағзамның өзі алғыс жариялапты. Тіпті Тобылда қалған өзге шведтердің де біразын сол жоңғарларға қарай өткізіп жіберіпті. Егер солардың көмегімен жоңғарлар Қазақ ордасын неғұрлым тезірек қырып-жойса, ал жоңғарлардың өзін бодандыққа алса Ресейдің жері екі есе кеңіп шыға келмей ме? Міне, біздің патша нені көздеді?

	– Сандырақтапсың! – деп Митрий Пахомыч оқыс мінез көрсетіп, айғайлап жіберді. – Біздің Петр патша ағзам біреудің қолымен от көсеуге жол бермейді!

	– Жол бермесе мынаусы несі?! – деп, Гуськов та міз бақпастан жас оқымыстыға бір, капитанға бір жалтақ-жалтақ етті. Бара-бара екі езуі керіліп жымиып та қойды.

	– Егер патша ағзам Қазақ ордасын керек қылса оны біреуге шапқызбай-ақ келіссөз жүргізу арқылы да қолтығының астына алар еді ғой, – деді әлі де өз елінің патшасын жамандыққа қимаған Митрий Пахомыч.

	– Келіссөз арқылы қолтық астына алғыш болсаң біз мына Жоңғария жерінде сегіз айдан бері ненің ақысына жатырмыз? – Гуськов көздері жылтырап, бұл жолы езуін тіпті қатты керді. Тіпті көз алдындағы Митрий Пахомычты мазақ қылғандай. Төртеудің ортасында әзірге қалыс қалғаны капитан мен Марфа Кирилловна еді. Жас оқымысты заты нәзік әйелдің барын ұмытқандай онсыз да көк көздерін енді тіптен қорғасын оққа айналдыра капитанға қадалды. Жас оқымыстының жүрегін әлдене осып түсті. Ол Гуськовтың әңгімесінің әсері емес, осы бомбардир баяндаған Петр патша саясаты туралы әңгіменің растығын, әрі оны өзінің де қуаттайтынын капитан бет-жүзімен айна-қатесіз білдіріп отыр екен. Міне, жас оқымыстының қырағы көздері соны танып, қанатынан қайрылғандай.

	– Ресейдің қолтығы кең. Бірақ солай екен деп, бұлардың қайсысы өз еркімен оған еңкейіп кіріп жатыр? – деп, Гуськов онсыз да ащы шындықтың тұздығын одан сайын үстемеледі.

	Митрий Пахомыч мына Гуськовты бұрын да аса жаратпайтын, енді осындай жанмен бір шаңырақтың астында түнеп жүргеніне қан жылағандай шаққа жетті. Ал капитанды осы ұзақ сапар үстінде тұңғыш рет тұлабойымен жек көрді. Капитанның әйелі Марфа Кирилловна бұлардан аулағырақ жеңіл киіммен, көйлекшең, сап-сары шаштарын саусақ ұшымен ойнатып, оқшау отырған. Гуськовтың әңгімесі оған бұл жолы қызықсыз, әрі көп жерінде түсініксіз көрінді. Себебі, бұл әйел Бухгольц экспедициясы жайлы капитан мен жас оқымыстының білгендерінің көбісінен ада еді. Бұл тек үш еркектің әңгіме үстіндегі бет құбылыстарынан көңіл аударарлық әр түрлі белгілерді іздеп тауып, соны ғана тамашалап отырғандай. Митрий Пахомыч енді сол сұлуға қарап, өзіне одақтас етпектей ниеті жарқ еткен. Бірақ оның тым түйсіксіз жүзі

	«мен сенің заңғар көкте, жұлдыздар арасында шарықтаған ой-қиялыңа ілесе алмаймын, әрі туған Отан хақындағы пәк сезіміњді де бөлісуге жоқпын» деп, бірден өзінен кері ысырып тастағандай. Митрий Пахомычты енді өз айналасындағылардың жексұрындығымен қабат жалғыздық сезімі қоса қабат ұрды.

	Мұның бар әлі жететіні Гуськов қана болғандай енді соған дауыс көтерді:

	– Сен қияли неме, кешегі ел кезбе тонаушының баласы, өтірікті шындай, шынды құдай ұрғандай етіп қоқсытып, өз Отаныңа күйе жағып отырсың!

	– Әй, оқымысты, сен менің әкеме тіл тигізбе! Егер менің әкем өзің сияқты Голландиядан дәріс алып қайтса сені он орап алатын оқымысты болар еді. Ол патша әкімдерінің көзіне іліккен атақты шежіреші. Сен немене мана уәде еткен екі кружка арақтан мені қағайын деп, сыныққа сылтау іздеп отырсың ба? Ол сендей адамға жараспайды. Уәде құдай сөзі. Менің айтарым түгесілді, ал енді уәде еткен әлгі...

	Бұл күні бәрінен де арақты көп ішкен Митрий Пахомыч. Капитан Унковскийдің жомарттығын пайдаланып, Гуськов екі кружка емес, одан әлдеқайда көбірек сімірді. Құдай атып, капитанның өзі де әлсіздік танытты. Марфа Кирилловна да ішті. Ақыры, ерлі-байлы екеуі құшақтасып отырып, орыстың халық әнін айтты. Біраздан бері дүрдараз бұл екеуі осылай татуласты.

	Митрий Пахомыч қатты масайып, бәрінен бұрын тұрып кеткен. Кет демесе кететін Гуськов па, ол біраз отырып, тағы бір-екі кружканы өңешіне құйды. Өстіп, есінен айрылып, басындағы үрейді бірер сәтке қуғысы келді.

	Өзі жататын киіз үйге қисалаңдап жеткені сол еді, бір сұмдықтың үстінен түсті. Митрий Пахомыч киіз үйдің қақ ортасында еденге төсеулі тері бөстектің үстінде ұйқылы-ояу халде фузея мылтығының ұңғысына бекітілген селебе пышақты жұлып алып, өткір ұшын кеудесіне тіреп қойып, еңкіштене басын салбыратып отыр екен. Селебе пышақтың сап есепті жағын екі қолымен бірдей қыса ұстаған. Енді-енді көкірек сүйегін қарш еткізіп бойлатып жіберетіні анық.

	Гуськов аңдаусыз барып, селебе пышақты одан жұлып алудың орнына әңгүдіктеніп, бар даусымен дарылдап, жаңа ғана өзі шыққан капитандікіне қарай жүгірді. Гуськовтың сөзін шала-шарпы ұғып, тез ес жиған капитан әйелі екеуі бері қарай ұшты. Капитанның ептілігі ғана Митрий Пахомычтың жанын сақтағандай. Ол көзін жұмып, үн-түнсіз мелшиген жас оқымыстының қасына аяғын түлкіше басып жетті де селебе пышақты оның қолынан абайлап шығарып алды. Митрий Пахомыч өз бастығының әрекетіне еш қарсылық білдірмеді. Келген үшеуге көзін бір ашып қарады да іргедегі өз орнына барып, теріс қарап, оң жақ қырымен құлап түсті. Түбінен қиылған қу ағаш сияқты.

	* * *

	Осыдан екі күн өткесін тағы да бәрі қан базарға шақырылды. Бұл жолы капитан Унковский барам дегендердің ешқайсысының бетін қақпады, тек орыс елшілігіне арнап тігілген он үш киіз үйдің, дүние-мүліктің күзетіне қалдырылғандардан басқалардың бәрі тік көтеріліп солай кетті. Әнеукүнгі Митрий Пахомычтың оқыс мінезінен кейін одан әрмен жүрегі шайлыққан капитан бұлардың бас иелігін өздеріне бергендей. Олай-бұлай күнде өз бастарыңды өздерің қорғаңдар, немесе ақыл беріңдер деп билік ісіне бір табан жақындатып қойғандай.

	Бұл жолғы базар өткендегілердің біріне ұқсамады. Орыстар «Қазақ ордасы шабылыпты» деген гу-гу әңгіменің үстінен шықты. Әншейінде қазақтар жөнінде тістерін шақыр-шұқыр еткізіп сөйлейтін ұзын жейделі, кең шалбарлы, тұлымдары желпілдеген қалмақтар ойда жоқта сол ата жауларына бүйректері бұра қалғандай көздері алақтап, орыстардан ақыл сұрағандай қарайды. Унковский тобына қалмақ базаршылардың табан астында бірінен соң бірі келіп, шамамен он шақтысы Қазақ ордасының шабылғаны туралы хабарды жариялап кетті. Сірә, орыстар бұған қалай қарайды деп, бәрі соны білгісі келіп ынтығады.

	Жоңғария мемлекеті басшылығының өз әрекетін ұйымдастырудағы кейбір мұқияттылығы адамның жағасын ұстатады. Мысалы, Қазақ ордасы сонау ақпан-наурыз айында шабылса, бұл әрі Жоңғарияның бүкіл тарихындағы ең сұрапыл шабуылдың бірінен аталса, бұған қоса осы соғысты әзірлеуге, жүргізуге адам беру, не киім-кешек тігу, қару-жарақ соғу арқылы үлес қоспаған жанұя жоқ болса, міне соның өзінде де сол сойқанның басталғанын мына қарапайым халық алты айдай өткесін, маусымның соңында ғана естісе, әрине мұның тасасында көп тегеурін бүркеулі жатыр.

	Осындағы шаман биін билеуші, әлем-желем киінген біреуі Унковскийдің алды сәл босаған кезде жақындап келіп:

	– Қазақтардың мыңға жуық жанұясы байлап-маталып әкелініп, енді-енді ұлыс-ұлыстарға бөлініп жатыр, – деген өз ақпаратын жеткізді. Сосын онысы үшін сыйлық дәметкендей кетпей тұрып алды. Капитан одан Ресей ақшасы мен күміс теңгелік беріп құтылды.

	Сірә, бұл қарапайым қалмақтар өздерімен ежелден қырғи-қабақ, бірақ тағдырлас көршісінің шабылғанын сол тұтқын жанұялар жеткізілгесін ғана естігендей.

	Айғай-шуы мол қалың нөпірдің қан ортасында қарға адым жер жылжуы қиынға айналған капитан тобына кенеттен әлгі Түмен татары жетіп келді де:

	– Анаған қараңызшы! Орыс тұтқындарды қалмақтар біріне-бірі сатып жүр! – деді. Унковский бұл жерде аз ғана адаммен бірге еді, елшіліктің басқа мүшелері капитан ерік бергесін бытырап, базаршылардың ішіне судай сіңіп кеткен. Мұның қасындағылар негізінде елшіліктің басты адамдары – Максим Этыгеров, Митрий Пахомыч, екі құсбегі, тау-кен істерінің мамандары, тілмаштар, үш әйел. Неге екені белгісіз, капитан рұқсат еткенмен, қара үзіп кетуге жүрегі дауаламай Гуськов та осылардың өкшесін басып келе жатыр еді. Бүгін аузына су толтырғандай тыныш, тек жан-жаққа көздерінің алақ-жұлақ етуі жаман.

	Түмен татары нұсқаған жаққа бәрі жалт қарасты. Жиырма қадамдай жерде қол-аяғы кiсендеулі, шашы мен сақал-мұрты жалбырап, сүйек-саяғы шодырайған бір мүсәпір орысты орталарында мөлитіп қойып, жақсы киінген екі қалмақ саудаласып жатыр екен. Бірі аузын ғана емес, екі қолын қоса ербеңдетіп, орыс тұтқынның қасиетін сипаттаса, екіншісі оның ақшасына арзымас жақтарын көріп кергиді.

	– Кәне, сол тұтқынды өзіміз сатып алайықшы, – деп капитан солай қарай жылжып берді. Мұның табылған ақыл екеніне қуанып, басқалар да аяқтарын дедектете басып еді. Орта жолда жай киінген, бірақ жақсы қаруланған бес-алты қалмақ кесе көлденењдеді:

	– Сіздер олай қарай бармай-ақ қойыңыздар, – деді олар. Қалмақтармен дауласып, жеңсік таппасын білетін бұлар бағыт өзгертті. Екінші бағытта та тап осындай жағдайды көріп, осындай халге ұшырады.

	– Апырау, мыналар біздің көзімізді бақырайтып қойып, орыс тұтқындарды бір-біріне малша сатып жүр ғой, – деп Митрий Пахомыч көзін ажырайтты. Бұл Митрий Пахомычтың осыдан екі күн бұрынғы жан күйзелісінен кейінгі ашық сөзге алғаш рет келуі еді. – Әрі оларға бізді жақындататын емес.

	Бұл базарда қонтайшы да, оның бас зайсандарының біреуі де дерлік көзге көрінбеді. Орыс елшiлiгiнің тобы тек Кашкаға жолығып, соған шағымданды. Кашка жауап берудің орнына:

	– Сіздерді он күннен кейін қайтару туралы шешім қабылданды, – деп тойғызды.

	Түс ауа бәрі қалжырап қайтар жолда Гуськов осы бүгіндікте бірінші рет аузын ашып:

	– Бір жіптің ұшын ұстатты ғой жаңағы Кашка. Енді содан айрылмау керек шығар, – деп құлаққағыс жасады.

	– Бұлардың жіптері ылғи іріген-шіріген боп келеді, үзіліп кетуі де ықтимал, – деп капитан бомбардирдің емексіген көңліне суық су септі.

	* * *

	Ертеңіне, маусымның жиырма сегізінші жұлдызында қонтайшы байтақысы қайта қозғалды. Тек өткен жолғыдай тіке шығысқа, Қытай жаққа емес, кері қарай салды десе болады. Орыс елшілігі өткен жылы осы Жоңғария қонтайшысының байтақысына жете бере Іле өзенінің түстік жағалауына өтіп шыққан ғой. Қазір сондағы Күнгей Алатаудан Шарын, оның үлкен тармағы Қарқара өзені бөліп тастаған Кетпен тауының жоталарында адасып жүр десе де болады. Осыдан үш ғасыр бұрын, сол қалмақ билеушілерінің айдарынан жел ескен заманда Кетпен тауынан қолдың саласындай болып, оннан астам асау өзендер ағатын. Оның әрқайсысының жағалауы көк майса, белуардан келетін шалғыны мол бір-бір жайлау еді. Өткен жолғы көште қонтайшы әйелінің науқасына байланысты Кетпен тауының қырқаларынан төмендеп, Іле жағалауына, жылы жерге келген. Бірақ сонда да бұл орыстар білетін үлкен дарияның өзі емес, жаңағы Кетпен тауынан Ілеге жетіп құлайтын көп саланың бірінің жағалауы еді.

	Енді міне, сол көп саланың бірінен екіншісіне тағы да жетіп қонды.

	Бұл қонтайшы әйелі үшін ғана емес, Марфа Кирилловна мен оның екі құрбысы Зоя, Нинаға да жеңілдік әкелді. Бұрынғыдай бұлғын ішікке қымтанбай, ұзын көйлек, сарафан, жұқа кофта сияқтылармен ғана жүруге мүмкіндік туды.

	Бұл жолғы қонтайшы байтақысының орналасуындағы бір ерекшелік орыс елшілігін бір аңғарда қалдырды да өздері бұдан үш дауыс әрең жететін қашықтыққа барып тығылды. Екі ортада бірнеше жерге қарауыл қойылды. Сол күні орыс елшілігі үшін азық-түлік ретінде тағы да әрқайсысы екі пұттан қырық мөшек ұн, он мөшек жарма, елу қой, он ешкі жеткізіп берді.

	Ертеңіне, маусымыың жиырма тоғызыншы жұлдызында орыстар Ресейдің ұлы патшасы Петрдің туған күнін тойлады. Тойға Кашка қатысты. Әрі бұлардан екі жүз елу қадамдай жерде қарулы қалмақ әскерлері жатты. Капитан оның мәнісін сұрағанда Кашка: «Қалмақтардың арасында да көптеген қара ниеттілер бар емес пе, олар орыстарды ұрып, дүниесін тонамақшы. Солардан қорғау үшін» деп жауап берді.

	Тойда арақ едєуір құйылғанмен аса үлкен желпініс бола қойған жоқ. Тек соңғы жағында Гуськов: «О, ұлы патшам! Бізді ұмыта көрме!» деп, Петрдің атына құттықтау айтты да өзі тағы да еңкілдеп жылап, Кашканың көзінше сыр беріп қойды. Ал Митрий Пахомыч араққа да, тамаққа да көп зауқы соқпай, қан- сөлсіз бетін Гуськовқа бұрып, үнсіз қадалумен болды. Ия, капитан мына жас оқымыстының мінез-құлқында артын болжау қиын үлкен өзгерістің туғанын айна-қатесіз танып жүр. Құқайдың үлкені Гуськовтан емес, жас шыбықтай солқылдаған осы оқымыстыдан шықпасын деген қаупі де бар.

	...Бұрынғы бұрынғы ма, орыс елшілігі үшін ең ауыр күндер енді келді. Әсіресе, шілде айы туып, Кашка айтқан он күн өткеннен кейінгі жағдай бұларды тіптен құлазытып жіберді. Бірақ амал не, шыдау керек. Ия, орыстардың ендігі жан жолдасы темірдей шыдамдылық. Бұлардың басындағы халді одан сайын ауырлатқысы келгендей қонтайшы ұрғасы жақтан жан баласы қатынамай тым-тырыс жатты. Апта сайын буы аспанға атқақтайтын базар жайында да ешкім тіс жаратын емес. Орыс саудагерлерінде әлі де сатылып үлгерілмеген бұйымдар көп еді. Бұйымның уайымынан гөрі мынау үнсіздік ауыртпалығы иықтан басып, күннен-күнге әкетіп барады.

	Міне, осындай жағдайда көп алағызбаған Максим Этыгеров қана. Ол белінің құяңы ұстамаған шақтардың бәрін жазу жұмысына арнады. Мұндай ермек Митрий Пахомычта да шаш етектен еді ғой. Енді қағаз жазу жөнінде барлық ауыртпалық капитанның өзіне түсті.

	Әрбір күнде не болды оны қағазға түсіру бір басқа. Оның сыртында капитан Иван Унковский өз атынан сол көрген-білгендерін патша ағзамның және осы экспедицияның жұмысын тікелей бақылауға тиісті канцлер, граф Гаврило Иванович Головкиннің атына ресми тілмен қайта баяндап жазу жұмысы тағы бар. Міне, осы екінші міндетті атқаруда Митрий Пахомыч капитанның өзінен де ұшқыр еді. Енді ол қылышын тасқа шапқан жауынгердей біржола мұқалып түскен. Ал бәрін бірдей орындау капитанның өз басы үшін тым ауыр. Себебі бұған қоса капитанның уыстан шығып бара жатқан экспедиция мүшелерін қысып ұстау, бақылау жасау сияқты тағы бір міндеті бар ғой.

	Бірде капитан мына Митрий Пахомычты алмастыру үшін осы экспедиция құрамындағы, Жоңғария қонтайшысының ыңғай бермеуі салдарынан осы сегіз айда сегіз тиындық жұмыс атқармаған, бекініс салудың маманы кондуктор Андрей Готовцев пен оның шәкірттері Апушкин, Путиловтармен және кен іздеудің маманы берг-гаур Бривцынмен сөйлесіп көрді.

	Бірақ құнарлы ештеме таппады. Өздерінің негізгі кәсіптеріне машығы даусыз дегенмен жазу-сызуға мүлдем бейімсіз, тіпті өмірі қалам ұстап көрмегендей одан аулақ жандар екен. Есесіне, бұлардың да тілдерін шығарып алды. Итше қыңсылаған Гуськовтегі мазасыздық бұл сорлыларды да буып жүр екен. Қолайлы сәтті пайдаланып, «елімізге қашан қайтамыз» деген сұрақпен тарпа бас салысты. Капитан жан сауғалап әрең қашып құтылғандай.

	Ақыры қайта айналып Митрий Пахомычқа келді. Ол капитаның тұспалын түсінбей өз ауанымен кетті:

	– Менің әнеукүнгі Гуськов әңгімесінен кейін көп нәрсеге көзім ашыла бастады, білем. Мына қара ниетті, айлакер жоңғарлардың Қазақ ордасын қанжоса етіп қиратуында қолы ұзын Ресейдің де үлесі бар деп білемін.

	– Сіз сияқты сезімтал жандарға қиялға шому зиянды әдет, шамасы, Митрий Пахомыч.

	– Бұл қиял емес. Гуськовтың айтқандары бүкпесіз шындық. Мынаны да еске алыңызшы. Қазақ ордасын бір хандыққа біріктірмей бірнеше хандыққа бөлшектеп, өзара шынжырлы төбеттей ырылдастырып қою, сөйтіп оларды өзіне тәуелді ету ұлы патша Петр ағзамның ойлап тапқан саясаты екені сіздің аузыңыздан шықты емес пе?

	– Оның несі ерсі екен?

	– Несі ерсі емес?

	– Қазақ ордасын сөйтіп әлсіретпей Орта Азияны қалай бағындырасың? Орта Азияның құмы құм емес, алтын. Сол алтынды иемденбей Үндістанға, одан арғы жылы мұхиттарға жолды қалай ашасың?

	– Сонда не, сонау Балтық теңізіне шығу үшін жиырма жылдан астам уақыт қан төктік. Түстікте қалмақтардың қолымен от көсеп, тағы қан төктік. Онда қан, мұнда қан. Осылай тек қантөгіспен өзімізге жол аша берсек келешек ұрпақтың аяғының астына оқ-дәрі салынған бөшке көміп кеткендей болатынымызға біздің кемеңгер патшаның ақылы жетпей ме? – Мұны айтқанда жас оқымыстының сап-сары сақал-шашы желпілдеп, көздерінен от ұшқындады.

	– Тағы да қайталаймын, Митрий Пахомыч, – деп капитан көз алдында өзіне бағынышты жан емес, тұпа-тура Жоңғарияның қонтайшысы отырғандай ақ қалайыдай кескінді жүзіне күш түсіре сөйледі. – Саясат сіз сияқты сезімтал жандарға, музыка, жалпы таза өнер үшін жаратылған жандарға мүлдем қол емес. Өзіңізді өзіңіз майып қыласыз ба деп шошимын.

	Унковскийдің бұл тектес сөздерінің Митрий Пахомыч үшін мүлдем мәні жоғалған ба, бастығым не айтып отыр деместен жаңағы өз ойын сабақтастырды:

	– Петр патшаның, не оның төңірегіндегілердің осындай қан-құйлы пиғылын басқа да жағдаяттар дәлелдейді. Бізден бұрынғы Чередовтың да елшілігін осы қалмақтар қайтармай көп уақыт күшпен ұстап отырыпты. Тек Бурокорганды Мәскеуге жіберу үшін, оған жолсерік қажет болғасын ғана босатыпты. Біздің елшіліктің де көрген күні мынау. Патша тарапынан қың деген наразылық жоқ. Жә, бізді қойшы. Өзіңіз білесіз, тап қазір осы Жоңғария ұрғасында әлгі подполковник Бухгольцтың жорығы кезінде қолға түскен бес жүзден астам орыс солдаттары аяқ-қолы кісенделген күйде бұларға құлақ кесті құлша қызмет етуде. Бухгольц қара басын аман сақтау үшін швед мамандарын ғана емес, өз солдаттарын да сатып кетіпті. Ау, капитан мырза, жан алсаңыз да шынымды айтайын, менің ішімді мынадай бір түйсік тесіп барады. Осы Бухгольцқа Ертіс бойында жоңғарлардың шабуыл жасағаны, әрі басым түскені рас па, жоқ, сырт көзге солай көрсетіп, Гагарин мен Бухгольц біздің патша ағзамның тапсыруымен қонтайшымен екі арада құпия келісім жасап, бұларға швед мамандарын да, орыс солдаттарын да өз қолдарымен көгендеп әдейі берді ме? Ал жоңғарлар сосын да еш алаңсыз соларға шойын қорыттырып, зеңбірек құйдырып жатқан жоқ па? Ау, капитан мырза, зеңбірек түгіл кірпіш құя алмайтын, малдың жүнінен баспана жасаған жабайы қалмақтардың орыс әскерін тас-талқан етіп, бес жүзден астам солдатын, швед мамандарының маңдайынан шертіп жүріп, ең таңдаулыларын тұтқынға алатындай неден өнері асты? Орыс солдаттарының тегеурініне шыдамай сонау еуропалық білім- парасатпен, қару-жарақпен жарқ-жұрқ еткен Швецияның қабырғасы қаусап түсті емес пе? Ол қалай, бұл қалай? Әрі осыншама адамды құлдыққа өткізіп қойып, Ресей басшылары ел намысын ойламастан неге тым-тырыс жатыр? Немене, біздің құйтақандай экспедиция сол бес жүз, алты жүз адамыңды ың- жыңсыз алдына салып айдап әкеледі деп үміттене ме? Міне, мәселенің бәрі осыдан туындайды, олардың бәрін патша ағзам Қазақ ордасын талқандату үшін мына түздіктерге әдейі беріп отыр. Қонтайшының беті жаман, ертеңгі күні сіз бен біз де шойын қорытып, зеңбірек құятын боламыз. Гуськов от басқандай текке секiріп жүрген жоқ, ол иттен де иісшіл адам.

	– Кәне, Митрий Пахомыч, сабырға келейік. Бірер кружкадан жұтып жіберсек қайтеді? – Капитан осылай сөйлесе де ойына түйгені мүлдем басқа еді. Гуськовтан бірнеше рет жүрегі шайлыққасын әлдеқандай күнде қызмет бабын пайдаланып, оның көзін жойып жіберермін деп, бір оқты сайлап жүруші еді. Енді ондай шығасылы оқ екеуге айналғандай.

	Бірақ Гуськов пен Митрий Пахомыч екеуінің арасындағы айырмашылық жер мен көктей еді. Митрий Пахомыч капитанның ащы ішімдік туралы ұсынысына құлай кеткен жоқ, қайта үзілді-кесілді бас тартты. Жаңағы ойын дамытып, тағы біраз сөздер айтты. Тілін қайраққа жанығандай мұның шешендік өнері енді ашылғанға ұқсады.

	– Сен Гуськовқа ұқсап барасың, – деп капитан мысқыл айтты.

	– Ия, ондағы ауру мені де меңдеді, – деп Митрий Пахомыч бірден келісті.

	* * *

	Өстіп, қонтайшы жақтан ешқандай белгі жоқ ауыр күндер жалғаса берді. Тек бірде Кашка мен Цуй жіберген үш адам келді, іштеріндегі біреуі әйел екен. Олар капитанның зайыбы Марфа Кирилловнамен жолығысуды қалады. Капитан рұқсат етті, тек әңгімеге өзінің және тілмаш ретінде Максим Этыгеровтың қатынасатынын шарт етіп қойды.

	Қалмақ әйелі жүнін ішіне қаратып тігілген жеңсіз қарсақ тон, ұзын сары көйлек киген, басына қытай жібегінен аппақ ормал тартқан, арық өңді, көзінің айналасында тамырлары білеуленген жасамыстау жан екен. Ол Марфа Кирилловнаға қонтайшы өзінің кіші ханымынан туған Сесон атты қызын Еділ бойындағы қалмақ ханы Аюкенің немересіне ұзату үшін жасау дайындамақшы, ол үшін осындағы тұтқын швед әйелі Бригиттаны Іле дариясынан ары теріскей бетке өткізіп, Жаркент қаласына жібермекші, ал мені осы орыс саудагерлерінде қыз жасауына лайықты қандай бұйымдар бар екенін сізден білмекке, әрі ақылдасуға жұмсады деді. Бұл сөзге Марфа Кирилловнадан бұрын капитанның өзі елең етті:

	– Сіздерде швед әйелдері де бар ма? – деп салды. Қалмақ қатын капитанға көзінің ағын молайтып шошына қарағаны болмаса оған ештеме демеді. Қасындағы екі еркектің бірі:

	– Бар, – деп жауап берді. – Тек көп емес, жалғыз ғана әйел.

	– Ол да Аренармен бірге қолға түскен бе?

	– Жоқ. Ол Аренардан бұрын, Ертіс бойындағы алғашқы соғыста тұтқындалған. Күйеуімен сол соғыста екен. Күйеуі опат болғасын, оның жесірін біздің сондағы қолбасшы Дукар қонтайшыға әкеп сыйлады. Қонтайшы оны үлкен ханымның қарауына берді. Бұл әйел кесте салып, шілтері тоқудың, киім тігудің іскері екен. Үлкен ханым оны қасында қастерлеп ұстап, киім-кешегін, үй-іші жабдығын соған ғана ұқсаттырып отыр. Қазір ханымды науқас меңдеген сайын оны тіптен өзіне жақындатып, екі елі айрылар емес. Тек қызының қамы үшін ғана Жаркентке жіберуге келісіпті.

	Марфа Кирилловна өз білгенін айтып, оларды қайтарғасын болған әңгімеге Митрий Пахомыч та шақырылды. Жас оқымысты өзінің қалмақ қатынмен кездесуге қатыстырылмағанын елшіліктегі сүбелі сұхбаттардан шеттетіле бастағанына балап еді. Капитанның ондай ниеттен бұлайша күрт айнып, соңынан шақыра қоюын оның да ақыл-ойдан кенделік көруіне жорыған.

	Митрий Пахомыч бәрібір «шоқ-шоқ» дейтін кекесінге бой алдырған жоқ, қайта ішін бүйі тескендей одан сайын жан ауыртар сезімдердің батпағына батты. Тек оқта-текте басын көтеріп, сарыуайым атаулыны сілкіп тастап, әнеукүнгі өзі ашқан жаңалықтың қаншалықты шындықпен жанасымдылығына кәнігі ғалымдарша көз жеткізе түскісі келді. Бірақ қол-аяқ жіпсіз байлаулы мынадай халде ол үшін не істей алады? Жас оқымысты сонда да күдер үзбей көңіл көзін сергек ұстауға күш салды. Бірде капитанға тағы да:

	– Іштегі сезігі құрғыр бұлбұл құсша сайрайды. Біз Петр патша ағзамның көп жылдық, мақсаты тым әріде жатқан саясатының кезекті құрбандарымыз, – деді.

	– Әйтпесе, немене, шведтермен соғыстың аяқталғанына едәуір уақыт өтті. Петр патшаның бүгінгі беделімен єлемнің бір де бір королі, не падишахы шендесе алмайды. Сөйте тұра біз үшін тұяқ серіпкісі келмейді. Бізді де құрбандыққа шалып, сөйтіп, Жоңғария қонтайшысын тым асқындырып барып, шалт қимылға барғысы келе ме?

	– Мен патша қызметіндегі ресми адаммын! – деп капитан осы жолы ғана шарт ете қалды. – Патша үшін менің жаным пида! Ал сен өз жаныңды бәрінен жоғары бағаласаң, онда рұқсат, өз тағдырыңды өзің шеш!

	Капитан осылай сөйлесе де екеуі екі айрылып кеткесін, осындағы фузелерлердің бірін қосымша ақы, әрі сыйлықпен алдандырып, жас оқымыстыны аңдуға қойды.

	Осы екі ортада тағы бір көш болды. Енді қонтайшы ұрғасы Іле дариясының үлкен саласы Шарынды өрлеп, оған құятын Қарқара өзенінің жағалауына жетті. Орыс көшінің басы-қасында болған қалмақтан мұның мәнісін сұрағанда ол:

	«Сірә, үлкен ханшаның ауруына байланысты қонтайшы өз ұрғасын Күнгей

	Алатаудың шығыс тұмсығын айналып, Түп өзенін жағалап, Тұзкөлдің1 жағасына апармақшы», – деді.

	Бірақ тап осы Қарқараның жағасында қонтайшы ұрғасы тапжылмай он күндей отырды. Ақыры, шілденің он алтысында қонтайшының үлкен ханшасы – әйелі Күнгу қайтыс болды деген хабар алынды. Хошауыт ханының қызы, сондай текті жерден шыққан, әрі өзінің ақыл-ой парасатымен Жоңғарияның ішкі, сыртқы саясатына әр кезде өз шамасынша ықпал еткен, бүгінде Қазақ ордасына қарсы сұрапыл шабуыл ұйымдастыруда барынша көзге түскен ең үлкен қолбасылардың бірі Қалдан-Сереннің шешесі – бұл әйелдің ақырғы сапарға аттануы, әрине, ел өміріндегі айтулы оқиға. Қалайда, орыс елшілігінің басшылары солай пайымдады. Сосын да бұлар көңіл айтудың реті жайында ақылдаспақ еді, қонтайшы бұл қаралы жайға байланысты бес күн ешкімді қабылдамайды деген жауап келді.

	Сірә, бұл күнде жасы алпысты алқымдаған, барлығы үш ұл, бес қызы бар қонтайшы Сыбан Рабтанның Шұна-Доба, Қалдан-Серен атты екі баласының жөні бөлек екенін орыс елшілері осы сегіз айдың ішінде жақсы-ақ біліп үлгерген. Тіпті сол екі бала Ресей мен Қытай сияқты екі алпауыттың ортасындағы талас алма – Жоңғария мемлекетінің болашақ екі арнасындай ағыны қатты ұғымға айналған.

	Алайда, қонтайшының үлкен әйелі Күнгу Араптан туған сол Қалдан-Серен мен кіші әйелі Сетержаптан туған Шұна-Добаны орыстар күні бүгінге дейін көрмеген де еді, тек соңғы ханшаның сүйегін жарып шыққан ең кенже ұлы Шұна Кашканы келіссөз сайын кездестіреді. Қонтайшының бұл кенжесін өз маңындағы ысқаяқ саясатшылардың қасында байлап-матап ұстап, қалмақ-орыс кездесулеріне үнемі қатыстыруында мән бар, шамасы. Қашсаң құтыла алмайтын, қусаң кетіре алмайтын ұлы көрші Ресеймен болашақ байланыстардың тізгіні осы Шұна Кашкаға берілмек, сол үшін зейінді неме осы бастан қор жинасын дегені-ау. Ал алғашқы екі ұлы Қазақ ордасына қарсы соғыстың басы-қасында, бұларға қалай көріне алсын. Ия, орыс елшілігіндегі ақылды бастар осылай толғаушы еді.

	Қонтайшы әйелінің қазасы туралы хабар алынған күннің ертеңіне елшілік күзетіндегі қалмақтардың біреуі подьячий Козлов пен тағы бір орыстың оқшантайын, мылтығын ұрлап қайтармай қойды. Зайсандармен кездесуге ілік таппай зарыққан капитан осы хақында өзі барып шағым айтты. Мұны тыңдаған зайсан күзетші қалмақтың қылмысын анықтаған соң «кәне, оны сіздердің көздеріңізше ұрайық», – деді. Капитан: «Жоқ, ондай жазаның қажеті қанша», – деді. «Шекпенін тартып әперейік», – деді. «Жоқ, ол да орынсыз нәрсе, тек біздің адамдарға қайтып тиіспейтіні туралы ант-су ішсін», – деді капитан. Осыған тоқтасқасын капитан тағы да қонтайшы жақтан сыр тартып көріп еді, зайсан жұмған аузын ашпады.

	Міне, сол ашылмаған ауыз тағы он бес күндей сол күйінде қалды. Орыс елшілігінің ішіндегі тықыршулар шегіне жетті. Өз Отанын аман-есен көруден капитанның өзі де күдер үзе бастағандай. Жас оқымысты Митрий Пахомычтың әнеукүнгі сөздерін нағыз сәуегейлікке балаған сыңайы бар.

	Ақыры, шыдамы таусылған капитан шілденің жиырма тоғызында қонтайшы ұрғасына Максим Этыгеровты жіберіп алды. Ешкім қабылдамаған ол құр қол қайтты. Тек ары-бері жолда Қазақ ордасынан зорлықпен көшіріп әкелінген мың жанұяны ұлыс-ұлыстарға бөлу үстінде қалмақтар арасында аз-кем талас-тартыс ұшқыны шыққанын естіпті.

	Қалайда, Максим Этыгеровтың осы сапары түрткі болды ма, ертеңіне Кашка мен Цуй капитанды аз адаммен ғана алып кетіп, қонтайшыға жолықтырды. Шешуші сәт осы шығар деп, араға қырық күн салып, ұйымдастырылған бұл кездесуге капитан үлкен дайындықпен барды. Орыс салтымен ханша қазасына көңіл айтты. Сосын үлкен күш-жігер жұмсап, әңгіме ауанын кілт бұрып, Жоңғарияның Ресейге бодандыққа кіруі, орыс елшілігін қайтару туралы мәселелердің шешілмегенін, өз адамдарының бала-шағасын тастап шыққалы бір жарым жылдан, ал осы қонтайшы ұрғасында ошырылғалы сегіз айдан асқанын, араларында іш-құсталықтан жарылғалы жүргендер барын ескерте сөйледі. Қонтайшының бұл жөніндегі жауабы тағы да шымшықтың тұмсығындай қысқа. «Асықпаңдар, жіберемін, аз сөйлесейік» дейді. Сөздерінің бәрі кемелер мен теңіз сапарлары хақында. Арақ, әрі жүзім, қауын, қара өрік сияқты жемістермен сыйлай отырып, әңгімені ұзаққа созып әкетеді. Капитанның қашанғы айнымас жан жолдасы тағы да шыдамдылық. Ашу шақырып, атып тұрып кету мұның өкілеттігінде жоқ нәрсе. Ал мұндайда жоқ нәрсені бар етсең патша ағзамның кәріне ұшырадым дей бер. Ондай атты күнде Гуськовтың бір айтқанындай онда өлдің не, мұнда өлдің не бәрібір, қайта мұнда өлгеннің сауабы үлкен, бала-шағаңның сенің атыњды малдануына жақсы. Сосын да капитан шектен шықпайды.

	Бұл жолы да салы суға кетіп қайтты. Екі көздері төрт болып өзін күткен адамдарға қарауға бет жоқ. Тіпті жан жолдасы Марфа Кирилловна да бір жауап ала алмады.

	Ертеңіне шілденің соңғы отыз бірі күні сол Қарқара бойымен тағы жоғары қарай бес сағаттық жерге көшіп барысты. Мынау күннен-күнге құлпырған таулы өлкенің көркі бұларды шындап мазақ қылғандай. Көптен бері Марфа Кирилловнаға салқын қараған капитан Унковский тап осы түнде әйелімен көптен сағынысып көріскендей оны бауырына қысып, бір көрпенің астында жатты. Күйеуінің осы рахымын пайдаланып, Марфа Кирилловна соңғы бірер күнде фузелерлерден естігенін оның құлағына сыбырлады. Елшіліктің кейбір адамдары өмірден баз кешіп, енді өлімге дайындалуда екен деді. Олардың ішінде Гуськов та бар көрінеді. Тек олардың кейбіреулері жай өлмей әлдебір бас жарып, көз шығаратын өрескел қылықтарды ойлап таппақшы, шамасы. Есіл-дерттері сол болып, соған бас қатыруда деседі. Ал қонтайшының Тұзкөлге қарай жылжуы қалмақтар сол маңды мекендеген буруттарды1 да шауып алыпты, енді солардан босаған көлдің шипалы суына шомылмақшы.

	Капитан мұны естігенде жаңа ғана тән рахатын берген әйелінің жалаңаш денесі кенет мұз кесекке айналғандай тұлабойы дүр етті. Бірден теріс қарай аунап түсті. Құдай-ау, мұның қарауындағы солдаттар, мамандар өз естіп- білгендерін бұған айтуға да ерініп, тек өзара күңкілге ғана ерік берген бе?

	Өмірден баз кешкендердің бар екеніне осының өзі-ақ бұлтартпас айғақ қой тіпті. Ия, Марфа Кирилловнаның сезігі дұрыс. Өлімге дайындалған адамдар жай кетпей қатты тұяқ серпіп кетудің де амалын қарастырады. Бірақ ол қандай тұяқ серпіс, кімді көздейді, кімге тиеді, не залал жасайды? Ал басыңды жаңғақша шақ, капитан мырза!

	Капитанның бар ойлап тапқаны ертеңіне баршасына аз-аздан самогон үлестіру еді. Бұл тек іштегі жараны емдемей, одан сайын ушықтырып жібергендей.

	Мұның арты неге соғар еді, кім білсін, құдай сақтағанда тап осы тамыз айының басқы күндерінде Бекмұрат Речапов деген бір бұхарлық жақсы хабар әкелді. Бұл бұхарлық аталғанмен қазіргі тұрағы Ресей жерінде, көптен бері орыс елшілеріне іш тартып жүргендердің бірі. Ол Инка атты қарауылшы қалмақтан қонтайшы ұрғасында көптен сөз болып, әзірлік жүргізілген әлгі үлкен жиынның өткізілгенін естіпті. Оған алыс-жақынына қарамай барлық ұлыстардың басшылары, әрі төменде Қазақ ордасымен қантөгіс соғыс үстіндегі қолбасылардың да біразы арнайы шақырылып, келелі әңгімеге қатыстырылыпты. Ұзын сөздің қысқасы, Жоңғария мемлекетінің осы бетке ұстарларының басым көпшілігі сонау Еділ бойындағы Аюке хан басқарған екінші қалмақ хандығы сияқты Ресейге бодандық туралы келісімге қол қоюға ұйғарысыпты. Сөйтіп, мәмлеге келісіп, таяу арада орыс елшілігін қайтармақшы, әрі оған өз елшілігін және қосып жібермекші көрінеді.

	Бұл сыбысты капитан өз адамдарына түгел есіттірді. «Егер мұндай келісімді әкете алсақ біз өз Отанымызға үлкен абыроймен ораламыз, патша ағзам бәрімізге жоғары шен, атақ береді, әрі бұрын-соңды көрмеген үлкен сыйлыққа кенелеміз», – деді. Тек бұл хабарды қонтайшының өзі, не оның ресми адамдарының бірі неге жарияламайды, неге біз мұны әлдеқайдағы бір қарауылшыдан естиміз деген сияқты күдік жүрегіне инедей шаншылғанмен де капитан барынша қуанышты жүз көрсетуге тырысты. Қонтайшының бізді ұзақ ұстауының мәні бар екен дегенге сайғандай.

	Тамыздың төртінде әлгі орыстар мен қалмақтар арасындағы қан тамыры іспетті Кашка мен Цуй қонтайшы сізбен жолықпақшы деп, капитанды алып кетуге келді. Үміт мен қуаныш еліртіп, Унковский ертелі-кеш желеңдеу көп жүріп қалып еді, тау ауасы ондай еркелікті көтерсін бе, ол осы күні қатты тымауратып қалған. Тіпті аздап денесінің қызуы да бар-тұғын. Оған да қарамады, атып тұрып, ұрғаға жүріп кетті. Себебі, әнеукүнгі бұхарлық Бекмұрат Речапов ақпарынан соң орыс елшілігіндегілер дүр сілкініп, тіпті өлімге даярланғандарының өздері өмірге қайта құлшынып шыға келгендей. Егер ауруды сылтауратып, бұл шақыруға бармай қалса мына анталаған немелер капитанды тұғырдан тайдырып, өздері жетіп барудан тайынбас.

	Адамды ең жаман ығыр ететін алдамшы үміт қой. Капитан бұл жолы ұрғадан ауруына ауру қосып қайтты. Қонтайшы Ресейге бодандық туралы жұмған аузын ашпай тағы да сол ескі әуеніне басыпты. Бір айтқанын адамның құлағын жауыр етіп, қасарыса қайталай беру ескі дерті сияқты. Әрі ұлы мәртебелі Петр патша өзінің жалғыз мұрагері – баласы Алексейді неге өлтірді деп, тағы да сұрапты. Капитан тұпа-тура өткен жолғыдай Петр патшаның Ресей өміріне үлкен өзгерістер, жаңа бағыттар енгізгенін, ал елдегі кейбір кертартпа дінбасылар сол жаңалықтарға қарсы күрес жүргізіп, көңілшек те аурушаң ханзада Алексейді өз жақтарына шығарып алғанын, сөйтіп келешекте өз баласы тарапынан бұл жаңалықтарға үлкен кесел келерін болжап, сосын ғана патшаның осындай қатыгездікке барғанын қайтара мәлімдепті. Әрі бұл үкімге тек Петр патшаның өзі ғана емес, Ресейдің осындай дәрежеге көтерілуіне өз қабілет, ақыл-парасаттарымен ықпал еткен князь Меньшиков, граф Федор Апраксин, граф Головкин, князь Яков Долгорукий, граф Мусин-Пушкин сияқтылардың күллісі, ұзын саны жүз елуге тарта қайраткерлердің қол қойғанын қосыпты. Қонтайшының айран түстес көздері ешқандай сыр бермей, тек екі езуіне жабысқан жіңішке жіп сияқты қос белгісі ғана мысқылға ұқсап, капитанның тағы да өңменінен өтіпті. Әлдебір жаңалықсымақтардың болашағын ойлап, өз баласын өлімге қиған қанқұйлы патша жердің екінші шетіндегі діні, тілі, ділі басқа біздерді жарылқап жетістірер дейсің бе деген жазу соқырға таяқ ұстатқандай айқындықпен тағы да сойылып түсіпті. Капитанның кеудесіндегі бұрынғы жараға қонтайшының ши оғы екінші мәрте дөп келіп тигендей қосымша жан азабы басталыпты.

	Қайтар жолда Цуй мен Кашка емес, шығарып салушы басқа бір зайсан бүгінгі келіссөздің мұншалықты нәтижесіз аяқталғанын жаймалағысы келгендей «қонтайшы ұрғасында орыс тұтқындарды түгел, немесе жартылай қайтарамыз ба десіп, сол жөнінде ортақ шешім табылмай жатыр» дегенді айтып сөзге тартыпты. Капитан онымен де біраз тәжікелескенмен жеңілейген ештемесі жоқ, қайта одан сайын денесінің қызуы мењдеп, өз тұрағына жете құлады. Капитанды зарыға күткен елшілік адамдарына оның бұл түрі мүлдем ұнаған жоқ. Сөйтіп, капитан абайсызда өзіне ғана емес, басқаның да дертіне дерт қосып жіберді.

	Осы екі ортада тағы бір көш болды. Әрі Афанасий Шумилов деген фузелер өзіне бұрыннан таныс Бюкю деген қалмақ бақташыдан қонтайшы ұрғасындағы аталмыш жиында қалмақ бекзадалары мен зайсандарының, қолбасыларының қалай керілдесіп, кеңірдек жыртысқандарын егжей-тегжейлі естіпті. Мысалы, кеңесу үстінде қонтайшының үлкен әйелінен туған баласы, бүкіл қалмақ әскерінің екінші бас қолбасысы Қалдан-Серен мен бірінші зайсан, Іле мен Қаратал арасындағы елді жаулауға нақтылы басшылық жасаған, қонтайшының немере інісі Черен-Дондук көкезуленіп, Ресейге бодандықтан үзілді-кесілді бас тартуды, ал орыс елшілерін соққыға жығып, қайтып келместей етіп қайтаруды ұсыныпты. Ал мұндай оспадарсыз, құр омырау пиғылдары үшін қонтайшы өз нәсілі Қалдан-Сереннің басын қылышпен шауып тастай жаздаған, ал Черен- Дондукке барлық малайларыңды, мал-мүлкіңді тартып алып, өзіңді қаңғытып жіберемін деп заһар шашқан. «Мұндай ұлы мемлекетпен қырғиқабақ болу, не соғысу біз үшін дұрыс емес» деп қонтайшы зікір салса керек. Бірақ одан ана екеуінің аса жүні жығыла қоймаған іспетті. Қонтайшыны оның кіші єйелі, Аюке ханның қызы Сетержап та қолдапты. «Немене, сенің әкең сияқты біз де орыстардың екі бұтының арасына кірейік пе?» деп, Черен-Дондук қонтайшының көзінше дүрсе қоя беріпті. Ал зайсандардың ішіндегі ең ақылдысы, сабырлысы саналатын Санжи ол содырдан жасқанбастан «Біз үшін ең дұрысы – бұдан әрі созбұйдаламай, Ресейге бодандық туралы мәңгілік келісімге қол қою» деп салыпты. Ал Черен-Дондук оның басын қақ айыра жаздапты. Тіпті өткен шілде айының басында осы Черен-Дондук өзі жаулаған Іле, Қаратал, Лепсі өзендері алқаптарындағы құлашты кеңге салған жаңа қоныстардан осы байтақыға әдейі ат арытып жетіп, орыс елшілігін бір түнде қырып салуды және бұл істі өзіне тапсыруды талап етіпті. Ол жолы орыстарды құдай мен қонтайшының ұстамдылығы ғана сақтаса керек.

	Афанасий Шумиловтың хабарын капитан өзі емес, Максим Этыгеров пен Митрий Пахомыч арқылы таратты. Митрий Пахомыч ықылассыз болса да бастығының тапсырмасын орындады. Әнеукүннен бері мұны аңдуға қойған адам жас оқымыстының тым сарыуайымға салынып кеткенін жеткізушi еді.

	Соңғы сыбыс елшілік адамдарының арасында екіұдайылықты одан сайын үдетті. Ал Гуськов үш-төрт мәрте көпшілік ортасында «бастықтардың ақпар алып жүрген адамдары ол қонтайшының жансыздары» деп, күлкіден жарыла жаздапты. Онымен қоймай «Біз осында әлі тағы бір қыстаймыз» деп, жалғанның жартысына жетерліктей етіп жар салыпты.

	Тамыз айының ортасына таман таулы өлкенің түнге қарай күрт суытуы, әрі қонтайшы жақтан тағы да ешкім ат ізін салмай құлаққа ұрған танадай тыныштық орнауы Гуськовтың көрегендігін күннен-күнге дәлелдей түскендей. Елшілік адамдары арасында «Жоқ, қысқа қалмауымыз керек» деген пікір бақшадағы картоптай пісе бастады.

	Енді тамыз айы да еңсеріліп, бірер күнде қыркүйектің де алғашқы жұлдыздары туа бастайтын еді. Ұрға жақтан әлі де ешқандай сыбыс білінбейді, жан баласы қатынамайды. Міне, осы шақта бірінші болып шарт сынған Гуськов еді. Ол осыдан көп жыл бұрын, сонау шведтерге қарсы соғыстың күйіп тұрған шағында, орыстар Нарва қаласын алған жеңіс тойы үстінде мародерлігі үшін патша бригантиндерінен қашқандағы ауруын қайта тапты. Бұрынғы бұрынғы ма, бұл жолы дұрыстап тапқандай. Екі көзіне қан толды, ақыл, пайымы шектеулі, өлер жерін аңдамастың кері келді. Енді бомбардирге қайыру беруге құдайдың өзі де дәрменсіз. Бұл жерден жаяу қашып кете алмайды, қалайда бөтен ел, Ресеймен екі ортада Қазақ ордасы дейтін тағы бар. Гуськовтың көп ойлап тапқан ақылы бойынша ең ыңғайлысы су жолы. Қазір бұлар кең арналы ағыны қатты Қарқара өзенінің жағалауында. Бұл Шарын өзеніне құяды, ал Шарын үлкен дария Ілеге қосылады. Қазір осы Қарқара өзенінің қалың қарағайға таяулау тұстарында орыс тұтқындар тарсылдатып, түбі жалпақ үлкен қайықтар жасап жатыр. Бұл сол қайықтардың бірін ұрлап, жөнеп берсе су жарықтық жарым жолға өзі-ақ жеткізбей ме? Қарқара, Шарын, Іле, одан әрі үлкен көл дейді. «Тағысының тағы сәті түсер. Не көрмеген бейбақпын, мұнда өлгенше сол жолда өлейін. Туған жерге бір табан жақындап барып дәмімді тауысайын. Ал құдай оңдаса, Ресей топырағына жетіп те құлармын». Міне, осы ой Гуськовтің миын, еркін темір торша шырмап алды. Енді ол тек қолайлы сәтті күтті.

	Осы тамыз айының соңғы күндерінде таң азанда күзетші фузелер капитанды оятты. «Қарауылшы қалмақ мына өзен бойында бір орыстың қашып бара жатқанын айтты» деді. «Қашса жүре берсін, тек ол қашып қайда барады» деп, капитан сәл бейқамдық жасады. «Тек ол қайсысы екен қашқан» деп, капитан өз ойынан өзі селк етіп атып тұрды. Осыған жалғас тағы бір ой қамап, капитанның қимылын тездетті. Капитан кенет қатаң әрекетті керексінді. Сөйтіп, бұрын да ойлағанындай уыстан шығып бара жатқан елшілік адамдарын бір үркітіп алмақшы. Мынау сол үшін табылмайтын сәт, құдайдың өзі берген мүмкіндік.

	Бес қаруы сай капитан өзін оятқан фузелерді, одан әріде қарауылшы қалмақты ертіп, дайын тұрған аттарға қонысты да солар нұсқаған жаққа сар желіп берді.

	Бұлар Қарқараның жағасына бірден тартпай «былай жүрсек төтесінен түсеміз» деген қалмақтың сөзіне еріп, бір төбені айнала жүрді. Шынында төте екен.

	Гуськов тау қуысын әлі жарық шала қоймаған шақта өзінің қашқанын орыстарға жеткізе қоятын ешкім жоқ деп қамсыз қалса керек. Әскери киімдерін толығымен үстіне іліп, қару-жарағын жорықтағыдай сайлап, жағалауға байлаулы оншақты қайықтың біріне мініп, тағы нені ұмыттым деп дағдарған күйі тұр екен.

	Төбенің айналма тұсынан үш салт аттының бастары қылаң еткенде Гуськов та шалт қимылдап, қолындағы кішкентай балтамен қайықты жағалаумен байланыстырған жалғыз арқанды шауып та қалды. Түбі жалпақ кең қайық басына бостандық алған асау торпақтай бұлқынып қап, тау өзенінің жойқын ағынына ілесе берді.

	– Тоқта! – деген капитанның ащы даусы айнала таудың маужыраған таңғы ұйқысын бұзғандай. Қайық ортасында қатты шайқатылғанмен әлі де тікесінен тік тұрған Гуськов капитанның бұйрығына қарқ-қарқ күліп жауап берді. Қалың ирек мұртты, ұн жаққан шашы былғары каскасының астынан иығына жете қобыраған ол ұзын селебе пышақты фузея мылтығын көлденең ұстап тұр еді. Көк камзолы, қысқа тар шалбары, тізесін жапқан әйгілі қызыл шұлығы, бәрі- бәрі өз орындарын тауып Гуськовтың бұл қашуға біршама мұқият дайындалғанын дәлелдейді.

	Әрбір секунд капитанның иығына жүз тонналық жүк тастағандай. Енді сәл кідірсе бәрінен де кеш қалатынын түйсінді. Сол мезетте ойынан гөрі қолы шапшаң қимылдап, мылтығын қашқынның кеудесіне қарай бағыттап, қалай көздеп, шүріппені қалай басқанын өзі де білмей қалды. Құралайды көзге атқан мерген капитанның біраздан бері тап осы Гуськов үшін сайлаған шығасылы оғы текке кеткен жоқ. Сорлының дәл кеудесін тесіп өтті. Қайықтың кең де жалпақ табанына аяқ-қолдары төрт жаққа тарбия шалқасынан түсті. Фузея мылтығы да иесінен ажырағысы келмегендей кеудесіне кесе көлденең қисайды. Қайықтың кеңдігі соншалық Гуськов шалқасынан құлағанда мыс тоғасы жылтыраған кебістері де көрініп жатты.

	Кенет осы маңнан басқа қалмақтар да табыла кетті. Сірә, олар мынаның қашпағын біліп, айтқанға көндіре алмағасын, қонтайшы, не зайсандардың рұқсатынсыз жат елдің адамына қару жұмсауға жүрексініп, капитанға қарай хабаршы ұшырса керек. Енді оның ақыры былай болды. Қарқараның бұл маңдағы ағысы жаман, алдан тосып, ағаштары аппақ жап-жаңа қайықты ұстап аламын деу текке әурешілік еді. Сөйтіп, жалғыз өлікті қанжығасына байлағандай есіл дүние – әсем қайық табиғат еркесінің қайыру бермес сылаң жүрісіне бағынып, жүйткіп кете барды. Қайда барып тоқтайды, ол жағы ешқайсысының миына да кіріп шыққан жоқ. Әрқайсысы өз ойы, өз есебімен әуре.

	* * *

	Гуськов оқиғасы елшілік адамдарының баршасының басына суық су құйғандай әсер етті. Қай-қайсысы да жалғыз қашып, құтылмайсың дегенге сайғандай. Бұл ойға Цуй мен Кашканың әңгімесі де итермелей түсті:

	– Біздегі швед тұтқындардың бір-екеуі өз еріктерімен Жоңғарияның, әрі төмендегі Қазақ ордасының жерін әрбір тау-тасы, өзен-көліне дейін белгілеп қағазға түсірді. Іле дариясы үлкен теңізге құяды. Оны жалғыз адамның қайықпен кесіп өтуі екіталай. Өткен күнде де айналасы ит тұмсығы батпайтын қалың қамыс, жолбарыс, қабылан, қасқыр сияқты жыртқыштар малша жайылып жүр. Әрі бізден ығысқан қазақтар да дәл теңіз айналасында иін тіресіп отыр. Олар сол жыртқыштарыңнан жаман. Одан әрі Ресей шекарасына дейін қанша күндік жол, қанша қауіп-қатер барын бір құдайымның өзі білсін. Міне, соның бәрін ойламаған әлгі сіздің қашқын адамыңыз жер жағдайынан хабары жоқ-ау, шамасы.

	– Жер жағдайынан неге хабары болмасын, – деп Кашканың сөзін капитан Иван Унковский бірден іліп әкетті. – Бұл негізінде бері келерде өзіміз басып өткен жол емес пе? Әңгіме сонда, осы елшілік адамдарының жүйке тамырына шамадан тыс көп күш түсірдік пе деп шошимын. Сол Гуськов бейшара ақылынан алжасты ма деп те уайымдаймын. Шыдамдылықтың да шегі бар ғой, осыны Жоңғарияның жоғары мәртебелі қонтайшысы неге түсінбейді деп, қатты таңырқаймын.

	Бұл әңгіме, ақыр соңында нәтиже бергенге ұқсады, екі күннен соң жоғары лауазымды зайсандардың бірі келіп, қонтайшының шешімін жеткізді. Орыс елшілігі қыркүйектің ортасына таман қайтарылмақшы екен. Капитан «біз мұндай уәденің талайын естіп, құлағымыз сарсыды, мынау түпкілікті шешім бе?» деп сұрады. Жоғары лауазымды зайсан өз атақ-шенімен сыйыспайтындай жеңілтек қимылдар жасап, «түпкілікті шешім» деп, ант-су ішкендей болды.

	Ертеңіне, қыркүйектің төртінші жұлдызында қонтайшы орыс елшілерін кездесуге шақыртты. Бұл жолы капитан қасына тым көп адам ертті. Максим Этыгеров, Митрий Пахомыч, екі құсбегі, тау-кен, құрылыс мамандары тегіс көтерілді. Айналасы он бес адам.

	Қонтайшы үйінің жасау-жабдығы бұрынғыдан да сән-салтанатты көрінді. Әсіресе, қызыл-жасылды жылтырақ қытай бұйымдары киіз үйдің уықтары мен шаңырағына, кереге тұстарына көбірек ілініпті. Оның үстіне қытайдың жібек бұйымдары да көптеп пайдаланылған екен. Қонтайшының ұзын сары жейдесінің белін буған белбеуі де мүлдем түсі бөлек жібек. Шие түстес деуге келіңкірейді, бірақ дәл оның өзі емес. Күтуші, даяшы қыз-келіншектердің үсті- бастары да толған жібек. Анау-мынау той күніндегіден де асып түскендей. Әңгімеге қатынасушы зайсандар да алабөтен жақсы киінген. Митрий Пахомыч олардың есімдерін аталған бойда бірден қағазға түсірді: қонтайшының кенже ұлы Шұна Кашка, зайсандар Баодурь, Чимбиль, Бопцусь, Бачигирь, Цагунь және хатшы Солонь Даржи. Капитан қысыр сөзбен уақыт оздырмау үшін бөле- жара бірден Жоңғарияның Ресейге бодандығы туралы келісімге қол қою мәселесін ресми түрде тағы көтерді. Одан қонтайшының бет жүзіндегі бір түгі де қисайған жоқ. Айран түстес көздерінде де елп еткен бір қозғалыс байқалмады. Өзі алдын-ала болжап алған бағытпен орыс елшілерін тырп еткізбей ілестіріп әкету табиғатына біткен ерен қабілеттің бір бөлшегіндей. Қонтайшының бұл жолғы үй тігісі де бір түрлі. Қарқараның жарлауыттау жағасына тым жақын, әрі есігі өзеннің арғы бетіндегі құлама құздардағы шымылдық қарағайға қараған. Сірә, айранкөздеріне сол табиғат сымбатынан нұр бітер деп ойлағандай.

	– Сіздерден бұрынғы Чередов бастаған елшілік адамдары Ресей мен Жоңғария арасындағы шекара Ертіс өзеніне теріскейден құятын Ом өзені бойынша болады деп еді, енді өздеріңізге өздеріңіз қайшы келіп, Ертіс өрлеп барасыздар. Бекініс дұрыс, бірақ қала салғандарыңыз секемдендіреді, – деп бастады да Қытайдың бұрынғы императоры өлгенін, жаңа императордың мүлдем бейбіт мақсаттағы адам екенін, сондықтан да Аспан асты империясынан өздері үшін ендігі жерде қауіп жоқтығын, Тобылда Монка, Инка атты екі қалмақтың тұтқында жатқанын ұзақ шиырлап қайта тізіп шықты. «О, құдай, – деп капитан іштей толғай жөнелді. – Осы сөздерге мен осымен нешінші мәрте жауап беруге мәжбүрмін? Бодандық туралы қол қойылған келісімді әкетудің аулы алыс, тек осы шыдамдылығымды менің ұлы Отаным – Ресей бағалай алар ма екен? Түздіктердің осы бір елімен келіссөз жүргізу Еуропадағы өркениетті он елмен келіссөз жүргізуден де ауыр мехнатқа түсті ғой. Сірә, бұл алпыс екі айлалы қу түздіктер біздің бәріміздің әлгі Гуьсковтың кебін киіп, ақыл-есімізден айрылып, өз беттерімізше тоз-тозымыздың шығуын қалай ма?».

	Осылай тебіренді де Митрий Пахомычтың жүзіне қарап еді, оның қонтайшыға телмірген көздерінен мүлдем басқа сипатты көрді. Оның осы қонтайшының екі туып бір қалғанындай-ақ оған соншама түсінгендікпен қарағанын байқап, тыжырынды. Әнеукүні Гуськовты өз қолымен өлтіріп, одан жүрегі шайлыққасын жас оқымыстының мына түрі тағы сондай әпселең, сынақты кесе көлденеңдеткендей капитан екі жақты қысымға түсті. «Ресей патшасынан атақ-шен дәметіп қайтейін, оған аман жетуім де неғайбыл».

	Сөйтіп, іштей бір ысынып, бір суынып отырғанмен капитанның тіл мен жағы байырғы қалпында. Қонтайшының жаңағы сөздеріне бұрынғы жауаптарын бұл да сыдыртып шықты. Сосын кілт бұрылыс жасап, қайту қамына қатысты сөздерге көшті:

	– Біз Семей бекінісінен шығып, осы қонтайшы ұлысына жеткенде бізде екі жүз елу ат, жиырма бес түйе, жүз ертоқым болған еді, әнеукүні біз сұрастырсақ ол малдың біразы шетінеді дейді. Бұл қалай? Ресми елшілік дүниесі өз орнында болуы керек қой.

	Бұған қонтайшы емес, зайсандардың бірі «малдарыңыздың жартысы өздерінше өлді, ешкім қастық қылған жоқ» деген бағытта сөз айтып біраз ырғасты. Тіпті екі жақ та ұзаққа сілтесті. Қонтайшы осы уақытты өз алдынан елшілік адамдарына қарай неше түрлі жеміс жіберіп, әрі арақ құйдырып, түздіктер салтымен сый-сияпат көрсетуге арнады. Ең соңында ғана елшілікті Семей бекінісіне дейін жеткізіп салу мәселесі ойластырылады десті. Капитанның бұл кездесуден бір арқаланғаны орыстар осы қыркүйектің ортасына таман қайтарылады, оған әзірлік жасай беріңдер деген уәдені қонтайшының өз аузынан естіді.

	* * *

	Ақыры, осы он айдың ішінде Жоңғария қонтайшысы тұңғыш рет өз уәдесінде тұрды. Орыс елшілігі он жетінші қыркүйек күні ұрғадан біржола аттанып шығатыны белгіленіп, екі жақ та қауырт дайындыққа кірісті. Жүзге тарта адамы бар үлкен экспедиция осыншама уақыт, қаржы жұмсап, құр қол кетіп бара жатқанына қонтайшы өзінің де қабырғасы қайысқандай рай білдірді:

	– Мемлекеттер арасындағы әр жақтың мүддесі тұрғысынан жүргізілетін келіссөздер, саяси шаралар жеке адамның еркіне бағына бере ме? – Қонтайшының капитанмен соңғы кездесулерінің бірінде шарап ішіп отырып, қиналыспен айтқан осы сөздерін Максим Этыгеров жинақтап осылай жеткізді.

	– Дұрыс айтасыз. Бірақ осыны біздің Петр патша түсіне алмайды. Мен сәуегей емеспін, бірақ бір нәрсені айқын болжап отырмын. Біз осы сапардан оралысымен Жоңғарияның ұлы мәртебелі қонтайшысы Сыбан Рабтанның байтақысынан шөп басын сындырмай қайтқанымыз үшін патша ағзам, канцлер Головкан біздің лауазымымызға крест қояды. Шен-атақ, сыйлық алудың орнына барымыздан айрыламыз, – деп жауап берді капитан.

	Осыдан соң қонтайшының бет-жүзінде, қылшық жүндерiнде капитанға деген аяушылық сезім байқалды. Әрі қатты ойға қалғаны да айқын еді. Бұл қыркүйектің он үшінші жұлдызында болған әңгіме. Ертеңіне қонтайшы капитанды тағы да шақыртты. Тағы да сол мол арақ-шарап, етті тағамдар мен жемістер. Қонтайшы ең алдымен қайтуға әзірлік жұмысының қалай жүріп жатқанын капитанның өз аузынан естігісі келетінін айтты. Капитан бұл жөнінде әбден-ақ қанағаттанарлық сезім білдірді. «Дайындық барысын, қандай да бір кезмайыс, бөгесіндер кездессе оларды да бүкпей, тікелей өзіме күнбе-күн баяндап отыр» деп өтінді қонтайшы. Сондай-ақ орыс елшілігін Семей бекінісіне жеткізгенше оған қандай күзет, көлік, азық-түлік бөлінетінін өз басы арнайы адамдар арқылы тікелей бақылауға алатынын мәлімдеді. Капитан ол үшін де ризалық білдірді. Қонтайшы осылай сыдыртып келіп, бұлардың аса құрқол қайтпайтынын және ол үшін өз басының қатты ойланғанын білдірді. Соңында елшілікпен бірге орыстың он тұтқыны біржола босатылып қайтарылатынын айтты. Онысын өз атынан Ресей патшасына жөнелтілген базарлық, сәлемдеме ретінде сыпаттады.

	Бұл отырыста Митрий Пахомыч та бар еді. Капитан мұны естігенде ең алдымен өзінің әуел бастағы бас хатшысы есепті, қазірде тұғырынан тайып қалғандай сол жас оқымыстыға жалт қарады. Екеуі көз түйістірді де сосын бірігіп, Максим Этыгеровқа бұрылды. Максим Этыгеровтың да басына күш түскендей еріндері дүрдиіп кетіпті. Қос қабағында да жаман кіржиіс бар. Осы екі ортада бәрінен ойы жүйрік Митрий Пахомыч бірінші тілге келді:

	– Біз ең әуелі сол он тұтқынмен осы жерде дұрыстап тілдесейік, соған мұрсат берсін.

	– Мен де соны қуаттаймын, – деді Максим Этыгеров. Сөйтіп үшеуінің ойы бір жерден шыққандай еді.

	Қонтайшы екі сөзге келместен ол жөнінде де кеңшілік жасады.

	Орыстардың бүйтіп секемденетіні қонтайшы босатқан тұтқындарым деп, өзінің жалдамалы тыңшыларын қосып жіберуі мүмкін ғой.

	Ертеңіне, қыркүйектің он бесінші жұлдызында қонтайшы ұрғасы мен орыс елшілігі орналасқан тұстың екі ортасындағы, қалмақ қарауылшылары үшін тігілген қара қостың қасында Иван Унковский, Митрий Пахомыч, Максим Этыгеров, екі құсбегі, тау-кен мамандары, айналасы жиырма шақты адам осылардың өздерімен бірге алып кетуі үшін бөлінген он тұтқынмен тілдесті. Бұл талма түстің кезі еді. Бұл кездесуде Жоңғарияның басты адамдарынан ешкім де жоқ, тіпті Цуй мен Кашка да көрінбейді, тек осы он тұтқынды айдап әкелген қалмақ қарауылшыларының орыстар танымайтын біреуі ғана қатынасты.

	Алғашқыда киімдері алба-жұлба, біразы жартылай жалаңаш, көздері бақырайған, сүйектері шодырайған он тұтқын бірін-бірі итеріп жығардай қалбалақтасып, үйіріліп көз алдарында пайда болғанда орыс елшілігіндегілердің тіл-жақтары қарысты. Енді қайтсін, мынау көріп тұрғандары адамдар емес, адамдардың көлеңкелері ғана еді. Қасқырдан үркіп, терең шатқалға тығылған малдай бірін-бірі қалқа көріп, сығылысып, бір адам еркін айналатындай ғана жерді алып үйірілісіп тұр. Қол-аяқтарының темір кісендерден жаңа ғана босағандары анық, себебі, араларында қос білекті кезек- кезек алақандарымен сипалап, балтырларын да сөйтіп, бірінен соң бірін табандарымен үйкелеушілер көп-ақ.

	Бәрі де орыс елшілігіндегі өз қандастарына таңырқай аңырайысып, жуарақпанда көздері тоймастай қыбырсыз қарайды. Әсіресе, капитанның аппақ қалайыдай өң-түсі, ине-жіптен жаңа шыққандай сәнді киім киісі, шыбын тайып жығылардай қару-жарағы таңсық көрініп, біржола әкетіп бара жатқандай. Тіпті өздерін мынау тамұқтан алып шығуға сонау Мәскеуден ұлы орыс патшасы Петр ағзамның өзі келіп отырған жоқ па десіп, әуелде соны анықтамаққа елең етіскендей. Капитанды әбден тамашалап түгескесін ғана басқаларды сүзекіден өткізуге кірісті. Бұларда да тұтқын сорлылардың көздері сүрінетіндей ерекшеліктері көп. Елшіліктің жиырма шақты мүшесін түгел адақтап шыққанша онсыз да нұры өшкен жанарлары біржола ағып түсетінге ұқсады.

	Бұл беттесу капитан үшін де оқыстан келгендей сөзді неден бастарын білмеді. Еуропа ақсүйектерінің алтын жауһарлы сарайларында отырып, ең биік лауазымды бекзадаларымен жүздескенде екі туып бір қалғанымен дидарласқандай өзін емін-еркін сезінетін тарлан мемлегер мына көр азабынан шыққандай өз туыстарын көргенде жөн білмес нағыз көргенсіздің дәрменсіз күйіне түсті. Ол ғана болса бір сірә-ау, капитан дәрменсіздіктің одан да әрмен сорақысын көрсетті. Тұлабойындағы бірге жаратылған, жылдар бойы шыњдалған қайратын түп-түгел сарқа жұмсап, сірескенмен де бүге тұруға шамасы жетпеді, екі көзі шықтанып сала берді. Жоқ, бұл мұншалықты үлкен, мемлекеттік маңызы бар экспедиция басшысы үшін кешірілмес күнә еді. Кенет капитанды қасындағы өз әріптестері туралы ой дүр сілкіндірді. Таудағы жартастай берік капитанның өзі бүйткенде көңілшек, жаны нәзік, таза өнер мен ғылым үшін жаратылған Митрий Пахомычтың екі көзінен сорасы ағып отырған шығар, әуелде. Капитанның көздері ғана шықтанса, жас оқымыстының бүкіл омырауы сығып алардай болған шығар. Осындай сезікпен капитан тұтқындардан назарын күшпен әрең жұлқып әкетіп, өз адамдарына бұрғанда екінші бір сұмдықтың үстінен түскендей әсерде қалды.

	Мұның Митрий Пахомыч дегені Митрий Пахомыч емес, мүлдем басқа шамасы. Тапа-тал түсте шайтан айырбастап кеткендей оның орнында бөтен біреуді көрді. Сыртқы қауызы ғана бұрынғы, ал тұтқындарға сұқтанған көздері, қабақ, бет-әлпетіндегі жазу іздері, мінез-құлық ишаралары жас оқымыстынікі емес. Ия, анық солай. Митрий Пахомычтың мына түрінде бұрынғы өз табиғатына лайық қиналыс, түршігу сияқтылардан жұрнақ та жоқ, бұл орыс тұтқындарға тура олжа тапқандай шабыттана қарайды. Ғылым адамдарында бір үлкен жаңалық кілтін ұстағанда, одан айрылып қалмаудың қамымен оянатын ширақтық, салқынқандылық, іскерлік сияқты ең бір ұстамдылық қасиет әлдеқайдан ұшып кеп, мұның басына қона кеткендей. Тек бара-бара бұл жамандық емес, керісінше жас оқымыстыдан талап еткенінің өзі осы екенін есіне түсіре сабыр суын басқысы келді. Ал экспедицияның басқа мүшелері олай емес, олар тап мына капитанның күйіне түскен. Солай бола тұра Митрий Пахомычтың алабөлектенуі ғана жүрегінің түбінде иненің жасуындай сызат қалдырды. Капитан соның бәріне төзіп, тілін күшпен икемге келтіріп, үн қатты:

	– Сіздер кімсіздер, тұтқынға қашан, қандай жағдайда түсіп жүрсіздер, әрқайсыңыз өз бастарыңыз жайында қысқаша мәлімет берсеңіздер.

	Тұтқындардың ең алдында қасқа маңдайлы, көз сүйектері пышақ қырындай жұқа, қос жанары құдық суындай тереңде жатқан кәртамыстау біреуі қасындағы жолдастарына жалтақ-жалтақ етіп, «бірінші мен сөйлейін бе» деп, рұқсат сұрағандай болды. Бір бау сабандай ұйлығыса ырғатылған жолдастары «сөйле» деп, рұқсат еткендей еді. Сосын ол бір иығы жыртылған, қара күйеден сау жері жоқ жейдесінің қыртыстарын жазған сияқтанып, екі алақанымен кеудесін сипалай берді де сөзге кірісті:

	– Мен Лычагин Илья, әке бойынша Андрей баласымын. – Осымен бар айтарын тауысып қойғандай қызыл күрең бояулы жүзіне қатты күш түсіре «тағы не сұрайсыңдар» дегендей жым-жырт қалды. Капитан жаңағы сұрағын қайта үстемеледі.

	– Мен 1716 жылы бала-шаға асырау қиынға айналғасын подполковник Бухгольцтың отрядына жазылған едім. Содан Ертіс бойындағы Ямышевкаға келдік. Қала, бекініс салдық. Қалмақтар бірнеше рет шабуылдап, ақыры мен тұтқынға түстім, – деген сөздерді жаңылтпашша шатастырып, кей сөздерін әлденеше қайталап, Лычаган Илья Андрей баласы әрең жеткізді.

	– Сен өзің қай жердің тұрғынысың? – деп сұрады капитан.

	– Мен, мен Тобыл қаласынанмын.

	Тұтқындар тобының ең үлкені бүйтіп аса суырылып тұрмағасын екіншісіне көшіп еді. Ол Федор Яков баласы Шульгин Тара қаласының тұрғыны екен, бұл да жаңағы Лычагиннің айтқанын тұпа-тура қайталады да қойды. Сосын капитан басқаларына көшті. Басқалары алғашқы екеуінен де сөзге шорқақ, тіпті өз аты- жөндерін, туған жерлерін әрең айта алды. Тілдерінен тартқандай болып, капитан қанша жанталасқанмен одан арғыға апара алмады. Хатшы бәрінің ныспыларын, фамилияларын, туған жерлерін қағазға түсіргесін алғашқы екеу – Лычагин мен Шульгинді қайта қаузасты. Байқаса, бұл екеуінің, әсіресе, Лычагиннің тіл-жағы майланған арбаның бөлшектеріндей сәл жөнге келіп қалыпты.

	Тіпті өздерін қалмақтардың қалай тапқанын бес-алты сөйлеммен баян етіп, әрі олардың қолбасылары Қалдан-Серен мен Черен-Дондукты атады.

	Міне, тап сол кезде жас оқымысты Митрий Пахомыч сәл алға ұмсыныңқырай мойын созды да тамағын кенеді. Бастығы капитанға жалт бұрылып қарап, «бұдан арғы әңгімені жүргізуге маған рұқсат бер» деген өтініші бет-жүзінде тайға таңба басқандай айқын еді. Капитан рұқсат берді.

	Митрий Пахомычтың алтын жалатқандай сақал-шашымен қабат күлімсіреген көздерінде де бір түрлі нәзік сымбат, мейірім пайда болып еді. Бұл бір жайдан капитанға аз-кем жігер берді. Себебі, жас оқымыстының мұндай жаймашуақ жаз қалпын капитанның да, басқалардың да көрмегеніне көп болған. Сірә, көңіл-күйі жақсыда іштеріндегі ең көрікті жігіт осы Митрий Пахомыч екенін баршасы білетін, қазір оған тағы да көздерін жеткізді.

	Бұл Митрий Пахомыч орыс тұтқындарының ішіндегі жасы үлкені, әрі тіл- жағының бөлшектері түгендеу осы Тобыл қаласының тұрғыны Илья Андреевич Лычагинге әр түрлі қырынан келіп, қилы-қилы, бірақ өте қарапайым сұрақтар қоя бастады. Әрі сұрақтары қысқа, оған жауапты да өте қысқа қайыруға болады. Мысалы, «сен өздеріњді тұтқындаған қалмақ әскерінің қолбасылары Қалдан-Серен мен Черен-Дондукты көрдің бе?», «Қай күні тұтқынға түстіңдер?», «Барлығың сол тұтқындалған сәтте қанша адам едіңдер?», деген сияқты. Мұндай сұрақтарға жауап беру кәртамыс, шеке тамырлары адырайған Илья Лычагинге де оңай еді. Әрі ол жас оқымыстының сұлу да жылы жүзіне қарап, өз көкірегіне де бір ұшқын түсіп, қанаттанғандай бар ынтасымен жауап береді. Ара-тұра оған қасындағы Шульгин Федор Яков баласы көмекке келеді. Бірақ ол көмек түрлері көбіне адам, жер, су аттарын, қай жыл, қай ай, қай күн деген сияқтыларды еске түсіруге байланысты. Бірер көмек басқалардан да келді. Бірақ көбіне сөйлеген Тобыл орысы Лычагин, одан артылса Тара орысы Шульгин еді.

	Митрий Пахомыч желкенді бұлталақтатып, кемені желге қарсы жүргізген әккі капитандай сұрақтарын әр тұстан қылтитып, кейде өзі бастаған жайдан дереу бұлтарып кетіп, басқа ойламаған жерден шығып, шебер амалдады. Жас оқымысты кәнігі соғыс маманы емес, бірақ соғыс ісінен жақсы хабардар. Осылай қысқа сұраққа қысқа жауап алу арқылы подполковник Бухгольц отрядына жасалған алғашқы шабуыл, кейінгі шабуыл, бұлар тұтқындалған сәттердегі күштің арасалмағы, швед мамандарының қолға түсуі сәтіндегі хал- ахуал төңірегінде әр алуан деректерді құмнан алтын түйіршектерін сүзгендей мұқияттылықпен тізе бастады.

	Капитан жас оқымыстының көздеген нысанасын әу баста-ақ дәл таныды. Бұл әнеукүнгі орыстар Қазақ ордасын талқандату үшін қалмақтарға швед мамандарын әдейі берді деген Гуськов мәлімдемесінің дұрыс-бұрыстығын ашуға жанын салып отыр. Сол бір Қазақ ордасы атты екінші бір беймарал түздіктер мемлекетінің жоқшысы тап өз қасынан табыла кеткеніне қайран қалғанмен мұның арты неге соғарынан кәперсіз капитан жас оқымыстыны мына екпінінде беттен қақпады. Қайта осы жайға өзі де құныққандай Митрий Пахомычқа барынша кеңшілік жасады. Әрі бұлар тілмаш арқылы ұғынысатын қалмақтар емес, таза орыс тілінде сөйлейтін өз қандастары болғандықтан дидарласу ұзаққа созылыңқырағанмен аса жүйке тоздырмады. Қайта өз Отаны жақтан ұшып келген қоңыр қаздардың дауыстары естілгендей бұларға бір түрлі жайлы сезім де үйірсектеді.

	Сұрақ, жауап жарысы сәл іркіліске ұшырағанда подполковник Бухгольцтың экспедициясының тарихы жөніндегі өз білігі мен әнеукүнгі желмая Гуськов қосқан ақпараттар негізінде Митрий Пахомычтың өзі нағыз су жорғаның жүрісіне басады. Бұл тоқтап қалған моторды қолмен бұрап жібергендей Лычагин мен ол тағдырластардың барынша ашылуына, ұмытқандарын естеріне түсірулеріне ойдағыдай-ақ ықпал етті.

	Капитан Иван Унковский көпті көрген сұңғыла басымен өз қоластындағы жас оқымыстының мына тұтқындардың осы бір мәселе жөніндегі бұдан жеті жыл бұрын бастан көшкендерін түп-түгелімен сарқа сығып алудағы тәсілшілдігіне тіпті жағасын ұстағандай. Бұған дейін бұл пәле қайда жүрген дегендей пиғылмен ақ қалайыдай жүзін бұған молынан бұрып, ұзақ бедірейді. Митрий Пахомыч көп күш-жігерді сарп еткенмен де өзінің діттеген жеріне талмай жеткендей. Жас оқымыстының тап осы кездесу үстінде мына ауыр бейнет шеккен орыс тұтқындардан анықтаған деректерін алға жайып тастап, аз- кем ой елегінен өткізсе, әнеукүнгі осы капитан қолынан қаза тауып, өлігі жойқын ағысты тау өзенімен кеткен, атақты шежірешінiң баласы Гуськов көп күн зарықтырып, бұлардың ішкі дүниесінің иігiлігіне әрең айналдырған тұжырымның сайрап шыға келері анық. Ресей басшыларының бір заманда басқа біреудің қолымен от көсеуге аңсары ауып, көршілес түздіктер елін бір- біріне талату үшін, әрі екеуінің біріне басымдық беру мақсатында еуропалық ғылым, білімнің тұнығынан жүзіп ішкен швед мамандарын қалмақтарға әдейі бергені туралы қорытынды жасауға болатыны соқырға таяқ ұстатқандай айқын еді. Митрий Пахомычқа бар керегі осы еді. «Қалған сөздің тізгіні өздеріњде» дегендей бұл отырған орнында шалқалай кетті.

	Капитанға да басқасының қажеті шамалы, себебі, бұлардың Ресей елшілерімен жөнелтпек тыңшылар емес, анық тұтқындар екені осы әңгімеден- ақ белгілі еді. Тек Митрий Пахомыч шалқайған соң соның еркімен әңгімені шорт үзгендей болмайық деп, қосымша сұрақтар қойды. Максим Этыгеровтың де, кездесуге қатынасушы тау-кен, құрылыс мамандарының да ықыластары оянып, әрқайсысы сөз барысында өз тараптарынан қосымша сұрақтарды саудыратты. Әңгімесі бірауық саясатқа ауысқанда Лычагин қонтайшының Қазақ ордасын жаулаушы балалары Шұна-Доба мен Қалдан-Серен өз әкесіне Петр патшамен жақындас, елшілерін қайтар деп, көп үгіттегенін айтты. Осы тұста жаңа ғана шалқайған Митрий Пахомыч қайта елең етіп:

	– Ал біз сәл басқаша естіп едік қой. Бүкіл қалмақ әскерінің бас қолбасшысы Шұна-Добаның қандай пиғылда екенінен хабарсызбыз, ал жаңағы өзіңіз атаған екінші қолбасы Қалдан-Серен керісінше орыс елшілігін қырып салуды ұсынып, сонысы үшін әкесінің кәріне ұшырады деп еді. Осы Қалдан-Серенмен бірге Бухгольц әскерін талқандаған Черен-Дондук та соны жақтаған көрінеді ғой, – деді.

	– Жоқ, жоқ, тіпті де олай емес! – деп Лычагин қырылдақ даусын сәл күшейтіп, айғайлап та жіберді. Тіпті кеңірдегі жыртылып та кете жаздады. Сосын қонтайшының сол екі баласы емес, өз басы саудаға түскендей тіл-жағын шапшаң қимылдатып, күшеніп, ұзақ дәлелдер келтірді. Митрий Пахомыч басқа уәждер айтса да болмады, тіпті Лычагин, оны әрі Шульгин қоштап, қосарласып, ол қолбасыларға шаң жуытпады.

	Бұдан кейін әңгіменің екінші бөлігі өрбіді. Бұл көбіне орыс тұтқындардың осы қалмақ қоластындағы жағдайлары туралы еді. Байқаса, бұлар мұндағы тірлікке бірден көндікпепті. Осы орыс елшілерінің қарсы алдындағы онның алтауы кезінде қашып шығуға әрекеттеніпті. Ал мына Лычагин Илья Андрей баласы ондай әрекетке екі рет барыпты. Екеуінде де жолы болмай ұсталыпты. Сонда қандай жаза тартқан дейсіз ғой. Бірінші ретінде арқасын жалаңаштап, ұзын өрме қамшымен алпыс рет дүре соққан, екіншісінде оны екі жүзге жеткізген.

	– А, екі жүзге дейсің бе? – деп шалқая отырған Митрий Пахомыч тез бойын түзеп алды. – Сол екі жүз дүреге қалай шыдадың?

	Лычагин шүңірек көздерін шалшық судай жылтыратып, жас оқымыстыға қарсы сұрақ қойды:

	– Орыстар не соққыға шыдамаған?

	Бұдан әріде белгілі болғанындай он саусағынан өнері тамған шеберлігі ғана бұл Лычагиннің жанын сақтаса керек. Кейбір екінші рет қашып ұсталған орыс тұтқындардың сол қолын ағашқа керіп байлап, садақпен атқылаған. Кейбірінің, әсіресе, қара жұмысқа енді жарамсыз-ау дегендерінің қылышпен бастарын шапқан. Тез қолға түспей, ұзақ әуре-сарсаңға салса кейбір алғашқы рет қашып ұсталғандарды да сөйткен.

	* * *

	Орыс тұтқындармен дидарласу аяқталғасын елшілік мүшелері аттарына мінбей, жаяу жетекке алып қайтысты. Капитан мен Митрий Пахомыч басқалардан жырыла бөлек келе жатыр. Ұлы сәскенің шағында басталған кездесу күн кіші бесіннен ауа аяқталыпты. Аспан ашық, жерде мал аяғымен көп таптала қоймаған шөп қалың. Бұлар түскі асты әлі ішпеген, сонда да асығатын ешқайсысы жоқ. Түскі астың орнына у мен зәр жұтқандай ешқайсысында тәбет те байқалмайды. Тойынған тоқтық бардай. Басқалар осылай болса Митрий Пахомыч тіптен алабөтен. Жүзі жаман алабұртып, көздеріне қан құйылып кетіпті. Тіпті тап қасындағы капитанға бір жамандық ойлағандай қабағы ажырайып қарайды.

	Капитанның сонда да біршама көңілі жайбарақат. Себебі, бұл басқарған экспедицияның қайтарылатыны енді мүлдем даусыз. Оған дайындық барысын қадағалау миға аса көп күш түсірмейді. Жаңағы он тұтқынның әңгімесі және олардың өздері бұл экспедиция әкететін тарихи деректердің аясын әлдеқайда кеңейтеді емес пе? Осы тұрғыдан келсе капитан үшін бір ғана алаңдайтын шаруа мына жас оқымысты Митрий Пахомычтың жайы. Бұл бір зобалањды бастамаса, капитан сол жағына сақтық жасаса жетіп жатыр.

	Осындай қорытындыға тірелген капитан ендігі бар назарын қасындағы серігіне аударды:

	– Құдай бұйыртса, екі күннен соң Ресей қайда деп қозғалатын шығармыз.

	– Қозғалмай-ақ қойсақ қайтеді? Капитан мырс етті:

	– Неге?

	– Өз адамдарына қалмақтардың қолымен осыншама зәбір-жапа, азап шеккізіп қойған Отанның қажеті қанша?

	– Немене, біздің Ресейде дүре соғу деген жоқ па еді?

	– Бар. Біздің Ресейде де қатігездік атаулы бастан асады. Бірақ әкесі баласын сабаса бір басқа, ал сол баланы әкенің көзін бақырайтып қойып басқа біреу сабаса ше... Бұның мағынасы қалай болмақ? Жат қорлығы он есе жаман бататынын біздің патша ағзам, не оны қоршаған ақылды бастар түсінбей ме? – Капитан мойнына су құйылғандай үнсіз тұрды. Аузы ақжемденіп, түкірігі шашыраған Митрий Пахомыч сөзін жалғастырды. – Түсінеді. Түсіне тұрып, соны көре тұрып, бұл қалмақтарға жасырын қолқабыс жасайды. Швед мамандарын жасырын сыйға тартады. Зеңбірек құйдыртады. Қазақ ордасын талқандатады.

	– Митрий Пахомыч, Ресей Жоңғарияға швед мамандарын өз қолымен берді дегеніңіз даусыз ақиқатқа жатпайды. Қосымша дәлелдер керек.

	– Оған да келісейін. Жақсы, швед мамандары жоңғар-ойраттардың қолына Ресейдің еркінен тыс кездейсоқ түссін. Солай-ақ дейік. Бірақ мына жоңғарлар сол швед мамандарының көмегімен беймарал Қазақ ордасына қарсы сұрапыл шабуыл ұйымдастырғанын көре тұра біздің патша өзімізбен ірге тиістірген жақын көршіміз қазақтарға неге қол ұшын бермейді? Әлде ондай көмек қазақтардың тақиясына тар келер ме еді?

	– Митрий Пахомыч, мен саған әнеукүні осы жөнінде не айттым? Ұмытып қалғансың ба? Тағы бір таңырқайтыным, немене қазақтар сенің екі туып бір қалғаның ба еді?

	– Екі туып, бір қалғаным емес, бірақ мен өз Отанымның мұндай алақолдығын кешіре алмаймын. Немене, парасаттылық үлкен саясатқа өгей дүние ме?!

	– Митрий Пахомыч, жаным, сені осы сырқат жеңіп тұрған жоқ па?

	– Жоқ, капитан мырза, ойым ашық, денім сау, маңдайдағы көзім де, көңіл көзім де бәрін өз орындарында көріп тұр. Тіпті бұл көздерім бұрынғысынан да өткір, жердің жеті қабат қыртысының ар жағындағыны да, Петр патша ағзамның, оның жоғары лауазымды сүйіктілерінің де ішкі жан дүниелерін тап қарсы алдымда айқара ашулы тұрғандай айқын көріп тұр. Қателіктен жұрнақ жоқ, бәрі қолмен қойғандай айқын.

	Капитан жас оқымыстының сабыр суын басудың амалын ойлады. Сондағы тапқаны мына сөздер еді:

	– Енді қайтейік? Біз Отанымыздың алдында өз борышымызды орындауға жанталастық. Бәрі қолдан келмеді. Біз тарихтың ұзына бойындағы шаң- тозаңдармыз. Сонда да біз өз хал-қадарымызша тарихта із қалдырармыз. Мүмкін болашақ басқаларды айыптап, бізді мүсіркер.

	– Тарихтағы із туралы айттыңыз ба, капитан? Біз тарихта бір ғана із қалдырамыз. Ол мына он тұтқынды жолай он жерге көмеміз, міне, біздің қалдырған бар ізіміз сол болмақ. Бұларды бізге неге сыйлап отыр дейсіз? Жан төзгісіз жұмыс пен соққыдан қалжырап, құр сүйектері саудыраған немелердің енді қажетсіздігінен сыйлап отыр. Оның үстіне көрдіңіз бе, қонтайшы өзінің ең көрнекті мұрагерлерін осылардың аузымен Ресейге жақсы жағынан көрсетіп, сұңқылдатып қойыпты. Кісендеулі құлды насихатшысына айналдырған бұл жоңғарларды айтпа, үлкен істе қайдам, ал ұсақ қулықта бұлар алдына жан салмайды. Құр көлеңкесі қалған тұтқындардың сүйектерінен де саяси пайда тапқысы келеді бұл залымдар.

	Капитан мұның соңғы сөздерін естімегендей алғашқы жайды тілге тиек етті.

	– Ау, Митрий Пахомыч, сіз қаламы жүйрік оқымысты емессіз бе? Сіз және мына Максим Этыгеров сияқтылар қағазға түсіретін жолжазбалар мен ғылыми еңбектер тарихқа түсетін іздің нағыз өзі емес пе?

	Жас оқымысты тап осы тұста бір түрлі усойқы күлкімен күліп, екі иығы селк-селк етті. Капитанның күдігі тіптен шегіне жетті. Әлгі осы үшін сақтаған екінші шығасылы оғының қайда екенін еске түсіргендей.

	Ертеңіне, қыркүйектің он алтыншы жұлдызында капитан Иван Унковский Жоңғария қонтайшысының қабылдауында соңғы рет болып, онымен шарап ішіп отырғанда кіршіксіз таза жанды, ойы ұшқыр, қабілеті күшті жас оқымысты Митрий Пахомыч бір оңаша сәтті пайдаланып, бұған соңғы он айдай баспана болған киіз үйдің ішінде өзін-өзі атып өлтірді.

	Тарихта мұндай да адамдар болған, еске алмақ лазым.





ОН АЛТЫНШЫ ТАРАУ


	Қыс келді. Жұрттың көптен қауіптеніп, сонау аспан айналып жерге түсердей аптап ыстықты жаз айларында-ақ мейрімсіз қаталдығының көп белгілерін көріп үлгерген қысы. Қарашаның басынан-ақ қара суық соқты да жаңадан қазған жер үйлеріне әрең кіріп үлгерген елді бір уыс қып, әп-сәтте бүріп тастады. Алғашқы қар ұшқындары желтоқсанның басына таман көрінді де, күні-күні тынымсыз төпелегенмен ысқырып соққан жел тұрақтатпай, жер мен ағаш-бұталарды ақ ұлпасымен бүркеп жарытпады. Қарайған төңірек сол бір қалпында қала берді. Қар тіпті апталап жауды, соның өзінде де оның қайдан келіп, қайда кетіп жатқанын адам білместей. Тек бұта аралас шөбі тым қалың тұстарға ғана қол жүгіртсең саусақтарыңа аздап қар ілінеді.

	Иә, бұл даланың тап бүгінгі еркесі жер дүниені жыланша жалап, ысқырған аязды жел еді.

	Мұнымен қабаттаса екінші еркесі оянды. Ол топ-топ қасқырлар. Онсыз да бүріскен даланы елестей зуылдап қасқырлар иемденгенде қабырғасына қамшы батқандай қара сексеуіл мен жиде ағаштарының өздері қалтырай жөнелетіндей. Қасқыр дегенің бұл елдің ежелден таныс «ағайыны». Бірақ мына жолғы қотарыла келуі тым шектен шықты. Үсті-үстіне шабуылдап, бас-аяғы жоқ, уілдеген үскірік желдің өзіне ұқсап, таусылар еместей. Тіпті айналадағы су біткеннің бәрі, Іле мен Балқаш көлі тегіс қатқан соң, теріскей мен түстіктің арландары тап бір осы өлкені көптен сағынысып, іш-құста болғандай-ақ лап қойысқан секiлді. Қадым заманнан құмды өлкені қыстап үйренген жалайыр елі және басқалар «бит терісі биялай», бір қысша мұның жұтын да көтерерміз дескен еді, байқаса тіпті де олай емес, мұншалықты ит-құс шабуылын ес біліп, етек жапқалы бастан кешпегендерін бір-біріне жыр қып айтысты. Енді қайтсін, қасқыр дегенің бара-бара алыстан зуылдап өтпей, жер үйлерге бой жасырған қазақтардың төбесінде ойнақтады. Бұрындар қу даламен қарақұйрықтардың үлкен-үлкен табындары дүсірлетіп жосылғанда олардың тұяқтарынан шыққан дүбірді осы аң-құс, шөп пен су молшылығын жасаған табиғат-ананың құдіретіне балайтын. Ал осы табиғат-ананың баурында өскен ел мына топ-топ көкжалдардың да аяқ басысынан сондай дүбір шығатынын бұрын білмепті, сосын да ол не нәрсеге балауға лайық, сол жағын бірден ажырата алмады. Себебі, олар бәрі бірлесіп, жұмсақ табандарымен қара жерді бір мезгілде дік-дік еткізіп ұрып тұрғандай, сұрқы бөлек қорқыныш тудыратын.

	Мұнымен де тиянақталмады, қысқы даланың үшінші еркесі бас көтерді. Бұл жабайы қабандар еді. Қазақ «жұт жеті ағайынды» дейді. Онсыз да кенезесі кеберсіген қуаң жазда шөп атаулы жақсы бой жазбай, аздаған өскінінің өзі шілде-тамызда үйтіліп кетіп, түгі қалмаған даланы аяусыздықпен ойрандаған толассыз сұрапыл боран басқа да апаттарды қосақтай келгесін солай айтатын сияқты.

	Бұрынғы мен соңғыда кездеспеген аса қауырт жау шабуылы үстінде талан- таражға түскен, айдауға кеткен малдың қалған-құтқанын аязды боран жалмады. Жалмамай қайтсін, мұндағы елдің түйе, жылқысы, қой, сиыры ала жаздай шекер-балдай татитын таудың балауса шөбін жеп, қоң жиып, тек қысқа қарай ғана осы тектес құмдардың кермек дәмді қатқыл түгін қорек ететін. Ал биыл ондай сайранның реті келмеді, бірден шыбын-шіркей, маса-соналы ыстықтың талауына түсті. Өйткен мал қайтіп қабырғасын жапсын. Мынадай қақаған қысқа қабырғасын ырситып жетті. Сосын да аяз оларды қаңбақтай ұшырды. Одан артылғанына қасқырлар тиді. Бұл сұр перілерің күлдірмамай мылтықтың құлақ жаратын тарсылынан да именбеді. Ауызға талшық етерлік ештеме қалмай бара жатқасын қазақтар түнделетіп, азын-аулақ малдың қасында от жақты. Одан да үркіп жарытпады. Ит-құстың шектен шыққаны соншалық лаулаған жалынның жарығында, сексеуіл, қайың сойыл ала жүгірген адамдардың көз алдында ірі қараларды жарып кетіп жатты.

	Бұл аздай, жанды, жансыз осы екі сойқанның жауыздығын жабайы қабандар үстемеледі. Аязды боран мен қасқырлар көбіне малды шетінетсе мына тісі ашадай ақсиған доңыздарың енді адам екеш адамдардың өздерін жаруға кірісті. Бұлар да топталып шабатын пәлелер екен, бірінен қорғансаң екіншісінің аузынан екі жаққа ырсиған сүйек пышағы ішек-қарнынды бір-ақ ақтарады, оған үлгермесе жуан саныңды қарш еткізіп кеседі.

	Табиғаттың небір дүлейімен айқасып, әбден еті өліп кеткен қазақ мұның бәріне шыдар еді-ау, бірақ бұлардың шамадан тыс көптігі еңсерді. Қарашаның басында-ақ алқымнан алып жыққан қаһарлы қыс келер жылдың сәуірін аяқтап барып қана беті қайтқандай. Осы екі ортада айықпай соққан боран, темірдей қысқан аяз мынау алақандай жер бетінде нәзік жанды адам, оның бірден-бір керегі, ол да нәзік жанды мал бар-ау деп, бір сәтке де бүйрегі бұрып, бәсеңсімеді. Жер үйден шығып, отын-су алуға қарға адым жер ұзаған еркек, не әйелдердің талайы суыққа ұшып өлді. Үсік шалып, қолдары мен беті отқа күйгендей қарайып жеткендер қаншама. Сөйтіп, саусағын сорған аюдай қыс бойы тас бүркеніп, қара жердің астынан шықпай, жалғыз серігі, айнымас досы – аштықты ермек етті.

	Мұндай күйдің тым ұзаққа созылуы, аш қасқырлар мен жабайы қабандардың қотандағы малдан әрмен көбеюі, сойқан мінездерінің еселей артуы мұндағы қазақтардың әбден-ақ сағын сындырды.

	Өткен көктемдегі қалмақ шабуылының хабарын естісімен-ақ осы Іле дариясының төменгі жағалауын ежелден қыстаған жалайырдың күшік, балғалы, қайшылы рулары түп-түгелімен дарияны кешіп өтіп, қашып кетті дегенмен жұртта қалған ақсақ тоқты, соқыр тана сияқты бірен-саран көшке ілесе алмағандар олардан да қалып еді. Сәуірдің аяғы туып, тірі қалғандардың құр сүлделері сыртқа, жарық дүниеге шығып, бір-бірімен жүз көрісе бастағанда әлгі өз елінен көз жазған кемтар, кембағал сыпаттылардың біразы, ішінде көнекөздері де бар, анадан шыр етіп туғалы осы араны қыстаймыз, жұттың да талайын өткердік, бірақ тап мынадай жұтты көрсек көзіміз шықсын деп қарғанды.

	Ия, 1723, қоян жылғы жұт талайдың есінде қалды. Осы кездегі жас балалар мен бозбала жігіттер одан кейінгі көп жылдық ғұмырларында биылғы жұттың көкірекке салған таңбасын ұмыта алмады, әмсе жыр қып айтып жүрді.

	Сәуір айының аспанды бозамық бұлт шалған, әлі де жылуы жоқ соңғы сұрқай күндерінің бірінде Ескелді Шет Бақанас маңындағы жер үйінен шығып, қара отының өзін әлдекім отқа өртеп кеткендей далаға сынай, сығалай қарап тұрды. Айналасында жан да, мал да жоқ, жалғыз өзі тұр. Құбыла бетте сексеуіл тоғай бар еді, содан жалғыз қара бөлініп бері жүрді. Атсыз, жаяу. Жас би қабағын шытынатып, көзін сүзе қарады. Әлгі Дубек деген шалды таныды. Ескелдінің сыртқа шыққанын көріп, бері жылжыса керек. Бірақ асықпай басып келеді.

	Ескелді ол жеткенше уақытты текке рәсуә етпейін дегендей әлі де айнала төңірекке көз салып, басындағы ойды пісіре бермекке аңсары ауғандай. Осыдан бірер күн бұрын өз төңірегіндегі жұрттың соңғы талшық малынан күйі бүтіндеу-ау деген бір атты алып, Қабан жырау Асанұлы мен Балпық Дербісәліұлын шақыртуға жіберіп еді, олар мұнда келуге бұт артар таба алар ма екен, егер ондайды тауып, мұнда жеткен күнде оларға не айтады, міне, сол мәселе осыншалықты ақылды басқа да бір ұшығын ұстатар емес. Сірә, мұның Ескелді би деген бүгінде жалпақ жұртқа жария атын қалыптастыруда осы екі адамның еңбегі ұшан-теңіз. Оларсыз ең бір қарапайым нәрседе өзінің айқын сызық, жол таппасын мынау жаңа туған көктемнің бозамық бұлтты, мейірімсіздеу күніндегі мына қалпынан айқын-ақ түйсінді.

	Сондай дағдарысты сәті ұзаққа созылып, қасына Дубек шалдың қалай жеткенін де аңғармады. Дубекте аман-саулық жоқ, тамағы қырылдап, бірден айтқаны мынау:

	– Биекем, құдай адамды әр түрлі тауқыметін жіберіп сынайды дейді ғой, құдекем қашанғы жалғыз өзі сыншыл бола бермек, мен де құдайдың өзін сынап бақпаққа бір өнер көрсеттім.

	Ескелді Дубектің сөзінен де, өзінен де шошыды. Кеудесімен толық бұрылып, жасы үлкен қоңсылас ағайынның болмысына қабағын ажырайта қарағанда көз алдындағы адам сұлбасы бір құбыжыққа айналып кеткендей шошыған реңкін жасыра алмады. Қоңсылас дегенмен ала қыстай мұның жүзін мынадай күн жарықта тап осылай бетпе-бет көрмеген де сияқты. Еш өзгермеген даусы болмаса мұның Дубек екеніне бұл сенбес те ме еді бәлкім...

	Әншейіндегі төртбақ денесі жерге шаншылған таяққа ұқсап, тікірейіп қалыпты. Үстіндегі жеңсіз киіз кебенегі сол таяққа жабылғандай қолпылдай салбырап тұр. Ал бет-жүзін тіптен атап сұрама, бұрындар тарам-тарам жүзі мен шалшықша жылтыраған кішкене көздері болушы еді, қазір олар да жоқ. Бет терісі тұпа-тура өлген жыланның қабыршақ қабығындай бырт-сырт сынып жатыр, ал көздің орнында екі-үш ақ құрт сияқтанып білеуленген ірің ғана бар.

	Ескелдіні туа біткен қайраты ғана дүр сілкіне шошынудан сақтады.

	– Немене, құдай сіздің құрдасыңыз ба еді? Жоқ, әлде жезде, балдызыңыз ба еді? Түйеден түскендей нені тантып тұрсыз?

	Бидің бұлай одағайлау сөйлеуі сол іштегі құбылысты, дәрменсіздікті бүркемелеу ниетінен еді. Алып-ұшпа мінезді Дубек мұндайда жанқалтасынан сөз іздеп жататын адам емес, тек осы жолы өлген жыланның терісіндей бет- жүзі шытынап сынған күйі еш қозғалыссыз қалды. Көз орнындағы ақ құрт- іріңдер де қозғалар емес. Ескелді бұған өзіне-өзі қатты күш түсіре шұқшиып барып қана мәселенің байыбына жеткендей. Би мына Дубектің түріне қарап шошынса ол да өз кезегінде ел басшысының түрін көріп, тіл-жағы қарысқан екен. Біраз салғыртып барып үн қатты:

	– Биекем, күйкентайдың қос қанатындай тура тартылған қабағыңыз болушы еді, қазір тағалы аттың тұяғымен жаншылғандай мыж-мыжы шыққаны несі? Өңіңіз де сынық, тура ауыр науқастан тұрғандайсыз. Бұл не құдіреттің лаңы?

	Ескелді сиыршының Шәлімбет атасынан тарайтын бұл қарт қоңсыластың өзінің өңіндегі өзгерістерге ішегін тарта таңырқауына абыржып жатпады, тек сөзін сау кісіше бастап, ауру кісіше аяқтағанына дағдарды. Бұл не құдіреттің ісі деп сұрауына жол болсын. Апырау, сонда қырқылжың кәрің қалың қазақтың басына құдіреттің не лаңы орнағанынан жаңылып тұр ма?

	– Жаңа бір өнерімді құдайға бағыштадым дедіңіз де тайғанақтап кеттіңіз ғой, сол әуеніңізді тиянақтасаңызшы, – деп Ескелді әлі де іштей күшене қалыпты сөз айтуға тырысты.

	– Алланың елшісі Мұхамед пайғамбар мұсылманшылықтың бір белгісі деп, өз үмбеттеріне доңыздың етін харам деп жариялапты ғой. Мен сол шектеуден шығып кетіп, аузында қос пышағы ырсиған, жалы күдірейген бір қабанды дәл бүйірден көздеп аттым да етін тіске бастым. Енді қайтейін, екеуінде де өшім бар. Құдайда да, доңызда да.

	– Осыншама жасқа келіп, құдайға тиісе сөйлеуден неге шіміркенбейсіз? Осы тұрған орныңызда мүрдем қатырса қайтесіз?

	Дубек кепкен қурайдай таңқ етті де одан әрі соншама құлаққа жағымсыз күлкімен қырқылдап күліп кеп берді:

	– Құдай мені мүрдем қатырса екі қолға бір ермек таппай әбден іші пысқан екен. Тек алтын асықтай бір ұл, бір қызымды бердім ғой, әзірге сол да жұмырына жұқ болар, мені қайтсін құдай?

	Өткен жазда қалмақ жігітімен ашыналыққа барып, соңынан екіқабат болғасын оған тұрмысқа шықпақ қызы Мейізкүлдің қылығы мұның ұлдан жалғызы Телғозының жанына батып, қалмақ жігітін өлтірмекке ұмтылғанда оның оққағарының қолынан өзі опат болғаны күллі қазақтың аузындағы сөзге айналған. Жалғыз бұл емес, Телғозы қазасы өткерілгесін, күз өтіп, қыс түскенде Мейізкүл босанып, қыз тауып, Дубек үйі тағы да әр түрлі қақпақылға ұшырай бастаған. Бұл тоқпақ үстіне тиген тоқпақтай тұралатқан. Әлгі ашынасы құрғыр Телғозы оққа ұшқасын қазақтардан қауіптеніп, қашып кетіп еді. Ақыры, Мейізкүл қазақ ішіне қатынаған бір қалмақтан оған сәлем жолдап, өзін алып кетуін өтінген. Ол ашынасы, соңынан күйеуі, өзі келуге жүрексініп, басқа біреулерді жұмсап, Мейізкүлді нәрестесімен алдырған. Сөйтіп, Дубек мынандай бүкіл қазақтың басына іс түскен аласапыран әбігер заманда қалмақ ішіне өз еркімен кеткен қызды да өлдіге санаған.

	«Алтын асықтай бір ұл, бір қызым құдайдың жұмырына жұқ болар» деп көйкитуі содан еді. Ескелді оған не айтарға білмей сәл кідіріп, келуге тиіс адамдарды тағатсыздана күткендей көздерін шалдан ала қашты. Ауыр апатты жұттан кейінгі жүдеу дала кейпі де мұның көздеріне таса болып жарытар емес. Бұл Дубекке қайта қарады. Байқаса шалың бір ұл, бір қызын құдайға аманатқа бергенге мүлдем ұқсамайды. Ақ құртқа ұқсаған іріңдердің арасынан сүйріктей ғана жылтырап, қос жанары да сығырая қалыпты. Жылан қабығы тәріздес бет терісі одан әрі шытынап, бір мәз-майрам күлкі де жеңе бастапты. Жас бидің бұл байқауы сонша расқа шығар ма, ақыры Дубек шынында ыржиып, жаңағы қырқылдаған күлкісін тіптен қатты шығара селкілдеп кеп берді. Бұл жолғысы өзінің соңғы сөзіне өзінің сүйсінгендегісі екені анық. Жас биді басқа бір абыржу басты. Өткен жылдардағы бір соғыста екі бірдей баурынан айрылған әлгі киіз сақал Байбек деген шал ақыры ақылынан алжасып, бір орында тұрақтай алмайтын кезбе ауруға ұшырап, былтырғы тамыз айы таусылар шақта иесіз құмда жалғыз адасып жүргенде қасқырға жем болған еді. Сол Байбекпен күндес қатындай бас қосқан жерде үнемі ілінісіп жүретін мына Дубек шал да сол өз тұрғыласының дертінен үлес алып қалғандай әлденеден Ескелдінің үрейін ұшырды. Сонда да сабыр сақтап, үлкен кісіні одан әрі сөзге тартты:

	– Құдайға өкпе-наразылығыңыз белгілі, ал доңыз атты пәленің тап сізге не тырнағы батып еді? – деп, Ескелді біле тұра сұрады.

	– О, жаратқан ием, жар бола гөр! Сізге не жорық, тапа-талтүсте ұмыта қалғаныңыз! Апырау доңыз дегенің тап менің өз басыма ит-құстан жаман тимеді ме? Апырау, биекем, осы қыстың жұтында ит-құс менің бір қысырағымды жем етсе, доңыз дегенің үш жылқымның ішек-қарнын ақтармады ма? Соны сізге талай қақсап айтпап па едім? Неғып жадыңыздан шығара қойдыңыз? – Осылай Дубек біраз сампылдады да, Ескелді енді ғана есіне түсіргендей төмен қарап басын изей берді. Шал біраз шапқылап, сөзін тауысып діңкелеген кезде әу бастағы сұрағы есіне түсіп, зорлана сонысын қойды. – Ау, биекем, мен харам малдан өш алмаққа оның етін тіске бастым, сіздің ойыңызша мұның күнәсі не болмақ?

	– Күнєсінің мөлшерін мүңкір-нәңкір сұрақшылар баяндай жатар, ал менен бір һүкім күтсеңіз, құдайдың өзі жіберген зауал ғой. Осындай жеті жұтта нені талшық етсеңіз де әйтеуір аман шыққаныңыз үшін сізге көп-көп рахмет. Қарымы кең алла кешірімін берсін де.

	Бұл бидің шыны ма, мазағы ма, сонысын айыра алмай қобалжи бастап еді, алыстан бес-алты қара көрінді де жас бидің назарын түгел аударып әкетті. Келе жатқандар Қабан жырау, Балпық және олардың атқосшылары екен. Бұлар бір-бірімен аса қоңсылас қонғандар емес, Ескелді шабарманының көмегімен жолай түйіскен сияқты. Олар келе жатқасын Дубек шал мұндай адамдардың алғашқы бас қосуы үстінде қастарында өзіне орын жоқтығын сезіп тайсақтай бастап еді, тек жырауды көргесін онымен төс қағыстыра амандаса кетуге батылданды.

	Аттылар жетіп, жерге түсісіп, дауыстарын көтерісе ең алдымен Ескелдімен сєлемдесіп еді. Дубек өзіне кезек келгенде Қабан жыраудың құшағына құлай кетіп жылап көрісті. Және де ұзақ жылады. Жырау жаны жаралы шалдың көңіл-күйін түсінетін еді, тек жаңа ғана қырқылдап күліп тұрып, құдаймен құрдастығы бардай әзілкештенген шалдың бұлай күрт құбыла кеткеніне Ескелді дал болды. Бұдан кейінгі кезекте Дубек құшағына симаған жас батыр Балпыққа жабысып, маңдайынан сүйді де әкесі Дербісәлінің хал-жағдайын сұрады. Өңінде қан-сөл жоқ, аздап ұрты суалыңқы Балпықтың жауабы қысқа, бірақ Дубек бәрібір бұл жайдың түбіне жетпей қоймаймын дегендей сұрақтарының бірінен соң бірін қоздатып, төпелете түсті. Сөйтіп қана бір кездегі буыршын жүрісті ел ағасы, кейін бір жұмбақ аурумен ауырып дел-сал күйден арылмаған өз тұрғыласының халі хақында білігін толықтырды.

	Соңғы айларда көріспеген басқалар да бір-бірінің үй іші, айналасы, жекжат- жұрағаты жайында асықпай сыр тартысты.

	Ақыры үш елбасы бидің жер үйіне кіріп, атқосшы жігіттер сыртта қалды. Қасқыр мен жабайы қабандардың қыс бойғы адам мен малға шабуылы осылай сақтықты күшейтуге мәжбүр еткен. Дубекті де үйге шақырып еді, ол үш басшының мынадай сұрқай көктемедегі алғашқы кездесуде қалайда ел қамы жайында көкейкесті мәселелерге ауыз саларын, өз басының ондай толғамды әңгімеге ендігі күнде жарамсыздығын мәңгірген күйімен-ақ сезіне білді. Сөйтіп өз жайына кетті.

	Ескелдінің төбедегі терезеге қойдың қарнын керген жер үйінің іші қараңғы еді. Бір-біріне мінгескендей жыпырласқан іштегілердің бәрінен бұрын атып тұрған би бәйбішесі Ақжәмиланы Қабан мен Балпық әрең таныды. Емшектегі баласы бар, әрі басқа да қаратабандары қойны-қонышына оралғасын ба, тоқал әйел жатқан жатысын да бұзбады. Жай сұлбасы демесең оның түкпірдегі жүзін Қабандар анықтап көре де алмады. Тек Ақжәмиладан кейін бидің осы үлкен әйелден туған тұңғыш ұлы Дөмей де түрегеліп, қонақтарға жақындап, маңдайын иіскетті.

	– Әй, сен әкеңе ұсап, сырықтай боп өсіп қапсың ғой, – деп жырау оны екі-үш мәрте құшағына қысты.

	Би жанұясы бұлардың анық қай шамада жететінін мөлшерлей алмап еді, сосын да қамсыз қалған сияқты. Жер үйдегі үшеудің арасындағы әңгіме мұнда да ұзаққа созылмады.

	Ақжәмила тез сыртқа шықты да өздеріндей жер үйлерге жасырынған көрші- қолаңның жігіт-желеңдері мен қыз-келіншектерін шақыртып, тез аппақ киіз үйді көтертті. Бұл осы маңда көктемде тігілген ең алғашқы киіз үй еді.

	Сосын қонақтарды сонда шығарып, оларға құрт езіп жасалған шалапты ұсынды.

	Бұл үшеудің алғашқыдағы сөздері мүлдем қиыспады, бірі бірді айтса, екіншісі басқа қиырдан төбе көрсетеді, үшіншісі де алғашқы екеудікімен байланысы жоқ алабөтен бірдемені шалады. Сірә, үшеуі де өз түкпірлеріндегіні емес, әйтеуір ауызды бос тастамау мақсатында ойсыз бірдемелерді суыртпақтай салғасын әңгіме солай өрілетін сияқты. Ал шын мәнінде бұлардың іштерін жегі құрттай жеген мәселе – ел қамы, мынау жұттың соңы атты зобалаңдар еді. Соның бәрі осы үшеуінің қауқарсыздығынан, ақыл-айласыздығынан туған єпселең, апат сияқты. Солай сезінгесін де ме, не ішіп-жесе де татқандары у мен зәрге айналып, іштерін ыза кернегендей кеуде, бүкіл кеңірдек тұстары қатып- семіп қалғанға ұқсайды. Сол қылкеңірдектен алған негізгі жайдың қай пұшпағынан тістеп, қай бағытта сайрай жөнелудің реті барына ой жеткізуге үшеуі де дәрменсіз, сосын да тартыншақтық тапжылтар емес. Ақыры бұл тығырықтан шығар саңлауды Ескелді тапты. Бұл жаңағы Дубек шалмен мыналар келгенге дейін қалай кеукілдескенін еске түсірді. Шалдың шариғатта тыйым салынған доңыз етін жегені туралы бәлдір-батпағын, әрі өзінің оған молда орнына қандай уәж айтқанын жеткізді. «Мұныма қалай қарайсыњдар» дегендей жас би жырау мен Балпыққа бұрылды. Жырау осы жолы ғана тиегі ағытылғандай бірден шешілді:

	– «Шариғат ағып жатқан бұлақ, бұрынғылардың сөздері – жағалай біткен құрақ», деген аталы сөз бар емес пе? Мұндағы бұрынғылар дегеніміз өзің сияқты аузы дуалы ел басшылары емей кiмдер? Бұлақтың жағалауына құрақ бітірген сөздерің мұндайда бірден-бір дауа емес пе? Мынау құдай жіберген зілзала, сол зілзаладан не амал етсең де аман-есен шыққаныңа рахмет деп, шалға алғыс жариялауың өте орынды екен. Көңлі адалға сол лайық. Бұл сөздің күнәсі болса құдайым маған артсын.

	– Күнәсін сізге артқызып қайтейін, жырау аға, өзім-ақ көтерейін, – деп Ескелді жаймалап жатыр.

	Бұл үшеудің ел ішінде осы қыста доңыз етін азық еткендер жөнінде естігені бір бұл емес еді, сосын ба сол күнәкар пақырлар үшін құдай алдында арылғанға ұқсас мінәжат секілді бірдемелері, шамасы.

	Міне, ел қамы жөніндегі пайымдаулар осыдан туындады. Бұлар киіз үйге орныққанда Тұрлымбет Бекен баласы келе қалды. Барша халық жер астына жасырынды дегенмен ұзынқұлақ осы алты айға созылған ауыр қыста да өз жұмысын тоқтатпаған еді. Ал мынадай зарықтырып жетсе де күшіне ене бастаған көктем шағында ұшқан құстың өзі оның құрығынан құтылмайтындай. Тұрлымбет осыдан бірер күн бұрын Нарын жағалауында қоян аулап жүріп, тосын жүргiншіден Ескелдіден Балпыққа шақырушы келгенін естіген. Би бәлкім мені де керексінер деп, дереу үйіне қайтып, шабарманды күткен. Бірақ ешкім келмеді, сосын өзі салып ұрып Балпықтың аулына барса жас батыр кетіп қалыпты. Қыс бойғы іш-құсталық мұны әріге шыдатпады, атының нашарлығынан сақтанып, жолай бір қонып, Шет Бақанастағы би аулына жеткені осы еді.

	Мұның келгеніне Ескелді қуанбаса ренжіген жоқ. Басында дөңгелек елтірі бөрік, үстінде белін қиып тіккен қаудырлақ тон, сидам денелі, беті жылтыр, қуақы жүзді Тұрлымбет кіріп келгенде киіз үйдегілердің қайта тынысы кеңейіп сала бергендей.

	* * *

	Қоянның еті қуырылып алдарына келгенде Тұрлымбеттің аузы біраз ақжемденіп қалып еді. Қаудырлақ тонның екі өңірі далақтап екі жаққа кеткен, басы жалаңбас, тізерлей отырып оны-мұныны соққанда тап бір қайын- жұртынан оралып, сондағы жеңістерін мақтангөйлікпен жыр еткендей мәз- майрам. Шындығында, сондай көңілді райы демесең Тұрлымбеттің де жас өңінде биылғы жұттың табы бар еді. Бұрыннан да қылаңдығы басым өңі оңған шүберектей тіптен боп-боз. Көздерінің айналасы терењдеп, жақ сүйектері із тастап, бұл күнде көселігі біржола айқындалған иегі әбден жіңішкеріпті. Бозғылт рең мұнда ғана емес, осы құм қыстаған қазақтардың бәрінде де бардай. Бұл, әсіресе, баршасына сәлем беріп, Есенбай кіріп келгенде тіптен айқындалды. Бет-жүзі қазанның түп күйесіндей делінетін осы Есенбайдың өзі бұрынғы қаралығынан арылып, қылаңдар аулына қарай бір қадам жасағандай.

	Бұл Есенбай кіргенде Ескелді бидің жаңа ғана шаңырақ көтерген үйінде Қабан жырау мен Балпықтан басқа да біраз адамның басы құралған. Ең алдымен мұнда осы екі адам ерткен атқосшылардың жасы егделеу екеуі, сосын үш елбасының би үйінде тоқайласқанын жаңағы мыжыма Дубек шалдан естіген тағы біраз көрші-қолањдар еңкейе енісіп жайғасқан. Тұрлымбеттің еспесiн бәрі сүйсіне тыњдаған. Қоянның етінен ауыздарына бірдеме тисе де, тимесе де риза тоқ көңілмен отырысқан. Бұлардың бірі Есенбаймен құрдас еді, бұл кіргенде қызық хикаяныњ ақыр үзілгенін пайдаланып, бір қағытып өтті:

	– Әй, Есенбай, көріспегелі көп айдың жүзі болды, сонда да ішіме сияр емес, мына кейпің маған бір түрлі. Аруағыңнан айналайын Қожаназардай әкеден туып едің. Ол кісіні көрмесем де естуім көп. Жарықтықтың түсі көмірдей, әмірі темірдей, қара сөзден дес бермес, әрі оқығаны мол, қажылыққа барған жан десетін. Әкең сол да, шешең керісінше қыста жауған қардай ақтығымен Аппақ атанған, ол да киелі жан еді. Сені түс жағынан Аппақ шешенің емес, сол қасиетті әкенің қаны тартты деуші ек, тек енді қартайғанда сол шешенің қаны бойыњда бұрқ еткендей арпа-бидайға ұқсайын дегенсің бе?

	Есенбай бұл сөзге мырс етті:

	– Жеті жұтқа татырлық бір жұт кеп қысты, күн тимей, жел қақпай ала қыстай жер астына бұғынып, арпа-бидайға ұқсамаған қайсымыз бар? Арпа-бидай емес, ақ ұнның өзіндей шықпағанымызға шүкір, – деді де қойды. Жан түкпірінде қасиетті санайтын әке мен шешесін таңдайы тақылдай атаған құрдасына Есенбай мүлдем риза емес еді. Әрі сол Қожаназардай кісіге немере, анау елбасылардың бірі Қабан жырау да отыр, еңғұрмаса содан именсеші. Сөйтіп, бұл құрдасына жеңсік бергендей қайтып ол баѓытта ештеме демеді. Бірақ Есенбай ойлағанды басқалар да ойлаған екен. Солар жаңағыға қарап шуласып кеп берді:

	– Әй, жерден жеті қоян тапқандай сен нені қоңырсытып отырсың ей?

	– Сенің де жетісіп отырғаның шамалы. Өліктен аумайсың?

	– Аспаннан қызыл қар жауғандай бұл пақыр нені таңсық көрді?

	Ескелді «жә» деп тыйым салмағанда Есенбайдың ол құрдасын әлі де біраз жерге апарып тастайтын еді.

	Бұл жерде Қожаназар атаның кіндігінен тараған екеу емес, үшеу. Анау, тап қазіргі жылтыр да жіңішке иек Тұрлымбет Қожаназарға шөбере. Ол осы үлкен әкеден туған туыстардың ішіндегі ең үлкені Есенбай ағасын көптен көрмеген соң сағынған жүзбен алақтап, әрі жаңағы оған құрдассымақтың қақпақылынан ыңғайсызданғандай әңгімесінен біржола жаңылғанға ұқсаған. Міне, Есенбайды қағытқан немеге дүрсе қоя берушілерге осы жағы ұнамаған. Ескелді бұлардың бүйтіп жоқ жерден ілініскенін пәлендей айыптап жатпады. Қыстай жер үйден шықпай, қан-сөлден айрылып, іш-құса болғандардың алғаш жүз көріскенде өзара жамыраса кеткеніне балаған да қойған. Әрі сол үшін баршасына жаны ашығандай ішкі жарасын бір дөрекі қол аяусыз түртіп өткендей күй кешті. Егізектерде болатын бір жалғастық осыларға да орнағандай бұл күй табанда Қабан жырау мен Балпыққа да көшті.

	Есенбайдың мұнда келу себебі өзгелердікінен оқшауырақ. Бірден сонысын жайып салмаққа ниеттеніп еді, жас туысы, әкесі Қожаназардың бәйбішесінен туған Сәбден ағасының немересі, кємелетке жаңа толған осы шағында-ақ көптің аузына іліккен, мынау елбасылардың оң қолына айналған Тұрлымбеттің қызық әңгіме айту үстінде екенін, мыналардың оған ден қойғанын танып, бөгеле тұрды.

	Тұрлымбеттің қазіргі төкпелегені Ескелділердің бұрын да естіген жыры, бірақ сонда да қайта, әрі сарқа айтқызып отыр. Өткен жылдың тамыз айының соңында, қыркүйектің басында Ескелді биден рұқсат болғасын Балпық осы Тұрлымбетті қалмақ ішіне жіберіп алған. Бұл тіке өрге тартпай әлгі тұтқын қалмақ жігіті – Жамиттің аузында көп аталатын, осы Іле мен Қаратал арасын жаулауға тікелей басшылық жасаған Черен-Дондук қонысын бетке алған. Ол үшін Қаратал өзенінен әрі өтіп, Үшқара тауының батыс сілемдерін жиектей, Ақсуға жеткен. Міне, аталмыш қалмақ қолбасшысы осы Ақсу мен Лепсі өзендерінің жағалауларындағы құнарлы жазықтарда көшіп-қонып жүреді екен. Сонау Жоңғар тауынан әрідегі өзіне қарасты көптеген отбасыларын қоса алдырыпты.

	Қасына аз ғана топ ерткен Тұрлымбет Черен-Дондуктың ұясына бірден баса- көктемеген, әрі Черен-Дондук бұлар жеткен мерзімде жоқ екен, Іле дариясының өріндегі, арғы беттегі Кетпен тауын жайлаған қонтайшы байтақысына жол жүріп кетіпті. Тұрлымбет қасындағы жолдастарын алыс тасада қалдырып, өзі су төгілмес қара жорға ат мінген, сәнді киінген сұлу қыз бейнесінде сол Черен- Дондук атты қолбасшының бір бегінің көзіне түсіпті. Бұл өзі жасамыстау, бүйрек бет, мес қарын, қозғалысы ауыр адам екен. Сонда да үлде мен бүлдеге бөленген жас сұлуды көріп, өзгеріп сала беріпті. Оның тап өзі құралпылас, денесі түйенің жарты етіндей көк айыл долы қатыны бар екен. «Жас сұлудан» байын қызғанып, алғашқыда екеуін бір-біріне жақындатпапты. Сөйтіп жүріп, көктен түсе қалғандай бұл неменің көзін жойып жіберуді де ойлайды. Оны бірде алдандырып, өзімен бірге қастарындағы жиде тоғайының ішіне оңаша барып қайтуға көндіреді. Міне, сол жиде тоғайының ішінен бұл екеуі біржола достасып оралады. Бұдан былай әлгі қатын «жас сұлуды» қанаттыға қақтырмай, тұмсықтыға шоқыттырмай, түнге қарай он екі қабат киіз үйдің іргесіндегі өз төсегіне алып жатады екен. Бірте-бірте бұл бәйбішенің де өңі шырайланып, мінезі жұмсарып, көптен болмаған бір көңілді күй бітеді.

	Міне, осылай түрленген қатыннан Тұрлымбет көп жайға қаныпты. Тұрлымбеттің анық не мақсатпен жүргенінен сезіктенсе де бектің үлкен ханшасы бұдан алған тән рахаты үшін өз білігінен ешнәрсе аямаса керек.

	Ең алдымен бұл қонтайшы Сыбан Рабтанның шілденің ортасында о дүниеге аттанған әйелі Күнгудің жайында көп сөз толғапты. Ол бейшара қазақтарды шабуға жан-тәнімен қарсылық білдіріп, ештеме өндіре алмағасын іш- құсталыққа ұшырап, онысы айықпас дертке ұласса керек. Одан кейін көп қадап жеткізгені сол қонтайшы ұрғасындағы орыс елішлерінің жайы. Өзінің мес қарын байы мына үлкен Черен-Дондуктың осындағы оң қолы есепті болғасын мұның сол орыс елшілері жайында тым ымырасыздығын, тіпті қонтайшыға өткендегі бір қатынағанында оларды қырып тастау жөнінде ұсыныс жасағанын біледі екен. Ал осы сапарында Черен-Дондук қонтайшыға тілін алдырып, орыс елшілерін не қырғызады, не қонтайшы сабырға шақырған басқалардың ыңғайына жығылып Ресейіне қайтарады. Екінiң бірі.

	Бек қатынының Тұрлымбетке берген ең құнды дерегі сол әлгі қалмақ ішінде қалған Баймұрын төренің қалмақтар Балқаш көлі жағасына тығылған қазақтарға салынатын салық мөлшерін әлденеше есе ұлғайтпақ деген хабарын толық растайды. Және де ол шешімнің бас ұйтқысы осы қанқұмар да тойымсыз Черен-Дондук екен. Бұрын Сыбан Рабтанға үнемі тізгін тартқызып отыратын үлкен бәйбішесі Күнгу бар еді, енді ол жоқ. Солқылдақ қонтайшыны мынау немере інісі Черен-Дондук біржола иықтап кетпесіне кім кепіл?

	Тұрлымбет әңгімесін аяқтағанда отырғандардың бастарындағы ойлары мен ауыздарындағы сөздері бір бағдарда өрбіді де тек Ескелдінікі басқа қиырға бет алды. Сол басқалардың ойы мен сөзін Қабан жырау арқаланып, ортаға салды:

	– Апырай, бұл әңгіме осы Сыбан Рабтаннан бұрынғы қонтайшы Қалдан- Бошақтының заманынан қалған бір жайды еске түсіреді. Қалдан-Бошақты Орта жүзді шауып, малмен бірге біраз ұл мен қызды әкетеді. Сосын қазақтар қалай тыныш ұйықтасын, Тайкелтір би мен Қарқаралыдағы Бертіс ханды елшілікке аттандырады. Бұлардың жүз кiсілік тобына, қаракесек Қазыбек, ол кезде бала екен, балалығына қарамай, есебін тауып ол да кіреді. Өтірік-шынын бір аллам білсін, қазақ елшілерінің ішінде аузынан емшек сүтінің табы кетпеген бала барын естіп, қонтайшы әйдайт кекірленсін. Тіпті жендеттеріне оларды қырғызуды да ойлайды. Сонда Қалдан-Бошақтының бәйбішесі ұстамдылыққа шақырыпты дейді. «Хан ием, сабыр! Қазақ та қабырғалы ел, әрі «елшіге өлім жоқ» деген қағиданы қайда қыстырасыз? Хандық қасиетіңізге көлеңке түсірмей сөздерін тыңдаңыз. Жүз кісінің қанын ұрттап, тоғаймассыз, жүз жылқыны олжалап байымассыз. Тай тұлпар, бала сұңқар шықпасын, байқаңыз» депті. Бәйбішенің осы сөзінен тоқтам тапқан қонтайшы келіссөз үстінде Тайкелтір биді де, Бертіс ханды да бұйым көрмей сүріндіріпті. Сонда «дат» деп түрегелген жас бала Қазыбек «біз қазақ мал баққан елміз, тыныштық үшін найзамызға үкі таққан елміз, досқа ақ, дұшпанды басындырмаған, басымыздан сөз асырмаған елміз» деп басталатын әлгі атақты толғауын төгілдірiпті. Сонда қонтайшы қаз дауысты осы баланың екпінінен соң тәубаға келіп, қазақтардың мал-жанын қайтарыпты. Зерлесек, осының тұп-тамыры әлгі Қалдан-Бошақты бәйбішесінің даналығында жатыр ғой. Кім білсін, иманды болғыр мына Сыбан Рабтан бәйбішесі де сол өзінен бұрынғыдан дәріс алды ма, қай құдайым оны біздің құлағымызға сыбырлар?!

	Қалдан-Бошақты мен бүгінгі Сыбан Рабтанның үлкен бәйбішелерінің қазаққа жақтастығы жөнінде әр түрлі қауесет, жорамалдарға тірелетін мұндай ызыңдар бұрыннан бар. Сонан да оны ешқайсысы таңсық көріп созбұйдаламады.

	Ал Ескелді бірауық әлгі Баймұрынды ойлап, оған бүйрегі бұрғандай. Ия, оның да халін түсіну керек. Қалмақтардан қара үзіп жатып біз осынша нәрсені естиміз. Ал оның қан ортасында ол тіптен көп сұмдыққа қанады ғой, табаға қуырылған балықтай шоршитыны бәлкім содан шығар.

	Ескелді осылай ойласа да онысын сыртқа шығарған жоқ, отырғандардан жай хал сұрап, көбіне қысыр єңгімеге тартқандай. Тек Балпық Ескелдiнің бұл мінезін аса ұнатпаған кейіппен томырыла оған бір қарады да жырауды да бір шолып өтіп, қайта сабасына түсті. Басқалар осы ауыр жұтта қайсысы қаншалықты таза тақырланды, бұт артардан не бар, көрші-қолаңдары қалай, солар жайында үздік-создық әңгіме етті. Бәрі де қысқа сөйледі, себебі, би осы бетте бір шешім айтар деп үміттенетін сияқты. Сондай бір сөз үзілген шақты пайдаланып, Есенбай өзінің мұнда келген себебін баяндауға кірісті. Түңлігі түрулі, есігі айқара ашық киіз үйдің іші әбден жарыққа толған осы шақта ғана баршасы Есенбайдың бет-жүзін анық ажырата алғандай. Бір жайдан мана осындағы құрдасының іліп-қақпайлайтынындай да бар екен, Есенбайдың әншейіндегі қазанның түп күйесіндей қап-қара жүзі кәдімгідей-ақ бозғылт тартып, сексеуіл түстеніпті. Алты ай қысқа созылған жұттың тағы бір таңбасын көргендей бәрі іштерін тартты.

	Есенбай бір жүргіншіден сонау Бақанас өзенінің Іледен бөлінетін сағасына таяу тұсқа көп қалмақ отбасы көшіп келгенін естіпті. Бұл бастамасы ғана екен, Жоңғар тауы жақтан әлі де келетіндер бар көрінеді, ал мамырдың басына таман бәрі осы Шет Бақанастың жағалауына дейін жылжитын сияқты. Әрі жекелеген атты топтар қазақтар ішіне үңги кiріп, елдің жұттан қалай шыққанын сұрастырыпты. Сөзінің соңына егер қалмақтар осы Шет Бақанасқа орнықса Ескелді бидің бұл жерден ішке қарай, Нарын, тіпті одан әрідегі Жиделі, Көкөзекке қарай қоныс ауыстырғаны дұрыс-ау деген пікірін де қыстырды.

	Бұдан кейін жиналғандар қатты даурығысты. Тек үш елбасы ғана ауыздарына су толтырғандай үндемеді. Ақыры, «жұрттың жағы талды-ау» деген шақта бәрін қайтарды да үшеуі оңашаланды.

	* * *

	Осыдан екі апта өткенде жиырма шақты қарулы нөкерлерін ертіп, қалмақтың үш нояны Ескелді бидің үйінің алдына келіп ошарылды. Би де қамсыз емес, себебі, бұлар өздерінің келе жатқанын сес көрсеткендей етіп, күнілгері хабарлаған еді. Сосын да Ескелді ел ішіндегі аттың қасқасындай белгілі адамдарды дереу жиды. Тәттібай мерген, немере ағайынды Малтабар, Құлжан батырлар, жастардан Тұрлымбет, Жайнақ, Кәшке, сондай-ақ найман, ысты, сарыүйсін сияқты рулардың бас көтерерлері, үш елбасының өз тумаларының ішіндегі көрнектілері – баршасы бар. Әрі бір керекке жарар деп, әлгі тұтқын жігіт – Жамитті де жақын маңда ұстады.

	Келген қалмақ нояндарының бірін Тұрлымбет салған жерден таныды. Бұл әлгі Тұрлымбет өткен жылы сонау Ақсу, Лепсі өзендерінің жағалауындағы Черен-Дондук ұясына барғанда бұл қолбасшы жоқ болғасын, сондағы танысқан бүйрек бет, мес қарын бектің тап өзі еді. Мұның көк айыл долы қатынын ашынасы етіп, одан көп мағлұмат алғанын есіне түсіріп, сылқ-сылқ күлді. Ескелдіге бір қалтарыста «амалын тауып, мен бұларды шошытып, бөріктерін теріс кигізіп қайтарайын ба» деп еді, би «жоқ, бұлар елшілер, елшілерге тиісу көргенділікке жатпайды» деп тыйым салды.

	Қалмақтың тұлымдары желбіреген, қытай жібегінен жейде киіп, белбеу буынған бек, нояндарының ұсынысы біреу еді. «Қазақтар әрбір он, не он бес түтіннен бір сауыт-сайман өткізсін, әрі қыз-жігіттерден қалағанымызша аманат алуға көмектессін, сосын біз тиіспейміз, аралас отырамыз, қыстан жұтағандарға қой, ешкі сияқты уақ малдан көмек береміз».

	Ескелді бірден мынау анық құлдыққа, не соғысқа шақырғандық деп бағалады. Себебі, сонау ескі жолды салған Есім хан мен қасқа жолды салған Қасым ханның заманынан беріде жауға сауыт-сайман өткізу қорлықтың ең көкесі саналатын. Оның қасында ұл мен қыздан аманат беру ет пен терінің арасындағы бірдемедей ғана, соны біле тұра қалмақ нояндарының бүйтіп шеңгелді біржола батыра салуы әбден мейманасының асқандығы, оған қоса қазақты ар-намысы бар халық санатынан шығарғаны деп түйді.

	Ал енді осы сұраққа жауап беруге келгенде Қабан жырау мен Балпықтай, Тәттібай мерген мен Малтабар, Құлжан батырлардай ақылшылары бар Ескелді би өткен жылы қалмақ қонтайшысының байтақысында он айдай жатып, жамбасы тесілген орыс елшілігінің басшысы капитан Иван Унковскийдің күйіне түсті. Қазақ биі мен орыс мәмлегерінің бастарындағы ұқсас күйдің төркіні сол – екеуі де қалмақтарды осыншама уақыт біле жүріп, олардың ой- ниетінің бұлың-бұлыңына, ненің буына пісіп, неге семіріп, осыншама тәкаппарлыққа жол беретініне көз жеткізе алмап еді. Тұтқын жігіт Жамит айтқандай, әрі Тұрлымбеттің мына мес қарын ноянның көк айыл қатынынан біліп қайтқанындай қалмақтарың Ер Әлінің дүлділі жетпес қиырдағы «шейіт» оқымыстыларын мұрнын тескен тайлақтай жіпке тізіп әкеп, от-қару құйдырады, әлемдегі ең күшті ел – Ресейдің бізге бодан бол, Қытайдан, басқалардан қорғаймыз дегеніне көнбей, тіпті оң жауабын бермей елшілерін сарғайтады, әрі ол елшілердің көзін бақырайтып қойып орыс тұтқындарды кісенде ұстайды, азапты жұмысқа салады, қайық жасатады, екінші ұлы ел – Қытаймен де тіл тауып, оның алтынға бергісіз қымбат жібегін үрген итіне дейін үсті-басына жапсырады, ал бізге келіп айтып отырғаны тағы мынау, апырау, шынында, бұлар осыншама күш пен менмендіктің көзін қайдан тапты?

	Жоқ, әлде мұның бәрі сабынның көпіршігеніндей бірдеме де қалмақ қонтайшысы өз халқының басына ақыр заман орнатуы үшін құдай оны ақылынан алжастырып отыр ма? Осы соңғы пайымы арқылы Ескелді өзінің нағыз сәуегейлік пен пайғамбарлықтың жалынан ұстағанын, әрине, сезген жоқ. Себебі, мұны ең алдымен алањдатқан өзіне қарасты елдің тағдыры еді.

	Ескелді қалмақ нояндарына өз тұрғылыстарымен ақылдаспастан жауап қайырды:

	– Қазақ аяусыз шабылған ел. Шілдің қиындай тозып, тап қазір сайда саны, құмда ізі жоқ. Кімнің қайда екенін бір тәңірімнің өзінен басқа ешкім ажыратып бере алмайды. Ал мына бізге қараған, Іле мен Балқаш көлінің, бұрынғыша Көкше теңіздің бергі бетінде ошарылған елдің өзі қырық ру, қырық құрау. Бір қолға, бір ауызға қарап, билік күткен ешқайсысы жоқ. Бір сөзің өтсе, екінші сөзің далада қалады. Оның үстіне мына жұттан да сылынып түсіп, көңіл-күй дегенің мүлдем құлдырады. Аш адам ұрысқақ, ауру адам тырысқақ. Сіздер қойған шартты бұл халыққа жеткiзудің әуселесінің өзі оңай емес, әрі оның ақыры неге соғады? Тіптен қайыру бермей кетуі, не қу шөпке от тигендей лап етуі де ықтимал. Сонда да егер сіздер қаласаңыздар, мұрсат берсеңіздер біз елмен ақылдасайық, жауабын сосын берейін. Ал оған дейін аш-арық елдің мойнына ешқандай қыл бұрау салмай-ақ қой-ешкіден риясыз көмек көрсетеміз десеңіздер жол ашық.

	– Ал жаңағы жауаптарыңызды анық қай шамада бере аласыздар? – деп қалмақ нояндары қадала кетті.

	Ескелді киіз үйдің ішінде иін тірескен өз адамдарын бір шолып шықты да:

	– Қазір бізде бұт артуға жарайтын мал дегенің қасқалдақтың қанынан қат. Өлім-жітімнен қалған жылқылардың қабырғасы ырсиып, жел соқса ұшып кеткелі тұр. Мынау құмды, орман-тоғайлы өлкенің бедерін өздеріңіз білесіздер. Арық-тұрақ түгілі, жарамды малдың өзі аяғын әрең алып жүреді. Жол өте қиын. Қолда бар мал еңғұрмаса мамырдың соңына дейін сәл-пәл оңалсын да. Елді сосын араламасақ әзірге аяғымыз жіпсіз тұсаулы. Ал елдің сөз ұстарларын мұнда шақыру тіптен болмайтын іс. Сосын да жауабын маусым, шілдеге қалдырайық та, – деді.

	Қалмақ нояндары осы уәдені арқаланып қайтып кетті. Ескелді өз үйіне жиылған елді сол орындарында қалдырды да, Қабан жырау мен Балпықты ғана оңаша алып шықты:

	– Менің көзім мен құлағым, ақыл мен ойым, тынысым мен тіршілігім, екеулеріңіз не дейсіздер? – деп сұрады.

	– Енді қарайлайтын ештеңе жоқ, Іле дариясынан әрі өтіп көшу керек. Не көрсек те өзге қазақтардың ішіне барып көрейік! – деді Қабан жырау.

	– Көшу керек, Есекем! – деп Балпық та дүр сілкінді. – Қалмақтардың мына беті тіпті жаман ғой. Баса-көктеу ғой. Ту сыртыңнан жармай өтіңді алам деу ғой. Бұған көнгенше мойынға арқан салып, асау аттың құйрығына неге байланбаймыз?

	Қабан жыраудың көзіне жас үйірілгендей, ал Балпықтың екі бетінің ұшы дір- дір етіп, тура екі кесек ет сүйегінен бөлініп ұшып түскелі тұрғандай.

	– Осылай безек қағарларыңды өзім де сезіп едім, – деп Ескелді оларды қоштағанын білдірді.

	Ірге көтеріп, дариядан әрі өту мәселесін өткен жылы-ақ қойған Тәттібай мерген, басқалар тіптен кеу-кеулей мақұлдасты.

	Тек қашан, қалай, Iленің қай тұсынан өту қауіп-қатері аз іс? Осы жөнінде бұлар көп дауласты. Бір мәрте емес, бірнеше мәрте. Ақыры ол турасында да бір ақылға келісті. Алты ай жазда үш таситын Іленің алғашқы тасуы мамырдың аяғында, өсімдік біткеннің қызылды-жасылды шоқтары тегіс бас жарып үлгерген кезде болады. Сосын дария жарықтық күрт сабасына түседі. Міне, су кешуге дәл сол мезетті таңдаған абзал. Ал оның қай тұсынан? Бұған да орнықты жауап табылды. Іле мен оның салалары Балқашқа жете бере өзен мен көл қосылып, ағыс тоқтайды, іркілген тоспа пайда болады. Іленің негізгі арнасы көлге құйған тұста бұл тоспаның ұзындығы кейде үш-төрт шақырымға жетеді. Ағын судан гөрі осындай тынық суда бір жағалаудан екінші жағалауға жүзіп шығу әлдеқайда оңай. Іленің, оның салаларының сол төменгі сағасы нарқамысқа, тал мен жиденің қуына өте бай. Атамыз қазақ жыңғылды суға салса тіпті ауырлайды деп, оны жаратпай, осы тал мен жиденің бұтақтарын күні бұрын шауып, қуратып, ол замандардағы жуандығы білектей бар, биіктігі атты адамның бойынан асатын нарқамыстарды араластыра буып, көп-көп сал- қайықтар жасаған. Бұларға адам мен ұсақ мал тиелген, ал ірі қара өзі жүзіп өткен. Ал кішкене өзеншелерде екі жағалаудан екі арқанмен кезек-кезек тартып, әрлі-берлі жылжытуға ыңғайлы «ыспа»1 жасалынып, оны бір емес, бірнеше отбасы кезегімен пайдаланған.

	Осы ұйғарымнан соң бұл шаққа дейін қазаққа сіңісіп үлгерген тұтқын қалмақ Жамитпен пікірлесіп еді ол бір жайды ескертті. «Қалмақ нояндарының Ескелдіге бұл келісі биді осындағы қырық қырау елдің бірден-бір басшысы ретінде танығаны. Енді олардың Ескелді би айналасында тыңшылар ұстауы ғажап емес. Сөйтіп, бидің түшкірген түшкірігіне дейін естіп отырады. Ол тыңшылар дәруіш, ел кезген қайыршы, кемпір-шал, жоқшы, елеусіз тағы біреулер түрінде болуы мүмкін». Ескелді би айналасы Жамиттің бұл ескертпесін қаперге алды.

	* * *

	Мамырдың соңы бұл өлкеден біржола қосы аумақ қазақтардың көзін қызартпақтай жасаулы қызша түрлене келді. Ауыр жұттан соңғы көктем дейтін емес, жүз жылдық қырғыннан кейін де жаңа ғана ес білген балауса жастардың тірлікке талпынысы сияқты жыңғыл мен құмқараған, жүзген мен шеңгел, жауқазын мен түбіртек әдеттегіден кеш те болса алқызыл, күлгін, сары, басқа да түсті гүл шашақтарын шашып кеп жібергенде атын ерттеп, түйесін қомдаған елдің көкірегіне қосымша қаяу түскендей. Былтырғы босқыннан беріде осы құмнан әбден көресісін көрген жұрт енді онымен қоштасудың сәті туғанда мұндай сұлу реңін танып, көңілдері алабұртқандай.

	Бұл шақта Іленің негізгі арнасы Балқашпен қоян-қолтық араласатын Жиделі, Құйған атты мекендерге таяу ну орманды, қалың қамысты жағалауда ат үстінде теңселген Ескелдіге осындай түйсік келді. Қасында Кәшке, Жайнақ, өзінің кенже інісі Бектұрған, тағы біраз атқосшылар бар бұлар төменге беттеген еді.

	Соңдарынан айғайлаған дауыс естілгенде бәрі аттарының басын іркіп, мойын еттерін ауырта арт жаққа қарасты. Сәл теріскейлеу беттегі қалың жидені кесіп өтіп, атын шоқырақтатып, қалбалақтап біреу келеді екен. Ат та, ер үстіндегі иесі де қалың терге шомылған. Бұл сонау Нарын жағалауынан Балпық жіберген хабаршы – Қабан жыраудың інісі Көсембай еді.

	Би мұнымен қасына Кәшке, Жайнақ, кішкентай Бектұрғанды ғана алып, басқаларға дауыс жетпейтіндей оңаша шығып сөйлесті. Бұл әлгі Жамит ескертпесінен кейінгі сақтық, себебі, мынау атқосшы жігіттердің арасынан да қалмақ тыңшылары кәдеге жаратар желбуаздар шығуы мүмкін ғой. Сірә, соңғы кезде осы қалмақтан түскен тұтқын Жамиттің бұл елге көп қолқабысы тие бастаған. Тіпті өң-түсіне дейін өзгеріп, қазақтарға деген бір аянышы оянғаны мінез-құлқынан да көрінеді. Көзі қарақтылардың да оны алдамшы құбылыс деуге аузы бармайды. Әрі біраз ескертпелерінің кейін кәдеге асқаны, бұлжытпас шындыққа айналғаны шүбәланушылардың талайын ауызға ұрды.

	Тек бір айыбы кейінгі күндерде осы Жамит әлдебір сүлесоқ күйге ұшырады. Ас-суға зауқы соқпай, аса бір маңызды шаруада болмаса тіл-жағын да қимылдатпай жоғарыдағы шаңырақ, түңлікке үнсіз қадала қарайтынды шығарды. Көздерін ауыр мұң басып, адамның зәресін ұшыратын дәрежеге жетті. Осы Жамитті бағып-күту жүктелген үй иелері қаншама құрақ ұшқанмен оның бетіндегі бір түгін де қисайтуға шамалары жетпегесін, амал жоқ, бұл жайды Ескелдіге хабарлады. Би «мұндағы жағдайын өз еліне опасыздық жасағанындай көріп, жанына ауыр алғаны ғой, соның іштегі тепкіні шығар, жақсы, ел көші тоқтап, бір саябыр тапқан шағымызда қазақтан қыз әперіп, көңілін көтерерміз» деген. Сосынғы бір амалы Жамитті сонау күшік Жолбарыс биден бата алған, қонақ күтуде де, басқа істерде де әйел заттының үздігі Дарабоздың қолына бере тұруға ұйғарған.

	Балпық Көсембай арқылы тосын хабар, әрі шұғыл өтініш айтыпты. Мынау Шет Бақанасқа осы көктемде қалмақ жанұяларының қасына жуық арада үлкен әскер қосындары жіберілмекші екен. Оны Ескелді бидің ағасы Шора балаларының бірі, анығында, Шораның екінші ұлы Тәңірбердіден туған немересі Қаскелең осы атасының тілімен, құм кезіп, жоғары өрлеп, сонау өткен жылғы соғыс орны Қоржынкөл, Ортаөзек, Қостоғай маңындағы өз ата- бабаларының қыстауына сынық қазан көмуге барғанда бір қалмақ жүргіншісімен ұшырасып, соның аузынан қағыпты. Қалмақ Қаскелеңнің сынық қазан көмгенін қызық көріп, мәнісін сұрайды. Қаскелең «замандар өтер, ат айналып қазығын табар, сонда біз өз жұрағатымызға ата-бабамыздың қыстауы тап осы жерде болғанын дәлелдеу үшін керек» дейді. Жалғыз Шора балалары емес, осы көктемде мамырдың соңын ала дарияны кешіп, ары өту туралы түпкілікті шешім таратылғалы әр ру, әр атаның балалары өрдегі өз қыстауларына жалғыз-жарымдап жетіп, сынық қазан, аттың бас сүйегі сияқты белгілерді көмуді әдетке айналдырған. Жаңағы қалмақ Қаскелеңнің ісіне де, сөзіне де күліп, «сенікі текке әурешілік, таяуда Шет Бақанастағы қалмақ жанұяларының қасына көп әскер қосындары барады, олар осы жазда-ақ Балқаш көлінің жағасын паналаған қазақтарды күшпен кері қайтарады» депті. Балпықтың пайымдауынша, бұл ақпардан хас шындықтың исі аңқиды. Оған басқа да дәлелдері бар тәрізді. Сосын да жас батыр оқыс әрекет ойластырып, сиыршы Құлжанды бас етіп, Іле өзенінің теріскейдегі ең шеткері, әрі суы аз саласы Шет Бақанас бастау алатын Бақанас өзенін тура сағасынан үлкен дарияға қарай бұрып жіберу үшін жиырмашақты жігіт-желеңді аттандырыпты. Бұлардың саны аз, әрі суды бұру үшін қажетті темір сайман мүлдем мардымсыз. Сосын да Балпық осы Жиделі, Құйғаннан төменде дариядан әрі өтуге шоғырланған ел ішінен мүмкіндігінше темір сайманмен жабдықтап, тағы да жиырмашақты жігітті сол жоғарыға, Бақанас пен Іле екі айрылатын сағаға қарай бірер күннен қалдырмай жөнелтсе екен деп, өтініш айтыпты. Әрі елдің Іледен әрі өтуін де тездетсе екен, себебі, қалмақтар біраз жәйттен хабардар көрінеді дегенді қоса қыстырыпты.

	– Апырау, Балпық сонда Бақанасты Ілеге қарай бұрып, қалмақтарды шөлмен қатырмақ қой. Тек батыр мынаны ескерді ме екен? Ол Бақанастан тек шеткерідегі Шет Бақанас қана емес, берідегі Ортасу, Қара Бақанас, әрі өзі отырған Нарын сулары да бастау алады емес пе? Бақанасты басынан бітесе, бергі сулардағы қазақтарды бері көшіріп үлгерер ме екен? – деп Ескелді өзінің басына келген қауіпті айтты.

	– Үлгередi, би аға! – деп қалың терден енді ғана жүзі ашыла бастағандай Көсембай көздерін жалт-жұлт еткізді. – Қазірдің өзінде елдің дені Жиделі мен Көкөзекке жетіп жығылды. Тек Балпықтың өзі ғана Нарын жағалауында әскер қосындарын ұстап тұр. Ары-бері шолғыншылар жіберіп, сақтықты да ұмытқан жоқ.

	– Дұрыс, дұрыс. Мына Іленің төменгі сағасына қарай шоқталып, бір уыс болып, ұйлығысқан елді шабыншылыққа ұшыратсақ сүйекке таңба сонда түседі. Ондай атты күннің беті аулақ. Ондай атты күнде біз ел басқармақ түгілі елдің көз жасының садақасына жарамаспыз, – деп Ескелді сілкіне сөйледі.

	Би енді бөгелген жоқ. Төменде шоғырланған елге тез жетті де Балпық өтінген жиырмашақты жігітті барынша темір сайманмен жабдықтап, Көсембайдың өзін бас етіп, сол күні түнге қарай, Іле жағалатып, аттандырып жіберді. Бақанастың Іледен бөлінетін сағасы Жиделі мен Құйғаннан кемі үш күндік жол. Сосын да асықпасқа лаж жоқ.

	* * *

	Бұл күндері Құйғанның тұсындағы Іле жағалауы қалың елден құж-құж қайнайтын еді. Шақырайған күн де осы тұсқа қадалып алып, барлық ыстығы мен сәулесін аяусыз төккендей бір орыннан қозғалар емес. Бұл нағыз қалың қамысты жерлер. Дария мен теңіздің бүкіл алқабын үрейге бөлеген аң төресі жолбарыстың да негізгі мекені осы ара.

	Соның дәлелі ретінде мұнда елдің алдыңғы легі жеткенде оларға жолбарыс шапты. «Көресіні жаудан, жұттан көріп едік, енді қалғанын сен көрсетпек пе едің» дегендей мал-дүниесін тастай бас сауғалаған елдің жігіттері біраз ес жиғасын жүректерін басып, ақыл-ойға ерік берді. Сөйтіп ең алдымен жолбарысқа қарсы барудың ата-бабадан қалған амал-тәсілдерін еске түсірісіп, соны қолданды. Оншақты жігіт туырлықсыз жалаңаш үйдің сүйегін әрқайсысы қос-қос уықтан ұстап көтерді де шаңырағын қалқитып, қаһарлы аңға қарсы жүрді. Уық көтергендердің ортасында найза, ұзын қанжармен қаруланған екі- үшеуі және бар. Аң терісінің буын-буынында сірескен күш-қуат қана емес, адамдағы намыскөйлікке ұқсас бір серпін де тұнып жатушы еді. Өзі қуыршақ құрлы көрмейтін мына қосаяқты немелердің қабырғасы ырсиған бірдемеден қалқа жасап, өзіне қарсы жылжығанын көргенде сол серпіні табиғаттағы ең қуатты нәрсе серіппелі болаттай қозғалып кетті. Енді бұған қайыру беруге өзге түгілі өзінің де шамасы жетпес еді.

	Жолбарыс бар даусымен жер-дүниені көшіре ақырып, жалаңаш үйдің шаңырағына тырнақ салардай секіре артылғанда іштегі екі-үшеу оның ашық қалған ақсары баурына найза, қанжарларын аямай ұңғытты. Аң төресі кескен теректей құлады. Тұлабойын жыбыр-жыбыр еткізіп, соңынан ғана баурын кеудесіне қысардай сәл дөңгеленiп барып тынышталды.

	Іленің арғы бетіне өтуге, ол үшін сал бууға асыққан қазақ жігіттерінің оның терісін сыпыруға да мұршасы келмеді. Ескелді жолбарыстың өлігін сол тұтас бұзылмаған күйінде тамашалады. Қасындағы Кәшке, Жайнақ батырлар, атқосшы жігіттер алпауыт аңның тұрпатына бірден көз үйрете алмағандай мазасыздықпен оған бір, биге бір алақтайды. Кейде оларға кеудесінде жаны бар ұйқыдағы арудың жатысын еске түсіргендей де әсер ететін сияқты.

	Ескелді өзі де ұзақ тесілгенімен тіс жарып ештеме демеді. Бұған тіпті жолбарыс соққан жігіттердің ісі әлдебір жаман ырым сияқты көрінді. Жолбарыс киелі аң, бұл жасы жетіп, не оққа ұшып, жан тәсілім етсе оның киесі сол жолбарыстың өз бейнесінде адам баласынан шыққан аруақты жанның – қабырғалы би, не түкті жүректі батырдың киесіне айналады. Сөйтіп оның жебеушісі, жол нұсқаушысы, оққағары қызметін атқарады. Ескелді би осы аз ғұмырында, бірақ құйма құлақ, зерделі жаратылысына орай атамыз қазақтың өткен замандарда бүгінгідей қиын күн кешкен батырларының неше ұрпағы осындай аң төресінің киесін жолдас етіп, өз елін, өз руын, өз айналасын нелер тар жол, тайғақ кешулерден, аштық пен соғыс тақсіреттерінен, табиғат апаттарынан алып шыққанын көкірегінде сақтаушы еді. Ал мына жолбарыстың жатысында мүлдем басқа, бұрынғы ұғымға кереғар мағына бардай. Бұл мүлдем ойламаған жерде қапыда мерт болды. Киесі тастап кетті, әрі ол мұндағы қазақтардың ешқайсысына дарымады. Қу даланы бетке алып, елсіз түзде әлдекімнің көзіне сағым, елес сияқтанып көрінетін ғайып дүниенің белгісіне айналды. Сөйтіп, киесінен айрылған қазақтың туы жығылған, мерейі асқан жаудың алдында ұзынынан түскен, көзіне көк шыбын үймелеген, бақытсыз сорлы халін бейнелегендей.

	Осыдан екі-үш күн өтсе де Ескелді осы түйсіктен арыла алмай көз алдында қамыс отап, сал буып, іркінді судай көлгірсіген өзен арнасы арқылы арғы бетке өтіп жатқан өз елі емес, әлдеқашан сүйегі қураған ата-бабалар сұлбалары тіріліп келіп, заманның әр түрлі қақ-соқтарын мұның көз алдында жыр қып айтатындай. Көлденең сұлаған өлі жолбарыс кейпі көпке дейін қайта бас көтермес қазақтың мойнынан қайрылып түскен асыл рухы, ішкі жігері, бар мәзірі сияқтанып, қыл өзегін қайта-қайта тарта береді. «О, қасиетті ақ бурам, сен қайдасың, қарлығаштың қанатымен су сепкендей де бір серпілтші» деп, бірауық өзінің киесі – ақ бурасын шақырады. Бірақ тап осы күндерде ол да үшты-күйлі жоғалғандай.

	* * *

	Атты адамның бойы көрінбейтін қалың қамысты жағалаудағы тап осы күндердегідей қайнаған қызу тірлікті Ескелді көптен бері көрмеген. Мал атаулысы сылынып түскенмен де, қаза күйігі мен жоқшылық қабаттаса алқымнан алғанмен де тірі адам тіршілігін жасайды деген рас. Бәрібір елдің аты ел еді. Белі бір бүгілсе ол қайта жазылады. Тіпті өлгені тіріліп, өшкені жанып, мал мен бас қайта құралғандай да көз тартады.

	Мына тұста шақырайған күн астында адам мен мал даусынан тіптен құлақ тұнады. Шаппа шотпен, пышақпен, балтамен нарқамыс қиған, жалаңаш кеуделері күнге шағылысқан жігігттерден беріде оларды екі жақтап, әупірімдеп, тал, жиде араластырып буған екінші топтың дауыстары кейде бәрін басып кетеді. Қыл арқанды қос қолдаса тартып, құшаққа сыймас бөрене сияқтандырып, дөңгеленте сығымдалған қамыс буындылары осылардың ортасында жаны шықпай тапжылмай жатқан алып жануарға ұқсайды.

	– Уһ! Уһ!

	– Тарт! Тарт!

	– Әй, қызталақ! Сенің күшің қайда кеткен ей?!

	– Сен өзіңе қарасаңшы! Қолыњдағы арқаның бос бұйда сияқтанып салақтап тұр ғой.

	– Әй, маған кінә тақпа! Менде екі қатын, сегіз бала бар!

	– Ал менде суыққа ұшып өлген екі баланың күйігі бар.

	– Жамыраспаңдар, ей, түге!

	– Салғыласқанда қатындардан әрмен сілтейсіңдер!

	Оттан суырған тастай қап-қара бастарын бұлғақтатып, бір-бірін тілмен шанышқанда бұлардың негізгі күш-қайраты қамыс бууға емес, бір-бірінен сөз асыруға кетіп жатқандай.

	Бұл жақта түтіні будақтап, әр-әр жерде қазан да асылып жатыр. Аяқ-табақты сатырлатып, бала-шағаға, кәрі-құртаңға, кейде өзара шаңқылдасқан, бастарына күндік тартқан қатындардың даусы бір бөлек. Оларға қосылып, өздерінің жұттан аман шыққанын, өмірде бар екенін жариялағандай түйелер де бақырады. Қой-қозы, жылқылар да осы жаққа едеуір топталыпты. Олар ауаны өзінше ызыңдатады.

	Нарын жақта біраз әскер қосындарын ұстап, жаудың жолын тосқандай жатқан Балпық әрекетінде көп мән бар. Қалың ел Жиделі, Құйған беттердің қарсаңында жүрегінің түгі барлар ата-баба қыстауында белгі қалдырмаққа сынық қазан, ірі қараның бас сүйегін көмеміз деп барып, сол өлкелермен шектес қоныстарда шегеленіп, әлі жайлау кетіп үлгермеген қалмақ көшпендiлерінен біраз мал да барымталаған. Біразы қайтқан ізді басқа жаққа қарай бұра тартып, сол қалмақтың өз ішінен шыққан ұрлық-қарлыққа ұқсатып, әдіс, айламен әкеткен. Сонда да ол қалмақтарды тым аңғал деп қарау да дұрыстыққа жатпайды. Көктен ұры түскен жоқ, бәрі де қазақтардан келген кер екенін түйсініп, ауыздарынан көбігін қоса шашып, аттың басын бері бұрса қайтесің? Әрі ол мынадай қазақтардың бірін-бірі басып-жаншып, аядай су жағалауында үймелескен күйінде тап берсе тіптен қасірет. Міне, Балпық тобы сондай бір ықтимал жамандықтың алдын алмақшы.

	Ескелділер елдің бұл тұсынан өтіп, екі-үш шақырымдай ары қозғалғанда да тап осындай арқа-жарқа елдің үстінен шықты. Тек мұнда айдын бетіне қайық- салдарын түсіріп, мал-жанын әрі өткізе бастағандар көбірек екен. Сал буушылар да жеткілікті. Жаяу-жалпылап, кәрі-құртањдарын аздаған аяқты малға өңгеріп, теріскей жақтан жаңадан келіп қосылып жатқандар да бар. Кенет солардың ішінен Ескелдінің көзі әлгі өз қоңсыласы Дубекті шалды.

	Ыстық күнде басына қисайта дөңгелек елтірі бөрік киіп, алаша шапанының қос етегі аяғының басын жауып, жалғыз түйені жаяу жетекке алып келеді. Түйенің қомында түсі белгісіздеу жүн шәлісін қоқырайта тартқан кемпірінің басы қылтияды. Бір кезде алтын асықтай ұл мен қыз өсірген, ысқыртып бірер үйір жылқы айдаған, өзіне жетерлік құлатөбел дәулеті, тірлігі болған Дубектің бұл күнде барлық мал-жаны, дүниесі осы бір түйенің қомына сиып кетіпті.

	Түйе жетектеген Дубек басын жерден көтеретін емес, ешкімді байқамайды да. Оның есесіне ұясында қонақтаған құстай кемпірінің көздері сақ екен. Ол өздеріне сәл қиыстау, қалың қамысты жағалаумен қозғалған Ескелді тобын көріп, бірақ оларға емес, сал буушы, қазан-ошақ қамдаушы, ештемеге шамасы келмегенсін қара жерді мамық көріп ошарылушы жас пен кєрінің неше алуаны алашұбарланған көпшілік тұсқа қарап, кеңірдегін жырта тіл қатты:

	– Ау, елі-жұртым! Мынау не харакет! Кір жуып, кіндік кескен туған жерді тастап, көсегесі көгерген ел көріп пе едіңдер! Ау, елі-жұртым! Мынау не жанталас! Қаһары күшті аллаға лаж жоқ-ау, айласы таусылған екен-ау қазақтың! – Кемпір осылай тақылдап барды да бір зарлы жоқтау әннің басын шалды. Сөздері түсініксіз. Ескелді қанша құлақ қойса да мәнді ештемесін ұстай алмады. Тек соңғы жағында:



	Артымда қалды-ау қазынам,

	Күйіктен қай күн жазылам!? –



	дегені ғана кеудесіне қадақтай тиді. Кемпірдің бұл жоқтауды айта-айта даусы қарлыққан ба, екпіні қатты көрінгенмен ұзаққа созып әкете алмады.

	Ескелділер нағыз дауыстың көкесін тағы да сәл төменірек жүргенде көрді.

	Бұл маңда нарқамыстар тым көп өсіп, олар аяусыз бұталғасын Іленің жағалауы тіпті жалаңаштанып қалыпты. Теңіз суымен араласып, ағысын тоқтатқан дарияның беті көзге шалынар-шалынбастай ғана жыбыршып, көз қытықтайды. Әрі тақтайдай жазық, онсыз да теперішті көп көрген жұртты мен қосыла түртпектемейін дегендей тым жуасып жатыр. Іле теңізге жақындай бере көп тармақталады, сосын да мына тұста оның негізгі арнасы жіңішкелеу. Бір шақырымға жетер-жетпестей. Әрі атақты үш тасуының алғашқысы – гүл тасуынан кейін суының қайтқан шағы болғасын да арнасының төмендегені анық.

	Ескелді су бетінде қалқыған, біразы арғы жағаға жетіп қалған бес-алты сал- қайықты көрді. Оларды қаумалай жүзген жылқылардың да қара ноқаттай бастарын жанарына күш түсіре ажыратты. Бір арқанмен он шақты қойды көгендегі қозыдай тізе байлап, суға салғандар да бар. Тек олардың берідегісіне болмаса арыдағысына көз жетпейді. Әр салға кем дегенде осындай бір-бір тізбек байланса да солай, лай судың өзі түстес уақ мал оның ішінде біржола еріп, араласып кеткендей.

	Бұл тұста көп елдің арғы жағалауға өтіп үлгергені анық. Себебі, мына жағалауда қамысы қиылған ашық алаңқайлар көп те, ел қарасы жоғарыдағылардан аздау. Бірақ айғай-шу жағы жетерлік. Адам да, мал да күйгелек күйге түскен. Ол аздай иесі тастап кеткен бір салпаң құлақ жүндес сары иттің аузын аспанға тосып, тапа-талтүсте ұлып кеп бермесі бар ма?

	– Ө, көмекейіңді құрт жегір кәрі қаншық! Сенсіз де ұлып жатыр ғой, ұлитын ел, саған не жорық?! – деп бір түтіні будақтаған қазан-ошақ басындағы тырыли арық қатын оны көсеумен қақ бастан ұрды. Қаншық шынында кәрі, әрі ауру екен, өйтпесе мал жүзіп өткен судан бұл неге өте алмасын. Жаңағы басына тиген көсеу бұған ақыл бітіргендей тез тыныштала алдыңғы екі аяғын созып жіберіп, басын қисайта соған қойды да қыбырсыз жатты. Қазақ жеті қазынаның бірі санаған иттің халі.

	Кеуделері жалаңаш бес-алты жігіт тағы екі-үш салды суға түсіріп, бала-шаға, кемпір-шалды отырғызуға кірісіп еді. Олармен қозы, лақ та аралас. Кейбіреулері қозы-лақты жаңа туған нәрестеге ұқсатып, кеуделеріне қысып алған. Бір кезде қойды отарлап айдайтын қазақтың мына заманда сол малдан алған төлі әрқайсысына бір-бір бастан ғана айналғандай.

	Кенет қарбаласты кісілердің арасынан бір тобы ерекше қамқорлыққа алып қаумалаған бір толық денелі кемпір Ескелдінің көзін тартты. Кемпір өзі жүре алмайды екен, екі қолтығынан екі жігіт сүйемелдеп, жағалаудағы сал-қайыққа қарай әкеле жатыр. Тек осы екеуі ғана емес, басқа қыз-келіншектер де сол кемпірдің айналасында құрақ ұшып, соның қамы үшін жан пида дейтіндей бәйектейтіні байқалады.

	Ат басын ірікпеген Ескелді тобы тағы бірер қас қағымда оларға тіпті жақындап қап еді. Енді аңдаса, кемпір бұлар алғаш шамалағаннан да ірі екен. Денесі тым қолапайсыз жайылып кеткендей. Егер бір жағына құласа өзін қолтықтаған екі жігітті қоса алып жығардай. Басындағы жүннен тоқылған күндігі бір жағына қисайып, ақ шаштары берекесіз ұйпалақтанып шығып тұр. Жақ сүйектеріне екі сазан балықты жапсыра салғандай қан-сөлсіз бозғылт беті далиып, бұғағы тым салбыраңқы. Ал үстіндегі кең де етегі жер сызған көйлегін қайта пішіп тіксе, бір рулы елдің қатын-қалашын жарылқауға жарайтындай.

	Ескелді таңырқағанын жасыра алмай қасындағы Кәшке мен Жайнаққа, одан соң Бектұрғанға күлімсірей қарап еді. Мұнысы жас батырлардың да ішіне жел бітірді.

	– Апырау, мынауың бес биенің сабасындай іркілдеген неме ғой, – деді Кәшке.

	– Айтса айтқандай, мынадай қысталаң жұтта бұл жарықтық не жеп семірген? – деді Жайнақ.

	– Бір ауыл аймағымен ашығып, бар талшықты жалғыз осы кемпірдің аузына тосып бордақылаған ба? – деп Кәшке алғашқы сөзiн тағы толықтырды. Ал кішкентай Бектұрған ол екеуінің бұлайша тіл безеп сөз жарыстыруынан, әрі ағасы Ескелдінің көптен болмаған күлiмсіреген жүзін көріп, көңлі көтеріле тіптен сықылықтай күлді.

	Арттағы атқосшылар да бұлармен құйысқан тістесе жақындап ол кемпірдiң алабөтен ірілігін қосыла тамашалап еді. Олардың да іштеріндегi айыр көмей, орақ тілділері өз теңеулерін солай қарай атқылап үлгерді.

	– Бұлар қай жұрағат, қай рудан екен? – деп, Жайнақ мазақ-күлкiге айналып бара жатқан сөз тасқынына жаңа бағыт берді. Бірақ Жайнақ сұрағына ешқайсысы мардымды жауап таппады.

	– Сірә, түсі бөлектеу жандар, найман, немесе әлгі осы маңдағы албан, сарыүйсiн, ыстылардың саяқтары шығар, – деп Кәшке жорамал ғана айтты.

	– Әлгі өзіміздің балғалы, қайшылы, күшіктердің қалдықтары болмасын, – деп Ескелді оның жорамалына жорамал қосты.

	Бұлар тізгiн тартып, уақыт өткізді. Жаңағы кемпірді қаумалаған жігіттер әупiрімдеп оны қайыққа жайғастырып, айналасына басқа қатын-қалаш, бала- шаға да қозы-лағын көтере жыпырлай орналасты. Енді сал-қайықты жағадан әрі жылжытып жіберудің сәті туғанда түйенiң жарты етіндей үйелей омалған кемпір боп-боз далиған бетiн қайраттана Ескелді жаққа бұрды да отты көзімен кірпік қақпай қарады. Ескелдіні ешкім танымаған, соған орай жөнді сәлем берушілер шықпап еді. Тек мына кемпір таныды білем.

	Сал-қайықта өзіне жанаса жабысқан ұсақ-түйектердің ортасында сәл отырыс түзегендей қимыл жасады да Іленің тақтайдай жазық іркінді арнасына, оның орта шеніндегі басқа сал-қайықтарға, қара ноқаттай қалқыған ірі қаралардың бастарына қарап, кенет аңырап, кең көмейінен бір созыңқы дауыс шығарды. Қазақтың қара өлеңін қиыстырып, ұйқастырып, сазды да, қайғылы бір әуенді бастағаны екен. Алғашқы шумақтың сөздерін Ескелді дұрыстап ұстай да алмады.

	Мына жағалауды тастап кеткісі келмегендей тым жай қозғалған сал-қайық екі арқан бойындай ұзағанда ғана кемпір зарлы әуеннің екінші шумағына көшті. Кемпірдің даусы тым зор, әрі адамның сай сүйегін сырқырататындай нала мен күйінішке толы. Тіпті Ескелді танымаған осы елдің бүкіл үлкен-кiшісі ақыл қосысып, туған жермен қоштасу зарын айтуды осы кемпірге жүктегендей әсер қалдырады. Манағы Дубек бәйбішесінің гөй-гөйі мен жеті қазынаның бірі – иттің ұлуы мынаның қасында бесіктегі баланың уіліндей ғана екен.

	Сал-қайықтағы кемпір жүзін көкке көтеріп, екі қолын екі мықынына таянып, сәнденіп, тек ішкі тегеурініне мынау алып денесінің өзі сай шықпағандай шайқатыла, бара-бара ғана жаңаша өріс, қарқын тауып, даусын одан әрі созды.

	Екінші шумақтың сөздері Ескелді мен оның қасындағыларға соншама анық жетті:



	Дарияның ортасында қайық кетті,

	Бақ-дәулет басымыздан тайып кетті.

	Су тартып жан ұшырып қалтылдайды,

	Осы ма қыл көпірі қияметтің?



	Жағалауда қалған сол кемпірдің өзге тумалары қалт шаруаларын тоқтатып, тұрған орындарында сілейісіп, қоса тыңдады. Біразының көздерінен жас моншақтап, күн жеп қарайтқан арық бет өңірлеріндегі термен араласып, ұлғайыңқырап, жерге құлап түсіп жатыр.

	Кемпір ащы әуенге тың өрнек қосып, құйқылжыта жалғастырды. Бірауық зеңгір көкке жетіп, темірге темір тиіп шаңқылдағандай, жаңғырыққандай да құлақты кесіп түседі:



	Туған жер, таулы мекен, базар едің,

	Бозбала, жас келіншек ажары едің.

	Қия алмай бар даусыммен салдым айғай,

	Қай күнә, не қылықтан жазалы едім?



	Сал-қайық жағалаудан екі арқан бойындай жерге жеткен бойда тоқтап қалды. Сірә, оны қозғаушылар мына шешеміз қоштасу зарын айтып түгессін деген сияқты.

	Ал кемпірдің даусы барған сайын үдеді. Енді-енді аспанның өзін қақыратып жерге түсірердей айнала төңіректі түгел билеп-төстеп, уысында ұстады.

	Бір кезде кемпір анау ат үстіндегі мең-зең күйде есеңгіреген Ескелдінің есімін сап еткізді. Миына қан құйылып кетердей тізгінін жоғалтқан ба, би оның өзін өлеңге қандай сөздермен қосарлап қосқанын да айқындап үлгермеді. Тiпті жалпы мән-мағынасын да шала ұстағандай. Сол-ақ екен мына жағалауда қалғандар Ескелдіге мүлдем басқаша жүзбен жарқ етісті. Аспандағы күн сәулесі бұларға жетіп, басқаша шағылысқандай, өзге жарық, өзге тірлікке үндегендей тым жүдеу, жабырқаңқы қалыптарын түрлендіріп жіберді, білем. Бүкіл елдің зар күйігін бір өзінің көмекейіне сыйдырған зор денелі кемпір мінген сал-қайық енді қайта қозғалып, ұзай берді. Бірақ даусы үзілген жоқ. Көкірегінен үзіліп түскендей кейбір шумақтарды қайталап айтады.



	Дарияның ортасында қайық кетті,

	Бақ-дәулет басымыздан тайып кетті.



	Жағалауда қалғандардың естиярлары Ескелдіге келіп, басқаша сәлем беріп жатты.

	* * *

	Қазақтар Іле дариясынан әрі өтіп болғасын бес-алты күнді араға салып Балпық тобы да жетті. Балпықтан бір аптадай уақыт кейін Iле жағалауынан ұзап үлгерген елді Балпық қалдырған жансыздар іздеп тапты. Міне, осы соңғылар жас батыр Балпықтың көрегендігіне даусыз дәлелдер әкелді.

	Шет Бақанастағы Ескелді би аулының төңірегiне көп қалмақ жанұялары көшіп келгелі едәуір уақыт өткен, енді оларға қонтайшының арнаулы әскерлері де тұмсық тірейді деген сыбыс шындыққа айналыпты. Бірақ ол әскерлер жеткенше қазақ жұрты бері ауды. Әрі олардың жолын тосып Балпық қолы орналасты. Міне, сол шақта осы батырдың біраз күш бөліп, Шет Бақанасты сонау өрдегі сағасынан түгелімен Іленің негізгі арнасына қарай бұрып жіберуі нағыз сәуегейліктің өзіндей сайрады.

	Сары Есік Атыраудың беттен жалын ескен аптап ыстығында Шет Бақанастың жағалауындағы қалмақ жанұялары және оларға қайын-жұртына келгендей ошарылған үлкен әскер тобы кішкентай өзен арнасының қас пен көздің арасында тартылғанын көріп ұлардай шуласты. Іле дариясының ең жақын тағы қандай саласы бар десіп, Ортасу мен Қара Бақанасқа қарай адам ұшырды. Бірақ ол адамы аталмыш екі саланың да тандыры кепкенін айтып, шөлден қаталап өзі де, аты да құлап түсті. Бұл өлкенің жағрапиялық жағдайынан үстірт қана хабардар, швед оқымыстылары мұқият картаға түсіргенмен де ол санасына жақсы жетіп үлгермеген қалмақ бекзадаларына бүкіл Іле дариясы тарау-тарауымен тегіс суалып, табаны жалаңаштанып қалғандай көрінді. Шөлден қырылу қаупі бұлардың бір-ақ күнде есін кетірді. Сөйтіп, Іле дариясынан әрі өтпекші қазақтардың бетін бері қайырамыз деген дәмесінің күл-талқаны шықты. «Байтал түгіл бас қайғы», бас аманда елімізге жетейік десіп, келген ізімен, тайлы-таяғымен кері өрге салды. Міне, осының өзі-ақ қазақтардың алаңсыз Іледен өтіп кетуіне, әрі осы қарсаңда жау жақтан барымталанған аздаған жылқы атаулының біржола ізін жасырып үлгеруіне мұрсат берді.

	Іледен әрі өткесін қазақ көшіндегілер бұрынғы рулық қалпын қайта тапты. Әр ру, әр ата бөлек-бөлек шоқтанып, қолдарындағы там-тұм малдың жолайғы жайылымы жөнінде бір-біріне қысымшылық жасамауға әрі бір-бірінен көз жазбауға тырысып, жылжып отырды. Міне, осы тәртіпті қамтамасыз етуде, қадағалауда әр рубасының көп тегеурін жұмсауына тура келді. Ескелді тапсырмасы да солай, әрі бүгінгі уақыттың өзі де оның ауадай қажет екенін талап етіп еді. Ақыл-ойы сау атаулының бәрі оған анық көз жеткізді.

	Ол замандарда Көкөзек пен Жиделінің Іледен бөлінетін сағасынан жоғарырақта сол үлкен дариядан түстікке қарай енші алып шығатын Топар суы шоқалақ құмды кең өлкені кесіп өтіп, өзі де бірнеше тарамдалып, Балқаш көліне, оның түстік тұмсығына жетіп құлайтын. Міне, мал ыңғайына қарай шашырай кең жайыла қозғалған қазақ көшінің бір шеті тұщы сулы Балқаш жағасымен, екінші шеті Топар салаларының бірінен-біріне өтіп, кейде оны жиектей жылжып отырды.

	Тағы бір талпыныста Итішпестің Алакөлі аталатын, айналасы батпақ сор, бірақ қалың қамысты, ащы сулы көлдің жағасынан сығылыса өтіп, Жусандалаға асықты. Асығатын, әрі Итішпестің Алакөлі жағалауына сығылысатын себебі мұнда Топардың салалары таусылып, Тауқұм атты құмды сусыз шөлейт аймақ басталатын. Тауқұм әрі жалқы емес, өзімен шығыс теріскейден қосылып ұласып жататын Мойынқұммен бірігіп, аңызақ желімен желпігенде ыстық күнде қара сексеуілден өзгенің бәрін өртеп, жалмап кетердей болушы еді. Қазақ жұрты Іледен түстікке өткенде ең алғашқы қиындықты осы аралықта көрді. Ақыры Жусандалаға жетті.

	Шу алқабындағы таулардың бірі – Айтаудың теріскей етегіндегі бұл Жусандала да мынадай қайнаған жаз ортасында мал аузына ілінетін шүйгін шөбі жоқ белесті жазық еді. Тек түбі қатты жусан, ебелек, бұйырғын ғана аракідік бастарын шұлғып тұрады. Кейбір сексеуілді тұстарда ғана қалыңдай түседі. Есесіне су баршылық. Аса биік емес Айтаудың жылымды бұлақтарынан құралып, оннан астам сызашықтар мөлдіреп жатады. Итішпестің ащы суынан кейін бұл дегенің Мекке шаһарындағы күмбезді құдықтың зәмзәмі емес пе?

	Енді асығатын дәнеме жоқ, Жусандалада қазақ көші жарты айдай тыныстады. Биылғы жартымсыз төлдің біразы жолай шетінеген, тірі қалғандары осы Жусандалада әл жиды.

	Ескелді алдағы Хантауға қарай бөлек-бөлек шолғыншылар ұшыртып, жол, қауіп жағдайынан құлақтанды. Әрі Іле дариясынан түстік бетке өтпей тұрып-ақ, жер-жерде елдің көшіне басшылық жасауы үшін қасындағы басты адамдарды таратқанмен, мына Жусандалада оларды қайта жиды. Осы көптің ортасында Ескелді жас батыр Балпықтың атына көп мақтау сөздер айтты. Оны Қабан жырау қостады. Балпықта дандайсыған түр жоқ, керісінше қара орнынан айрылған қазақ үшін өзін кінәлі санаған жанның күлгін топырақ түстес солғын өңі бар.

	Осыны ол Балпықпен жас жағынан қарайлас Жайнақ батыр оған жіті көзін қадап, ішінде қызғанышқа ұқсас алай-түлей көтерiліп, басқалардан әлдеқайда айқын ажыратқандай. Әрі өзіне қанат біткендей құс сияқты жеңілтектенiп, ойда жоқ жерден суырыла кетті. Ескелді бидің жорық жағдайына ыңғайластырып тігілген қара қосында сығылысқан үлкен-кішіні Тәттібай мерген, Малтабар, Құлжан сияқты кексе батырлар, арғын Жантоқа, Кәшке, Тұрлымбет, Есенбай, Есенғабыл, тағы басқаларды өзіне жалт қаратты. Бұл біраз уақыттан бері Кәшкемен бірге Ескелді қасында жүргесін биге еті үйреніп қалған ба, мына алқалы топтың байырғы мүшесіндей сөздері еш бүкпесіз ширақ шықты:

	– Би аға, бір шындықты өз аузыңыздан естігім келеді. Қанша көлгірсісек те халықтың жағдайы ауыр. Әр шаңырақтан еститініміз зар мен гөй-гөй. Енді қайтсін, артта алтын бесік – туған жер қалды. Сіз айтыңызшы, өткен жылы, егер бар қазақ бас біріктіргенде бүйтіп боспай, қалмақтың бетін қайтаруға күш- шамамыз жететін бе еді?

	Жайнақтың мұнысын көктен түсе қалған адамның сөзіндей көріп, қара қостағылардың бәрі оны көздерімен жеп барады. Ал Жайнақ міз бақпай, оң жақ іргедегі бидің өзіне қадалуда. Отырғандардың басымы Жайнақты көптен бері көрмеген де, тіпті бірден танымағандары да бар. Жайнақ өз немере туысы Тұрлымбетке ұқсаған дөңгелек жүзді де, тек иегіндегі қылтанақтың молдығымен ғана ерекшеленетін. Әрі батыр атағына лайық аса ірі сүйекті де емес, әлгі айдалада қасқырдың жүрегін жарып құлататын даусы мұның қай жеріне сыйып тұр деп ойлауға да негіз бар еді.

	Ескелді оның сұрағына бірден жауап берген:

	– Қазақтың басы біріксе қалмақты неге қайтармасын?!

	– Ал сол қазақтың басын біріктірмей тұрған не сайтан, не әзәзіл? Әлде жеріміздің бас-аяғы жоқ кеңдігі ме?

	Ескелді мұны естігенде көзін төмен салып, мырс-мырс күлді. Бидің бұл мінезіне баршасы дағдарысқандай. Ескелді сәл уақыт ұтқызып барып, босағаға таяу, керегеге арқасын жабыстыра өзіне қос жанарын қадаған Жайнаққа үңілді:

	– Жайнақ інім, көңiліңе келмесін, адамның ең сорлысы қолындағы бар ырзықты басындағы мехнатқа балайды. Жеріміздің кеңдігі қазақтың бас біріктіруіне бөгесін емес, қайта айналайын алтын бесігіміздің бұлай шалқая көсілуі жауға қарсы атар қосымша оғымызға айналды емес пе? Жеріміздің кеңдігі болмаса біз бүгінде әлде не күйге ұшырар едік? – деп сәл бөгелді де Жайнақты қырына алғандай қаһарлана сөйледі: – Қазақты алауыз еткен қай сайтан, қай әзәзіл? Ол үшін сен өзің мынаған жауап берші. Былтыр осы жау шапқалы жатыр деп, өзіңе хабаршы жібергенде сол хабаршыны сен неге соққыға жықтың?

	«Аңдамай сөйлеген ауырмай өледі» деген. Жайнақ батыр осы жерде тілін тартты. Осы Ескелді бидің туысы Шора балаларына деген өшпенділіктен көзі қарауытып, ол жолы «ата жау – қалмақ шапқалы тұр» деген хабарды басына келер-кетері жоқ бөгде бірдемеге ұқсатып, сондай сойқанға барғанына Жайнақ өзі де талай ішегін тарта таңырқаған. Міне, қазақтың басын біріктірмес сайтан ба, әзәзіл ме, басқасы ма, бәрінің төркіні қайда жатыр? Би басқа ұрғандай етіп соны анық меңзеді емес пе? Тек Жайнақтың өзі емес, оның Есенбай, Есенғабыл, Тұрлымбет сияқты үш туысы да қысылып, түсіп кетер жердің жарығын таппай жол жиегіндегі күзгі қонақ шөптей бастары салбырады.

	Қожаназар балаларының бүйтіп тұқыруынан басқалардың да аруағы асқан ештемесі жоқ. Бәрінің дерлік басында болған сұмдық жайлар. Айта-айта жақтары талған, тыңдай-тыңдай құлақтары сарсыған шындық. Төбелерінен дүлей шоғы төнген шақта бір-бірін тілерсектен тебуге дәті баратын қазақтың ескі жыры.

	Ал арғын Жантоқа тіпті басына біржола қара жамылғандай. Оның күйін тереңнен тануға мынау ел ағаларының ғана зердесі жететіндей. Бұл қайтсе де былтыр айдалада құмда сүйегі табылмай кеткен найман шалы, бір кездегі өзінің бітіспес қас дұшпаны Сәдуақасты еске алып, іштен қан жылап отыр. Айтып ауыз жарымайтын болмашы кек үшін арғын мен найманның арасын қанға бөктірген, көзі қарайып, өзінің кішкентай немересін өз ымырасыздығының белгісіне балап, жүрегі дір етпестен шаңыраққа ұрып өлтірген, сол үшін «өлсеңіз сүйегіңіз көмусіз қалсын» деген келінінің қарғысын естіген, міне сол қарғыс енді алланың жазуындай алып ұрған Сәдуақастың тағдырын бұл Жантоқа қайтсе де көз алдына келтірді.

	Ашық күнгі найзағайдай келген сол қырғын, шабыншылық, сондағы құрбандықтардың қасында бұл Жантоқа өз басын сүттен ақ, судан таза етіп шығара ала ма? Наймандар шарасынан асып, кеулеп, жыны қозып, тіпті жөнге келмесе бұлар ақылға келіп, қоныс ауыстырып, олардың көзінен тая тұрса несі құрайтын еді? «Намыс па? Өй, өйткен намыстың!..» Ағайыннан қашқан – жаудан қашқан емес, оның жарасы әлдеқайда жеңіл емес пе?

	Рас, арғындар наймандармен мәмлеге келуге жанталасып, Ұлы жүз, Кіші жүзден дәнекерлікке тілі ұтқырлардан адамдар шақырды. Бірақ онымен де қолдан келер барлық шаралар түгесілген жоқ. Ең дұрысы, «Пәледен машайық қашыпты» дегендей ауа көшу еді. Оны ойлаудың орнына бұл Жантоқаның елі – арғындар да қарсыластары «є» десе, «мә» деуден тайынбады. Ақыры, ормандай көп Орта жүздің негізгі бөлігін құрайтын арғын мен найман арасындағы соғыста намыскей немелердің ерлік көрсеткені соншалық сырт елден дәнекерлікке келген адамдар жағасын ұстады. Ол жайды өз еліне жыр ғып жеткізген жалайырдың Қабан жырауы ғана емес еді.

	Ал ертесіне шын жау – қалмақ келгенде кешегі түкті жүрек арғының да, найманың да олардың алғашқы екіпінінен-ақ түбірі шіріген қу ағаштай қиралаң етіп құлады. Ауа көшудің зары енді келді. Ал бұдан бұрынғы терісіне сыйғызбаған намыс қайда, туған жер қайда?

	Жантоқа былтыр мына жалайыр басшылары мұнымен Қабан жыраудың қара қосындағы қонақасыда алғаш танысқанда томағасыз бүркіттей қимылы шапшаң, елгезек көрініп еді, қазір бөтен ел ортасына, бөтен шаңырақ астына қолдан жасалған бақытсыздық лаңымен топ еткенін енді ғана сезінгендей тым жүдеу, жабырқаңқы күйде. Маңдайының қыртыстарында соқырға таяқ ұстатқандай айқындықпен «Тозған қазды топтанған қарға жейді» деген жазу қыстырулы тұрғандай.

	...Осыдан тағы бір ай өткенде, тамыз туа бұл ел Хантауға жетіп бекінді.





ОН ЖЕТІНШІ ТАРАУ


	– Жаратқан ием-ау, мынауың таздың басындай тақыр тау ғой, – десті бірі.

	– Тура әлгі қалмақтардың бізге шапқандағы бастарына киген тазкепеші сияқты, – деп үстемеледі екіншісі.

	– Алыстан атағы дабырайғанмен шынында тым жүдеу тау екен, – деп, үшіншісі өзінің де тақиясына тар келгенін жариялап үлгерді. Ал төртіншісі бұл сөз жарысына тамызыққа қудың бұдан да молырағын тастады:

	– Осыны да тау деген сендердің де көздеріңе көк шыбын үймелеп, ақыл- естеріңе зақым келген-ақ екен. Жазғандар-ау, былай анықтап, айырып бажайласаңдаршы, сосын езіп-созсаңдаршы, тау деген сөзге арзитын дүние ме, әуелде? Төрткүл дүниенің төрт бұрышын бір-біріне қосқан Әзірет әлінің жұдырығындай ғана бұйым емес пе? Төбе емес пе? Анау өзіміздің Текелі сайының бір жақ ернеуі – Сардоңғалдан қанша биікке шырқап тұр осы?

	– Енді қайтейік, тау деп, әрі жай тау емес, Хантау деп әулием еткесін біз не қайта азан шақыртып, атын өзгертейік пе? – деп, алғашқылардың бірі ақтала жөнелді.

	– Әй, тоқта, тоқта! Ерін шүйіргенде бұ жерде жоқсыңдар. Аспан мен жердің екі ортасына тіреу қойғандайсыңдар ғой түге. Қабан жырау мен Дербісәлі, Шора сияқты қариялар бұл біздің арғы бабамыз Шыңғыс ханның үлкен ұлы Жошының жаз жайлауға таңдаған үстірті деседі. Хантау аты сол заманнан қалса керек. Әлгі Жошы ханның жалғыз ұлын құландар теуіп өлтіргенде сол мақұлықтарды айдап әкеп қырғызу үшін қаздырған терең жырасының орны әлі күнге бар дейді. Иә, әулиелердің ізі жатқан мекен, астам сөйлеп, кекiрейіп, күнәға батып қайтесіңдер?! – деп естиярлау біреуі басқалардың лаулаған отына су құйып бақты.

	Асқар шыңдары аспанмен таласқан, шымылдық қарағайлы, шалғыны аттың бауырын соғатын Жоңғар Алатауының қойнауларынан, Іле, Қаратал, Ақсу сияқты шалқыған керімдердің өрінен келгендер қорашсынғанмен бұл Хантау да мамыр, маусымға дейін қары ерімейтін бауыры толған бұлақ Сұңқар атты өз биігі бар өрісті кең жайлау-тұғын. Алыстан қарағанда тышқан жонданып, жатаған көрінетін беткейлері кішкентай өзен аңғарларымен, терең-терең жыралармен тілімделген. Тек берiк дінді, құшаққа сыймас жуан да биік ағаштары жоқ, мыналардың таздың басына теңеп, тосаңсығаны да содан.

	Бәрібір Итішпестің Алакөлінің ащы суынан татып, ыстық құм кешіп, бөтен жердің біраз тауқыметін көріп үлгерген елге бұл Хантау алғашқыда жанға сая, тыныштық әперді. Жусанды сораң жамылғысы тұяғы кетілген, там-тұм ашқұрсақ малға талшыққа жарады. Жоңғар шапқыншылығы басталғалы соңғы екі жазда тұрғылықты елдің іргесі сөгіліп, бұл Хантауда күйіс қайыратын жылқы мен қой атаулыны жел ұшырып әкеткендей олардың мүлдем қарасы батқан. Сосын да ерін кезерткен қуаңшылық пен обыр жұттан кейін де осы бұдырда жер-ананың түгі біршама баршылық еді. Ішімдік суға да тапшылық жоқ.

	Ал Хантаудан арғы жол бұлар үшін біржола кесілгендей. Себебі, одан әріде үлкен ойдым сияқтанып Шу алқабы жатыр. Арналы судың беті күнге жарқыраған, көлшікті, қамысты, қаз-үйрегі қаңқылдаған жомарт қоныс, шалқар кеңістік. Бұл да бір қазақтың Қыдыр дарығандай ежелгі жері. Бірақ олай қарай аттап басуға бұл күнде жүрек дауаламайтындай. Себебі, «Ақтабан шұбырынды, алқа көл сұламаның» үлкен бір шеруі өткен қанды жер. Адам мен жылқының бас сүйектерінен аяқ сүрінетіндей азалы, қазалы жер. Қоян жылғы сүргіннің үні осындағы қурай мен тобылғының жел үргендегі уіліне қоса байланып қалғандай жүрек тітіркентетін өлке. Сосын да бұлар Хантауды не нәрсеге теңеп, қалай құлдыратып, қалай құйқылжытса да табан тірер соңғы тиянақ екенін мойындасты.

	Хантау бұларға тамыз өтіп, қыркүйектің орта шені туғанда бір өнер көрсетті.

	Бұлар үшін шынында таңсық, табиғаты бөлек бір жел соқты.

	Ескелді бидің ауылы бір терең өзен аңғарының үстінде алақандай ғана жазањда отырған. Қарсы бетте аңғардың екінші жақ қабырғасы тұтас қап-қара қиыршақ тастардан қаланғандай еді. Би үйінің айналасынан ат кеткен бе, бүгін де алқа-қотан ел осында бас қосысып, Ескелдінің аузына, одан соң бір-бірінің аузына жалтақ-жалтақ етісуде.

	Би бастаған ел басшылары тысқа көгалға жалғастырыла төселген екі киіздің үстінде. Уақыт биенің бас сауымының шамасы, бұлардың ту сыртынан көтерілген күн арқаларын қыздыра бастаған.

	– Жарықтық, мына жердің жазы да, күзі де ұстаның көрігіндей екен, қысы қалай келер? Былтыр Балқаш көлдің жағасында жаздай отқа қақталып, қысында малымыз да, жанымыз да мұз сүңгідей қаттық қой, – деді Дербісәлі. Жусандаладан бері жылжығалы өстіп ел сөзіне араласа бастаған бұл үлкен кісі өз ойындағысын, әр түрлі қауіп-қатер жайындағы сезіктерін там-тұмдап, шет- пұшпақтап қана шығаруды әдетке айналдырған. Былтырғы қалмақ шабуылы қарсаңында баса-көктеп, үзілді-кесілді пікір айтып, тіпті ұйқысынан шошып, сәуегейлік еткендерді келемеждеймін деп аузы күйгенін бұл ендігі өмірінде ұмытпастай.

	Ескелді шалдың нені құлаққағыс еткенін сезді. Бірақ жауап беруге асықпады. Бидің маңдай алдында қап-қара қиыршақ тастардан қаланғандай терең аңғардың арғы жақ қабырғасы. Одан әрірек сәл көзді көтере үңілсең ашық аспан, шақырайған күн астында буланып Шу алқабының шет-пұшпағы жатыр.

	Дала адамдарының көздері өткір. Сол құбыла беттегі кеңістікті бажайлай шолып, Шу өзенінің кейбір бөліктерін де көре алды. Тіпті ол ағынды су емес, күміс теңгедей шашыраған кішкентай көлшіктер сияқты. Шудалана жайылған бу пердесінен де өтіп, Хантаудағылардың көздерін қытықтайтындай.

	Бидің қос жанары ғана емес, іш дүниесі де солай кетіп барып, тез кері қайтты. Бұл енді қарсы беттегі қиыршақ тасты қабырғаны ғана назарға алғандай. Кенет сол тастардан түсін ажыртқысыз бес-алты кекілік үйірін де іліктірді. Табиғат неткен шебер десеңші. Еті тіл үйіретін осы бір қорғансыз кішкентай құстарды сұр жебелі, ашқарақ қазақтардың көзінен тасада ұстау үшін мамығын, қауырсынын сол тастардағы бояумен бояп қойыпты. Құстар өздері қозғалып, белгі бермесе оны дала қазақтарының өткір көздері де айыра алмайды. Мұны құстардың өздері де жақсы сезеді, білем. Бұларға қарсы беттегі қара-құрасы мол адамдар жақтан тасыр-тұсыр жүріс білінсе, не дауыс естілсе қалт тұра қалысады да қап-қара қиыршақ тастармен біржола реңкі араласқандай көзден өшіп кетеді. Тыныштық орнап, бейбіт өмірдің рухы жеңгендей шақта ғана жемсаулары үшін талшық іздеп, тастан-тасқа секіре бастайды.

	Ескелді өз ойымен өзі кетіп үндемегесін Дербісәліге Қабан жырау жауап қайырды.

	– Бұл ары-бері сандалақтап менің көп із тастаған жерім ғой. Бір мүшел жаста бір соғатын қараң өшкір жұтта болмаса бұл маңның суығы қабырға қайыстыратын ауырлық әкелмейді. Қысы, затында, жұмсақ қой.

	Жырау аузын жиып үлгермей әлдене төбелерінен зірк еткендей әсер етті. Тіпті Малтабардың бір шекесіне қисайта киген далбағайы ұшып алдына түсті. Жаудың от қаруының добынан жүрегі шайлыққан ел емес пе, бәрі тіл- ауыздарын қимылдатып, дұғасын оқып, жан-дәрмен көкке қарасты. Қайтсе де бір алып құс туырлықтай зор қанатымен желпіп өткен сияқты еді, бірақ ондай ештеңе жоқ, ашық көк аспан, бұлардың ауып келген жағынан шақырая көтерілген күннен өзге қылау жоқ. Сужүректеніп, бір-біріне сыр алдырмаудың қамымен ғана бәрі алғашқы сәтте қыңқ етуден сақтанды. Тек-тек бара-бара мәселе сыры айқындалғанда ғана Тәттібай мерген бірінші болып, тесік қаптай ақтарылды:

	– Мынауың жел ғой, әкем-ау! Қайтеді бұл? Басталуы бір түрлі ғой өзінің!

	– Мерген аға дұрыс айтады, – деп, бұлардан аулағырақта екінші киізде отырған Құлжан бір төбе көрсетіп қойды. – Мынауың, шынында, бір түрлі жел. Тура төбеден тоқпақпен ұрғандай ойда жоқта көтеріле ме, түге!

	Күрт басталған ауа қозғалысы біразының сақалдарын желбіретіп, бас киімдерін ұшырып, әріректе иіріле байланған аттардың құйрық-жалдарын қоса көтеріп, енді-енді өздерін қоса ұшырып әкете жаздады.

	– Әр елдің заңы басқа, иттері қара-қасқа, деуші еді аталарымыз. Мына жердің желінің де сондай бір мінезі болғаны да, – деген сөз қосты Есенбай.

	– Жердің ең сұрапылы біздің Арқада ғой. Мынау соның бір адасып жеткен торпағы шығар. Әлде бір ағайынымыз осылай кетіп еді деп, мені сағынып тапқаны ма? – деп арғын Жантоқа бір ащы әзіл тастады.

	– Жәке, Арқаның желін мұнда тасымалдап қайтесіз, желден бұл Жетісуда да кенделік жоқ! – деп Тұрлымбет жіңішкелеу де сазды даусымен сұңқылдады. – Бізде Ебінің желі деген бар. Сонау Жоңғар қақпасынан шығады да қыстауда отырған елді ал жұлмалайды келіп. Қыстың басында, не аяғында соғады. Рақымы түссе, бірер күнде беті қайтады. Түспесе аптаға созылады. Әсіресе, көктем қарсаңында құтырынса төлдейтін малға жаман. Баудай түсіреді. Бірақ сол Ебінің желі де бүйтіп, төбеден ұрып басталмаушы еді, «әй, шырақтарым, мен келемін, абай болыңдар», дегендей бірте-бірте қозданушы еді.

	Аттың қасқасындай ел ішінде белгілі адамдардың көпшілігі Ескелді отырған киіз үстiнде де, тек Балпық қана өзіне сүйене жайғасқан Кәшке мен Жайнақтың екі ортасында, байырғы көпшілік сірескен екінші киізде, мол қара-құраның ішінде. Шоқтығы биіктерден әзірге үнсіз омалған осы үшеуі ғана. Міне, сол екінші киіздегі біразы сыйып, біразы сыймай шөптесінге аяқтарын созып, сығылысқандардың ортасынан біреу тамақ кенеді. Бұл дөңгелек сеңсең бөрікті, мұрнын тайлақ басып кеткендей танауы таңқиған, кішкентай денелі, орта жастардағы адам еді. Ескелді мен Балпық оны бірден таныды. Осы Хантаудың қуыс-қолтығында бой жасырып, жау шапса да көшпей қалған біраз дулат жанұялары бар-тұғын. Мынау солардың ішiндегі Серке деген кісі. Бұл Серке осыдан бір айдай бұрын мынау босқын ел Хантауға табан тірегенде мұндағы ел басшылары кімдер екенін сұрастырып, Ескелді мен Балпыққа арнайы келіп, сәлем берген. Ескелді мен Балпық та оны жылы жүзбен қабылдап, осы өңірдегі жаз жайлау, қыс қыстау жайында көп деректерге қанған. Енді сол Серкенің сөзіне тағы құлақ тігісті.

	– Бұл жарықтық біздің елде Жиделінің желі аталады. Бұл өзі желден гөрі ағын суға көбірек ұқсайды. Мықтап күшіне енсе тұпа-тұра ағын судың ішінде отырғандай боласың, – деді.

	– А, не дейді?

	– Ағын суы несі? Су емес, желді сұрап едік қой?

	– Жиделінің желі дейді?!

	– Қай Жиделі? Анау Іленің саласын айта ма?

	Осындай дауыстар кепкен қурайдай таңқ-таңқ етіп, әр жерден шығып, көбісіне бейтаныс Серкеге қарай біраз көздер қадала бастады. Жаңа ғана бұл Хантау ары-бері талай із салған жерім ғой деп білгірсінген Қабан жыраудың өзі мұндайлықпен ұшыраспағанын айтып, осы ұлардай шуласқандардың ығына жығылды.

	Есенбайдың қасында түр-түсі өзіне ұқсаған, тек одан гөрі бас сүйегі үлкендеу тете інісі Есенғабыл отырған. Қожаназар балаларынан топжарған Қабан жырау, Тұрлымбет, Жайнақ, Есенбай сияқтылар бар болғасын ба, бұл өзі ел сөзіне көп араласпай көбіне осылардың тасасында жүретін. Тек ара-тұра елбасылардың тапсырмасымен алыс жолға шығатыны бар. Мысалы, өткен жылы Қабан жырау тобының ішінде қауіп-қатерлі күндер кешіп, Қаратаудың төменгі тұмсығындағы Созақ шаһарына ат басын тіреп қайтты. Ал басқа уақытта судан тыныш, жусаннан аласа. Міне, сол Есенғабыл аяқ астынан бұзылып, жеңілтек мінез тапқандай суырыла кетті. Жаңағы өзіне бейтаныс дулат адамы Серкеге қарап, бәрінен даусын асыра:

	– Садағаңыз кетейін, ашып айтыңызшы! Жиделінің желі дегені несі? Ағын суы несі? Біз өзі қара орнынан айрылған қазақ, басымыз әңкі-тәңкі, анау- мынаудың байыбына бара қоюымыз да қиын. Былай жігін ашып сөйлеңізші, әкетай! – деді.

	Бұл бәрінің көкейіндегі сұрақ еді, сосын да сілтідей тынысып, қайта Серке жаққа бұрылысты. Серке бұндағы Жиделі деген атаудың бұлар білетін Іленің саласына ешқандай қатысы жоқтығын, мына Хантаудың күн шығар беттегі бір қойнауы солай аталатынын айтып түсіндіргенше жел тіптен күшейді. Ешқандай бұрқасыны жоқ, бірқалыпты, бірақ өте тегеурінді жел. Мұндайлық ауа қозғалысын көріп-білмеген ел үшін өте таңсық жел. Күшейген сайын мынау топталып ошарылған ел тұпа-тура ағын судың ішінде отырғандай сезіне бастады. Серкенің енді оны ағын суға неге теңегенін түсіндіріп, әуреленуінің керегі жоқ.

	Жерден шөп үзіп жеген аттар да бастарын көтеріп алыпты. Бұлар да мынау қай қияметқайымның екпіні дегендей құлақтарын қайшылап, күн шақырая көтерілген жаққа осқырая қарады. Жұрт енді ғана байқады, шығыс жақта аспан кілегейленіп, енді-енді күннің өзін де көлегейлеп тастауға бастырмалатып келеді екен. Енді оған да жетті. Жаңа ғана арқаларын қыздырған күн сәулесі жоғалып, жер дүниенің реңкі бір-ақ сәтте күңгірт тартты.

	Тіпті күн көзі түгіл аспан қоса сөніп, баршасы ағысы қатты терең судың ішіне күмп еткендей немен тыныстап отырғандарын өздері де сезер емес. Нағыз ауызға құм құйылған сәт енді туғандай.

	– Ағайындар, бұл пәлендей қауіпті жел емес, саспаңыздар, – деп әлгі Серке дауыстап қояды. Бірақ оның сөзін кәперге алған ешқайсысы жоқ, бәрі мойындарын созып, жаңа ғана от-жалын шашып, енді ғайыпқа айналған күн жаққа, Хантаудың аспанмен астасқан, өздерінен сәл биіктегі қырқаларына қарайды. Жап-жалаңаш қырқа қайшымен қиылғандай айқындықпен, аспанның кілегей түстес бетіне апарып жапсырылған екінші бір қара қоңыр мата сияқтанып, ілініп тұр. Көздеріне күш түскен секемшіл жұртқа солай көрінді ме, енді-енді өздерін ағызып әкетердей мынау біркелкі, бірақ өте арынды ауа қозғалысының ішінде отырған жұрт табиғаттың сол бір-бірімен астасқан бөліктерінің қиюласуынан да түнеріп, өздеріне теріс қараған заман сұрқының тағы бір қырын танығандай.

	Міне, бір кезде осы ағын судай пєрмендi жел құлаған қырқа үстінде ойнақтап екі атты шыға келді. Бұлар алғашқыда бір-бірін қуып ойнаған қыз бен жігітке ұқсады. Себебі, аттарының да, үстіндегі адамдардың да белгілі бір бағытта қозғалғаннан гөрі қоянның қос құлағындай қайшыланып, аядай бір тұста секектеулері көп. Қас қағым сәт жылдай ұзаққа созылған осы неғайбыл шақта ол екеуі тым ұзаққа секектегендей. «Жаңбырлы күні бала мен ит құтырады» дегендей мынадай уақытта осыншама махаббат ойынына берілген кімдер екен деген сауалдың жауабы мыналарды сұрапыл ділгірлікке ұшыратты.

	Екінші киізде Балпықтан әріректе отырған үш-төртеу орындарынан түрегеліп, солай қарай шұқшиды. Солар айтты. Мына екеуі бір орында айналшықтағандар емес, Хантаудың осы тұстағы жотасы жазаң, сонымен аттарын құйғытып, желмен жарыса бері шауып келеді десті. Ал секектеген сияқты көрінетіні онда бұта-түбірлер, жердің ойқы-шойқылары көп. Бұл сөздің шындығына ұзамай бәрі де көз жеткізді.

	Байқаса, бұлар тура осы бидің үйін бетке алғандар екен. Ақыры, олар Құлжа мен Дарабоз болып шықты. Қашанда ерлі-байлы екеуінің жұбы жазылмайды- ақ. Тез жүрістен, әрі мынадай желден түте-түтесі шыққан бұлар аттарынан құлай-мұлай ауыздары ақ көбіктеніп, жарыса сөйледі:

	– Биекем, сіздің алдыңызда жаман ұятты болдық! Әлгі тұтқын жігіт – Жамиттен тапа-тал түсте айырылып қалдық! – деп, ерлерше киініп, садақ асынған Дарабоз Ескелдінің алдына бірінші жетіп, тізерлей кетті.

	– Айрылғаны несі? Қашып кетті ме? – деген Ескелдінің даусы қоса құлақ жарды.

	– Жоқ, биекем, менен адам қашып құтыла ма, тапа-тал түсте, біздің көз алдымызда ахырет сапарға аттанды, – деп Дарабоз екi алақанымен жерді сабалап, әрі жыламсырай сөйледі. Басындағы баса киген кәмшат бөркі бір жағына қисайып, шашы дудырап, әншейіндегі дөңгелек жүзі әр жерінен сынып бұзылып, айшықты көздері жасқа толған.

	– Астапыралла-ай! Біз өзіміз де түсінбей қалдық, өң-түсі көгеріп, тамақ ішпей екі-үш күн жатты да, қапелімде жүрді де кетті. Өлі денесін құшақтадық та қалдық! – деп Дарабоздан кейін жеткен Құлжа да тізерлей зайыбының сөзін толықтырып жатыр.

	Бұл екеуінің тұтқын жігіттің өліміне орай бұлай шала бүлінуінің жөні бар. Бұрынғы бір үйде Жамит сүлесоқ күйге түсіп, бұзылып барады дегесін оны осы Дарабоз бен Құлжаның қолына берiп, бұл біз үшін алтын қазына, көздің қарашығындай сақтарсындар деп Ескелдінің өзі табыстаған.

	– Өң-түсінің көгергені қалай, науқастанды ма? – деп Қабан жырау Ескелдіге ұқсап, бұл да шақылдай сөйледі. Бүйтіп дауыстамасқа да лаж жоқ, мынау жел ағыны ауыздан шыққан әрбір лептің өзін ешбір құлаққа жеткізбей опырып жеп бара жатқандай.

	– Білмеймін, ағатай, мен әуелде аштықтан әлсіреп, тамырларының көгергені ме деп, аузына ас-суды зорлап құйдым ғой.

	– Біздің қолымызға келгенде, мең-зең, сүлесоқ еді, содан арылта алмадық, – деп Құлжа Дарабоз нені айтса, соны дамытудан танбады.

	– Сол тұтқынның өлерінің қарсаңында үйлеріңе біреу-міреу бас сұғып пе еді? – деп сұрады Тұрлымбет өз апасына жаны ашығандай көзбен қарап.

	– Жоқ, жаным! – Дарабоз жік-жапар бола сөйлеп, кенет сөзден тыйылды. – Айтпақшы...

	Осыны айтты да қасында өзі сияқты жер тізерлеген күйеуіне жасты көзін алақ-жұлақ еткізе қарағыштады:

	– Айтпақшы, бір кезде мүсәпір адамның келіп, сусын сұрап ішкені бар, – деді.

	Сол кезде жантайыңқырай отырған Малтабар елік сапты бүктеулі қамшысымен етігінің қонышын сарт еткізіп ұрды:

	– Алда құдай-ай! Қалмақтың тыңшысы ғой ол у беріп кеткен!

	– Қайдағы тыңшы! – деп Дарабоз өзінен жасы үлкендерден даусын асыра айғайлады. – Жаңағы мүсәпірден басқа біздің үйге ол қарсаңда сайтанның сапалағы да жолаған жоқ.

	– Аузың жаман деме, қарындас, сол мүсәпірің қалмақтың тыңшысы анық, – деп Құлжан батыр өзінің немере ағасы Малтабардың сөзін мүлдем шындыққа жақындатып қойды.

	– Құдайым-ау, мынау ит өлген жерде ол қалмақтан келетін қайдағы тыңшы? – деп Дарабоз жаны шыға безілдеді.

	– Иә, соны айтам, қайдағы тыңшы? Бізге қосақтап байлап қоймаған шығар, – деп Құлжа да өз отбасын сүттен ақ, судан таза етуге жанталасты.

	– Қарақтарым-ау, қайдағы тыңшы дейсіндер, сонау Ташкенттегі хан ордасында жыртылып-айрылып жүргенде ол тыңшыларға мынау Хантау алыстық ете ме? – Есенбай өзіне қарындас есепті Дарабоз бен оның күйеуіне қаншалықты іш тартқанмен де өз көкейін тескенді бүге алмады.

	Енді Дарабоз өзінің ең соңғы таянышына артылғандай:

	– Ағатайлар-ау, ол мүсәпір, ел кезбе төрдегі Жамитке жақындаған да жоқ, босағаға келді де босағадан кетті.

	Абыз тақiлеттес қияпатына әр түрлі ой түйдектеліп, кәрілік жеңгендей Тәттібай мерген тап осы арада сілкіне оянғандай еді:

	– Қап, келін шырағым-ай, мүлт кеткенсің-ау! Қалмақ дегендер қулық- сұмдықты емшек сүтімен бірге емеді деген сөз бар емес пе? Ол келген мүсәпірің Жамитке жақындамай-ақ у салынған түймедей құтыны сенің көзіңді ала беріп оған лақтырмай ма?

	– Ал лақтырса Жамит іше салуы керек пе?

	– Оның да өз гәбі, қисыны болуы хақ, Дарабозжан, – деп Тәттібай тайпалған жорғадай одан әрі жүріске басты. – Тұтқын өз басындағы екіұдайылық, ішкі дерт тепкінімен іше салмасына кім кепіл? Ал одан да ақиқатқа жанасымдырағы сол – мүсәпір сықпытындағы тыңшы Жамитке өздері білетін құпия шарт бойынша ыммен ғана белгі беріп, «мынаны іш, әйтпесе сені өлтірудің басқа амалын ойластырамыз», деп бұйыруы мүмкін ғой. Сосын ол байғұс қайтсін?

	Дарабоздың басына ең ауыр кезең енді туғандай. Желмен бірге уілдеп бермектей екі жұдырығын бір-біріне жабыстырып, аузына тақады. Балпық бұлардан аулағырақта екі аяғын көсіле қырын отырған. Мерген түсіндірмесін осы тиянақтады:

	– Атыңды дардай, өзіңді зордай көріп, Есекем сол тұтқын жігітті өзіңе табыстап еді. Бүйтіп жер соқтырарыңды ол кісі дариядай ақылымен де болжай алмаған-ау!

	Осы бетте Дарабоздың атына айтылған ең қатаң айып сөз осы еді. Оны бәрі де түсінді. Сол шақта жас батырдың әкесі Дербісәлі өз баласының сөзін жеңілдетпекке жөткіріне қозғалақтады. Мына жас перiлердің, жас елбасылардың сөздеріне көлденеңнен килікпеймін деп, бұрынғы іштей бекінген уәдесінен әп-сәтте жаңылғандай даусы алабөтен шықты. Бұл Дербісәлі қарияның ұзақ науқастан кейінгі өз тұғырына қайта мінгенін айғақтайтындай сауыққан түріне ұқсады:

	– Келін баланы өйтіп жазғырсақ, басқамыздан кеткен ағаттықтарды қайда апарып жасырамыз? Жығылып жатып сүрінгенге күлмейік, ағайын-туғандар, әлеумет жарандар. Біз басымыздан киесі қашқан, қызыл жолбарысы, қызыры табан аударған ел емеспіз бе? Жалғыз Дарабоз келіннен емес, қай-қайсымыздан да атаңа нәлет ит қалмақтың мерейі үстем, айласы, аруағы асып тұр емес пе! Егер сөйтпесе, анау әлемнің жартысындай, қыздың жиған жүгіндей әсем Алатаудан мынау қаздың жұмыртқасындай ғана бар Хантауға келіп, қара шыбынға ұқсап үймелер ме едік? Адал итсіз пақырға айналар ма едік? Әңгіме жалғыз Дарабозда емес, шырақтарым, құдайдың бәрімізді тәлкекке салуында.

	Үлкен кісінің бұл сөзі баршаның кеудесіндегі қайғы-мұңды, күдікті он есе ұлғайтып жібергендей. Ел ішінде аты дара шыққан келіні Дарабозды арашалаймын деп, тым асыра сілтегенін Дербісәлінің өзі де сезбей қалғандай. Үлкен шоғырдың мықтап жағы қарысқан сәт енді туды.

	* * *

	Осыдан тағы бір апта өткен. Қыркүйек айы таусылуға шақ. Ескелді әлгі таңқы мұрын дулат адамы Серкені, оған қоса Қабан жырау, Тәттібай мерген, Малтабар батыр, арғын Жантоқа, Есенбай сияқты үлкендерді, жастардан Кәшке, Жайнақ, Қосайды (мұның да руы дулат) ертіп, жолға шыққалы екі-үш күн.

	Бұлардың осы тобына тыңнан қосылған тағы бір адам бар, ол найман Барлыбай. Мұны Ескелді би өзі іздеп тапқан. Наймандардың бұрынғы басшысы Сәдуақас анадай күйге ұшырады, енді оның орнын арғын Жантоқа толықтырар, оның еш кінәраты жоқ деп есептеген Ескелді артынан ойласа бұл шешімінде пәленің аузындай үңірейіп үлкен жарықшақ жатқанын көрді. Рас, арғын, найман ормандай көп Орта жүздің басым бөлігін құрайтын аса қабырғалы ағайындас ел, бірақ осы Ұлы жүз руларының ішіне үркіншілiк, шабыншылық заманда келіп сіңіскені сол ормандай көп елдің екі шашырандысы ғана. Сол екі шашырандының атынан бір Жантоқаны сөйлетіп қою түптің түбінде пәлеге соқтыруы мүмкін екенін болжағанда бұл түс көріп оянғандай шошынды. Себебі, бұлар кешегі қой үстінде бозторғай жұмыртқалаған заманда екеуара туыстыққа үлкен сызат түсірген елдер, ал мына жау соққысы есін кіргізді, қайта қауыштырды дегенмен де, ел ішінде не көп, сөз көп, сол көп сөз бірде болмаса бірде қолтықтарына дым бүркіп, намысты кеулетіп, кешегі басымызға әңгір таяқ ойнатқан арғын Жантоқа найман сөзінің тізгінін ұстарға қалай жетті дегізбей ме? Ал оның арты неге соғады, бір құдайдың өзі білсін.

	Осындай қауіп басына ойда жоқта келген Ескелді ең алдымен сол Жантоқаның өзімен ақылдасқан. Жантоқа:

	– Сәдуақастай адамның орнын басар адам сирек-ау, – деген. Бұл оның аса хош көрмеген райы. Би билікқұмар қазақтың мұндай райына жығыла кетпей, наймандардың өз ішіне кісі салды. Осындағы наймандардың ішінде сөз ұстайтын кім бар деген сұрау таратты. Сонда осы Барлыбай екшелді.

	Бұл Сәдуақастай шал емес, сақал-мұрты жалбыраған, қабағы да жүндес, кексе жүзді көрінгенмен отызды ғана қусырып үлгерген жігіт. Ата жағынан да басқа. Найманның матай-қаптағайынан шығатын Асан деген белгілі, шоқтықты адамның немересі. Асанның баласы Қаржаудан туған сегіз ұлдың ішіндегі мойны озығы, әрі бала кезінде-ақ батыр атанған Барлыбайы еді.

	Осы Барлыбай екшелген тұста Ескелді төңірегі ол туралы мынадай әңгімені де естіді. Бұл Барлыбай ертеректе Ақтанау, Сайтанкөк деген белі мықты екі ат ұстапты. Ақтанауды жауға, ал Сайтанкөкті барымташыларға қарсы шыққанда мінеді. Талай абыройға кенеледі. Осы Барлыбай кәмелетке толып, оған өзіне лайық қалыңдық табуға әкесі Қаржау өзінің екі бауыры Жақсылық, Сары дегендерді алысқа, Кіші жүз алшын ішіне құдалыққа аттандырады. Барған беттегі алғашқы түнде бұл екеуі де дөңбекшіп ұйықтай алмайды. Сары: «Сен неге ұйықтамай жатырсың?» – дейді. Жақсылық: «Ал өзің неге ұйықтамайсың?» – дейді. Сары: «Менің ұйықтамайтыным ауылды жау шапқанға ұқсайды», – дейді.

	Сонда Жақсылық: «Барлыбай бала аман болса, Сайтанкөк белдеуде тұрса, жау ешқайда кетпес», – деп саябырсиды. Сол түні Сары түс көріп, таңертеңгісін: «Сенің болжамың дұрыс, ауылды шынында жау шауыпты, бірақ Барлыбай бала оларды қолға түсіріпті, ел тыныш, мал аман», – дейді. Кейін мұның айна-қатесіз шындық екені анықталады. Тек бұл жолғы жау дегені қазақтың өз ішінен шыққан барымташылар еді.

	Кейінірек шын жау қалмақ шапқанда да Барлыбайдың бөлек бітімі тағы бір әңгімеге негіз қалапты.

	Қалмақтармен итжығыс түсіп жүрген бір кезењде Барлыбай аздаған жасақпен қуырған тарыны талқан ғып, суға қайнатып атала көже жасатып отырған шақта қалмақтар төбелерінен түседі. Қалмақтар көп, бұлардың қашып құтылғаннан басқа амалы жоқ, сонда Барлыбай намысты қоса ойлап үлгеріп:

	«Матайдың балалары жау шапқанда көжесін тастай қашты деген келемежге қаламыз», – депті де, қазанды қос құлағынан ұстап, басына бір-ақ төңкереді. Содан қашып бара жатып құсқанда атының жалы жидіп түсіпті. Тағы осы тектес оқиға жалайыр ішіндегі кейбір адамдар басында да болғанмен Ескелді бұл әңгімеге салғырт қараған жоқ. Барлыбайды да бірден қасына шақырды.

	Барлыбайдың бір оң қасиеті сол – кезінде бұл Бесбайыс-Байжiгiт ішіндегі Сәдуақас төңірегінің арғынға қарсы ұйымдастырған лаңына жер, қоныс жағдайы жақын бола тұра қатыспаған, шақырса да бармаған екен.

	Ескелді тобына қосылған алғашқы күндерде Жантоқамен дұрыс қатынас қалыптастыра білді. Арғындармен екi ортада әр кездегі барымта-сырымтаға орай көкіректегі сыз сақталғанмен де оған кеуде көтермеді, ығына да жығыла кетуден аулақ, кесек қимылды ғана сүйетін іші сыйымды адамның мізнезімен өзін дербес ұстады. Ескелдіге онысы тіптен ұнаған.

	Осы қарсаңда би өздеріне қосылған албан-суанның да бір бас көтерерін қажетсініп, былтыр қыркүйекте Іленің қамысына тығылған кең ағаш қайықтағы орыс жауынгерінің өлігін көрсеткен Тілеукені шақыртып еді, ол ананы-мынаны сылтау етіп, келмей жатыр.

	Міне, әзірге осы Барлыбай батыр қосылып, сәл жаңартылған топты бастап, Ескелдінің атқа мінгендегі негізгі шаруасы, мақсаты иекке таяған қыс қарсаңында жер көру еді. Осындағы тұрғылықты дулат адамы Серкенің тусіндіруінше, бұл жақтың қысы жұмсақ, жер қазып, жүз жасыру басы артық бейнет. Хантаудың ықтасындарын, қуыс-қолтықтарын қуалай киіз үймен де шығуға болады. Бірақ қазір ел қамы атты үлкен мәселеде жұртта қалған, болмыс-пішіні аса келіспеген әлдебір дулат адамы Серке түгіл екі туып, бір қалғанға сенетін заман ба, бәрін өз көзіңмен көріп, өз ойыңмен толғап, көп бас, көп адамды қоса толғаттырып барып шешкен жөн. Ескелдінің мына беталысы осы ойдан, осындай долбардан туған.

	Бірақ жүріс өнімсіз, жас жігіттерді жолай еті тіл үйіретін кекілік ату бiршама еліктірді. Қиыршақ тастардың арасында қыбырсыз жоғалып кететін қанаттыларды көзбен іздеп тауып алудың өзі бір ғанибет. Ескелділер де оларды асықтырмады. Себебі, осылай самарқау жылжыса жер, табиғат жағдайын тереңірек танитын сияқты.

	Ал Балпық басқа шаруаның соңында. Әнеукүнгі Дарабоз бен Құлжаның үйіндегі тұтқын жігіттің жұмбақ жағдайда өліп кетуі бұлардың бастарына көп ой салған. Зұлым жау бір қурайды паналап, қазақтарды осы Хантауда да бассалуы мүмкін-ау. Міне, сосын да сақтық керек. Балпық осы жазда өздерінің жүріп өткен жолдарына, олармен қапталдас өлкелерге шолғыншылар жіберумен әуре. Сосын да ол Ескелді тобына қосылмады.

	Ескелділер Хантаудың құбыла жақтағы етегіне түсіп, Шу жазығының ұлан- асыр кейпіне көз тойдырып үлгерген жоқ еді, таудан құлаған тастай болып үш атты өлер жерлерін аңдамай төмен құйғытып келе жатты. Үлкендер де, бұлардан оқшаулау, қиыршық тасты еңістерге таяу кекілік аңдыған жастар да – бәрі тұрған орындарында сілейді.

	– Балпық жіберген адамдар-ау неғылса да, – деп Қабан жырау астындағы атын ойқастата қабағын ажырайтты.

	– Тағы не дауыл, тағы не қазаны қанжығаларына байлап әкеле жатыр? – деп, Ескелді би де тортөбелінің тізгінін аямай тартып, бұған дейінгі бүліншіліктің біразы үшін осы жануарын кінәлі санағандай-ақ оның езуін жырта жаздады. Тура әнеукүнгі Жиделінің желі соққан күнгі жағдай қайталанатындай. Ол жолы ерлі-зайыпты Құлжа мен Дарабоз осылай шапқылап жетіп еді, тек олар екеу, ал мыналар үшеу. Әрі ол күнгі баршаны ағынды тұңғиық суға батырғандай таңғажайып жел де жоқ. Бар айырмасы сол ғана.

	– Е, мыналар мені іздеген тобанаяқтар, – деді Барлыбай. «Анық таныдың ба?» дегендей Ескелділер Барлыбайдың жүндес жүзіне жалт қарасты. Шынында да, олар найман кісілері екен. Түнеукүнгі Жусандалаға сыймай сықасқан ел мына Хантауда арқа-басы кеңіді дегенмен де шашырай қоныстанғасын мұнда да ине шаншар бос жер қалмап еді. Ал наймандар жолай қозғалғандағы тәртібін бұзбай Хантаудың шығыс-түстік жағынан жармаса бекінген. Мыналар сол жақтан шыққандар. Ол үшеуі шапқылаған бойда етектілерге жеткенмен де аттарын бірден тізгінге көндіре алмай олардан асып барып, орағытып қайтып келді.

	– Не зобалаң, не өрт сендерді қуған?! – деп Барлыбай өз адамдарына айғайлай сөйледі.

	Келген үшеудің бір шал, бір жасы – екеуі қатарласа бері бөлінді де, екеуі бір мезетте ауыздарын кере көк ауаны кәңгірлете бастап еді, ауыздағылары апай- топай басқа бірдемеге ұқсап кетті. Бүйтіп, бірін-бірі бөле-жара жарысқаннан ештеңе өндірмесін табанда сезісіп, сөзді кілт үзісіп, бір-бірін көздерімен ата қарады. Көздері соншама отты, тура өзара найза айқастырғандай.

	Шал:

	– Әй, үлкен тұрып кіші сөйлегеннен без деген. Мен айтайын да. Жас жігіт:

	– Ақсақал, сіз кейде қысқаны ұзын етіп, шашыратып алушы едіңіз, маған жол бере тұрыңыз.

	Шал:

	– Әй, найсаптың баласы! Неше жерде менің шашыратқанымды теріп, жиып беріп жүр едің?

	Жас жігіт:

	– Ақсақал, әкеме тіл тигізбеңіз. Мен Байжомарт шешеннің баласымын ғой.

	Сосын да сізден жол сұрап тұр емеспін бе?

	Шал:

	– Әй, сенің әкең Байжомарт сөзді менен үйренген. Шешен деген атты шекпеніне жапсырған жамаудай етіп, мен қадап бергенмін, қызталақ!

	Жас жігіт:

	– Пай-пай, кәрінің шоқырағын-ай! Ондай өнеріңіз болса ел аман, жұрт тынышта ең алдымен өз басыңызды неге жарылқамағасыз? Осы қақпастың сөзін тыңдасам түз жайлаған киіктей бет-албаты безгім келеді деп, кемпіріңізге дейін зар жылайды.

	– Не сандалып барасың, ей! – деп, шал айғайлай бастағанда келген үшеудің үшіншісі бұларды соңынан жымия баққан тұрысын бұзып, ол да атын тебіне қатарласты:

	– Тоқтаңдар! Мына үлкен кісілерді осыншама ділгірттіњдер ғой, енді екеуіңе де жол жоқ, мен сөйлеймін!

	Бұл Барлыбайдың өзі құралпылас, қырыққа таяған, алдыңғы екеуге қарағанда киім-кешегі, қару-жарағы сайлырақ, кең жүзді, шоқша сақалды, келбеттірек жігіт еді.

	– Иә, біріңізді тосып, біріңіз сөйлеңіздер, – деді Ескелді. Би бұлардың не жаманат жеткізбегін тезірек білмекке дегбірсізденіп еді.

	Алғашқы екеу ел басшысы Ескелдінің де ескертпесін елейтін емес, өздерімен бірге келген үшіншінің қыстырылғанына тіптен екіленісті:

	– Немене, бұл жайды жеткізуге сақалды басыммен мені жарамсызға жатқызып, жол алмақсың ба?

	– Ағасы, менің Байжомарт шешеннің баласы екенімді жадыңыздан шығармаңыз.

	– Тоқтаңдар, бөрінің көтіндей шуламай! – деп Барлыбай туыстарының сөзге таласқанына намыстанған түрмен тіптен аќыра айғайлады. – Шоњай, сен айт! Қане!

	Барлыбайдың нұсқап бұйырғаны келген үшеудің соңғысы еді. Алғашқы екеуі Барлыбайдың таңдауын мойындамайтын мінез көрсетіп, астындағы аттарын ойнақшытты. Сол кезде Ескелді тобына ерген атқосшы жалайыр жігіттерінің бірі суырылды:

	– Наймандар сөз дегенде делебесі қозатын, шашасына шаң жуытпас өрен жүйріктер ғой шетінен. Бірінің бағын асырып, екіншісін олжадан қағып, алалап қайтесіздер, үшеуі де сөйлесін. Құлағымыздың жарығы ашылып кетпес, – деп әзіл тастады.

	«Жақсының айтқаны емес, жаманның сандырағы келеді», деген. Ақыры осы атқосшының айтқаны болды. Ұясын тастай қашқан құстардай шуласып, мыналардың үшеуі де бір мезетте сөйледі, әрі дауыстары мұншама шығар ма? Хантаудың қиыршақ тасты қуыс-қолтықтары тегіс жаңғырығып тұрды. Ескелділердің бұлардан ұққаны төменгідей: мына үшеу, қастарында тағы екі адам бар, барлығы бесеу болып, Хантаудың сол өздері жайлаған түстік-шығыс еңісінде азын-аулақ малдарын бірлесе бағып жүреді. Одан әріде осы жатаған таудың бір шашырандысына ұқсап, екі атты адамның бойындай ғана биіктігі бар, оқшау бір төбешік тұрған. Кенет бұлар сол төбешіктің басынан бір қарайғанды көреді. Алғашқыда оны қонып отырған қарақұсқа ұқсатады. Сосын малдарын солай қарай айдап, асықпай жақындайды. Сөйтсе әлгі көргендері қарақұс емес, күнбатысқа қарап мөлиген бір қалмақтың шалы екен. Жөн сұраса тілін жұтып қойғандай үндемейді. Анадай жерде ыңыршағы айналған арық кішкентай өгізшесі тұсаулы жүр. Не істемек керек? Найман кісілері өзара ақылдасады, қалмақ шалын өзінің өгізшесіне мінгізіп, бері алып жүреді. Сондағы ойлары – өздеріндегі Барлыбай батырды тобына қосқан Ескелді биге апару. Жаман өгізшемен қайда қашар дейсің деп, оны соңдарына ілестіріп, алаңсыз келе жатады. Енді бір сәтте әлгі қалмақ жоқ дейді. Сонда бұл бесеудің шошынғаны соншалық, тура төбелерінен жай түсіп, есеңгіретіп кеткендей халге жетеді. Енді осы жайдың өзін тезірек жеткізіп, хабарлауға жан-дәрмен асығады. Біреуіміз барсақ сөзімізге сенбес деп, іштеріндегі аттары жарамды мына үшеуі болғасын, малды ана екеуіне қалдырып, жан ұшырып жеткендері осы екен.

	– Ойбай-ау, ол дегендерініз қалмақтың нағыз жансызы ғой, – деп, Тәттібай мерген шарт кетті.

	– Оның мінгені жай өгізше емес, сиырдың қара тілі деген болады.

	Жаңағыларыңыз нағыз сол, – деді арғын Жантоқа.

	– Жәкең дұрыс айтады, қалмақ шалының мінгені сиырдың қара тілі. Ол дегенің шапқан атқа жеткізбейді, – деді Малтабар батыр.

	– Орыс пен шүршіттің басын қоса қабат айналдырып бұйдалаған қалмаққа шәк келтірмек бізге жараспайды. Он салса бір баспайтын сиырдан сондай бір жүрдек будан шығарған қалмақ бізді әлі талай ойыншық етеді, – деп Қабан жырау жыламсырап сөйледі.

	Сөйтіп ендігі кезекте Ескелдінің өз қасындағы адамдар ұлардай шуласып кеп берді. Араларында сең соққандай теңселіп, әлсіздік танытқандары да бар. Жаңа ғана жарыса жетіп, жарыса сөйлеп, сөзге таласқан үш найман адамының мінездеріне езулерін ыржитқандар енді олардың қасында өздері он есе ұшқалақ, жеңілтек шыққанын мойындағандай.

	Иә, адамды тағдыр қалай құбылтып, қалай тәлкекке салады десеңші. Осы тұста тіл тартып, біраз бөгелген Ескелді ғана.

	Келген үшеу сөздерін тауысып қайтпақшы еді, Барлыбай:

	– Әй, Шоњай, сен қал, – деп біреуін қасына алды. Басқалары кеткесін Шоњайды оңаша жәукемдеп тағы сұрасты. Тағы сол, алып-қосар ештеңесі жоқ.

	Міне, осыдан бастап Хантаудағы қыс бойында осында айтса адам нанғысыз, қиял-ғажайып оқиғалы ертегілерде кездесетін жәйттер оқтын-оқтын бой көрсетті.

	Мысалы, қарсыз ақпан айының ортасында Құлжан батыр Хантаудың теріскей бөктерінде қасқыр қуып жүріп бір дәруіштің үстінен түсті. Ташкентке барып қайтқан Есенбай мен Тұрлымбеттің аузынан ондағы хан ордасында жыртылып-айрылған дәруіштер жайлы әңгімеге жақсы қанған Құлжан мынаның солардың бір саяғы екеніне күмән келтірмей, бірден Ескелді биге алып жүрмекші болады. Бірақ дәруіштің аяқ басқысы келмей қиқаңдайды. Құлжан батыр оның «еркелігіне» қарқ-қарқ күліп, олжаға кенелген іші майлы адамның мінезіне басып, темірдей саусақтарын мойын сүйегіне батырып- батырып жібереді. Дәруіш құлап түседі. Мұның қулық екенін түсініп, Құлжан батыр одан сайын қарқылдайды. «Көз алдап, менен де қашып құтылам деме, мен анау-мынауың емеспін», деп, сөзге тартуға тырысады. Тіпті болмаса мұны атқа теңдесем де бидің алдына апарармын деп ойлаған батыр оны жотадан дырау камшымен бір-екі тартып байқайды. О, ғажап, дәруіштің табан астында демі таусылады. Жаңа ғана күші тасып қарқылдаған Құлжанның тұлабойынан суық су жүгіргендей. Жата қалып, кеудесіне құлағын тосады. Жүрек соғысы тоқтаған, тыныс жоқ. Қалмақ тыңшысы өзінен де айласын асырып жібергендей Құлжан сол жерде зар жылайды. «Мұны бесікке бөлеген сәбидей, әлдилеп, әлпештеп апаруым керек екен ғой», – деп, өзіне-өзі зығырданы қайнайды.

	Биге еңғұрмаса өлігін көрсетейін деп дәмеленген Құлжан жансыз денені атқа теңдеп, ойдағы өз үйіне әкелген. Сөйтсе ең ғажайыбы алда екен. Ескелді дәруіштің өлігін өзі келіп көре ме, жоқ бұл өзі жеткізсін бе, осы мәселені шешпекке мойын бұрғаны сол еді, айналасы жарты күннің ішінде қысқа арнап, қалың киіздермен қапталған төрт қанат үйдің сыртқы іргесінде жатқан әлгі өлік кенет жоқ болып шығады.

	Міне, сондағы Құлжанның басындағы халді көрген адам оны неге жорырын құдай білсін. Әр түрлі құбыжық, сиқыр туралы әңгімелерге пысқырып күле қарайтын ер көңілді Құлжан кенет екі ортасынан бөлінген қу шыбықтай бүктелді. Қатын-қалаш, бала-шаға әуелде мұның өз басынан қорықты. Тәуіп шақырып, ем жасатудың да қамына кірісті.

	Ал жаңағы дәруіш өтірік өліп, өзі қашты ма, жоқ, біреу өлігін ұрлап әкетті ме, ол жағын данышпан білгіштердің неше үйірін әкелсең де ашып-айырып бере алмастай.

	Міне, осы күннен соң-ақ Құлжанның мінезі күрт өзгерді. Ауыр да ұзақ науқастан тұрған Дербісәліге ұқсап, сүлесоқ халге ұшырады. Ел үлкендері бас қосқан жерге күштеп шақырса ғана барады, ал барған күнде де ешбір әңгімеге араласпайды, біреу тілінен тартпаса жарытып сөз де айтпайды. «Байғұсқа бір кәкір келді-ау» деп оңашада немере ағасы Малтабар көзінің жасын сықты. Бұл осылай. Ал осындай жайлар үнемі басына келіп тоғысатын Ескелдінің халін тіптен атап сұрама. Бұл тек жер бауырлаған жоқ, сүлесоқ күйге де түспеді, есесіне іштегі қайнаған қазаны, басындағы ойлар сапырылысы бір емес, бірнеше адамның ажалына жетерліктей орасан еді. Бұл тек қайыңның безіндей беріктігімен, бөлек жаратылысымен ауық-ауық көзіне шалына бастаған ақ бурасының демеуімен ғана төтеп берді.

	* * *

	Хантаудағы қыс та аяқталып, ұлу жылынан кейінгі 1725-ші жылан жылының наурызы туғанда Ескелді би бір бас қосуда өзінің қыстай іште пісірген шешімін ортаға тастады.

	– Ағайын, беріден қайрылмай арыдан ойласақ бұл Хантау да бізге құтты қонысқа ұқсамайды. Қалмақтар алыстан-ақ іш майымыздың қаншаға жететінін мөлшерлеп отыр.

	– Сөзіңіз алтын, биекем, – деп Тәттібай мерген бірінші қостады.

	– Мерген аға, сіз қашан да көше қашудың жағындасыз, – деп одан жарым мүшелдей кішілігі бар Малтабар қағыта сөйледі. – Балқаш көлінің жағасынан да табан аударуды бірінші лаулатқан сіз едіңіз.

	– Жарықтығым-ау, мен емес, құдайдың жөні соған бұрса қайтейін? – деп Тәттібай мергеннің жез құмандай сап-сары жүзінің бояуы тіпті қоюлап сала берді. Түтіккенде, ашуланғанда сөйтетіні бар еді. Аппақ сақалы, қасы-кірпігі сол бет терісіндегі өзгерісті басқалардың көзіне айқын ашып тұру үшін жаратылғандай-ақ бір түстен аумайды.

	– «Пәлен жерде бақыр бар, бара қалсаң бақыр түгіл сайтан да жоқ», деп аталарымыз айтпақшы бізді алдан не күтеді, соған болжам жасаған кім бар? Ауа көшкенде оның бір мәні болуы керек қой, – деп Дербісәлі қария қыстырылды.

	Жантоқа мен Барлыбай сөзге әзірше араласпады, мұндағы елдің басымы жалайырлар, солардың өз басшылары шешсін дегендей қалыс қалды. Балпық басқалар сөзден арылсын дегендей бәрін көзімен бағып отыр еді, енді үнсіздік еңсеріп бара жатқасын бұл дүр ете қалды:

	– Ауа көшудің мәні көретін көзі бар адамға мен мұндалап тұр емес пе? Қалмақ шапқалы міне екі қыс өтті. Туған жерден көз жазғанымыз өз алдына, жұмыртқадан жүн қырыққандай мына тақыр тауда отырысымыздың өзін қызғанып, қалмақ тыңшылары қойны-қонышымызға қол жүгіртіп келеді. Егер бізге тыныштық бергісі келсе сөйтер ме еді? Ауа көшудің бір мәні сонда! Ал екінші қырынан келсек, казақтың ежелгі екі астанасы Түркістан мен Ташкент осы қалмақтардың қолында дейді. Анау Қаратаудың бойында, Арқаның түстік шет-пұшпақтарында қазақтар мен қалмақтар екі күннің бірінде итжығыс түсіп жатыр дейді. Біз солардан бөліне жатып, ұшпаққа шығамыз ба? Не де болса соларға қосылып, құдайдың жазуын солармен бірге неге көрмейміз? Ауа көшудің екінші мәні осында. Ал ондай мәнді көрмеген көз мұндай сөзге араласпасын!

	Сөйтіп, Балпық өз әкесі Дербісәліні басқа соққандай сөйледі. Бірақ кең маңдайлы, нар тұлғалы, тек ұзақ науқастан соңғы мерзімде екі ұрты єбден суалған Дербісәлі өзінің батыр баласына өкпелеуден мүлдем аулақ. Керісінше, соңғы айларда бұл ақсақалдың өзінің осы түлегіне деген аяныштан көкірегі қарс айрылушы еді. Міне, Балпығының үйіндегі сүйікті келіні Кәсенсарыдан туған бірінші баланың шетінегеніне екі жылға жуықтады. Ал кемпірі Ақбалықтың айтуынша, әрі оны Дербісәлінің өзі де байқап жүр, Кәсенсарының қайтып аяғы ауырлайтын түрі жоқ. Балпығының ұрпақсыз қалу мүмкіндігі барын ойлағанда шалдың зәресі зәр түбіне кететін.

	Әрине, Дербісәлі немересіз емес, өзге балаларынан өрген қара домалақтардың саны қазір біразға жеткен. Бірақ олардың бәрі жиылып, шал көңлінің олқылығын толтыра алмайды. Себебі, Балпығы өзге балаларынан оқшау, өзінше бір төбе, демек одан тумақ кішкентайлардың да жөні бөлек. Сосын да бұл Балпығының тұяқсыз қалуымен мүлдем ымыраласқысы жоқ.

	Ал басқалар Балпықтың жаңағы сөздерінен Дербісәліні толғандырған жайға еш қатыссыз, бөлек ой түйді. Балпықтың осыдан екі жыл бұрынғы етженді денесі майынан арылып, қаракесектеніп, жалпайып, айналасындағы ауаны тарылтқандай молайған сыңайына қарап, ол ойларының бүкпесіз шындық екенін және түйсіністі де. Оған осыған дейінгі жағдай, жазылмаған заң, үрдіс атаулының өзі де алғышарттың қызметін атқарғандай. Ескелді би айтты, ал Балпық батыр оны осылай тым зілдене қостады. Демек, аталмыш алғышарт бойынша ол мойын бұрғызбас қатаң бұйрыққа айналды. Демек, ауа көшу мәселесі түпкілікті шешілді деген сөз. Бәрі іштерінен ауыр тыныс алып, тағы бір күрт өзгеріс, алмағайып заман өзінің беймағлұм түр-ұсқанымен, мінез- құлқымен желкелерінен төнгенін мойындасты. Осы сәтте тіл қатуға қайраты жеткен, жүрегі дауалаған Қабан жырау:

	– Өркенің өскір Балпықжан дұрыс айтады. Мұз төсекте жатқандай екендігімізді кім теріске шығарады? Ағарып атқан таң мен қызарып батқан күннен де күдіктенетін ауру жабыстырдық. Арыстанның қолқасын жұлатындай қайраты мен жүрегі бар Құлжан батыр әне қалмақтың қаңғып жүрген бір мүсәпірінің сиқырынан сең соққандай бұзылып саптан шықты. Құлжаннан осы отырған қайсымыздың сүйегіміз берік, айтыңыздаршы, ағайын? Есекемнің де, Балпықтың да ауа көшуге үңдеуін мен қуаттаймын. Тілімді осы арада кесіп, жағымды осы арада қақсаңдар да мен де осылай қисайдым. Тек, мен бұл жерде Дербісәлі қарияның да көмекейіндегісін дұрыс түсініңдер деп, көкірегімдегі қыл ішектің уілге басқанын жасыра алар емеспін. Ауа көшерміз, бірақ оның нақтылы бағыт-бағдары бар емес пе, соны қалай анықтармыз? Тіпті арғы Түркістанды қойып, бергі Ташкентті тастап шыққан ханымыз Жолбарыс пен Төле бидің тап қазір Қаратаудың қай пұшпағында екенін білмейміз. Қалмағы қай жерде, қазағы қай жерде, қаңғыған жүргіншілердің сөзіне салсақ, олардың атының тұяғы бүгін Қаратаудың түстігін шаңдатса, ертеңіне теріскейін ойып бара жатады. Ал Түркістандағы ұлы хан – Болат хан қайда? Ол нені ойлап, ненің әуселесімен жүр? Орта жүз бен Кіші жүзді кезек-кезек ойып алып, құдайдан кейінгі иесі атанбаққа иектері қышыған Қайып хан, Әбілхайыр хан, Сәмеке хан, Батыр сұлтан сынды адамнан шыққан хас перілер қайда? Олар неге үндейді, нені қалайды? Бір кезде үш жүздің қолын басқарған Қанжығалы Бөгенбай батырдан кім хабар біледі? Қаракерей Қабанбай, Шапырашты Наурызбай, Албан Хангелді бастаған топтар қайда? Қаратауға бір табан болса да жақын келдік, ал онда қазақ пен қалмақтың күнделікті итжығысы, міне солардың бір аңысын аңдып барып, қазақтың бір үлкен шоѓырын көріп барып, реті келсе сөз байласып барып, қозғалғанымыз дұрыс-ау. Міне, Дербісәлі қария неге меңзейді?

	Қабан жыраудың бұл екпінді сөздері ел қамынан гөрі Дербісәліні ақтап алуға бағытталғандай да әсер етті. Дербісәлінің өзі осы абыройымнан айрылып қалмайын дегендей қайтып жақ ашпады. Қалған сөзді Ескелді айтты.

	* * *

	Осы 1725 жылан жылының жазы да ұстаның көрігіндей ауыр ыстық єкелді.

	Ал оңтүстік өңір, Қаратаудың күнгейі, шығыс беті әсіресе лапылдап тұрды.

	Балабөген өзенінің төменгі аңғарында гүл көмкерген тепсең жазықта жалѓыз шошайған Домалақ Ананың мазарына тауап етушілер аттарына қайта мінгенде ыстық леп беттерінен соғып, ары қарай қадам бастырмаудың қамын жасағандай адамның да, малдың да ұнжырғасын түсіре берді. Ұзақ жол қажытқан, аңызақ жел кенезесін кептiрген аттар Балабөгеннің мөлдір суынан осы бөгелісте тым көп ішкен екен, бүйiрлері солқ-солқ етіп, енді бұдан ары өрге салмақшы иелерінің ниетін құптамай кекілдерін кекжитіп, көздерін ойнақшыта береді.

	Ал адамдардың қыл құйрықты жануарлардың ішкі райымен санасқысы жоқ, үзеңгілі аяқтарын кере тастап, тізгін мен шылбырды қабат қаққылай Балабөгеннің өріне, қалың таудың осы тұстағы терең қолтығына қарай тартты. Бұлар айналасы отыз шақты адам.

	– Адамның ойлағаны емес, алланың сызған сызуы жүзеге асады дейтін қағиданың мүлтіксіздігін осы Домалақ Ана атанған Нұрила шешенің мазарына қарап та түйсінеміз-ау, – деп топ басындағылардың бірі Қабан жырау өзімен қатарлас қозғалған Ескелді биге көз қиығын тастады. Сонау Хантаудан шыққалы бері алты күнге созылған тынымсыз әрі қауіп-қатерлі жүрісті артқа тастап үлгерген осы шақта Қабан жыраудың жүзіне көп өзгерістер енгендей. Ең алдымен мол сақалды жүндес жүзіндегі барлық түк атаулы селдір тартып, әрі шақырайған күн мен жел өтінде көп болғандықтан түсі оңып, бұрынғы қап-қара мойылдай реңін жоғалтқанға ұқсайды. Құлжаның сақасындай мұрны пышақ қырындай жұқарып, анау кішкене көлшіктердей қос жанары да бар мен жоқтың арасындағы дүниеге келіңкірейді. Жалпы тұлабойында да, батырға лайық кеудесіңде де жұқалтаң тартқандық көзге ұрады. Өзгермеген бір ғана ырзығы сол – сөз саптасы, айналасындағыларға «мен әлі де мұндаймын», деп көрсете алар ішкі жігері. Осы алты күндік жүрісте, мынау Қаратау асқан кедір-бұдырлы жол үстінде ертелі-кеш, не түскі ат шалдыруларда қайыңның безіндей берік

	Ескелдінің өзі артта қалған елді ойлап, ия алда өздерін не күтерін қиялмен болжап, тұнжырау, үнсіздікке салыну, ал басқалары аһылау-үһілеу сияқты әлсіздік аулынан шаң берсе күндіз-түні сылдырап аққан бұлақтай бір қалпынан танбаған Қабан-Қабылиса жырау Асанұлы ғана.

	Шаршағандық, қабақ кіржиту сияқты осалдықтардың біреуін де жүзіне дарытпады. Күнделікті өз үйі, өлең төсегінен тұрғандай-ақ тың да тұнық. Міне, қазіргі сөздері тап сол деңгейден шықты.

	– Әруағыңнан айналайын Бәйдібек атаның үшінші әйелі осы Нұриладан туған Жарықшақтың үш баласы Албан, Суан, Дулат үш елге айналды ғой. Бұл Ұлы жүзде Дулатқа жетер кім бар? Дулаттың төрт баласы Жаныс, Сиқым, Ботбай, Шымыр әрқайсысы және жайылып кетті. «Жаныс көп пе, қамыс көп пе», «Сиқым көп пе, қиқым көп пе», «Шымыр көп пе, шыбын көп пе» деген сөздердің шығуы да сондай өрістерінің кеңдігінен ғой. Өйтіп тұқымы өсуі мына Нұрила шешенің әулиелігінен, басында қаза күйігі көп болған күйеуі Бәйдібекке дер кезінде ақыл, қол ұшын бере білгендігінен деседі. Хош, мен жаңағы осы шешенің мазарына байланысты сөзді неге айтты дейсіңдер. Бәйдібек шал өлгесін Нұрила шешеміз Ташкентте тұрып, ұлы Жарықшақты сол заманның ең үлкен ғұламаларынан дәріс алдырып, ақыл-ойлы, қара қылды қақ жарған әділ азамат етіп өсіреді. Ол ғана емес, Ташкент әміршісінің кеңесшісі етеді. Кейін ол бүкіл Жетісу өлкесінің ұлысбегі аталып, ұзақ жылдар үкімін де жүргізіпті, жарықтық. Ол да бір аумалы-төкпелі заман емес пе, шырақтарым. Тағы бір жылдар өте келе Уәйіс хан дейтіннің мұрагері Есенбұға ханға бас уәзір болады, әрі ұлысбегі ретіндегі тұғырынан да таймапты. Міне, сол Ташкентте тұрғанда Нұрила түс көріп, «қасыма кел» деп аян берген күйеуі Бәйдібектің шақыруынан өзіне ажал шіркіннiң таянғанын сезеді. Баласы Жарықшаққа мені Қаратауға, Бәйдібек әкеңнің қасына апарып қой, егер жолай бұйрықты өлім жетсе ары қарай өлігімді тасып әуреленбе, сол демім таусылған жерге жүзімді жасырарсың дейді. Қалайда Нұрила шешеміз сол Бәйдібектің қасында дамылдауды армандаған ғой, өйтпесе сонау гүлзар бақты Ташкенттен мұнда сүйегін сүйреткізіп неғылсын. Бірақ арманы іске аспапты, осы арадан топырақ бұйырыпты. Алланың сызуы ғой. Ұнжырғаларың түспесін, жігіттер, бізді бастаушы – алламның сызуы.

	Бұлар ежелгі қазақ астаналарының бірі Ташкенттен әлдеқашан ығысқан Жолбарыс хан мен ұлы би – Төленің бүгінгі от жаққан жерін іздеушілер. Қазір күн түске тырмысқан шақ. Таңғы алғашқы бие сауымы уақытында жолай ұшырасқан жүргінші қазақ ханы мен бидің бүгінгі тұрағы осы Балабөген өзені бастау алатын жақтағы Қаратау үстірттерінің бірінде деп жөн сілтеді. Ақыр жолымызда екен, Балабөгеннің орта аңғарындағы төбеде жай тапқан Бәйдібек атаның да моласына тауап ете жүрелік деп, осы өзенді өрлегендегі мақсат содан туып еді.

	Топ басында Ескелді би, Қабан жырау, Барлыбай. Ескелді бұл сапарға Жантоқаны да шақырған. Тек ол ұзақ жүріске шыдамаспын, арғын-найманнан да бір есті адамды керек етсеңіз, оған мына Барлыбай жарайды, өзі батыр, өзі жас деп, осыған жол берген. Барлыбай өз тарапынан Шоњай, Жартыбай деген өзімен туыстас тағы екі жас жігітті ертті. Бұлардың Шоњайы түнеукүнгі сиырдың қара тіліне мінген қалмақ жансызының қалай қашқанын мына би адамдарына жеткiзуші үшеудің бірі еді.

	Өзге жастардан мұнда Жайнақ, Тұрлымбет, Қосай бар. Бұл сапарға бәрінен де қуанған осы дулат жігіті Қосай еді. «Қалың дулатқа барамыз, түпкі нысана Төле биге жолығу, солардың ау-жайын түю» дегенде Қосайдың төбесі көкке екі елі ғана тимей қалды. Былтыр Қабан жырау тобымен Созаққа дейін барып қайтқан, әрі ол қазақ-қалмақ соғысының күйіп тұрған шағы болғасын өз ата- бабасының мекені Қаратау бойының батырлық дастандарда, қиял-ғажайып ертегілерде көп әспеттелген кескін-келбетіне құмары да қанбағандай еді. Сол олқылықты осы жолы толтырмақ, әрі Төле биге жолығу өзінше бір мәртебе.

	Бұл топ дәл қозғалар қарсаңда бас жарып, көз шығаратындай бір оқыс жәйт бәрін елең еткізді. Ескелді әлгі суанмын деген Тілеукені де осы сапарға шақырып, кісі жіберді. Бірақ ол бара алмаймын деп жауап қайтарды. Ескелді оның бүйтіп күннен-күнге бөле-жарылып, кісікиіктенуінен секемденіп, тілді де, тісті Кәшкені жұмсады. Тілеуке Кәшкеге де қайыспапты. Сосын Кәшке бірден қайтып кетпей сондағы албан, суан азаматтарының біразымен «қызылбөрікшелеп» күбірлесіпті. Осындағы албан мен суанның біраз жұртының басшысы, әрі батыр атағы бар Тілеуке жөнінде олар да көп ақтарылмапты. Тек біреуінің ғана аузынан «бұл Тілеуке шындығында суан емес, албан, өз ағайын-туғандарына өкпесі қара қазандай болған бір жайы бар, себебін бізден жасырады» деген сөздер шығыпты. Кәшке осы тойғанымен ғана қайтқан. Ескелдіге бұл хабар денесіне су бүріккендей әсер етсе де, «апырай, руын жасыратындай не сұмдығы бар еді, жә, кейін біле жатармыз» деп қана жол қамын жалғастыра берді.

	Ал Ескелдінің мына ерткендерінің өзгелері жиырмадан астам қару-жарақты атқосшы жігіттер. Бұлар көбіне кейіндеу қозғалғанмен жаңағыдай үлкендердің күбiр-күбiрi басталғанда толқынды судай алға лап қойып, үймелесе кетеді. Қазір Қабан жырау осы Қаратау өңірінің ұранына айналған Бәйдібек би мен қасиетті Нұрила ана туралы хикаятты одан әрі созғанда да оған бәрі де жапа- тармағай құлақтарын тігісті.

	Бұлар өрге қарай тар қуысқа қыстырылып, сүт пісірімдей уақыт жүрді. Кенет биік жақтан тасыр-тұсыр естілгенде бәрі ат басын ірікті. Ескелдінің ым қағуымен екі шолғыншы жігіт оң жақ беттегі бөктерге көтеріліп, үш оқ жетердей жерде сан шамасын айырғысыз қалмақ қолының кесе-көлденең батысқа қарай өтіп бара жатқанын хабарлады. Ескелдінің мына ерткені кездескен жауға қарсы соғыс салатын күш емес, мықтағанда қорғана қашуға ғана жарайтын кішкене ғана қол. Амал жоқ, бағыт өзгертуге тура келді. Жаудың қарасы батты-ау дегенде жаңағы шолғыншылар шыққан бөктерге бұлар да көтеріліп, енді айналма жолдың нұсқасын белгілесті. Бәйдібек атаның да басына зиярат етеміз деген алғашқы дәменің аяғы аспаннан келді. Жаңа ғана Қабан жыраудың «адамның ойлағаны емес, алланың сызған сызуы бағыт болады» деген сөзіне дәлел айтып ауыз жиғанша алдарынан шыққандай.

	Бұл жолы да біраз адасушылықты бастарынан өткерісті. Жер тануға әккілігіне біраз мастанған Қосайдың сілтесімен біраз сандалсоқтап еді, Қаратаудың қалың бұйраттары адам қиялының өзін шатастырардай құбыла берді. Соңғы алты күнде, әсіресе, Қаратаудан бері асқанда, жалғыз-жарым аңшы, құсбегі, барымташы немесе жүрісі сұйық басқа бір саяқ жүргіншілердiң кеңесімен бағыт өзгертіп отырғанда да осындай сандалсоққа ұшырап, оған еттері үйренісе бастағандықтан ғана көп мойымаған секілді.

	Осылай Ұлы жүз ханы мен төбе биі уақытша табан тіреді деген жерге апаратын осы айналма жол тағы бір күнгі уақытты жұтты. Ертеңіне биенің бас сауымы уақытында Қаратаудың жазық, бұта мен дала шөптері тұтаса өскен төбесінде алдарынан қалың ел көрінді. Тігілген ақ үйлер мен қара қостарда қисап жоқ. Адам мен мал дегенің жыртылып-айырылады. Қайсысы мініс аттары, қайсысы жай бағымдағы жылқы айыру мүмкін емес. Теріскей беттегі екінші бір жазаң төбелі биікте екінші бір қара шоғыр көрінеді. Түз адамдары өздеріне тән қырағылықпен олардың єскер ойынын ойнаған қосындар екенін ажыратты. Қалмақ емес, қазақ екені анық. Дәу де болса бұлар іздеген хан мен бидің ордасы екеніне ешқандай да күмәндары қалған жоқ.

	Мынау Қаратаудың ең биік төсінде аспан мен жердің арасы тарылып кеткендей бөлек дүние, бөлек ел сиқы алыстан жеткен жолаушылардың көз ауқымына бірден сыймай тұлабойларын тітіркендіре әсер еткені де анық.

	Ескелді мен Қабан жырау тобы қатты жүрмей, өздерінің бейбіт сипатын алыстан таныта ең бір еңселі ақ үйлерді бетке ала мамырлады. Кенет сол жақтағы бір шатқалдан үш атты бұларға қарай шауып шыға келді. Ескелділер оларды өздерінің жолын бөгемекші ханның, не бидің күзетшілеріне жорыған. Сөйтсе басқалар. Керісiнше бірін-бірі қуғандар екен.

	Тұлабойы күнге жарқыраған жылтыр денелі, кеуек бас керторы атқа мінген он төрт, он бес жастағы бір баланы кеңірдектері жыртылғанша айғайлаған екі ересек адам қуып келеді. Ескелді тобының тура қарсы алдында керторыға мінген баланы арттағы екеу қуып жетті де, ұмар-жұмар айқасқа кiрiстi. Қуғыншы екеудiң бiрiнде айғайдан гөрі жылау басым. Тап бір сүйегін жарып шыққан жалғыз баласын әлдекім отқа салып жатқандай-ақ даусы төбе құйқаңды шымырлатады.

	Бұлардың опыр-топырынан бөлек ажыратылатыны сол – суға шомылған сұлудай әсем керторы ат жаман шабдар атты екеудің өзін қуып жеткеніне шамданғандай қос құлағын қайшылап, осқырынып аспанға секіреді. Секіргенде тура қаққан қазыққа ұқсап тік шаншылады, арқасындағы бала қалай ғана сыпырылып түспейді деп таңырқайсың.

	Ескелділер енді ғана байқады, керторының ұзын қыл шылбырының бір ұшы жаңағы екі қуғыншының жер-дүниені көшіре жылаған біреуінің қолында екен. Ол өлсе айырылмастай, ал сүйретіп әкетсе сол жолда жан пида деуге де ыңғай бергендей. Әрі Қаратаудың төбесі осы тұста жазық дегенмен бұталы өсімдіктер қаптап өскен екен, бұл жүрдек мал үшін үлкен кедергі, керторының сүйретіп әкетуге шамасы келмегені содан сияқты.

	Жылаңқы қуғыншы:

	– Айналайын, жарықтығым, күнім, мен бұл жануарды баламды құлдыққа, қатынымды күңдікке беріп жүріп сатып алғанмын. Жолыңа жаным құрбан, айналайын, керторы атты енді өзіме қайтар. Күнім, жарығым! – деп зар жылай сарнайды.

	– Сақалыңды ұрайын, малғұн, керторы ат менікі, сендей бір адамды көрсем көзім шықсын! – деп керторының арқасындағы жасына қарамай атжақтанған, қан-сөлсіз ақсұр өңді он төрт, он бес жасар бала даусымен сеңгір ауаны жара бой берер емес. Атының шаужайына жармасқан екеуді енді беліне байлаулы қозыбас қайың шоқпармен ұрып жығудың әуселесін жасады. Жүзіне қайрат тұнған неме бұл екеуді бір-бір ұрғаннан қалдырмайтындай-ақ. Тек ондай аттыға ішкі дүниесі жібермей тұрғаны байқалды.

	Жаңағы жылаңқының жағы сенер емес:

	– Жарықтығым, ұлы би осы жануарды өзінің оққағарына Түркістанға барып келу үшін ғана екі-үш күнге алып берген болатын. Одан бері екі жыл өтті. Осы уақытта менің етегім қанша рет жасқа толды. Шырағым, ұлы би өлген жоқ, өзі куә! – деп, қысқа қырқылған сақал-мұртты, көз жасынан беті айғыз-айғыз отыздың мол ішіндегі жігіт керторының шылбырын беліне байлап, әрі оның жалына жабысып, тіпті де айырылар емес.

	– Әй, бала! Сен шынында жөнге кел! Бас білмес асаудай мөңкіме! Кәне ұлы бидің өзіне барайық! Қара қылды қақ жарған Алтын Жәкемнің сырты түк, іші боқ осы бір малдың төрелігін дұрыс беруге шамасы жетер! – деп қуғыншының екіншісі сампылдады.

	Бұлардың «ұлы би», «Алтын Жәкем» дегені Төле би Әлібек ұлы екені Ескелді тобына әбден-ақ айқын еді. Қоян жылы көктемде, қалмақ шапқан шақта Ташкент сапарынан қайтқан Есенбай және осы топтағы Тұрлымбет ол жайын баршасының құлағына әбден-ақ құйған. Міне, қазір Қаратаудың осы жазық төбесінде жалғыз атқа таласқан үшеу сол Төле би ордасына қарай жүрсе ең қайыры осылардың соңынан ілесу екенін де Ескелді тобы бірден пайымдады.

	Бірақ ат жақты, ақ сұр өњді, жұқа киізден тігілген шошақ қалпақты бала Төле биге жүгінуге аса құлшынып тұрмаған сияқты. Міне, енді ол қозыбас қайың шоқпармен мына екеуді шынында ұрып жықпақшы. Аспанға шапшыған әсем керторы оған ырық бермей уақытты соза түсті. Міне, осы кезде осылар көтерілген шатқалдан тағы бес-алты салт аттылар шығып, мына үшеуді қоршап алды. Керторының дауына олар да кірісті. Тәрізі, бет-аузы айғыз-айғыз жылаңқы неменің о баста сөзін сөйлеп, тек осы үшеуі жүйрік аттарымен қара үзіп кеткесін кейінде қалып қуып жеткендері осы сияқты. Міне, жас баланың қозыбас қайың шоқпарды жұмсауына олар мүлдем бөгесін жасағандай.

	Енді көп аттының тайталасы, көп дауыс алыс елден келген жолаушылардың көз алдында нағыз жындар тобының ойнағына ұқсады. Бала да тегін емес екен, жалғыз өзінің осыншама көпке тойтарыс жасауынан тұлабойынан былқылдаған жас еменнің діңіндей күннен-күнге толысқан қайрат-жігер, әрі осы керторы үшін мұның да жан қиысуға баратыны танылады.

	Құлақ тұндыра айғайласып жүріп, ақыры ұлы биге жүгініске түсеміз деген жағы еңсерді. Керторы атты баланы қаумалай қоршауға алып, бәрі ары қарай қалың қатпар-қатпар белдерге қарай қозғалды. Өздеріне тұмсық түйістірген жүргіншілерге назар аударған да ешқайсысы жоқ. Ескелділер әлі де сол мамырлаған жүріспен олардың соңдарынан ілбіді. Өздерін адастырмас, ақы- пұлсыз жол нұсқаушылардың табылғанына іштей разылық сыңайлары да бар.

	Кенет қабағын төмен салған Ескелдінің көздерін қасындағы Қабан жыраудың жүзі тартты. Жыраудың алай-түлей түсі бұзылып кетіпті, тап бір қарсы алдарынан терең оппа көріп, өздері соған құлап бара жатқандай көздері атыздана қарайды.

	Бидің сұраулы жүзін аңғарса да Қабан жырау оған алаңдамастан өздерімен аттары құйысқан тістескен жастарға бұрылып:

	– Жайнақ! Қосай! – деп осы екеуін екшей дауыстай сөйледі. – Сен екеуің былтыр менімен осы Қаратаудың жоталарында тазыдан қашқан түлкідей жортып, сонау Созаққа дейін барып қайттыңдар емес пе?

	– Иә, барып қайтқамыз, жырау аға!

	– Иә, солай, аға.

	– Еңдеше ағынан жарылыңдаршы, анау керторыға мінген ақсұр өңді баланы сол Созақтан сендер көрдіңдер ме?

	– Көрдік, жырау аға! – деді Қосай.

	– Көргенде қандай! Сіз әлгі Қожаберген, Бұқар сияқты жақтары сүйексіз жаратылған ақын-жыршылармен мәжіліс құрғанда осы бала да есік жақта бізбен тізе түйістіріп отырды ғой, – деді Жайнақ.

	– Созақтан аттанарда сіз осы Сабалақпен құшақтасып, мейірлене маңдайынан иіскеп қоштастыңыз емес пе? – деп Қосай оның есімін де жадында тұтқанын білдірді.

	– Иә, Сабалақ, Сабалақ! – деп Қабан жырау үлкен дөңес мұрнын көтере арттағы өзге атқосшы жігіттерге бұрылды.

	– Көзінің қарасы бір түрлі, тым отты екен, – деп Барлыбай бір сөз қосып үлгерді. Арттағылардың ішінде де сол Созақ сапарына қатысқан екі-үшеу бар еді. Сабалақты солар да таныды. Енді Қабан жырау сұрақтың ең ауырына көшті:

	– Құдайшылығын айтыңдаршы, ендеше сол Созақта мына баланы осы керторы атпен көріп пе едіңдер?

	Бұл кезекте Жайнақ пен Қосайдың ауыздарына құм құйылды. Есесіне жаңағы арттағы екі-үш жігіт шуласып кеп берді:

	– Көргеміз, көргеміз!

	– Көргеміз, жырау аға!

	– Көргеннің көзін ағызып түсірердей сұлу мал ғой мынаусы. Қалай ұмытайық? Көргеміз. Мынау сондағы керторысы.

	Сол-ақ екен, Қабан жырау алдағы аттарының құйрықтары күлтеленген даугерлерге қарап:

	– Сабалақ! – деп айғайлады.

	– Ау, аға! Не? – деп Сабалақ өзін қоршаған топтың ортасында оп-оңай бұрылып, арттағыларға жалт қарады. Күнде көріп жүрген адамындай-ақ көп ортасынан Қабан жырауды көзімен тауып та алды. Мұны мойын бұрғызбай әкетіп бара жатқандар да іркілген. Осы іркілісті пайдаланып, Сабалақ енді оларды бұза-жара бері бөлініп шықты. Тек керторының шылбырын беліне байлаған жүзі айғыз-айғыз жылаңқы неме ғана Сабалақтың үзеңгідегі аяғына иығын соға-моға ол да бері шықты.

	Бұлармен екі ара бес-алты қадамға қусырылғанда Қабан:

	– Сабалақ жаным, сен мені танымадың ба? – деді тағы да қатты дауыстап.

	– Таныдым, аға! – деп салды бірден Сабалақ. – Сіз былтыр Созақта Қожаберген жырау мен Бұқар ақын сияқтылармен өнер жарыстырдыңыз ғой. Сіздің домбыра орнына қара тас ұстап айтқан өлеңдеріңіз әлі есімде. Сіз сонау күншығыстағы жалайыр елінің ақыны Қабан ағасыз!

	Мына Қаратаудың төбесінде бір түрлі аспан мен жердің арасы тарылып тұрғандай көрінген. Ал мына Сабалақтың соншама айқындықпен саңқылдаған даусы сол бір-біріне жақыңдаған аспан мен жерді кезек-кезек соққылағандай.

	Қабан жырау былтыр осы Сабалақтың Бұқар жыраумен Арқа жаққа аттанбақшы болғанын ұмытқан жоқ еді, бірақ тап қазір ол үшін қылша мойын талша дейтін шақта жөн сұрап, қазбалауға уақытты сарп етпеді. Ол бірден Сабалақтың керторысын даулаушыларға қарап, сөз арнады:

	– Ау, ағайын, жұрағат, қарындас ел! Біз мына бала айтқандай шынында сонау күншығыс елінің адамдары едік. Күн-түн қатып жеткен бетіміз осы. Жүрдек аттардың аяғына тыным бар ма, біздің бір тобымыз былтыр да осындай ұзақ сапар шегіп, сонау Созақ шаһарында, бабамыз Шыңғыс хан қасиет тұтқан Созақта жаңа осы Сабалақ атаған керейдегі Толыбай сыншы ұлы Қожаберген жырау мен арғындағы Қалқаман баласы Бұқар жыраумен мәслихат жасағанбыз. Міне, сонда

	Сабалақты осы керторымен бірге көріп едік. Мал осы баланікі екеніне, алыс жердің адамдары, біздер, сақалды басымызбен куәміз.

	Қабан жырау осы сөзді айтқанша Жайнақ пен Қосай алға шығып, Сабалаққа келіп, онымен ат үстінен төс қағыстырып амандасып та үлгерді. Ал мына керторының шылбырын беліне байлап жаяулаған неме жыраудың сөзінен соң тіптен ботадай боздады:

	– Үлкен кісі-ау, бір жыл емес, екі жыл бұрын Төле би өзінің оққағарына уақытша алып берді деп тұрмын емес пе? Төле биден үлкен емес шығарсыз. Сол кісінің өзі куә!

	Оның артындағы өзге даушылар да шуласты. Үш жүзге сөзі жүрген ұлы би ордасының тап іргесінде әлдебір жүргiншілердің сөзіне құлай кеткеніміз жараса ма десіп екіленді. Сөйтіп, Қабан жыраудың керторы дауын Төле биге жеткізбей Сабалақтың пайдасына шешпек әрекеті жүзеге аспады. Бұлар үшін ендігі мұрат осылардың соңынан ілесіп, ұлы бидің ордасына жету еді.

	Жолай Ескелді Қабанға бұрылып:

	– Бұл бала сонда кім? – деп қадала сұрады. Ескелдінің ұшып кетер құстың қанатындай қозғалақтаған қабағына қарап, Сабалақтың түр-кескіні биге от- жалындай әсер еткенін де пайымдады. «Иә, бұл тегін бала емес», – дегенді жырау былтырғыша ішінен тағы да қайталады. Сосын биге осы бала жөнінде өз білгенін баяндады. Сөзінің соңында Сабалақ өткен күзде Арқаға аттанған, биыл Қаратаудың қырқасында жүр, мұнда қалай келген, Бұқар жырау қайда, халі нешік сияқты сауалдар төңірегінде онымен оңаша дидарласуға құштар екенін білдірді.

	Таудың ең биік қырқаларында көлде мамырлаған қаз-үйректей тізілген үйлер бұлар алыстан мөлшерлегеннен де көп екен. Айналасына қадау-қадау ер- тоқымды мініс аттары шоғырланған алты қанатты, сегіз қанатты ақ үйлер, кей тұста жиілей, кей тұста шашырай қонған қара қостар екі жаққа қақ жарыла кейін қалып жатқанмен таусылар емес. Сықасқан елдің ортасын айқыш-ұйқыш кескілеп, тынымсыз шапқылаған жеке немесе екі-үш салт аттылар да көрінеді. Ешкімнің ешкіммен жұмысы жоқ. Өзіне тапсырылған істі жандәрмен тез атқаруға асыққан жандар, хабаршылар. Мініс аттардан өзге мал көрінбейді. Сірә, бұл да малдан жұтағандар. Себебі, барынша иін тірескен ел амандық күнде қой мен жылқысын өріске қаптатса бұл төңіректегі жайылым атаулыға сияр ма еді?

	Сабалақты қоршағандар мен оларға ілескендер ұзақ жүрді. Мына қалың үйлі жазаң таусылғанда Қаратаудың төбесі күрт өзгеріп, терең сайға қарай құлатты. Ал терең сайдан әріде таудың екінші қатпары ашыла кетті. Онда да тап осындай құжынаған ел. Теріскей бетте тағы бір қатпар көрінді. Онда да құмырсқаша қайнаған қара-құра. Ескелділер оны әуелгіде мал деп ойлаған, сөйтсе олар да жаттығу үстіндегі әскер қосындары екен.

	Төле би ордасы терең сайдан әрідегі екінші қатпардағы ел ортасында еді. Бұлар жақыңдағанда қарулы жасақшылар жол бөгеді. «Кімсіңдер, не мақсатпен келесіңдер», деген сауал қойылды. Сабалақ маңындағылар шуласа жөн айтты. Ал Ескелді тобының атынан сөйлеуші Барлыбай еді. Оған Барлыбайдың өзі сұранған. Ескелділер Барлыбайдың мұнысын көргенділікке балаған.

	Қарулы жасақшылар Қабан жыраудың атын естігенде жай елең етсе,

	«жалайыр елінің басшысы, әрі ұлы бидің жиен немересі Ескелді би» дегенде едєуiр тіксіністі. Осының өзі-ақ ұлы бидің бұларды қабылдауы тездетілетініне айғақ сияқты еді. Тек жасақшылардың бірі:

	– Қазір би ордасынан Сібір жұртының елшілері аттанады. Анау түйелі керуенді көрдіңіздер ме, солар қозғалғасын ертіп апарармын, – дегенде қайта жүндері жығылғандай. Барлыбай қарап тұрмай:

	– Немене, Сібір жұрты түйе ұстаушы ма еді? – деп ќадала кеттi.

	– Сібір мен мына Қаратаудың екі ортасы дүниенің екі шетіндей ғой. Жолай сақтық үшін, әрі жүктерін тасыту үшін қазақтарды түйе-мүйесімен жалдамай ма? Байлық не істетпейді орыстарға? – деді жасақшылардың бірі.

	Тағы бір бие сауымындай уақытта оншақты жүкті түйе, отыз шақты қарулы салт аттыдан тұратын керуен Ескелді тобының тұсынан шығысқа қарай өтіп бара жатты. Сірә, бұлар жаңағы Ескелділер өткен сай табанымен теріскейге қарай құлдиламақшы.

	Кенет Ескелді тобындағы біраз жігіттердің көздері атыздай болды:

	– Би аға!

	– Жырау аға! – десіп олар шуласып кеп берді. Олардың неге шуласқанын Ескелді айтқызбай-ақ білді. Орыс керуеніне қосақталған жауынгерлердің түр- түсі, киім киісі, қару-жарағы бұлардың көздеріне оттай басылды. Өткен жылы қыркүйекте Іле дариясының үлкен салалары – Жиделі мен Көкөзектің ортақ арнасы есепті судың жағасында, қалың нарқамысқа тығылған түбі жалпақ үлкен ағаш қайықтағы өлік тіріле кетіп, әрі қарасын көбейтіп, мынау керуенді көздерінің қарашығындай бағып, әкетіп бара жатқандай. О, тоба! Ескелді тұла бойынан суық су жүгіргендей дүр сілкінсе, сол сапарда өзімен бірге болған атқосшылар ештемені де кәперіне алатын емес, дағдылы сөзуарлыққа басып, көзбен қаққанды тілмен қоса түйресті:

	– Мыналардың да кигені сондағы өліктің киім-кешегі ғой. Тура құйып қойғандай.

	– Иә, рас айтасың! Соның көк камзолы, тізесіне жеткізбей шорт кескен қысқа шалбар!

	– Бәрінен де бұрын анау салақұлаш қызыл шұлығын айтсаңдаршы. Бұл Сібір жұртының, орыс немелердің жасақшылары біздің қыз-қырқындар сияқты қызылға, жылтырауық бұйымдарға құштар келеді-ау деймін.

	– Ұзын мылтықтарына жалғаған селебе пышақтарына көңіл аударыңдаршы, ұштары күнге жылтырайды.

	Үсті-бастарында алаша шапан, шалбар, дөңгелек сеңсең бөріктерінен басқа дәнеме жоқ, тек кейбіреулері ғана темір дулығалы, темір сауытты, басқа қару- жарақтары тым жүдеу қазақ жігіттері қызыл-жасылды үлде мен бүлдеге бөленгендей сән-салтанатты оларға қызықпай қайтсін. Ал Ескелдінің басындағы хал тап қазір ашып айтсақ басқаша еді. Өткен күзде әлгі жұмбақ мінезді, бірде суан, бірде албан азаматы атанушы Тілеукенің жол нұсқауымен барып тамашалаған, қалың қамысқа тығылған қайықтағы өліктің сырт белгілерінің сипаттамасына қанғанда Жамит бірден-ақ оның Жоңғария байтақысындағы орыс елшілігі мүшелерінің бірі екенін тақ еткізген. Енді оның сөздерінің ақиқаттығын бұлар көзбен көрді, міне, сондай өздеріне ақ, адал қызмет етуші тұтқын жігіттен қапылыста айырылып қалғандарына бидің тағы да бір рет іші ашыды.





ОН СЕГIЗIНШІ ТАРАУ


	Төле бидің он екі қанат ақ ордасына Қабан жырау, Ескелді, Барлыбай, Тұрлымбет, Жайнақ, Қосай – осы алтауы ғана кірген. Түндігі шалқасынан ашық, жасаулы кең үйдің ішінде жарық мол. Ескелділер сыртқы киім, ұзын сапты найзаларын атқосшыларына қалдырып, өзге дүниелерін өз бойларына жарастырғандай бір түрлі сеспен кiргенге ұқсады.

	Тұрлымбет пен Қосайдан басқаларының бастарында темір дулыға, темір сауыт, тіпті кісі бойына жуық садақтары мен оқ толы қорамсақтарын да тастамапты. Жырау мен жас бидің белге байлаулы асфаһани қылыштары аяқтарының ұшын соғады. Мұның бәрі алдын-ала өлшенген, байыпталған нәрселер сияқты. «Міне, біз шабылған елдің, қара орнынан айрылған елдің адамдарымыз, бірақ қаруымызды қолдан түсіргеміз жоқ» деген пейілдiң нышандарындай.

	Ескелді Қабан жырауды алға салып, есіктен еңкейе ішке енген бетте дөңгелек үйдің бүкіл керегесін толтыра арқаларымен жабыса жайғасқан адамдардың ішінен өзінің нағашы атасы – ұлы биді бірден таныды. Ескелді биыл отызда, өзін он бес жасында би атандырған, одан кейінгі мерзімде бірін- бірі көрмеген ата мен немере екеуінің жас алшақтығы отыз жылдан сәл ғана асатын, тағдыр жазуымен екеуі жердің екi шетіндегі дерлік елдердің дау- шарына қазылық етуші, мұң-мұқтажына жоқшы, жасақ-жабдығына басшы, араға осыншама уақыт салып, өзгерген өң-түстерімен мынадай алмағайып шақта, осындай алқақотан ортасында баршаның көзіне қызық көрсетпек болғандай кездесулерін жандарына тым ауыр алғандай еді.

	Қабан жырау саңқылдақ дауыспен сәлем беріп, таныстыру рәсімін жасағанда ұлы би бастаған бәрі орындарынан тұрып, алыс елдің жолаушыларымен төс қағыстырып амандасты.

	– Хайыр, хош келдіңіздер!

	– Жолдарыңызға гүл бітсін! – деген сияқты қайсысының айтқаны белгісіз сөздер естілді.

	Төле би енді Ескелдіні құшағына қысқанда екі-үш бұршақтай көз жасы ақ қылаң сақалына қарай домалап түсті. Ескелдінің темір сауытының ар жағынан- ақ ұлы биге оның да аттай тулаған жүрегінің соғысы жеткендей.

	Ескелдімен Төледен кейін төс қағыстырмаққа тұрған, шамамен елулерге аяқ сүйеген, сақалы самайынан әрі мойынға қарай құлай біткен, жылтырлау жүзі ашық, мол бітімді, батыр тұлғалы, беліне қылыш-қанжары қыстырулы бір кісі қоңыр дауыспен күңгір етті:

	– Алтын Жәкем-ау! Осы ақтабан заман басталғалы сіздің көңліңіздің босағанына осымен үшінші мәрте куәмін. Біріншісі Ташкент шаһарынан айрылғанда еді. Екіншісі суанның бір атасы қалмақтардың қоршауында қалып, сауыт-саймандарыңды өткізіңдер деген қорлығына көнгенін естігенде болды. Заманай-ай, қайтейін, аш белімізден бүгілдірді-ау.

	Таныстыру үстінде бұл кісінің бүкіл Жетісу атырабына аты мәшһүр албан Хангелді батыр Сырымбет баласы екені анықталды. Бұл Хангелді батырдың жаңағы сөздері Ескелдінің онсыз да жиiлеп соққан жүрегін одан әрі қозғап жібергендей еді. Япыр-ау, бұл бастаған жалайыр, тағы басқа онымен жаптас ел де қалмақтардың сауыт-сайман өткіз деген қорлығына шыдамай бері ауа көшті емес пе? Егер бұлар да ондай қорлыққа көніп, сауыт-сайманды өткізіп, ата жауға басыбайлы құлға айналып, Ескелді осындай жағдайдың хабарын әкелсе, мұның нағашы атасы қайтер еді.

	Таныстыру үстінде қақ төрдегі, Ескелді мен Хангелдіден кейінгі кезекте төс қағыстырған, Төле би мен Хангелді кезек-кезек қолпаштай құрметтеген, жас жағынан осы албан батыры құралпылас үшінші адамның есімі мұны тіптен қақ төбеден ұрғандай еді. Бұл үшінші адам Орта жүздің бәйтерегі, арғын қанжығалы Бөгенбей батыр Ақшаұлы екен. Құдайым-ау, бұл кісіні танымай Ескелдіге не болған? Дереу ойында, ол да мұның он бес жасындағы оқиға, сонау Қарақорымдағы соғыс барлық егжей-тегжейімен жаңғыра бастады. Жалайыр, онымен қоңсылас Ұлы жүздің өзге рулары наймандармен бірігіп, солай қарай үлкен күш жіберді. Үш жүздің басы қосылды дегізетін үлкен әскер сонда құрылып, оның бас сардары атанған осы қанжығалы Бөгенбай емес пе еді? Қалмақтардың туы жығылып, ұлардай шулап қашқандағы даусы Ескелдінің әлі құлағында. Жау қанына тұңғыш рет найза майлағаны да сол жолы. Міне, сондағы Бөгенбай. Заман адамның тұрпатын қалай өзгертеді? Бөгенбайдың ақ қылшық аралас сүйрік сақалы мен есесіне тырс-тырс етіп жарылғалы тұрғандай қызыл қоңырлау етжеңді жүзінен, даланың бүкіл ыстығы бір өзінің көзіне кеп ұялағандай жансар жылтыраған, бірақ аса қайратты көздерінен сол Қарақорымдағы соғыс шағындағы белгілерін әрең тапқандай.

	Жолаушылар Төле биге қарама-қарсы оң жақ керегеге арқаларын сүйеді. Онда бұрын отырғандар түрегеліп, дастархан жайылмаған ортаға сығылысты. Солардың ішіндегі анау ұлы биге тым ұқсаған, шамамен елудің үстіндегі кең иықты, жүндес қабақты, бірақ көздерінде мейірім мол біреуі Ескелдіге бетін бере жақынырақ малдас құра отырып, жас биге ерекше ықылас-пейіл көрсете бастады. Мұны Ескелді танымады. Ал Қабан жырау таныды. Бұл Төленің ең үлкен ұлы Жәнбекей екен. Ескелдінің шешесі Ұланбике ұлы бидің тұңғышы да, Жәнбекей ер балаларының үлкені. Жәнбекей өзінің жиен інісінің бұл жақта біраз танымал есімін де, өзін де қызық көріп, енді орайы келгенде көз құмарын қандырып алмақтай одан назарын аударар емес.

	Жолаушылар атынан Қабан жырау, үй иелері атынан Хангелді батыр сөйледі. Қабан өзінің ақындық шабытына мініп, бірақ асықпай соңғы екі жылда сонау өрдегі Іле мен Қаратал аралығындағы елдің бастан кешкен күйін сап- сабымен төкпеледі. Қанаттанғаны соншалық, ара-тұра жанындағы табадай дөңгеленген кішкене қара тасын алып, домбыра орнына оны тырнақты саусақтарымен қаққылап, көп оқиғаны жырмен де сипаттап жіберді. Қабекең қайта осы жыр шумақтарындағы аз сөзге әлдеқайда кең ауқымды оқиғаларды сыйдырады. Әрі онысында бояу, нақыш та молырақ. Сөйтіп өндіртіп барып, қара сөзге қайта ауысады.

	Жырау сөзін аяқтағанда Хангелді батыр шалқая отырған күйі:

	– Байқасақ, ел басшылары осындасыңдар, ал үрме мылтықтың аузында қалған қызыл қарын жас бала, қатын-қалаш, кемпір-шалға бас-көздікке кім бар онда осы мезетте? – деп сұрады.

	Қабан албан батырының осы сұрағынан өз әңгімесіндегі жарықшақты танып, аласұра құлжаның сақасындай үлкен мұрынды, мол сақалды жүзін ұзақ жүрістегі тұлпар атша шайқап, қайта көсілді. Ол арттағы елге бас-көздікке жас батыр Балпықтың қалғанын айтып, ендігі жерде сөзінің барлық інжу-маржанын соны әшекейлеуге арнады. Дербісәлідей әкеден туған түкті жүрек, балуан білек балауса жастың бұрын жаумен арпалысып көрмегеніне қарамастан осы соңғы екі жылдың ішінде дана көкірек, тарланбоз батырларша соншама салқынқандылықпен баршаны таң-тамаша етерлік істер істегенін Қабан жырау тебірене жырлағандай еді.

	Жалайырдың ақын көсемі сөзін тауыспай-ақ ортадағы Жәнбекей жеңілтектене даусын көтерді:

	– Пай, пай! Толыбай сыншыға шын қасиет дарыған ғой, шіркін-ай. Сонау бір жылдары мен үлкен ұлыма той жасағанда елдің қызығы үшін Есіл бойынан, Керей-Ашамайлыдан Толыбай сыншыны алдырып едім. Жарықтықтың әбден қартайған кезі, түйенің қомына отырғызып, бесікке бөлегендей әлпештеп әкелдірдік. Бұл кісіні осындағы ел қайтып көрмес те деп, мен жан-жаққа хабар салып, бүкіл Ұлы жүзден көзі қарақтылардың көзіне түскен жас балаларды жидым. Сонда тапқаным өзіміздің дулаттан үш бала: жаныстан Әлдеке, Туғанбай, жантудан Өстемір, албаннан Бүйенбай, шапыраштыдан Наурызбай, ал жалайырдан мына жырау ініміз әспеттеген Балпық Дербісәлі баласы еді. Толыбайдың сынына осы алты бала түсті. Иманды болғыр қария алдына келген балалардың тұлабойларын зерттеп, ана-мына жерлеріне қол жүгiртіп, әрқайсысына баға берді. Сондағы ерекше бөле-жарғаны шапырашты Наурызбай мен жалайыр баласы Балпық еді. Екеуін де болашақ батыр атап, әрі Балпыққа әулиелікті де қоса жорып еді. Байқаймын, тарлан сыншының айтқаны расқа шығып келеді. Құдайым артық көрмесін тек.

	Жәнбекейдің сөзін Қабан жырау іліп әкетті:

	– Иә, құдайым артық көрмесін, тіл-көзіміз тасқа. Толыбай сыншының сондағы сөзі құдай сөзіндей расқа шығып келеді, – деді. Сосын Қабан одан әрі көсіліп, бұған дейін айтқан әңгімелерінің әр тұсын толықтыра түсті. Бір ауық әлгі Іле дариясының үлкен салаларының бірінде қамысты жағалауға тығылған алабөтен үлкен ағаш қайықтағы Сібір жұртының жауынгерін, оны тауып берген албан азаматы Тілеукені тіл ұшына қыстырып еді, төрдегі Хангелді арқасын керегеден жұлып алып:

	– Жаным, қай Тілеуке? – деп салды. Қабан жырау ол туралы өз білгенін айтты. Сонда албан батыры мырс етіп, жылтыр ашық жүзіне мысқыл жүгіртіп, әлдекiмді мазақ еткендей түсін құбылтты. Сосын өзіне таңырқай қарасқан жұртты көп салғыртпай сол Тілеукенің өзінің бел баласы, тұңғышы екенін айтты. Мұны естігенде Қабан ғана емес, Ескелді де қабағын көтеріп, жасамыс батырға шұқшия қарады.

	«Құдайым, сол Тілеуке осы Хангелді, оның шәкірт батырлары Сатай, Бөлек, басқалар жөнінде тамылжытып қаншама сөзді қоздатып еді, бірақ соның бір де бірінде осыншама аты әйгілі қарт батырдың өзіне туған әке екені жөнінде тіс жармағаны несі? Әрі сол Тілеукенің айтуынша, әрі осы отырыста бұдан кейінгі әңгімелерден анықталғандай қарт Хангелдінің бүкіл өрен-жарандары, өзіне қолғанат есепті батырлардың бәрі осы Қаратауда, өзінің қасында, ал сол тұңғыш ұлы, әжептеуір тілді, тісті азамат, қарамағында біраз ауыл бар Тілеукенің бұдан жырылып қалғаны несі? Әрі руын жасырып, албан емес, суанмын дейтіндей басына не күн туды екен? Осындай сұраулармен Ескелді төңірегіндегілер Хангелдіге шұқшиысып еді. Оны ішінен сезген Хангелді ләм- мим деместен көзін төмен салып тұнжырады. Өзі жанына ауыр алатын жайды одан әрі түртпектемеуді өтінгендей. Ескелді де, Қабан да албан батырының осы түріне қарап, мұның үлкен ұлы Тілеукемен екі арасында бір дүрдараздығы барын топшылады.

	Тыныштықты бұзған арғын қанжығалы Бөгенбай батыр еді. Ол Төле биге қарап:

	– Алтын Жәкем, мынаны бір зерделеуге қол ұшын жалғаңызшы. Жаңағы орыс елшілері сонау Сібір жұртының ортасынан, бас кентінен арнайы сізге келген. Жолбарыс ханға келген. Осы Ұлы жүз еліне келген. Айтатындары түйдек-түйдек. Сібір жұртының ең үлкен лауазымды, шен-шекпенді адамдарының сәлемін жеткізеді. Ал сөйте тұра бұл қазақта Орта жүз, Кіші жүз деген тағы бір елдер барын кәперіне де алғысы келмейді. Болат хан, Сәмеке хан, Қайып хан, Әбілхайыр хан, Батыр сұлтандардың аттарын да естімеген. Ұлы жүзбен алабөтен дербес қатынас орнатқысы келеді. Осының түбінде не жатыр? – деді.

	Манадан жақ ашпаған Төле енді ғана тілге келді:

	– Бұл сұрақ мені алғаш кеңірдектен алғанда туған баланың бүгінде ата сақалы аузына шықты. Соншама ұзақ толғатқанда тапқан тұжырымым сол – бұл Сібір жұрты, орыстар, олардың шен-шекпенділері біздің қазақты бір ел деп санамайды, одан да ұңғытып, тереңдетіп айтсам бізді бір ел деп санағысы келмейді. Бір тудың астында көргісі келмейді бізді?

	– Бөлек-бөлек ұстасам, ара жігiн кеңейтсем, өңешімнен жақсы өтеді бұл сығырлар дейтін шығар!

	Бұл сөзді айтқан Хангелді. Жаңағы тұнжыраңқы қалпынан ол тез арылып қайта ашылған.

	– Бұл орыстардың жатқанына он күннен асыпты, – деп қанжығалы Бөгенбай қайта сөйледі. – Бодандыққа шақырды дейсіз. Ал сіздің қалың елмен ақылдасайық, алыстағы ағайындарға хабар салайық, солардың лебіздерін түгел естіңіз, әлі де екі-үш апта аялдаңдар дегеніңізге көнбей, бүгін жүріп кетті. Осыншама үлкен шаруамен келіп, астарынан су шыққандай асығыстық жасауы сірә осылардың көмекейіндегісі мен көкіректегісін ортақ затқа ұқсатпайды ғой.

	Қанжығалы Бөгенбайдың осы сөздеріне жалайыр биі Ескелді елеңдеді.

	«Апырау, үш жүзге билігі жеткен ұлы би орыс елшілерін екі-үш аптаға бөгей алмайды, ал Жоңғария қонтайшысы олардың жамбастарын сартап етіп, он ай байлап-матап ұстайды, осыншама құдіреті аспандаған қалмақтармен біз қалай қарсыласпақпыз?» Бұл түйсіктің Ескелдіні бұра тартқаны соншалық нағашы атасының Бөгенбайға не жауап қайтарғанын естімей де қалды.

	Осы кезде желп етіп киіз есік ашылды да ұлы би күзетшілерінің бірі – қарулы жасақшы кірді. Ол дереу тізерлей кетіп:

	– Алтын Жәкем! Бір сәт көңіл бөліп, бір ишара білдірмесеңіз іс насырға шабатын түрі бар, – деді.

	– Әлі де сол керторының дауы ма? – деді Төле бір түрлі тосын дауыспен саңқылдап.

	– Тап солай, Алтын Жәкем!

	– Шақыр екеуін де!

	Күзетші тез бұрылып табалдырықтан қарғып ары аттады да манағы Сабалақ деген бала мен оның астындағы аттың шылбырын мойнына салып өлердей боздаған қысқа қырқылған сақал-мұртты, беті айғыз-айғыз немені алып қайта кірді.

	– Әй, Сабалақ жаным! – деді Төле жаңағы саңқылдақ дауысын бір қалыпта ұстап. – Уәде – құдай сөзі. Біз мына бейшараның осы бір жануарын ел қамы үшін бір кәдеге жаратпаққа күшпен алып едік. Осы қалың дулаттың қолындағы малға менің билігім жүреді. Соның ішінен таңдаған қылқұйрықтыңды ал, мынаның керторысын өзіне қайтар!

	– Сіз айтқасын, амал жоқ, қайтарайын, –деді Сабалақ зорлана сөйлеп. – Тек оңаша шығып, керторының мойнынан үш рет құшақтап қоштасайыншы.

	– Болсын, барыңдар! Істі сен бақыла! – деп би жаңағы қарулы жасақшыны сұқ саусағымен нұсқады.

	Бұлар кеткесін қанжығалы Бөгенбай:

	– Мынау бір түсі бөлек бала ғой, кім өзі? – деп сұрады. Оған ортадағы Жәнбекей бұрылып, күлімсірей сөйлеп жауап қайырды:

	– Бұл тәтеміздің бізден де жақсы көретін баласы. – Төле би балалары әкесін осылай «тәте» деп атаушы еді. Сосын Жәнбекей осы Сабалақ жөніндегі хикаяны қысқаша айтып берді.

	Үлкендер арасындағы салиқалы әңгіме осымен қалт үзілген еді. Сүт пісірімдей уақыт өтіп барып қана ол қайта жалғанды. Бірақ мұның да өрісі ұзақ емес екен. Жаңағы Сабалақ енді жалғыз өзі қайта кірді. Кірді де ләм-мим деместен есік жақтағылардың қатарына отыра кетті.

	– Қайтардың ба? – деп Төле соған бұрылды.

	– Сіз бұйырғасын қайтарайын-ақ деп, керторымен оңаша шығып, оны мойнынан үш құшақтап қоштасып едім. Сосын жаңағы бұрынғы иесі қасыма келгесін «осы бір жануарды маған қисаңызшы», деп өтініп едім, ол пақыр келісе кетті, – деді Сабалақ. – Сонымен керторы тағы да менде қалды.

	Жердің қақ төсінен құлағы қалқиған шайтан шыға келді десе Төле би сенер, ал Сабалақтың мына сөзіне сенуі мүмкін емес еді.

	– Шақыршы әлгіні! – деп есік жақтағы біреуді сыртқа жұмсады. Ол жаңағы қарулы күзетшіні ертіп кірді. Оның дем арасында өңі қуарып кетіпті. Төле:

	– Мынау керторыны әлі қайтармапты ғой, сен не бақтың? – деп тағы да қатқыл үн қатты. Сонда әлгі күзетші неме екі аяғымен бірдей тізерлей кетіп зарлай жөнелді:

	– Садағаңыз кетейін, Алтын Жәкем, міне кессеңіз бас, мен өзім түсінбей дал болған жайым бар. Керторымен қоштасайын дегесін осы Сабалақты оңаша шығардым, қасында әлгі пақыр, аттың бұрынғы иесі. Мен арқан бойындай жерден кiрпік қақпай бақтым. Мына Сабалақ оңашада оған ернін күбірлетіп бірдеме деп еді, осы керторының жолында өлетіндей көрінген әлгі пақыр кілт өзгеріп, керторыдан бас тартып шыға келді. Бар шындық осы. Бір мысқалдай өтірік қоссам бала-шағамның қызығын көрмей кетейін!

	Төле басын төмен салыңқырай жүндес қабағының астымен босағадағы Сабалаққа қарап еді, «ал, енді не бұйырасыз?» дегендей он төрт жасар неменің өзіне бүлк етпестен қаршығадай қадалған түрін көрді. Үй іші сілтідей тынды.

	«Сен оған не айттың?» деген оқтаудай сұрақ ұлы бидің кеудесін кере жөнелді. Басқаларда да сондай күй бары күмәнсіз. Бірақ бәрібір ол сұрақты қоюға ұлы бидің дәрмені жетпегендей. Егер қоя кетсе мынау алыс-жақыннан келген алқалы топтың көз алдында өзінің бір абыройсыздыққа ұшырайтынын айна- қатесіз сезгендей. Сонда да сөздің соңын жұтып қойғанға ұқсамау үшін Сабалаққа қарап:

	– Ал керторың қазір қайда? – деді.

	– Бір сенімді адамдарға тапсырып, өзім сіздердің әңгімелеріңізді тыњдауға келдім, – деді Сабалақ міз бақпастан. Осымен керторының дауы бітіп еді.

	Бірақ алыстан келген қонақ қанжығалы Бөгенбайдың бұл жайға құмары қанбай қалғандай Сабалаққа соншама сүйсіне қараған қалпын бұзбай:

	– Алтын Жәкем, осы балаңыздың кескін-келбеті менің көзімді тартады. Маған қисаңыз қайтеді, қалған тәрбиесі, бағым-күтімі менен болсын, – деді. Сосын ұлы бидің келіскен, ия келіспеген райын күтпестен Сабалақтың өзіне дауыстады. – Әй, жаным, мына Алтын Жәкем көнсе сен маған бала боласың ба?

	– Батыр аға, пейіліңізге ризамын. Адам бір қателессе шайтанның азғырғаны, ал бір қателікті екінші мәрте қайталаса өзінің сормаңдайлығынан. Осы би атамнан бір рет қол үземін деп, екі жылдай қан жыладым. Ал екіншілей кетсем қан құсамын ғой. Би атам өзі қумаса мен бұл кісінің қасында боламын.

	Бөгенбайдың онсыз да тырс-тырс етіп жарылғалы тұрған беті одан сайын қызарып балбырады. Батыр адамдарда сирек болатын қуанышты рең. Тап бір Сабалақ оның ұсынысын қабыл ала кеткендей-ақ лепіріп, меселі қайтқан жанға мүлдем ұқсамайды.

	Бөгенбай да, басқалар да Сабалақтың үлкен кісіше толғамды сөйлеуіне риза болысып еді.

	Сосын үзілген әңгіме қайта жалғанды. Сәл шалқая отырған Хангелді мана ғана өздерінен кеткен орыс елшілерін еске алды. Ұлы бидің оларға тым көп сый тартқанына таңырқағандай. Ал Төленің өзін басқа нәрсе толғандырған екен:

	– Ертең ерте Жолбарыс ханға жолығамыз. Хан алдындағы мәслихатқа қатысам деген баршаңызға рұқсат.

	Бұл хабардан жалайыр адамдарының ішінде ең тыпырши елеңдеген Тұрлымбет еді. Осыдан екі жыл бұрын ерте көктемде қалмақ шабар қарсаңда өзінің немере ағасы Есенбаймен бірге осы ұлы би мен Жолбарыс ханға баршын ретінде келгенін ол әсте ұмытпаған. Есенбай Жолбарыс ханға, ал Тұрлымбет Төле биге жолығуға тиіс еді, солай болды да. Мына соңғы екі жылда ұлы бидің түр-нұсқасы қалай өзгергенін Тұрлымбет манадан тамашалап, оған әбден-ақ айызын қандырды. Сол сапарда би ауылында жатып, екі-үш жұма намаздың басын қайырғанда бұл Жолбарыс ханды да көрген. Сосын да оның тап бүгінгі күйі жас періні ерекше қызықтырады.

	Ескелділердің бұдан кейінгі сөздерден ұққаны жалпы осы бас қосудың өзі сол Жолбарыс ханмен жолығар қарсаңдағы дидарласу, дайындық іспетті екен. Кенет жаңағы Хангелді енді ұлы хан Болатты атады. Тамағына тас тығылғандай өз-өзінен қылғынып, бір түрлі ызғарлана атады. Сөзін үзіп-жұлқып, өзара байланыссыз бірдемелерді қосақтап, қарағайды талға жалғағандай бұлдырлатып, ат арытып қазір ғана жеткен алыс елдің адамдарына түсініксіз етіп сөйледі. Хангелді мінезі қасындағы ұлы би мен қанжығалы Бөгенбайға да көшкендей бұлар да маңдайларын төмен салып, қабақ жүндерін салбыратты. Сірә, бұл екеуі ұлы хан Болаттың құлағын шулатқысы келмейді, әйтпесе ол ханға айтар наразылық бұларда да бастан асатындай. Хангелдінің бір түсінікті шыққан сөздері мынау:

	– Әз Тәукенің орнын басқан ұлы хан Болат тап осындай күнде ел еңсесін көтеріп, жар салып шықпас па? Үш жүзге билігі жеткен сол ғана емес пе? Оған осындай түйсікті ел ағалары – мына біздер өзіміз құйсақ дұрыс-ау. Өзге жол қарасын көрсетер емес. Ертең Жолбарыс хан алдында тап осыны темір өзек етсек лазым.

	Албан батыры осыны айтып аузын жиып үлгерген жоқ, киіз есік айқара ашылып тағы біреу бері аттап түсті. Бұл жаңағы Сабалақ пен оның қасындағылар сияқты емес, біршама батылдау екен, табалдырықтан аттаған бойда тұрып қалмай, ортадағы Жәнбекей сияқтыларды баса-көктеп төрдегі Бөгенбайға қарай озыңқырады. Ошақ асып, от жағатын тұстан да өтіңкіреп, сол арғын батырына жүзін бере бір тізесін бүкті. Сөйтті де үй ішінде не дырду болып жатқанына қарамастан суырыла жөнелді:

	– Батыр аға, сіз сұраған Шірік-Рабаттың қай бағытта екенін анықтадым. Оған бару үшін осы Қаратауды бойлай төменгі тұмсығына дейін жетіп, Телікөлдің тұсында Сырдариядан түстік жағалауға өтіп шығу керек екен. Сырдарияның шағын саласы Іңкәрдарияның бойында дейді. Сол Іңкәрдарияның жағалауындағы Түгіскен, Ұйғарақ, Оба деген бейіттерді сұрастырып, соларды бетке алып жүрген жөн дейді. Арғы аталарымыздың көп із қалдырған мекені көрінеді, адаспайтын сияқтымыз. Басқа да жол жобаларын, белгілерін құлағыма құйған жайым бар.

	Жүзін көтере қараған Бөгенбайда оның ақпарынан ризалық рай танылды. Сосын кірген кісі қайта шығып кетпей Жәнбекей қасындағылармен тізе түйістіре бұл да шөкті.

	Ескелді адамдарының ортасында бір бұрқасын соққандай қозғалыс бар еді. Оны бастаған Тұрлымбет. Бұл Қабан жырау, Ескелді, Барлыбай үшеуінен кейін, Жайнақ пен Қосайдың қыспағында отырған. Міне, әлгі бұрқасын ең алдымен осының басына жетіп, ол қасындағы екеуді қоса қозғап қалды. Өздерінен жоғарырақтағы үшеу осы үшеуге елеңдесті. Оны өзгелер де байқағандай. Манадан екі жағындағы өз тұрғыластарымен бірге мынадай атақты адамдардың салиќалы пiкiрлерiн тыңдап, аузынан леп шығармай тым елеусіз отырған Тұрлымбеттің «мынау сол, анық сол, сол», деген сөздер көкейін тесті. Тура әлгі өмір бойы іш құста еткен ғашығын жылдар өткізіп барып, ойда жоқта жолықтырған жандай соншама дегбірсіз күйге түсті. «Иә, мынау сол, анық сол», деп күбірлей берді. Онысын екі жағындағы Жайнақ пен Қосай де естіді.

	Мына соңғы кірген кісінiң Ќанжығалы Бөгенбайға қарап айтқанын тыњдағанда оның нені баян қылғаны емес, осы шаңырақтың астында бұған дейінгінің бәрін аяқ асты еткендей бөлек сұңқылдақ дауыс мұның тұлабойын шымырлатты. Соншама таныс. Алыста, өткен күндерде болған бір оқиғаны қаз- қалпында көз алдына келтірген дауыс. Ол аузындағысын тауысып, ортаға отыра кеткенде Тұрлымбет сәл көтеріліп, басқалардан көзін асырып, оны мұқият барлағанда өз танымпаздығына тіпті де тєнтi болғандай. «Иә, мынау сол, сондағы дөңгелек бөрік, сондағы селдір сақалды, әжімді жалпақ бет, сондағы суырылған шешендік, иә, сол. Не істемек керек?» Тұрлымбет әзірге істің ақырын күтіп, іштей тынып, тіл-жағын күшпен қарыстырғаннан басқа амал таппады.

	Мына дөңгелек бөріктінің хабарынан кейін Бөгенбай:

	– Сізге қонақ болғанымызға үшінші күн, Жәке, біз енді қозғалсақ та болар, – деді.

	– Менен рұқсат сұрасаңыз, батыр, «иә» деуден аулақпын, – деді Төле. – Егер ертеңгі Жолбарыс хан алдындағы әңгімеге сіз де қатыссаңыз, әлдеқайда толғамды шықпай ма? Шірік-Рабатта бекінген қалмақ қосындарын сосын барып шапсаңыз да уақыт көтерер. Мүмкін бізден қосымша қол ертіп шығарсыз.

	Ұлы бидің мұнысын Хангелді де құптады. Бұдан әріде үлкендердің арасында дау-дамайға ұқсаған пікір таласы үдеді. Тұрлымбеттің мына бір дөңгелек бөріктіге есіл-дертінің ауғаны соншалық, ол таластың көбінен тысқары қалды.

	«Бұл құрғыр қайда қашар дейсің, мына ел басшыларының лебізін естиінші» деп, қаншама ұмсынғанмен жаңағы дегбірсіздігі басқа жаққа бұра тарта берді.

	Ара-арасында Тұрлымбеттің ұстап үлгергендері мыналар ғана: бұрын Жоңғария қонтайшысы Іле дариясының өріндегі Кетпен тауында көшіп-қонып жүруші еді, қазір өздері Тұзкөл атайтын Ыстықкөлдің жағасына жетіп орнығыпты. Қырғыздар да шабылған, қарақалпақтар да солай қалмақ қаруының дәмін мықтап татқан. Бүкіл қазаққа ортақ ұлы хан Болат Түркістаннан кеткелі жұмбақ мінез-құлық иеленген, жіберген елшілердің біріне жауап береді, екіншісіне бір сөзін де қимайды. Мына үлкендер оны әрқайсысы әр түрлі жориды, әр саққа жүгіртеді.

	Тұрлымбет енді бір мезетте осылай көңіл қойған шақта байқаса Ескелді сөйлей бастапты. Осы жас бидің даусынан басқа ызыңдаған шыбын да жоқ. Құлаққа тана ұрғандай тыныштық орнаған. Төле, Хангелді, Бөгенбай, осы үшеуді алақанда аялардай басқалар да Ескелдінің сөзін еміне тыңдауда. Ал жаңағы Тұрлымбеттің есін кетірген ортадағы дөңгелек бөрікті неменің ықыласы тіптен оғаш, тура бір жағына ауып түсердей құлай берілген. Тұрлымбеттің ызасы келіп, қақ тұмсықтан бүктеулі қамшымен ұрар ма еді деп те қиялдады.

	Ескелдінің сөзі көбіне мана алғаш келген беттегі Қабан жыраудың баянын толықтыруға арналған. Әсіресе, Жоңғария байтақысындағы орыс елшілері, орыс тұтқындары, «шейіт» оқымыстылары жайында, Сібір жұртының қалмақ пен қазаққа деген көзқарасындағы алшақтық төңірегіңде толғауларын төкті.

	Тұрлымбеттің тағы бір байқағаны әлгі Сабалақ босағадағы орнын тастап, ортадағы Жәнбекейдің қасына, Ескелдіге тура мұрынға мұрын тиістірердей бетпе-бет жайғасыпты. Әрі жалайыр биінің сөздерін ғана емес, жүзіндегі қыл- қыбырына дейін біржола жадына тоқып алмақтай елден ерек жұтына қарауы да қолапайсыз еді.

	Бір кезде Төле би ордасындағы кеңес те аяқталды-ау. Ескелді бастаған адамдардың күтімі Төленің үлкен ұлы Жәнбекейге тапсырылды. Неге екені белгісіз, Сабалақ та солардың арасына қыстырыла кетті.

	* * *

	Тұрлымбет үшін бәрінің мән-мағынасы жоқ еді. Мұныњ қалай да манағы ұлы би ордасына одағайлана кіріп, қанжығалы Бөгенбайға сонау Сырдарияның бір саласы Іңкәрдария жағасындағы қалмақ әскерлері бекінген, атауы құлаққа тосаңдау естілетін Шірік-Рабат деген мекен туралы ақпар жеткізген дөңгелек бөріктімен бір тілдеспекке аңсары ауды. Ұлы жүз ханы Жолбарысты бүгінгі қалпында көрсем деген ықыласы жайына қалды.

	Дөңгелек бөріктімен оңаша жолығудың сәті ертесіне ғана түсті. Жолбарыс ханның ордасы деп тігілген он екі қанат ақ үй ұлы бидің қонысынан қозыкөштей жерде екен. Кеше Төленің алдында да бас қосқандар жарым жолға дейін атпен барып, одан арғыны жаяу өтті. Аттарын қызметші жігіттерге қалдырды. Қанжығалы Бөгенбайдың да аты кешегі дөңгелек бөріктінің қолында кетті.

	Енді бұлар екі топ болып жылжыды. Алғашқыда Төле, Хангелді, Бөгенбай, Ескелді, Қабан жырау бастаған жаяулар, екіншісiнде ат жетектегендер. Хан ордасына жақындағанда бәрі тоқтады. Қарулы күзетшілер бері бөлінді де, ұлы биге төсін басып сәлем беріп жатты. Сәл кідіріс жасауды өтінгендей.

	Міне, сол алдыңғы топтың соңындағы Тұрлымбет артқа бұрылып еді, әлгі дөңгелек бөрікті Бөгенбайдың да, өзінің де атын басқа біреулерге беріп, енді өзі сол атшылардың жұмысын бақылағандай оқшау тұрғанын көрді. Міне, сол сәтте екі аяғы құрғыр Тұрлымбетті өз еріктеріне бағындырып дедектете жөнелді. Бұл дереу кейін жалт беріп, солай қарай ұмтылды. Бұл сәтті құр жіберсем, алда не күтіп тұр, құдай білсін, хан ордасындағы кездесуден кейін тіптен орайы келмей кетуі мүмкін, әрі Бөгенбайдың жол жүрмекке асығып отырғаны белгілі ғой деген ой мұның зәресін ұшырды. Өз кісілерінен жырылған Тұрлымбет дөңгелек бөріктіге тез жетті. Басы жалаңбас, көптен ұстара тимеген шашы екі елідей өскен, есесіне қылтанақ жоқ жылтыр иегінде күн сәулесі ойнаған, тұр-ұсқыны бөлек жігіттің өзінде шұғыл шаруасы барын сезген дөңгелек бөрікті де оған қабағына күш түсіре зер сала үңілді. Жылтыр иек жігіт сәлем берер деп ойлаған, бірақ онысы жоқ, бір сиқыр белгісі ойнағандай көздерін өңменінен өткізе қарсы алдына келді де үн-түнсіз қатты. Дөңгелек бөрікті де осының мінезіне басқандай, ол да көз қаруын қарсы жұмсап, үнсіз сілейді. Екі көз қайсымыз басым шығамыз дегендей тайталасқа түсті. Бұл екеуін де құдай көзге жарытқан екен, мың жылдық тайталасқа да төтеп беретіндей тауандары бар. Ақыры Тұрлымбет мұндай ұзақ текетірестің қажетсіздігін де ұқты. Әрбір сәт алтынға бергісіз қымбат. Қазір хан күзетшілерінен рұқсат алынса Ескелділер мұны қастарына шақырып алуы да мүмкін ғой.

	– Сіз, ағасы, екі арман көкейіңізді тесетінін айтатынсыз, – деді Тұрлымбет мүлдем аман-саулықсыз. – Бір арманыңыз абайсызда көз жазған қанжығалы Бөгенбайға қайта ұшырасу еді. Құдайға шүкір, ол арманыңызға қол жеткізіпсіз. Ал екінші арманыңыз орындалды ма?

	– Қайдағы екiнші арман? Не сандырақтап тұрсың?! – деп дөңгелек бөрікті бетіндегі қалың әжімдеріне бар қайратын жия тіпті қадала кетті. Алғашқы қарасы мен мына соңғы қарасының арасында жер мен көктей айырма бар еді.

	– Екінші арманыңыз әлгі үнпаз жігіт емес пе еді? Немене, ұмыттыңыз ба? – Осыны айтты да Тұрлымбет бір әуенге басты:



	Әйт-шүу-кәй, бойың өсіп нар болғайсың,

	Өркешің мінгесуге тар болғайсың,

	Әйт-шүу-кәй!

	Айрылған әйт-шүу-кәйдан екі кеште,

	Ізіне әйт-шүу-кәйдің зар болғайсың,

	Әйт-шүу-кәй!



	– Иә, ағасы осы әнмен іңір қараңғылығында бір үйлі жанды ұйытып тастап, қорадағы түйелерін жалғыз өзі айдап әкеткен үнпазды қайта жолықтырсам деп, көкірегіңіз қарс айырылушы еді. Міне, сол арманыңыз орындалды ма? Менің білгім келетіні сол.

	– Әй, сен осы менің тобымда болып па едің? Жоқ, ондайға ұқсамайсың.

	Жарығым, сен кімсің, айтып өлтірші! Мұның бәрін қайдан білесің?

	Тұрлымбеттің жылтыр иекті жүзінде ұзақ жұмбақ жымиыс бар еді.

	– Айтарыңды тез айт, қазір ана хан ордасына кiресіңдер, – деп, әлгі неме Тұрлымбеттің әлсіз жерін тап басып дегбірін ала сұңқылдады. Баяғы құлақта қалған таныс дауыс одан әрі айқындықпен жаңғырды. Тұрлымбет сонда да тура жөн айтпай одан әрі созбұйдалады.

	– Жотамда сондағы қамшының ізі әлі бар!

	Сонда ғана дөңгелек бөрікті түбі түскен шелектей қаңғыр етті:

	– Есіме түсті, шырағым, кеш, кеш мені! – деп Тұрлымбетті бар күшімен сүйегін сықырлатып бауырына қысты.

	– Ташкендегі мына ұлы би Төленің мөрі басылған хатты көрсетсем де, күншығыстағы жалайыр елінің баршыны екенімді айтсам да сөзіме сенбей кісендеп ұстап, жолымнан қалдырдыңыздар ғой. Құдайға шүкір, қалмақтар шауып, маған бостандық әперді, – деп Тұрлымбет сөзінің соңын ащы мысқылға айналдырды.

	– Жаным-ау, біздің қазақта ес бар ма? Ес болса осындай да күйге түсер ме едік? Әне, мен түгіл, менен он есе ақылды бастар қазақтың басын қосудың амалын таппай Жолбарыс ханға жүгінбекші. Күн көрістің қамынан көз ашпаған қарақшы менен не сұрайсың? Кесем десең бас міне, бәріне де көндім. Бірақ өзің ақылды жігітке ұқсайсың. Сонда сен Қаратаудың теріскейінде менің басбұзарларымның қолында жатқанда-ақ тегін жан емес екеніңді сезіне бастаған едім. Аманшылықта, қалмақ шаппай-ақ көп ұзамай өзім-ақ босататын едім ғой. Ал енді осындай ақылды жан бола тұрып, қызыл қарын жас бала мынадай күйге түскен шақта мені қылкеңірдектен алып, мені масқаралап неғыласың? Не абырой табасың сен? Онан да кел татуласайық. Біз сонау төменде Шірік-Рабатқа бекінген қалмақ әскерін шабуға бара жатырмыз. Онан да бізге жақсы тілек тіле! Ал жаңағы өткен жайды тісіңнен шығармай-ақ қой. Өлердегі сөзім, өтінішім. Жаным, сөйт. Тірі жүрсем бір керегіңе жарармын!

	Тұрлымбет осы сәтте бір түрлі қызық күй кешті. Тіпті тап осыдан кек алмақ та ойында жоқ, бірақ ондай аттының өмірде болатынын мына пақырдың өзі ескерткендей. От басып секірген бір адамның ессіздігіндей тым жеңілтек мінез көрсетіп дөңгелек бөріктінің өзі сыр алдырды. Шынтуайтында, күш әлі де осы пәленің жағында емес пе, қалың әскерін ерткен, қалмақтың ең төменгі шебін іздеп барып шаппақшы әйгілі батыр қанжығалы Бөгенбайдың оң қолы екен, алыстан табан тоздырып жеткен жолаушы, өзіндей шаршап-шалдыққан отыз шақты адамның ішіндегі Тұрлымбет не істей алсын? Сонда бұл неге жаны шыға Тұрлымбеттен кешірім сұрайды? Әлде мынау үш жүздің басын қоспақшы, қазақтың өз ішіндегі қырқыс, таластарды өртке құйылған судай толастатудың қамын жасаушы ұлы би Төленің ордасы болғасын омырауға салуға орын жоқтығын сезіп, содан жасқанып, сол жайдың мысы басты ма? Тап солай. Әйтпесе, өзінің өткені үшін мынадай күнде жазаға тартылу мүлдем үрдістен шығып қалған іс. Тіпті анау Ұлы жүздің, Ұлы жүздің ғана емес-ау, үш жүздің төбе биі Төлемен иық теңестірген Бөгенбай да өзінің өткенімен мақтана алмайды. Ол да ерте күнде тамақ асырау қамымен тақымы кеппес ұры атанған екен. Соның бәрін біле тұра көңілі жүйрік, тілі мірдің оғындай мына сұңғыла мұның алдында неге сонша кішірейе кетеді? Иә, жаңағы түйсігі дұрыс. Мұны Төле айналасының мысы басты. О, әруағыңнан айналайын ұлы би, сен аман бол! Үш жүзге билігі, ықпалы жеткен әз Тәуке мен Төле биден өзге жан туған жоқ деп ағаларымыз дәл айтады.

	Осылай толғанған Тұрлымбет пен дөңгелек бөріктінің арасындағы одан арғы әңгіме мүлдем жараспады. Құладүзде жолығып, бір-бірінің тілін түсінбей айрылысқан тұрқы бөлек екі аң сияқты әрқайсысы өз жөнімен кетті.

	* * *

	Тек осы жүздесудің әсерінен Тұрлымбет Жолбарыс ханның ордасына кіргенде де арыла алмады. Алғашқыда өрбіген әңгімелердің көбісі құлағының



	түбінен ұшқан шыбын ызыңындай ғана әсер етті. Ол бір жайдан кешегі ұлы би үйіндегі айтылғандардың қайталамасы болғаннан да ма екен?

	Жолбарыс ханға арналып тігілген үй ұлы бидікіне қарағанда сәл аумақтырақ та, еңселірек. Ханнан ешкім қай істе де озбақ емес деген ескілікті тағлым баршасы үшін басшылыққа алынатыны осы үйдiң бітім-пошымынан да, жасау- жабдығынан да көрінеді. Қақ төрде биіктігі тізеден келетін тақ іспеттес неше алуан жібек бұйымдармен жабылып, желбірей көз тартқан сәкі қойылыпты. Ханның өзі сонда отыр. Омырауы зерлі мауыты шапан, сондай өрнектi биік киіз қалпақ киген, қолында сылдырмақты аса таяғы бар хан осыдан екi жыл бұрынғы Ташкенттегі сән-салтанаттан ғана емес, бет-жүзіндегі көздің жауын аларлық нұр мен сәуленің көбісiнен айрылып қалғандай. Бұрын ақ бәтестей ашық маңдайы, ұстараны күнде көретін мойылдай қап-қара дөңгеленген сақал- мұрты болушы еді, қазір соның бәрінде уайым ізі, жеңіліс тапқан адамның түсіңкі рухы қоса байлаулы тұрғандай Тұрлымбеттің көзіне тым жүдеу көрінді.

	Міне, осы әсер одан бұрынғы әсерге қосылып, алағызған Тұрлымбеттiң хан ордасындағы сұхбаттан мүлдем іргесін аулақтатып тастағандай. Енді нағыз тас кереңге ұқсады.

	Ханның оң жағында ала сырмақта өзі сияқты тым єшекейлі және әдемі киінген үш уәзірі отыр. Сол жақта мұндай кездесуде біріншi болып ұлы бидiң өзі жайғасушы еді, тек осы жолы алдымен алыс елдің адамы Бөгенбайға орын беріп, өзі екінші отыр. Үшiншi орында Хангелді батыр. Ал қалған көпшiлiк ханның карсы алдында бес-алты қатар түзіп, малдас құра жайғасқан. Үй ішiнде ине шаншар бос жер жоқ деуге болады.

	Ескелді, Қабан жырау, Барлыбай үшеуі алдыңғы қатарда, Қосай, Жайнақ, Тұрлымбет екінші қатарда. Сол өз басшыларының бір желкелігін иемденгендей, оларға тынысы естілердей тым жақын шөккен. Тек сәлден соң әлгі Сабалақ атты бала арт жақтан кимелей келiп, ортадағы Жайнақ пен Тұрлымбеттің аралығына сығылысты. Ескелді бидің желкелігі енді менікі дегендей соның дәл ту сыртында жүрелей қоянша шоқиды. Күншығыс елінің жас биi енді менiң тынысымды естіп отырсын дегендей қырлы мұрнын алға қарай тым созып ұстайды.

	Әншейінде шамшыл Жайнақ та, Тұрлымбет те: «Әй, бала тәртіп сақтасаңшы» деген сияқты сөздерге аузы бармағаны өз алдына ондай атты ойдан да сескенетан сияқты.

	Еңді қайтсін, кешеден бергі уақытта Төленің үлкен ұлы Жәнбекейдiң кең де жиһазды үйінде бір қонғанда Ескелді мен Қабан Сабалақпен көп көзінше де, оңаша да ұзақ дидарласып, соңында өз адамдарына бұл балаға керемет ықылыстары оянғанын жасырмап еді. Әсіресе, Ескелді Сабалақ жөнінде сезімге беріліңкіре сөйлеген.

	Хан ордасында ең алдымен шешілген Төле, сосын Хангелді. Албан батыры сәл деміге тоқтағанда ұлы би кезекті өзі алады. Одан соңғы кезек тағы Хангелдіге тиеді. Тек арғын батыры Бөгенбай ғана әзірге жақ ашқан жоқ. Тісін шұқығандай оң қолының саусақтарын аузына апарып, ауыр ойға шомған түрі бар. Тұрлымбет ол екі үлкен адамның ерін қимылдарын көргені болмаса сөздерін естіп отырған жоқ. Әлсін-әлсін жаңағы дөңгелек бөріктімен жүздесуін еске алып, одан артылған күш-қуатын қарсы алдындағы ханның түр-түсін бақылауға арнайды.

	Әңгіменің мына тұсында ғана Тұрлымбеттің құлағы ашылғандай еді. Төле би:

	– Ал Бұхара ханы Әбілпейіздің жағдайы әнеукүнгі өзіңізге баяндағанымдай, қосымша ақпар түскен жоқ.

	Ауыр тыныштық осыдан кейін де орнаған, кенет ашық күнгі найзағайдай әлдене төбелерінен жарқ еткендей еді.

	– Ал Бұхара ханы Әбілпейіздің жағдайы сонда қандай, би ата? – Бұл Сабалақтың даусы. Ұйқысыраған елді түртіп оятқандай, қараңғы түкпірге жарық түсіргендей бөлек дауыс. Төле би басқалардан көзін асыра жалайыр адамдарының тасасынан Сабалақты тез тауып алып, мынау хан ордасында тым өктем үн қатқан жас баланың оспадарсыздығына нала жегендей түрі бар еді, кенет ол райы тез өшіп, табан астында басқа мінезге көшкендей. Оған Жолбарыс ханның да сыңайы ықпал етті, шамасы. Себебі, ол да тақта отырған қалпы оқшау құбылыс өзін селк еткізгендей жүзінде ерекше ынта оянып, жалайыр биі Ескелдінің оң иығынан әріде көрінген көзі отты балаға мыќтап зейін қойды. Ескелді өзіне тынысы сезілген балаға бұрылып қарауды артық санады, себебі, оның жаңағы сұрағының әсерін ұлы би мен ханның тұлабойларындаѓы қозғалыстардан дәл байқауы әзірге бір басына жетерліктей еді.

	Тұрлымбетте де осындай бір күрт өзгеріс бар. Ол жаңағы Бөгенбай батырдың атқосшысы –дөңгелек бөріктімен кездесудің әсерінен тез, әрі біржола арылып, «о, енеңді ұрайын, ол немнің әулиесі еді», деп басқа жаққа жарқ беріп, Сабалақ сұрағынан кейінгі хан ордасындағы жай-күйдің қызығына елiктi.

	Әуелгіде жұрттың бәрі Төле Сабалаққа қарап, «тұштаңдамай жайыңа отыр, сен араласатын сөз емес» деген мағнада жазѓырар деп ойлаған. Бірақ керісінше шықты:

	– Қазақтардың Бұхара мен Самарқанд жаққа қашуы да ондағы елдің шаң- топырағын аспанға ұшырған екен, – деп би қайтадан сөзге көшіпті. Жаңағы дауыс ырғағын бұзбай сөйлегенмен де тап осы жолғысы төрдегі хан қажетсінгеннен емес, мынау көп ортасында сығылысқан кішкентай Сабалақтың өтінішін орындағанына ұқсағанын көпшілік ет-терісі арқылы сезінді. – Бұхара ханы мен Самарқанд ханы ежелден ит пен мысық сияқты бір-бірін көрсе желке жүндері күдірейіп, тырнақ пен тіс салысудан басқаға өнері жетпейтін болып алды емес пе? Сібір жұрты мен шүршіттерді мұрнын тескен тайлақтай айтқанына көндіріп, айдауына жүргізген қалмақтың зұлым қонтайшысына бұл екеуі бұйым болып па? Иттің көмілген жерін қырық шақырымнан сезетін иісшілдігіне басып, Сыбан Рабтан Бұхара ханы Әбілпейіз бен Самарқанд ханы Раджаб-Мұхамедтің осы алауыздығынан олжа таппақ пиғылда екен. Қазақтың даласын жыландай жалап өткен қалмақ қонтайшысының аз да болса екпіні басылайын деген бе, енді Бұхара мен Самарқандқа бірден бассалмай аз уақытқа әскерін бөгеп, ол екеуіне кезек-кезек елші жіберіп, ши жүгіртіп жатқан көрінеді.

	– Жәкем, тап осы тұсты ашыңқырай түсіңізші, ши жүгірткенде ол қонтайшының қолқасы не екен? – деп Хангелді батыр көлденең сұрақ қойды.

	Сөйтті де онсыз да ашық жүзін кере бар кеудесімен ұлы биге бұрылды. Албан батырының осы болмашы қимылға үлкен күш жұмсағаны, әрі көп ішінде аса елеусіздеу отырған Сабалаққа кірпiгiнің ұштары дір еткендей қарауы оны қарсы беттен бақылаған Ескелді, Қабан, Тұрлымбет сияқты жалайыр адамдарына басқа жайды баян еткендей. Тап осы Хангелді қонтайшының Әмударияның бергі беті – Мәурренахрдағы ол екі хандыққа қолқасының қандай екенін білмейді емес, тек бұл салиқалы әңгіменің әлдебір тегі белгісіз жетімектің емес, осы албан батыры тектес үлкендер алқасының емеурінінен туындағанын көрнекті жерге шегелеп қою, сөйтіп ұлы би беделіне ақау түспеуі мақсатында қол ұшын беру екені тайға таңба басқандай айқын сияқты. Шынында да бұл сұрақтан соң ұлы биге там-тұм жеңілдік те келгендей.

	– Қолқасы қайбір алтын мен күмістей оңды дүние дейсің. Әбілпейізге айтатын көрінеді, сенің әрбір дұшпаныңа қарсы күш біріктірейік, бір жеңнен қол, бір жағадан бас шығарайық. Бұл ретте, әсіресе, таптап айтатыны Самарқанд ханы екен. Қонтайшы елшілерінің көкейіндегісі мынаған саяды. Самарқандты екеулеп басып алғасын, сен менің қолымды қақпа, қайта қалмақ нояндарын ондағыларға кешегі Ақсақ Темірдің мұрагерлері деп таныстыр, сосын біз ол қаланы қалай тонаймыз, бәрі өз еркімізде болсын депті.

	– Астапыралла-ай! – деп Хангелді батыр салалы саусақтарымен самайынан мойынға қарай құлаған сақалын сипалап, керегеге шалқая түсті. Көздерін түндігі сыпырулы шаңыраққа қарай көтеріп, бір ауыр ой түйгендей сөйледі. – Сонда қалмақтар басқасы аздық еткендей енді Самарқандтың көк тасына тіл бітірген Ақсақ Темірдің мұрагері атануға иегі қышыған ба?

	Мұндай таңданыс хан тағымен іргелес отырған Бөгенбай батырды да ұрып жыққандай еді. Ол да бір жанына ауа төңкеріліп:

	– Ақсақ Темір мұсылман діні жолында білек күшін аямай Мұхамед пайғамбардың үмбеттерін жарылқап, Самарқандта ғана емес, біздің Түркістанда да қараған адамның ойы жаңылардай тамаша ғимарат тұрғызып еді. Тіпті Түркістандағы Қожа Ахмет Иассауидің ғымаратын ғимарат деу де азшылық етеді, одан да зор мансұққа лайық дүние ғой шіркін. Егер Ақсақ Темірдің мұрагерлері болсаңдар неғып, аталарыңның дінінен безіп, кәпір атанып, қайдағы бір далай-лама, малай-ламалардың аяғына жығылып, солардың түкірігін езіп ішіп жүрсіңдер деп, ол қалмақтарға сұрақ қоятын адам жоқ-ау, шамасы, – деді.

	Осы тұста Төле би сөзін одан әрі бастырмалата түсті:

	– Егер бұл шартқа көнбесең Самарқандты өз күшіммен алып, талан-таражға саламын, сол Самарқанд ханының қолтығына кіріп, бас сауғалаған қазақтарды, сосын сенің өз жұртыңды қойдай қырамын деп қоқиланыпты қалмақ қонтайшысы. Амал жоқ, Әбілпейiз қалмақ қонтайшысының қоқан-лоққысына көніпті де, әскерін Самарқандқа қарай бұрыпты. Себебі ол екі оттың ортасында қалды емес пе? Бір жағынан қалмақ, бір жағынан Самарқандтың ханы Раджаб- Мұхамед. Енді қалайда бір жағына ыңғай беруі керек қой. Діні бір, тілі бір деп Раджаб-Мұхамедті достыққа шақыру тіпті де мүмкін емес. Себебі, Әбілпейізге деген дұшпандық оның қанына сіңген ырзығы екен. Сосын да Әбілпейіз қалмақ елшілеріне айтқан көрінеді, пәленің төркіні Раджаб-Мұхамедтiң өз басында, егер оның тікелей көзі жойылса ғана біздің қарамағымызға көшкен Самарқандты, Шахрисабзды емін-еркін тонауларыңа жағдай жасаймын деп. Ал қонтайшы Сыбан Рабтанның зайсандары, қолбасылары Әбілпейіздің басын айналдырумен шектелмей осындай елшілікті астыртын Самарқанд ханына да жұмсапты. Бірақ Раджаб-Мұхамед тоңмойындау шығыпты да, қалмақ елшілерін ит терісін басына қаптап қайтарыпты. Міне, бұл жай қалмақтардың отына май құймай қайтсін. Сөйтіп, қалмақтардан аз-мұз көмек алған Әбілпейіз бірнеше дүркіндік шайқастан соң Самарқанд ханын еңсере бастапты. Жаны мұрнының ұшына келген Раджаб-Мұхамед қайтеді, осында сонау қиырдағы өз жерінен алаөкпесі шығып ауып келген қазақтарды шақырып, тізе біріктіруді ұсынады. «Сендерді қалмақтар Сары Арқа мен Жетісудан қуды, енді мұнда да тыныштық беретін емес, қашанғы шыдайсыңдар», – деп, шаптарынан түртсе керек. Бұған ондағы қазақтар шынында қызынып, Самарқанд ханы берген қаруды шақылдатып, Әбілпейіз бен қалмақ әскеріне қарсы шынжырдағы төбеттей ұмтылыпты. Сөйтіп, Самарқанд ханы Мәурренахрға басып кірiп, Зарапшанды алып, Бұхара ханының екі аяғын бір етікке тықса керек.

	Албан батыры тағы да ыңыранып:

	– Апырай, сонда қалмақ қонтайшысы Әбілпейіз бен Раджаб-Мұхамедті одан әрі қырқыстырған екен ғой, – деді.

	– Мұнысы біреудің қолымен от көсеу ғой, – деді қанжығалы Бөгенбай батыр.

	– Байқауымша, тілін тапсаң, қолына қару-жарақ берсең біздің жаман қазақ та шайқаса алады екен-ау, – деп есік жақтағы көп ортасынан Жәнбекей дауыстады.

	– Бәріміздің ақылымыз дария, бірақ кемеміз құмға қайырлады, – деп Төле өзінің бүйірден қыстырылған үлкен ұлына жаман көзбен қараймын деп, жүзін көтере бергенде жолай Сабалақтың өзгеріп кеткен тұр-түсімен соқтығысып қалды. Баланың онсыз да ақсұр өңі адам қарағысыздай сұстанып, нағыз асфаһани қылыштың өзіне айналғандай. Кенет Төле осы Сабалақтың кезінде айдалада белгісіз құбыжықтан әлгі атышулы керторымен бірге салақұлаш алдаспанды да олжалағанын есіне алды. «Апырау, қазір қолында қозыбас қайың шоқпардан басқа дәнеме жоқ. Сол қол бастаған батырға қиғысыз алдаспанды қайда қалдырды екен, бір қалт еткенде сұрайыншы», деп ойлады. Сөйтті де, мынадай хан ордасында отырып, әрі өзінің үш жүзге сөзі жүрген Төле би басымен жұдырықтай баланың шылауында кеткеніне намыстанғанға ұқсас бір сезім бұрқ етіп, тез бойын жиды.

	Бұдан кейін Хангелді батыр көсілді, оның сөздерін Бөгенбай толықтырды. Екі батыр да кешегі ұлы би ордасында табылған нұсқа сөз – үш жүздің басын біріктіретін бір жиын керектігін жақтады. Егер Болат хан осы науқанды өз қолына алса құба-кұп, біз сөзіне құлмыз, егер ол жалтарып, жалтақтаса Ұлы жүз ханы Жолбарыс мына ұлы би бастаған ел үлкендеріне «алдарыңнан жарылқасын» айтсын. Олар өз тараптарынан қимылдап, үш жүздің, қырғыздың, қарақалпақтың игі жақсыларын, көрнекті би, батырларын жиып, бір тудың астына біріктірудің әрекетіне кіріссін. Бұл ретте аты аталғандардың ішінде ұлы бидің өзінен басқа Орта жүзден Қаз дауысты Қазыбек би, Шақшақ Жәнібек, Кіші жүзден жағалбайлы Шеген би, Есет, қырғыздан Қоқым би, Қара Шырын би, қарақалпақтан Сасық би бар еді. Ал бүгінде көзі жоқ әйгілі, алшын Әйтеке би мен тобықтының Әнет бабасы ауызға алынғанда отырғандар оларға иман тілеп, беттерін сипады.

	Тек бұл сәтті Төле би құр жібергісі келмей бір шымшыма сөзге барды:

	– Хан ием, сіз менің Бұхара медіресесінің ғұламасы – Әнет бабадан бата алғанымды қасиетіме балаушы едіңіз, ал сол Әнет баба қалмақтың осы соңғы шабуылында тоқсан жеті жасында көшке iлесе алмай жау атының тұяғының астында тапталғанын естігендегі менің халімді ұғына алар ма екенсіз? Оны сізге түсінікті етуге менің икемім келер емес, не деп марапаттасаңыздар да тұғырымнан тайып түсе беретін сияқтымын. Тек єлім жетіп айтарым мынау, міне екі өкпемізден жау қысып бодан болып біз отырмыз. Ай мен күннің қозғалысы бұрынғыдан да жылдам, тіпті көз ілестірмейді, тұп-тура біздiң самарқаулығымызды мазақ еткендей.

	Төленің «екі өкпемізден жау қысып» деген сөздеріне Ескелдінің бүйірі бүлк етті. Бұл бастаған жүргіншілер осыдан үш күн бұрын етектегі Нұрила ананың басына тауап етіп, Балабөген өзенінің бойымен жоғары өрлегенде жолдарын кесіп өткен ауыр қалмақ қолын есіне алып еді.

	Төле толғанысынан соң біраз көздер «сендер не айтасыңдар» дегендей жалайыр адамдарына бұрылды. Ескелді өзі сөйлемей Қабан жырауға кезек берді. Жырау қара сөзден біржола жаңылғандай жанынан қара тасын алып, жыр төкті. «Үш жүздің басын тез қосайық, әйтпесе құрдым кетеміз» деген мағнадағы халық даналығының тұнығындай мөлдір де тұнық ойларды алтын- күміспен зерлей сыңғыратты. Жырдың әсем де әсерлі шыққаны соншалық, Жолбарыс ханның сол жағындағы үш уәзірдің екеуі көздерінің сорасын ағызып отырды. Жолбарыс хан оны әдейлеп бұрылып, өзі бақылады. «Иә, үш уәзірдің екеуі жыласа ханнан қателік кеткені, қараның сөзіне жығылмасқа амал жоқ». Хан мұны кәперіне мықтап алды. Тек осы сәтте єлдекім мұның алдын орап кеткендей еді:

	– Хан ием, Бұхара ханы Әбілпейіздің басындағы хал сізді қобалжытпай ма? – деп Сабалақ саңқ етті. Жолбарыс өзінің хан атына лайық салқынқандылығын бұзбауға тырысып, зорлана оның сұрағына сұрақпен жауап қайырды:

	– Ал біздің халіміз Бұхара ханының халінен несі артық?

	– Артықшылығымыз сол, біз әзірше қалмақ қонтайшысының айтақтауымен өзімізді өзіміз итше талай қойғамыз жоқ! – деді Сабалақ.

	Кіп-кішкентай баланың осы сөзі бәрін басқа ұрғандай есеңгіретті.

	Енді бір уақытта Жолбарыс сөйлей бастады. Бұл да ұлы би сияқты Сабалақтың бүйірден пышақ сұққандай сөздерін көңіліне алмағансып, жүзін мұнарта, көздерін көтере күңгірледі. Ханды үнемі көріп жүрген адамдар оның қазіргі қалпынан көп өзгерістерді байқар еді. Бұрын бұл қарсақша шақылдап, кейде орнынан тұрып кетіп, аса таяғын жарыса сылдыратып, қимылы тез, жеңілтек адамға ұқсайтын. Қазір басқаша, екі иығына жүз батпан жүк артылғандай былқ етер емес, даусы да жуандап, сөздері көмекейінен бұрқылдап тым кеспелтектене шығып жатқандай.

	Ең бастысы хан не ойдың басын шалып отыр, бәрі бұлдыр. Өз туысы Болат ханды атады, тек оны қай қырынан көргісі келеді, жазғыра ма, жоқ па, әлде сол үш жүзге ортақ ұлы ханға наразылық білдірген мына ел үлкендерінің өздерін күстаналай ма? Соны анықтамаққа ел үлкендері қанша қисайғанмен хан өз тұңғиығына бойлатар емес.

	Тек көп салғыртап барып, соңында ғана:

	– Сонда, Алтын Жәкем, басқа да ел жақсылары үш жүздің, басқа да ағайындас елдің би, батырларын қай шамада, ата-баба бізге мирас еткен, бүгінде ата жау қалмақ баса-көктеген ұлан-ғайыр жеріміздің қай пұшпағында тоқайластырмақ ниетте? – деп нақтылы сұрау қойды.

	Төле би бұған әзір екен:

	– Ең оңтайлысы, бүгіннен хабар салсақ келесі жылдың маусым айы ма дейміз. Ал қай пұшпақ дегенде сонау Бадам өзенінің сол жағалауындағы Ордабасы атанған шошақ бөріктей шоқиған кішкентай төбе есімізге түседі. Өзі бір киелі жер ме деймін, жарықтық Әйтеке бидің барында арғынның Қазыбегі үшеуміз қазақтың жанды жараға айналған көп дауын сонда шешіп ек. Айналасында алысы, жақыны бар басқа да төбешіктер мол, қарауыл қойғанға ыңғайлырақ, әрі оты-суы да жеткілікті, қанша жұрт қанша ошарылам десе де мал-жанына таршылық етпейді.

	Хан ордасындағы мәслихаттың бұдан кейін де біраз буы аспанға атқақтады. Ескелді де, Жәнбекей де сөйледі. Іштегісінен арылам дегендердің ешқайсысына таршылық жасалған жоқ. Бірақ бәрібір Төленің осы соңғы ұсынысы қорытынды сөз түрінде қала берді.

	* * *

	Сол күні кеште Бөгенбай Ұлы жүз ханы мен ұлы би ордасынан бөлінген адам мен жылқыны қоса алып, ауыр қолмен қозғалып кетті. Арғын батыры жауға қарсы ендігі сойқанды сол Шірік-Рабаттан бастамақ райынан қайтатын емес еді.

	Ал Ескелді бұдан кейін де екі күнге бөгелді. Нағашы атасының ордасындағы осы күндерді бұл жау соққысы түгіл топан су қаптаса да ұмыта қоймас. Себебі, көз алдына бұрынғыдан әлдеқайда кең дүние жайылып, ақыл-ой, зерде атаулысы шетсіз-шексіз мұхиттан кәусар іліп сусындағандай. Қазақтың бүгінгі хал-жағдайы, тақсіреті турасындағы пайымы әлденеше есе ұлғайып, тереңдегендей.

	Әрі Төле мен Хангелдiнің қанатының астындағы, өзі тұрғылас Өтеген, Қойгелді, Рысбек, Сәмен, Сатай, Наурызбай, Райымбектер осы Қаратаудың етек-жеңдерінде бір-бірімен жіпсіз жалғасып, әскер ойынын ойнап, әрі онысын жаудың ұсақ-түйек топтарымен қақтығыс үстінде сынақтан өткізетінін естігенмен де олар үшін ең бастысы бұл емес, осы Ескелді киген кепті аталмыш батырлар бұрынырақ бастарына өлшеп, басқаша ұғым, түсінік аулына қарай секіріп өткенін де мөлшерледі.

	Осы күндерде бәрімен жағаласа әлгі Сабалақ атты бала да Ескелдінің мейлінше ынтасын оятты. Жәнбекейдің үйінде Ескелділермен бірге омалып, ол да жалайырдың жас биіне кішкене жан сарайын айқара ашқандай. Ескелді ерін қимылдатса-ақ зерек шәкіртке ұқсайтыны соншалық көзі, құлағы, аузы, мұрны істік темірше ұзарып кеткендей әсер қалдырды. Ескелді де, Қабан жырау да (кейде оларға Жайнақ пен Тұрлымбет те қосылады) Сабалақты сөзге тартады, бұл білгенін айтады. Сосын Сабалақ жалайыр адамдарын сөзге айналдырады, балаға ілтипаты түскен олар да қарыздар қалмауға тырысады.

	Бірде Ескелді Сабалақпен екеуден-екеу қалғанда:

	– Бұрнағы күні хан ордасындағы жиында Бұхара ханы Әбілпейіздің Самарқанд ханы Раджаб-Мұхамедтен біраз жеңіліс тапқанын естігенде бет- әлпетің күрт өзгерді ғой, соның бір дәйекті себебі жоқ па? – деп салды. Тап осы арада Ескелді ойсыз сауалымен күтпеген бір оппаға тірелгендей. Себебі, қарсы алдында Сабалақтың жүзі қайрауы жеткен алмас қылыштай жарқ етіп, көз жанарын қарыды. Мұның қасында бұрнағы күні хан ордасында үлкендер әңгімесі үстіндегі бет-әлпетінің өзгерісі іштегі ұяң сезімнің тепкісіндей ғана болмашы бірдеме. Жас баланың қандай да бір жанды жарасын тап басқанына еш күмәні жоқ Ескелді сосын да оған аяушылық білдіре өз сауалынан өзі жалтарғандай күншығыстағы жалайыр, суан, ысты, сарыүйсін, найман елдері жайлы бөгде хикаяны тізбектетті. Сабалық оны да құлағына құйғанмен, мүлдем есі кетіп құламай, бидің жаңағы сауалы балауса көкірегінде оқтаудай тұрып қалғанын тура қадалған көздерімен білдірді. Ескелді мұны шіміркене түйсінді. Енді баланың еркіне бағына, егер ол қалай да шешіле қалса, екі құлағын қабат тосып, зейін қоятынын түр-түсімен байқатуға тырысты. Әрі баланың ең ғажайыбы оның екі көзінде екенін осы аз уақыттың ішінде осымен нешінші мәрте мойындады екен.

	Ескелдінің есіне әнеукүнгі керторы аттың дауы оралды. Екі жыл бойы етегі жасқа толып, сол керторы тұлпарды іздеген бейшара ұлы бидің алдына дауға дейін барысып, өлiп-өшіп, енді оған қолым жетті-ау деген шақта мынау шынашақтай неменің оңашада тура қараған көздерінен шошып, жын соққандай кенет райынан қайтып, жанға бергісіз сүйікті жануарынан бас тартып шыға келгенін басқалармен бірге бұл да іште қорыта алмаған. Сол дәрменсіздігінің сырын Ескелді еңді ғана байыптағандай.

	Иә, мұнікі нағыз оқжыландай атылғалы тұрған көз. Тек ондай атты кесіртке айбатымен қабат кез келген пендені баурап, ыңғайына келтіріп әкететін кәдімгі адамдық қайрат та бірде тұнып, бірде аласұра қозғалысқа келеді. Жалаң жойдасыз қайрат емес, аздап сәулеленіп, жiңішке жіп үзігіндей сүйкімділік те қоса іліккен. Әрі тура түскен күн көзінен мың құбылатын толқымалы су бетіндей бұл көздер қаһар, қорқынын, жалыныш, өтініш сияқты сезім нақыштарын бір-бірімен араластырмай, алмакезек ауыстырады, не әрқайсысына орын тауып, бәрін де сыйғызады. Міне, Сабалаққа біткен қос шырақтың осы суреті керторының бұрынғы иесінің аурушаң жанын жынын алған бақсыдай еткен шығар.

	Иә, шектен тыс таққұмарлық, құсқұмарлық, баққұмарлық, атқұмарлық – бәрі де ауру, ол аурулардың дауасын тек табиғи ерен қасиет біткендер ғана табады.

	* * *

	Осыдан көп ұзамай тағы бір оңашалықта Сабалақ Ескелдімен екі арадағы сұхбатты тосын жайға бұрды:

	– Сіздер қазір Хантауды мекендейсіздер ме?

	– Иә, – деді Ескелді.

	– Сонда Жошы хан өз баласын теуіп өлтірген құландарды айдап әкеп қырғызу үшін қаздырған ордың ізі әлі күнге бар дейді, сол рас па?

	– Рас, – деді Ескелді әңгіме төркінiн танымаса да. Баланың түр-кескінінде аласапыран дауыл соғып өткендей тағы бір сойқан өзгеріс бар еді. Мұның қарсы алдында шыдап тұру үшін Ескелдіге темірдей тегеурін қажет болғандай. Бұл екеуі көпшілік ортасынан жаяу біраз ұзап кеткен. Атқосшы жігіттер дауыс жетер жерден ғана бұларды бақылауда.

	– Мен сізге бір сыр ашсам, еңғұрмаса біраз жылдарға дейін оны іште сақтап жүруге шыдамыңыз жете ме?

	– Әкем-ау, неге жетпесін, мені желбуаз қатын ғой деп пе ең?

	– Жоқ, сонда да сақтық жасағаным ғой. Ескендір Зұлқарнайынның қос мүйізі туралы шындықты шаштаразшылар жанынан қорықса да ішке сыйдыра алмай ақыры қараңғы көрге барып айғайлапты ғой. Содан жел мен шөп арқылы шындық елге тарапты дейді ғұламалар.

	– Қарағым, Сабалақ, мен бір елдің бақандай басшысымен, – деп Ескелді намыстанған сыңай көрсетті. – Менің сол Ескендір Зұлқарнайынның шаштаразшысынан гөрі әлеуеттілеу екеніме сенбейсің бе?

	– Жақсы, аға, сіздің жүзіңізде бір нұр бар, мен сізге сендім, өзімнен рұқсат болғанша сіз бұл жайында тірі пендеге тіс жармайсыз. Сізге де білдірмес едім, тек іштегі тастүйін маған да оңай емес, сізбен бөлісіп, сәл жеңілдегім келеді.

	Осыны айтты да Сабалақ қайта бөгелді. Ескелдіні көзімен тағы бір барлап, әлі де сынақтан өткізе түскісі келгендей. Тек бұл жолғысы ұзаққа созылмады, жұлып алғандай сөзінің тоқ етерін қойып қалды:

	– Ескелді аға, бұл менің ішімдегі бітеу жарадай сыр. Мен сол Жошы ханның нәсілімін.

	– Шырағым-ау, сонда сен төре тұқымымысың?

	– Иә.

	– Сонда Жошы ұрпақтарының қай тармағынан шығасың? – Ескелді өзін байсалды ұстағанмен іштегі қым-қиғаш сұрақтардың айқасуынан демігін әрең басып тұр еді.

	– Мен әнеукүнгі хан ордасында баршасы құлағын шулатысқан Бұхара ханы Әбілпейіздің немересімін. Мен оның ертеректе шәйіт кеткен үлкен ұлы Сүйініштен туғанмын. Азан шақырып қойған ныспым – Әбілмансұр...

	Өң мен түс аралығындай бір халді әрең жеңіп, Ескелді:

	– Жақсы, Әбілмансұр, – дей беріп еді, Сабалақ шаж ете түсті:

	– Аға, менің бұл ныспымды да аузыңыздан шығармаңыз. Мен әзірге Сабалақпын ғой.

	– Жақсы, Сабалақ. Тек бір әңгіме екiнші әңгіменің де құйрығынан түртеді деген. Сұрамасқа амалым жоқ. Сонда Бұхарадай өркениетті шаһары бар, аты жер жарған Әбілпейіздей ханның немересі әлдекімдердің аяғына оралғы болғандай мұнда неғып жүр деймін-ау?

	– Иә, Ескелді аға! Мендегі сырдың ішті жеген жегідей ең ауыртпалығы осында жатыр. Атам Әбілпейіз мен туған күні таққа отырған екен, өзі сонау Жошыдан беріде ата-бабасынан хандық үзілмеген киелі жан ғой, – деп бастады да осыдан екі жыл бұрын сонау Бадам мен Боралдай өзендері қосылып, Арыс атанып ағатын тұсқа жақын өзінің кесік құлақ құл әкесі Оразбен бірге болған соңғы түнде одан естіген шежіренің бір бөлігін сап-сабымен төкті. Жошының Тоқайтемір атты ұлы өткесін хандық оның ұлы Өзтемірге бұйырады. Өзтемірден соң Томған. Өстіп хандықты әкеден балаға мирас еткендердің бұдан былайғы тізбегі Құтлықтемір, Әлітемір, Темірқұтлақ, Мұхамед хан, Жақып сұлтан, Шуақ сұлтан, Махмұд сұлтан, Дінмұхамед, Жанмұхамед, Иманқұлы, Абдулла хан, Нұрмұхамед хан, Әбіләзіз, Сұбханқұлы, Әбілпейіз.

	Баланың сөзінде еш жаңылыс жоқ, жалғандыққа жиеншар келетіндей де саз білінбейді, бүкпесіз шындықтың өзіндей тігісі жатық. Таңдайы тақылдап, жылан іспеттес көздерінде от жарқылдап, бұдан өткен ақиқат болмайтынына оқтау жұтқан адамның өзін иліктіре сендіретіндей.

	– Жаңа ғана айттым ғой, атам Әбілпейіз мен туған күні таққа отырған екен деп. Ал әкем Сүйініш ол кезде небәрі он бес жастағы, әлі оңы мен солын танып үлгермеген бозбала екен. Ал шешем керісінше өзі де жас бола тұра ерте есейген, хан ордасындағы оқиғаларға өзінше баға беріп отыруға жарайтын аса зерделі жан екен. Бұхара хандығында ханнан кейінгі ең үлкен билігі бар адам аталық саналады. Бұл аталық ханның тәрбиешісі, әрі оған әке орнындағы адам. Бұған қоса су бөлу, егін суару, астық, жеміс-жидек егу, жинау – бәрі осының қарамағындағы шаруаға жатады. Ал аталықтан кейінгі үлкен лауазым иесі диуанбегі делінеді. Мұның міндетіне кіретін шаруалар – хандықтағы бүкіл кіріс-шығыс есебін бақылау, салық жинау, көрші елдермен хат-хабар алысып, байланыс жасау, елшілерді қабылдау көрінеді. Бұлардан төменгі басқыштарда да бірнеше лауазым иелері бар, бірақ олардың бәрі осы аталық пен диуанбегінің ашса алақанында, жұмса жұдырығында екен. Міне, менің ақылды шешем осы аталық пен диуанбегін өлердей жек көріпті. Себебі, ол екеуі өзара жең ұшынан жалғасып, менің атам – Әбілпейіз ханды талай зұлымдық істерге, тіпті соғыстарға арандатыпты. Салық жинайтын кеңістігіміз ұлғаяды деп, көрші елдерге айтақтауды әдетке айналдырыпты. Сосын да менің атам көршілес Иран, Хиуа, Самарқанд хандарының бәрімен де қас дұшпан болыпты. Міне, менің шешем осының бәрін көріп-біліп отырып, мына хандықтың болашағынан єскере қауіптенеді. Әйел басымен аталық пен диуанбегінің үстінен қайынатасының атына шағым айтуға батылы бармайды. Ал күйеуі Сүйінішті жұмсайын десе, ол аурушаң, әрі әлжуаз, әкесіне қарсы сөз айтпақ түгілі бетіне тура қарауға именеді екен. Бірақ ақылды шешем онысына қоймай әкемді сілкілеп, үгіттеп, Әбілпейіз ханға баруға, көрші елдермен татулыққа шақыру, аталық пен диуанбегін ауыздықтау туралы сөз айтуға көндіреді. Сөйтіп, әкем шешемнің тапсырмасын орындайды. Мұны естіген әлгі аталық пен диуанбегі менің әкеме дұшпандықпен қарай бастайды. Түбінде мұрагерлік жолымен осы таққа отырса өздерінің бақ пен биліктен айырылатынын да ойлап, зәрелері ұшады, шамасы. Сосын ойда жоқта менің әкем Сүйініш өледі. Шешем дереу әлгі екеуінен сезіктенеді. Өз атынан олардың үстінен ханға арыз айту мүлдем болмайтын іс екенін түйсінеді. Не істеу керек деп шешем байғұс сол уақытта жаман бас шақса керек. Ал хандықтағы жағдай күннен-күнге нашарлап бара жатады. Атам Әбілпейіз аталық пен диуанбегінің пыш-пышымен тағы соғысқа әзірленеді. Мен алты жасқа толғанда көрші Хиуа хандығында сұмдық оқиға болады. Хиуа ханы Серғазы теріскейдегі үлкен ел орыстардың елшілерін қырады. Ал атам Әбілпейіз орыс ұлықтарына жарамсақтану үшін Серғазыға қарсы соғыс ашады.

	Сабалақтың бұл әңгімесінің тарихи негізі бар. Сонау 1713 жылы Қожа Нефес деген бір пайда іздеген түрікпен Астрахань қаласына барып, орыс шенеуніктерінің ең үлкенінің қабылдауында болып, оның құлағына сонау Әмудария жағасындағы жергілікті кәсіпкерлер құм жуып, көп алтын түйіршіктерін алатынын сыбырлайды. Бұл хабарды орыс шенеунігі дереу өз патшасы Петрге жеткізеді. Швецияға қарсы соғысқа белшесінен батып, қаржы тапшылығынан өлердей қысылған Петр патша бұған елең етеді. Арнайы экспедиция шығарту туралы шешім қабылдайды. Осыдан бір жыл өткесін князь Александар Бекович-Черкасский бастаған үлкен қарулы шоғыр Атырау теңізі жағалауы мен Орта Азияны шарламаққа жылжып береді.

	Бекович-Черкасский де бұдан сәл кейінірек, яғни 1715 жылы Ертіс бойына шеру тартқан подполковник Иван Дмитриевич Бухгольц және 1722–1723 жылдары Жоңғария қонтайшысы Сыбан Рабтанның байтақысында ошарылған капитан Иван Унковский сияқты таза әскери маман ғана емес, патша айналасына жақсы танымал, от пен судың талайынан өткен ысқаяқ саясатшы еді. Өзі таза орыс та емес, Кіші Кабардадан шыққан, бұрынғы есімі Дәулеткерей, кейін шоқынып, христиан дінін ұстаушылардың қатарына косылғасын Александр Бекович-Черкасский атанған. Мұның шоғырында да қарулы топпен бірге басқа да мамандық иелері бастан асатын еді.

	Алайда, мұқият әзірленген Бекович-Черкасскийдің алғашқы сапары нәтижесіз аяқталды. Үш жыл өткізіп барып, 1717 жылы бұрынғыдан да мол күш, мол жабдықпен қайта жөнелтілді. Бұл жолы олар басқа жаққа алаңдап, уақыт ұтқызбай бірден Хиуа хандығына жетеді. Ал Хиуа ханы Серғазы бұларды шамадан тыс үрейлене қарсы алады. Себебі қару-жарақтарын шақылдатқан тұрпаттары жаман еді. Ол дереу айла ойластырып, мұншалықты әскерді бір орында азық-түлікпен қамтамасыз ету мүмкін емес деп, бес жерге бөліп орналастырады. Сөйтіп, қулық асырған Серғазы хан орыс экспедициясының бес бөлігін де бөлек-бөлек бір түнде қырғызып тастайды.

	Бұл бүкіл Орта Азия хандықтарын ұйқысынан шошытқан қанды қасаптың өзі еді. Осылай қарай аузын арандай ашқан ұлы ел – Ресей тарапынан Хиуа түгілі, онымен көршілес өзге хандықтардың да жұртшылығы ешқандай жақсылық күтпеп еді. Міне, сондай бір қатердің алдын алып, орыс патшасының көңлін аулау үшін Бұхара ханы Әбілпейіз Хиуаға қарсы соғыс ашты. Өзі ғана емес, Хиуа хандығынан әрідегі Арал теңізінің түстік, батыс жағаларында сықасқан ала-құла, аралас-құралас елдерді де (көбісі өзбектер) Серғазыға қарсы айдап салды. Бей-берекетсіз бұл соғыс үздік-создық екі-үш жылға созылды. Міне, Сабалақ әңгімелерінің түп-тамыры осы бір нақтылы тарихи оқиғалардан бастау алатын еді.

	Алайда, Орта Азия хандықтары шошынғандай Ресей империясы Хиуа ханы Серғазыдан кек алуды ойламады. Себебі, Швециямен соғыс, әрі осыдан бір жыл ғана бұрын, сонау Ертіс өзенінің бойында қалмақтардың подполковник Иван Дмитриевич Бухгольц бастаған экспедицияның быт-шытын шығаруы, бес жүзден астам орыс жауынгерлерін тұтқынға алуы, әрі оларды әлі күнге босатпай отыруы Азия халықтары жөнінде зорлық-зомбылықтың әзірге ұтымсыз әдіс екенін мойындатқан еді.

	Орта Азия хандықтарының бас иелері ақыл жеткізе алмаған жағдайға Сабалақтың жап-жас шешесі қалай бойласын, қайынатасы Әбілпейіз ханның бұдан былайғы істерінің бәрін құдай қарғысына ұшыраған адамның тірлігіне балап, қалайда кішкентай Әбілмансұрды – Сабалақты аман сақтаудың әрекетіне көшеді. Әрі өзін жесір еткен аталық пен диуанбегінің қандыкөзденуі де соған итермелейді.

	– Атам Әбiлпейіздің әкесі Сұбқанқұлының кезінде оған адал қызмет еткен бір кесік құлақ Ораз атты құл бар екен, – деп Сабалақ әңгімесін одан әрі жалғастырды. – Бірақ ол кейін мына Әбілпейіз келісімен ордадан қуылыпты. Міне, шешем, сол Оразды іздейді. Хан ордасындағы жесір келіннің бет алды жүре беруі де оңай емес, ал біреуді жұмсай қою тіпті болмайтын іс, себебі, аталықтың да, диуанбегінің де тыңшылары көр-жердің бєрін тіміскілеп жүреді екен. Сосын шешем, басқа бір амалдың сәтін күтедi. Ол кезде Бұхараның базарында басына перде, бетіне пәрәнжа жауып, оны-мұны кәкір-шүкір заттар салынған себетін қолына ұстап, бір кәрі кемпір сауда жасап жүреді екен. Кейде хан ордасына да келіп, ханымдарға да кейбір жылтырауық бұйымдарын ұсынады екен. Міне, кәрі кемпірдің ордаға бір келісінде шешем оған жабыса кетеді. Бармақ басындай алтын беріп, кемпірді айтқанына көндіреді. Сөйтіп, кемпірді үлде мен бүлдеге орап, өз орнына отырғызады да өзі оның пердесін басына, пәрәнжасын бетіне жауып, себетіне алты жасар мені салып, тәуекелге бел буып, ордадан шығып жүре береді ғой. Бұл жай менің әлі күнге есімде. Мен өмiрде жыламаған бала екенмін, тіпті туғанда да сұңқ етіп, бір үн қатыппын да тыныштала кетіппін. Тек кейінгі кезде сол бетіне пәрәнжа жауып, мені кемпірдің себетіне салып, әрі ескі шүберекпен бүркемелей қала ортасымен әкеле жатқан жап-жас шешем еске түскенде көзімнің шықтанатыны бар. Сосын шешем әлгі Ораз құлды тауып, онымен менің көзімше дидарласты. Хан ордасындағы жағдайдың бәрін түсіндірді. Көп нәрсені Ораз құлдың өзі де біледі екен. Сосын түр-түсі епетейсіз көрінгенмен жаны ақ күмістей таза Ораз мені өзіне бала ететініне, аман-есен өсіруге бар өмірін арнайтынына ант-су ішіп, нан жеді. Сөйтіп, шешем ұсынған азын-аулақ сый-сыяпатты алып, мені құшағына қоса қысты. Мен сөйтіп кесік құлақ құл Ораздың баласы атандым. Шешемнің жай-күйінен әлі күнге дейін хабарсызбын. Ал құл әкем мұнда тұру қауіпті деп, бір керуенге ілесіп, мені Түркістанға әкелді. Одан осы ұлы бидің қарамағына әкетті. Сабалақ – сол құл әкемнің қойған аты.

	Әңгіменің осы тұсында Сабалақ біраз кідірді. Сосын:

	– Әттең, құл әкем кеңпейіл де көнбіс, єрі шежіреші адам еді, қайтейін, осыдан екi жыл бұрын ішіме ойран-асыр дауыл кіріп, алай-түлей ойлар кернеп, ұлы бидің аулынан қашқанымызда жол ауыртпалығына шыдамай шейіт кетті, – деп барып ауыр күрсінді.

	Ескелді бұл тұста жақ ашпай көздерін төмен түсірді. Себебі, мұның құл әкесінің өлімі қалай болғанына бұл осы Төле би ордасындағылардан, әсіресе, Жәнбекейден әбден-ақ қанған. Жас баланың өтірігін бетіне басу тап осы қарқында мүлдем қисынсыз екенін түйсінді. Сөйте тұра Сабалақтың бұған дейінгі әңгімелерінің бәрі имандай шыны екеніне тарыдай да күмєні жоқ.

	Осы қызумен Сабалақ әлгі Төле бидің кәрі түйешісіне айтқан, Тегенетай Тергелтай, Бөденетай Бөргелтай атты нағашы аталары, шешесі Дөмибала жайында, өзінің әкесіз, сәуледен жаратылғаны туралы ертегіні айтып берді. Мұны баланың қысылмауы үшін, керек кезінде көмекейінде дайын тұруы үшін кесік құлақ құл әкесі шығарып беріпті.

	– Маған сол кісіден қалған ескерткіш осы ертегі мен мына шоқпар ғана, – деп бала қолындағы қозыбас қайыңын көрсетті.

	Бала әңгімесін тємамдағанда атжақты ақсұр өңінің тіптен бояуы оңып, көздері адам қарағысыздай қатуланып кетiпті. Бұрын тамыр-таныстығы жоқ алыстағы жалайыр елінің биіне Сабалақ соншама неге ақтарылды, Ескелді оған таңырқаған жоқ. Себебі, оның мәнісін сөз басында баланың өзі де айтты ғой. Ескелдіні мүдірткен басқа нәрсе, жасамыс адамның өзегі өртенсе ол дағдылы жай, ал бесіктен белі шықпаған балауса неме сондай күйге ұшыраса оның әуселесі басқа екен. Жас би Сабалақты қалай саябырсытудың амалын іздеді. Соңдағы тапқаны:

	– Егер ата-бабамның ізі бар деп, Хантауды соншама қасиет тұтсаң, бізбен бірге жүр, күзге салым біздің елдің көшімен бірге қайта ораларсың, – деу еді.

	– Жоқ! – деп Сабалақ бірден кесіп айтты. – Мен әнеукүні арғын батырына осындай қолқасы үшін не жауап қайырдым, есіңізде ме?

	– Әкем-ау, қанжығалы Бөгенбай сені біржола бала қылмаққа емеурін білдірді, ал мен ары-бері жолда сапарластыққа ғана шақырдым ғой.

	– Жоқ! – деп Сабалақ тағы қайталады. – Мен ұлы биден әзірге қарға адым ұзамаймын. Себебі, осы ұлы бидің ордасында ғана бүкіл қазақтың жүрегі соғып тұрғандай. Сіз ары-бері сапар дейсіз, қанша көріпкелдігіңіз болса да қалмақтар қос өкпеден қысқан мынадай заманда сіз пішкен тон сол ата жауға келте шығуы да мүмкін-ау деп, неге сезіктенбейсіз? Иә, ағасы, мен ұлы бидің қасындамын.

	Иә, сөйтіп, қасіреті көп қазақтың болашақ ұлы ханы Абылай мен оның болашақ бас уәзірі Ескелді би Жылгелді ұлы осылай табысты.

	* * *

	Ертеңіне күн шығарда жалайыр адамдары аттанар шақта Төле би ордасына үш бірдей хабаршы келді. Бірінің жеткізгені шапырашты Наурызбай батыр мен Төленің өз туысы, жас батыр Қойгелді бұған дейінгі өз елі мен жасақтары орналасқан жерді тастап, Қаратаудың төменгі сілемдерінің біріне қарай қозғалыпты. Ескелдінің ұққаны олар солай беттеуге Төлеге бұрын да ақыл салған, бірақ бұл оң шырай бермеген, ал мына жолғысы сол ұлы бидің еркіне кереғар іс-қимылдары секілді. Ескелді мен Қабан жырау мұны Төленің қабағына қарап пайымдасты.

	Келесі екі хабаршының әкелгені анық жаманат еді. Әнеукүнгі осы ұлы би ордасынан аттанған орыс керуенін жолай біреулер шауыпты. Біраз адамы өлген, біраз дүниесі талан-таражға түскен, тек тамтығы ғана ары қашып құтылған. Ал үшінші хабар: сонау Қазығұрт тауының теріскейінде аманшылық күнде ұлы бидің қалың жылқысы жайылған құйқалы кеңістіктен сәл әріде қырғыздың Қоқым және Қара Шырын атты билерінің қамалы болушы еді, міне, сол қамалды қалмақтар быт-шытын шығарып талқандапты. Қалың қолының қан сасып күйреуіне қапаланған Қоқым би қазақтың төбе биі Төлеге бір-ақ ауыз сөзбен сәлем айтуға жарапты. «Қырғыз, қазақ бір туған, жау қалмақты кім қуған?»

	Ал Төле осы үш хабар жөнінде не шешім қабылдайды, оны Ескелді мен Қабан ести алған жоқ. Себебі, бұлардың тобы, әрі ұлы би қосқан аз ғана көмек күш – бәрі жүруге әзірленіп қойып еді. Бәрібір Ескелді көкірегінде бір шындық кетті: мейлі, бұл үш хабар мың жерден жаманат аталса да кеше ғана он төрт жасар Сабалақ «бүкіл қазақтың жүрегі осы ұлы би ордасының айналасында соғып тұр» деген сөзінің растығын көкірегіне тағы да шегелеп бергендей.

	Сонымен күншығыс елінің адамдары қозғалып кетті. Сабалақ оларды жалғыз өзі бір кештік жолға шығарып салды. Басында пұшпақ бөрік, астында төрт аяғын тең басып, секіре қозғалған керторы, қолында қозыбас қайың шоқпар, тізесіне жетер-жетпес қара жолақты алаша шапанының етегінен ұшы көрініп, қылтылдаған алдаспан. Қаратаудың үстіңгі жоны мен аспан астындағы кеңістікке жүзін көтере қарағандағы түрі адамдар арасындағы әділетсіздіктен қиюы кеткен осынау жаратылыстың ендігі сарашысы өзі болатындай-ақ тым өктем де тәкаппар. Сабалақтың бұл кескіні Ескелдінің де, Қабан жыраудың да, басқалардың да мәңгі-бақи естерінде қалды.

	* * *

	Түптегенде Ескелдінің бұл сапары жеміссіз емес, тапқан басты ырзығы сол – елді Қаратауға көшіру хақындағы шешімнің дұрыстығына көз жеткізді, әрі елді осылай қозғағанда керек жол сорабын мөлшерлей қайтты. Тек көкіректе қалған бір дақ Ескелді кейбір қосалқы сауалдарға жауап таппады. Бір кезде бүкіл Арқаға атағы дүркіреген Қаракерей Қабанбай батырдың елі, жасақтары қайда? Ол турасында мұндағы жұрттың биі де, батыры да, малшы-жалшысы да тас кереңнен бір былай емес екен. Ескелді өз тобындағы матай Барлыбайды әдейілеп жұмсап, әр қилы ауыздардан сыр тартқызып көріп еді, бәрібір мардымды ештеме шықпады. Бар білетіндері, қалмақ шабардан үш жыл бұрын, Қабанбай өзінің беделіне басып, сонау теріскей шығыста, Ертіс пен Үлбі өзендері тоғысатын май қарағайлы, самырсынды тұста орыстардың бекініс салуына рұқсат етіпті, бірақ қалмақ шапқанда сол орыстар қол ұшын қималдатып көмек бермегесін оларға өкпесі қара қазандай екен. Әрі қалмақ қаупін елден бұрын болжап, Түркістанға өз басы хабар жеткізіпті. Міне, осымен бәрінің ақпары таусылады. Апырау, мұны біз де естігеміз, басқасы жоқ па дегенге тек бас шайқасады.

	Ескелдiнің ол Қаракерей Қабанбай мен оның елін алабөтен сұрастыруында өзінің ішкі есебі де жоқ емес. Осы Қаратауға аттанарда бәйбішесі Ақжәмиланың бидің үзеңгісін құшақтап, көз жасын төгіп айтқан бір қолқасы және бар-тұғын. Ол қолқасы Ақжәмиланың әлгі Қара Ертіс, Көк Ертіс бойындағы Жастабан керей iшіндегі Бегімбеттің Бекназар-Қосайынан тарайтын нәсілі Жондағы Жобалай керей дейтінге тұрмысқа шыққан сіңлісіне қатысты. Ол Жобалай би қайда, Ақжәмиланың сіңлісі қайда, жау аяғына тапталған жоқ па, жалпы тірі, өлі ме? Міне, соның бір хабарын біле алмаған Ақжәмиланың аузынан «аһ» дегенде жалын атушы еді.

	Ал Ескелдіге бажа Жобалай мен оның немере інісі Шақантай батыр Қабанбаймен қандыкөйлек достар. Алайда, атағы жер жарған Қабанбай хақында мардымды білігі жоқ мұндағылар Жондағы Жобалай би туралы не ырѓап жарытсын. Тіпті жұмған ауыздарын ашпады. Сөйтіп құдай қосқан қосақтың өксікті өтініші бидің кеудесінде мұз боп қатып, өзімен бірге келе жатыр.

	Ескелді әрі жау шапқан жылы өздерінен бөліне қашқан жалайырдың күшік тармағының биі Жолбарыс пен балғалының жас басшысы Есентүгел қарамағындағы елдер жайында да сыбыс шыға ма деп, мұқият құлақ түрген. Бұл шаруаға Жайнақ пен Тұрлымбет екеуін қоса-қабат жеккен. Бұлар да ауыз толтырарлық ештеме іліктірмеді. Тек күшік Жолбарыс биге қарағандар әу бастағы қарқында Сарысуға кетіпті де, ал балғалылар одан да төменге сілтепті. Төмені қай жақ, анық қай бағдар, ол жағы бәймәлім.

	Иә, ұлы би Төленің сонау Ордабасыда келелі кеңес шақырмаққа төрт тарапқа хабар салуы да сондай беймәлім, белгісіздіктен туған шара ғой деп түйді Ескелді.

	* * *

	Әлі жаз ортасы, Хантауға жетісімен айғайға ұран қосып, бүкіл елді осы Қаратауға қарай тік көтеріп әкетемін деген Ескелді дәмесінің аяғы аспаннан келді. Бұлар Қаратаудан бері жүргенде-ақ Шу бойында онда-мұнда сықасқан қалың қалмақ әскерін көрді. Тіпті әлгі от қару – зеңбірек тиелген, күнбатысқа қарай маң-маң басқан, бітімі шамадан тыс зор түйелер тізбегін ну қамысқа тығылған Ескелді адамдары өз көздерімен ұзатып салды. Осыдан екі жыл бұрын жас батыр Балпық тобы Іленің суына батырған зеңбіректерінің орнын қайта толтырып жөнелткен беті-ау деп, кейбіреулері өз топшылауларын көпiртiп еді, «оның орнын бір емес, бірнеше мәрте толтырған шығар-ау» деп, екінші біреулер өзінше білгішсінді.

	Жалғыз бұл емес, Сарыарқа жақтан ауған кейбір қазақ қосындарының осы Шудың түстік бетінде, Талас бойында осы екі үлкен өзеннің ортасында талыстай керілген Мойынқұмның сексеуілді жыныс-жықпылдарында қалмақ күштерімен шартпа-шұрт шайқасқа барып, тоз-тозы шыққанын да ести жүрді. Міне, Ескелді мен Қабан тобы Қаратауға қарай беттегенде жым-жырт жатқан Шу, Талас өңірлері бұлар қайта оралғанша қалмақ шерулеріне, қанды қақтығыстарға толып үлгеріпті.

	Амал жоқ, Ескелді Хантауға келгесін алғашқы райынан қайтып, Шу, Талас өңірлеріне ауық-ауық шолғыншылар жіберіп, істің аңысын аңдыды. Шолғыншылар жуарақпанда жақсы хабар әкелмеді.

	Сөйтіп, Хантаудағы ел тек келесі 1726 жылдың ерте көктемінде ғана қозғала алды. Бұл шаққа дейін Шу, Талас, Қорағаты өзендерінің бойлары қайта өңін өзгерткендей. Қалмақтар ары асып, Талас өзенін бойлап, қарасын батырса, қазақтар керісінше сол замандағы тоғыз жолдың торабы іспеттес осында бас құрамаққа оннан-мұннан ағылып келе бастапты. Тіпті талайдан жұмбақ мінездерімен көптің көңілін күпті еткен, қазақтың үш жүзіне ортақ хан дейтін Болаттың өзі осы Шу жағалауына кеп ордасын тігіпті. Біраз жұрт-жұрағаттың, кейбір саяқ рулардың, жалғыз шауып жау алардай алабөтен жырыла көшкендердің, мойны қашық ағайындарынан адасқандардың қараңғы түнде шамға үйірсектеген көбелектей осылай топырлауына сол да ықпал етсе керек.

	Шудан әріде, күнгей құмда Хантаудан қозғалған ел Болат ханның ордасынан бір көштік шалғайда кетіп бара жатыр еді. Ұлы ханның құзырына қайрылып жүзін көріп өтуді ойламады да. Саңлақ аттылар андыздап, олай-бұлай кескілеген құм үстінде хабар жата ма, Іле мен Қаратал арасынан осылай үдере көшкен ел басшыларының мына мінезі өз ордасында ошарылған Болат ханға да жетіп еді. Ол дереу, ондағы көсемдердің кімдер екенін анықтап, солай қарай адам ұшырды. Хан хабаршысына да Ескелді жөнді жауап қайырмады.

	Ақыры не керек, онсыз да айналасындағы көп елден айрылып, жетімдік халге бір табан жақындаған Болат хан орнынан атып тұрып, Оқжүйрік деген әйгілі тұлпарына мінді... Қасына жүз шақты төлеңгіттерін ертіп, борт-борт желіске басты. Сырт нышандары нағыз жауға шабатын жасақтың түріне келіңкірейтін еді. Иә, бұл шақта қазақтың ұлы ханына өзіне ел тарту сол ата жауға қарсы соғыс ашқаннан да қиын іске айналса амал не?

	Жалайыр және онымен жаптас, қоңсылас елдер сонау Іледен бергі көште беймәлім өлкемен жылжуда аздап тәжірибе жинақтап та үлгерген. Оты, суы жартымсыз қиырда әркім өз мал-жанымен бір-бірінен алысырақ шашырай қозғалады. Түнемелікке тоқтағанда да солай. Тек екі туып, бір қалған сияқтылар ғана араласып, бір шаңырақтың астында ұйлығысады. Ал баршаның соңғы екі жылда аздап қайта құрала бастаған малын, әсіресе, ірі қарасын қосып айдау жау шапқан жағдайда, әсіресе ол басым түскен күнде үлкен қауіп, бір ысқырықпен қуып кетуі ғажап емес. Ол жағын ескермеске лаж жоқ. Тек әскер қосындары ғана әр-әр жерде топ құрап, шоғырлана жылжиды. Дауыс жетер тұстарда шолғыншылар жүргізіп, өзара байланыс жағын да қамтамасыз еткен.

	Ескелді мен Балпық, өзге де ел басшылары осы әскер қосындарының бірінің алдыңғы шебінде еді. Күн түске тырмысқан шақ, сәскелік шөл басу, тыныстау үшін қай жер ыңғайлы екенін де ойласа бастаған. Ұлы хан бұларды осы мерзімде қуып жетті.

	Жүз қаралы төлеңгіті бар Болат хан бұлардың алдын орай қоршағанда Ескелді де, Балпық та сасқан жоқ, тек бұл ұлы ханды өздерінің тұңғыш көруі екендігі ғана әуестіктерін оятқандай.

	Хан шамамен, қырық пен елудің аралығындағы адам екен. Басында шошақ төбесіне қозалы асыл тас орнатылған, етегі делдиген ақ киіз айыр қалпақ. Үстінде күн көзінен жылтылдап, оннан-мұннан сәуле жүгірткен жасыл торғын шапан. Күміс үзеңгілі аяғының ұшына дейін жетіңкірей ханның он екі мүшесінің қозғалысын түгел айшықтап, желпілдеп тұр. Астындағы аққу-қаздай иілген ұзын мойны бар, күміс түкті, қанжардай қатқан Оқжүйрік атты тұлпары есінеп, аппақ тістерін жалаңаштай аузын кере ашқанда көпе-көрнеу осы бір әсем жануардың өзі жалайыр елінің басшыларына шапқалы тұрған айдаһарды еске салғандай еді.

	Ал ханның өз жүзін бұлар алғашқыда дұрыстап көре де алмағандай. Көздерін күн шағылыстырып, қарықтырып тұр ма, жоқ, ханның бет-әлпетінің өзінің сондай бір қасиеті бар ма, әйтеуір бір өшіп, бір жоғалған бұлыңғыр дүние сияқты. Тек бара-бара шалғайы мол, асыл тасты биік ақ киіз қалпақтың астындағы алақандай ғана бет-әлпетті бұлар мынау аспан мен жердің арасындағы кең дүниеден әрең ғана ажыратып алғандай.

	Ескелді мен Балпықтың қасыңда Қабан жырау да бар еді. Бұлардың iшіндегі ұлы хан Әз Тәукені көрген осы ғана. Кейін осы жырау ырѓаѓандай, Болат ханның өз әкесі Әз Тәукеге єсiресе ұқсағаны ұясынан ұшып шыққалы тұрғандай көкпеңбек көздері екен. Тек Әз Тәукенің көздерінде даналық, ойлылық, қайрат, сабырлылық сайрап жатса, мынанікінде хан затымен сыйыспайтындай ұшқалақтық басым, әрі шығыңқы жақ сүйектері де жұтаңдау. Көздерін ашып-жұмғанда екі бетінің терісі қоса дір-дір етеді. Күтімді, аздаған ақ аралас сақал-мұрты да Әз Тәукенікіндей мол емес, жарты-ақ уысқа сыйып кететіндей. Әкесіндегі кейбір белгі бұған да ауысқанымен бәрі жұтаң, жартымсыз күйде жеткендей. Міне, сол жұтањдықты, жартымсыздықты көмекейіндегі гүріл арқылы толтырмақтай ханның даусы тым жуан шықты:

	– Әй, қараша халқым! Хан басыммен дедектеп алдарыңды орағаңда мен сендерді емес, Жалайыр атамды, атыңнан айналайын Қабылан атамның аруағын сыйлап кеп тұрмын. Әрісі Қабылан, берісі ағайынды Орақ, Табақ қазақ атты елдің қабырғасына батқан талай дерттің бетін қайтарған киелі жандар еді ғой. Әріні қойдым, бергіні ќозѓаѓанда ағайынды Орақ, Табақ менің арғы бабаларымның бірі Әбілқайыр ханға шапқан жолбарысты өлтіріп, жанын сақтап қалғанда менің бабам жалайыр елінің бұрыннан бар мәртебесіне мәртебе қосып беріп еді. Жалайыр Ұлы жүздің ғана емес, үш жүздің де ноқта ағасы есептелсін, үш жүздің де тойын осылардың ұрпағы бастасын деп жарлық жариялап еді. Міне, мені астымнан су шыққандай атып тұрғызған сол Жалайыр атама деген құрмет. Бұған қоса өздеріңе де наразылығым бар. Таяқ тастамдай жерде үш жүзге ортақ хан ордасы қалып барады. Аруақ аттағандай сол хан ордасына мойын бұрмай қайда лағып бара жатырсыңдар?

	Иә, қазақтың Түркістан, Ташкент сияқты екі астанасын бірдей жауға алдырып, өзі Шудың қамысына тығылған ұлы ханның ќарќыны әлі де өктем еді.

	Ескелді жауап беру өзіне парыз екенін түйсінiп, екі рет жөткірініп, ер үстінде оңдалып отырып еді, бірақ тiзгiндi Балпық іліп әкетті. Бұл дулыға астындағы көздері жұмылып, басын иіңкірей сүзетін қошқарша бозбурылдың жалына құлаңқырай:

	– Халықтың өз қайыры өзіне жетпесе халық та бұзылады, хан да бұзылады екен. Соның тірі куәсіне айналып, ішкеніміз ірің, жегеніміз желім болған жайымыз бар. Кешегі бабаларымыз Қараспан атаған Қаратау, Қазығұрт Нұқ пайғамбардың кемесі қайырлаған жер емес пе? Ендігі қармар талымызды содан іздемекпіз, сонда тұрақтамақпыз. Сол арада арысы алшын, берісі арғын, найман, ортасында Ұлы жүздің ең үлкен бөлшегі қалың дулат, сол ағайындармен ақыл тоғыстырып, құдайдың ендігі жазған жазуын бірге көрмекпіз, – деп салды. Бұл уєж екі жақтан топтала жетіп, тұмсық түйістірген көптің көз алдында алмас қылыш жарқылындай әсер етсе де хан сыр бермегенсіп:

	– Жас батыр, сөзден жаңылып тайғанақтадың-ау, шамасы. «Ханнан қайыр болмаса, ел бұзылады» демеуші ме еді, бұрынғылар? – деп сызданған сыңай танытты.

	Міне, осы сәтте Ескелді тортөбелінің үстінен оң жағына қисая найзасын жерге тіреп, кепкен сексеуілдің діңіндей қайратты жүзін көтерді. Болаттың үш жүзге ортақ хан дейтін атынан тайсалмай, оның қоқан-лоққысына ақылын, ашуына сабырын қарсы қойғандай еді. Бұған бір жайдан жаңа Балпықтың сөздері жігерлендірсе, екіншіден ішінде мұз боп қатқан тағы бір кесепаты бар еді, сол да жүйкесін қозғап, шеңгелді тереңнен салуға итермеледі. Ол кесепаты Хантаудан бері қозғалғалы екі күн өткенде соңдарынан қуып жеткен бір хабарға байланысты. Әлдебір жансыз сонау өрде Іле мен Қаратал өзендерінің жоғарғы аралығында қалмақ қоластында қалған қазақтардың көсемі – Баймұрынның қазаға ұшырағанын хабарлап еді. Әрі мұндағы бір жайсызы сол – Баймұрынды құдайдың бұйрығымен келген ажал әкетпеген, ол пақыр сондағы бір қазақ жанұясына араша түсемін деп, деміне нан піскен әлдебір қалмақ ноянының найзасына ілігiпті. Ал ендеше! Барша қазақты сол ата жауға қол қусырып, құлдық ұруға шақырып, жар салғанда тапқан ұшпағың сол-ау, бейшара! Осылай толғаса да Ескелді оны табалаудан аулақ. Тек Баймұрынның бұлай өлуі ондағы қазақ жұртшылығының да аса шекесінің қыза қоймағанына қосымша бір дәлел ретінде жүрегін ауыртқан.

	Бір кездегі өзінің бақталасы Баймұрынды ғана емес, сондағы қалың қазақты аяп қан жылаған. Иә, ондағы қазақтар қайтті екен? Өзінің Бектұрғаны тұрғылас жас бала Шопабай не күйде? Ескелді бастаған қалың ел олардан тіпті ұзап барады, қалмақтың қолжаулығына айналған ондағы қызыл қарын жас бала, кемпір-шал, он екіде бір гүлі ашылмаған қыршын жастар енді ненің дәмін татар екен? Міне, осы сұраулар Ескелдіге Баймұрын кеудесіне қадалған жау найзасынан кем соқпап еді.

	Қыруар ойларды қопарыстырып барып, халықты иесіз малдың халіне ұшыратқан хан, сұлтандар жөнінде де талай ащы сөздерді іштей сапырып үлгерген. Міне, Болат хан Ескелдінің осындай сәтіне тап келген.

	– Уай, хан ием! Мынау алла тағалам жаратқан аспан мен жер, бар тіршіліктiң көзі – шақырайған күн бәрі куә. Мынау екі жақтан кеп түйіскен аз ғана ел-жұрт, жігіт-желең бұлар да куә. Егер осы сөзімнен жалғандық шықса таңда маһшар күнінде сазайымды мен-ақ тартайын. Сіздің әкеңіз Тәуке жай хан емес, үш жүзге ортақ ұлы хан атанып, исі қазақтың рахымын иеленіп, санап тауысқысыз тағлымды істер атқарып еді. Сосын да қарашасы оны Әз Тәуке деп ардақтап атап еді. Бірақ баянсыз өмір бір орында тұрған ба, жарықтық, қасиетіңнен айналайын Әз Тәуке де сол жайды ұғып, өзінің үрім-бұтағына мол үміт артып еді. Мен істеген тағлымды істерді сен дамыт, сен менен де қайратты, білім- парасатты шық деп, қайрап еді. Темір заттының асылы болаттай бол деп, сіздің ныспыңызды Болат қойып еді. Бірақ жаңағы мен атаған аспан мен жер куә, көктен шақырайған күн куә, мынау ел-жұрт куә, сіз болат емес болжыр шықтыңыз. Сіздің болжырлығыңыздан қазақ ауызбірліктен айрылды. Балапан басына, тұрымтай тұсына кетті. Тозған қазды топтанған қарға жейді деген. Біз қалың қазақ қара қарғаға жем болдық. Бізді басынбаған кім қалды? Қақ маңдайдан қалмақтар соғып, қансыратты. Егер сіз ұлы хан үш жүздің басын қосып, бір жағадан бас, бір жеңнен қол шығартсаңыз осындай сорға, үркіншілікке ұрынар ма едік? Сілтіге салған сүйектей қуарар ма едік? Көргенім үшін көз ақы аламын демесеңіз біздің ел алыста емес, үрерге иті, сығарға биті жоқ, құмда жорғалаған тасбақадай сүреңсізденіп, әне кетіп барады. Хан ием, бізді тек қалмақ басынды ма, оң бүйірден Хиуа, Бұхара, Самарқанд хандықтары да көз алартып, қылыштарын қайрап отыр дейді. Қашып барған қазақтарды паналатудың орнына бір-біріне айдап салып қырқыстыруда дейді. Сіздің жеткізген жеріңіз осы. Хан ием, жаңа біздің жас қолбасы Балпық сөзден жаңылысқан жоқ, қайта төбесінен түсті. Енді халықтың өз қайыры өзіне жетпесе елдің де, ханның да азғаны азған, тозғаны тозған! Үндемегеннің аузында сөздің атасы өледі деген. Басыңыздан сөз асырғаным үшін ғафу өтінемін, сізді халықтың көз жасы алысқа жібермес. Онан да ақылға келіңіз, ордаңызды бұзып отқа жағыңыз да, біздің көшке ілесіңіз. «Кілемге бергісіз алаша бар, ханға бергісіз қараша бар» деген. Әз Тәукенің бас ақылшысы Төле би атам аман болса сізге де, бізге де жол табады!

	Ескелді бидің сөздерінен Болат хан екі жақтап қаумалаған көптің ортасында сынып түсті. Ұясынан ұшып түскелі тұрғандай бадырайған көкпеңбек көздерінің айналасындағы еті жыбырлап, бірте-бірте ол жыбыр бет сүйегіне де жетіп, бүкіл оң жақ самайын қозғап жібергендей. Иә, хан басымен де қараның алдында кiшіктік жасамасына амалы жоқ еді.

	– «Хан қарақшы, халық сарапшы» деген рас-ау. Жарайды, Төле биге барсаңдар құдай алдарыңнан жарылқасын. Ұлы биге менен де сәлем айтыңдар. Біраз елдің басын құрай қасиетті Қаратау, Қазығұрттың қойнауына аманшылық күнде мен де жетермін, – деп Болат хан атының басын кері бұрды.

	* * *

	Ал Ескелді, Балпық, Қабан жырау бастаған қалың ел сол кеткеннен мол кетіп, Қаратау асып, көп қиындықтар шеккенмен де жаз ортасына таман қазақ даласының күре тамырларының бірі – Сырдарияның жағасына жетіп жығылды.

	Былтыр ұлы би Төле белгілеген Бадам өзеніне таяу Ордабасы биігіндегі жиынға Ескелді үлгере алмады, әрі елді мына жаңа жерге қоныстандыру ісі де қолбайлау еді. Сонда да оның қорытындысын білуге әлгі Тілеуке атты албан азаматын бас етіп, бір топ адам жөнелтті. Кезінде Ескелді осы Тілеуке мен оның Төле би қасындағы әкесі Хангелді батыр арасында бір жарықшақ барын аңғарса да оның мәнісін сұрап қазбаламаған, Тілеукенің өзі де ол жайында ақтарыла қоймаған. Сонымен де ол сыр жабулы қазан күйінде қалып еді. Бір қызығы Сыр бойына табан тіресімен Ескелді Ордабасыға қарай жұмсағанда өзі де осындағы бір қауым албан, суан елдерінің басшысы Тілеуке қуана келісті. Мұндағы албан-суандарға бас-көздікке басқа біреуді қалдырды да жалайыр биі қосқан адамдарды ертіп жүріп кетті. Сөйтіп былтырғы Тілеуке бір басқа да, биылғы Тілеуке бір басқа, анасынан қайта туғандай өзгеріп сала берген. Иә, мынадай өз қағынан өзі жеріген құландай елдің қосы ауған шақта үш жүзге аты мәшһүр батыр әке алдында сәл кішіктік етсем басымнан бағым таймас деп, ақылға келгені шығар деп жорамалдады Ескелді.

	Хангелді баласы Тілеукенің қайта қайтқанда әкелген хабары мынау: Ордабасыға шақырылған ел көсемдері – хан-сұлтан, би-батырлардың едәуірі биыл келмепті, әрі ұлы хан Болаттың өзі де жоқ, сосын да бұл келелі кеңесті келесі 1727 жылдың мамырында қайта шақыруға бәтуаласыпты.

	Мейлі солай-ақ болсын, сонда да мынау Сырдарияның жағалауына жамбас тигізгеніне Ескелді өкінбейді. Аждаһаның аузында кетіп жоғалатын шағын ұлт, ұлыстардың кебін кимей халықтың бас амандығын сақтауда бұл да бір құтты қадам іспетті көрінді. Көз алдында ойнақтаған ақ бурасының шат-шадыман кейпі де соны айғақтайды. Ақ бура ғана емес, бүкіл қазақтың ортақ қызыры, киесі – қызыл жолбарысы да осы қасиетті Сыр суының қалың қамысына келіп паналағанын көк жүзінде безектеп ұшқан бозша торғайлардың шырылына қарап та анықтауға болатындай.

	Міне, құрметті оқырман, біз осымен әзірге өзіңізбен қоштасқалы отырмыз. Басынан бағы көшкен, намысы тапталған, ұшарын жел, қонарын сай біліп сырғанаудың, тар жол, тайғақ кешулердің тауқыметін еселеп тартқан елдің ендігі тағдыр-талайы хақындағы келесі «Абылайдың ақ туы» атты кітап бетінде қайта қауышуға құдай жазсын!



	Романның соңы

	1989-1997 жылдар





	Оглавление

	Бiрiншi кiтап

	БІРІНШІ ТАРАУ

	ЕКІНШІ ТАРАУ

	ҮШІНШІ ТАРАУ

	ТӨРТIНШI ТАРАУ

	БЕСІНШІ ТАРАУ

	АЛТЫНШЫ ТАРАУ

	ЖЕТІНШІ ТАРАУ

	СЕГІЗІНШІ ТАРАУ

	ТОҒЫЗЫНШЫ ТАРАУ

	ЕКIНШI КIТАП

	ОНЫНШЫ ТАРАУ

	ОН БІРІНШІ ТАРАУ

	ОН ЕКІНШІ ТАРАУ

	ОН ҮШІНШІ ТАРАУ

	ОН ТӨРТІНШІ ТАРАУ

	ОН БЕСIНШІ ТАРАУ

	ОН АЛТЫНШЫ ТАРАУ

	ОН ЖЕТІНШІ ТАРАУ

	ОН СЕГIЗIНШІ ТАРАУ





