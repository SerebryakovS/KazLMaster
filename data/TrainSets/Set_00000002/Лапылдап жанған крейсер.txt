	Александр Куприн

	Лапылдап жанған крейсер





1




	(1905 жылдың көтерілісінде Қаратеңізде болған оқиға)





	Аударған: Нəзипа Құлжан келіні





	Əуелгі зеңбірек атыстың дауысын біз бақылауда түстен кейінгі сағат 3-4 кезінде есіттік. Əуелгі əзірде мұны біз патша қазіретінің, болмаса соның ұлы дəрежелі қатын-бала, үй-ішінің құрметіне атылып жатқан салют





2 па деп ойладық. Бірақ атыс көбейіп кетті, қырықтан асты жəне кешікпей-ақ Севастопольден келе жатқан ес-түсі кеткен адамдар тиеген, көшірлер көріне бастады.

	«Очаковта





3 » өрт болып жатыр, бірнеше кемелер суға батты. Теңіз казармасынан





4 пулемет атып жатыр деген сияқты қисынсыз хабарлар көмескіленіп келіп жатты.

	Екі кісі болып біз қайтатын көшірмен Севастопольға жүрдік. Төңкеріс өртінің құшағына кіріп алған Севастополь қаласына қайта баруға шыққан жалғыз-ақ осы извозщик, яғни коляскалы көшір болды. Дұрысы, бұған да себеп болған, оның қатын-баласының қалада қалғандығы болды.

	Кешікпей ымырт жабылып, қас қарайды. Бізге қарсы коляскалар, жүк арба, тарантастар кездесіп, үзілмей өтіп жатыр. Осы 15 шақырым жерден-ақ қорқыныш сергелдеңі сезіліп тұр. Арбалар толған қалай болса солай, асығыс тиелген неше түрлі үй жабдығы. Осы да бір көңіл сескендірерлік нəрсе болды. Бейне, өткен замандағы өлімнен қашып ауған елдердің ұйқыдан шошытып оятқандай бір сұмдық сүгіреті сияқты. Арба дөңгелектері біріне-бірі ілінісіп, ауған халық долданысып, тістерін қайрап, балағаттасып келеді. Еш қайсысында от та жоқ, түн болды.

	Көкжиектен жоғары, біздің оң жағымызда прожектордың





5 атқан оқтай түзу, ақ сəулесі қара аспанды үзілмей ағартып келеді.

	Біз дыбыстап, сұрап келеміз. Кездескен қашқындардың бірі жауап қайырмайды. Көшірлер – анада күрсілдетіп атысып жатыр ғой! – деп мағынасыз екіұшты бірдеңені айтады.

	Болмаса біреулер:

	– Анада жұрт бірін-бірі атып бітірген шығар! – дейді. Тағы біреу, ызаланып, мысқылдап: Барыңдар, барың-

	дар! Өздерің көрерсіңдер! – дейді.

	Севастополь жолы тауға қарай асады. Тау асқан кезімізде үлкен өрттің түтіні көрінді. Қала прожектордың жарығына бүтінімен шомылған. Электрдің көгілдір жансыз жарық сəулесінде түйдек-түйдек ұшып жатқан түтін де ағарып, қозғалмай дөңгелек-дөңгелек болып көрінеді.

	Қала өлген сияқты. Тек бөлек-бөлек солдаттар отряды көрінеді. «Очаковтың» жанып жатқан казарма қарсысында, қалаға кірер жерде ат суарғанымызда көрдік. Буысқа





6 бойы созылған теңіз жағалай бульварға қарай жүрдік. Біздің тіпті күтпеген нəрсеміз сол бульварға жұртты еркін, тіпті ықыласты жібереді екен. Шоқнин адмирал





7 бунт шығарушыларды тиғандағы жиған жөнсіз кəрін қаланың бəріне түгел көрсеткісі келген көрінеді. Бір заманда, сырт патшалықтардың шетіне кіргенде кеме матростарын дарға асып, əдейі сол асылғандарды бұлғақтатып қойып көретін Шоқнин адмирал осы болды.

	Жағалаудағы булварьдан айнала таспен қоршаған жіңішке, ұзын бухта көрінеді, бухтаның ортасы жанып жатқан үйдей от, оттан адам көзін аша алмайды, теңіздің суы қара сия құйғандай, қап-қара.

	Кереметтей үлкен кеменің үштен екісі тұтасқан жалын. Бүтін, сау тұрған кеменің тұмсығының тек бір бұрышы. «Ростислав», «Три светила», «Двенадцать апостол» деген үш үлкен кемелердің прожекторының жарығы дəл сол тұмсыққа қадала қалыпты. Жалын өшіп, жарығы күшейген кезде кеменің темірлеген биігі үстіндегі дөңгелек балконда қарайып, кішкене-кішкене адам бейнелері көрінеді. Арамыз шақырым жарымдай, сонда да бұлар көзге анық көрінеді.

	Өз өмірімде мен талай адам айтқысыз жан шошынарлық, төбе шашым тік тұрғандай сұмдықтарды көріп едім, кейбіреулері осы күні есіме əзер түседі. Бірақ мына қара сия суды, бір кезде өнердің асқан шеберлігі жасаған, енді үстіндегі неше жүздеген халқы мен бір есалаң жалғыз жанның кəріне кездесіп, қазаға ұшырап тұрған, лапылдап жанып жатқан мынау алып кемені дүниеде тірі жүрген шағымда ұмыта алмаспын деймін.

	Бірақ, осы қаулаған өрттің, қанды жалынның сəулесінде Шоқнин адмиралды, жауыздықтың болса да алып ері деп, ажал деп түсінбеңіздер, жоқ, мұның ерлігі тек жазаланбайтынына көзі жеткендік қана.

	Жағалаудағы булвардың тасты жиегі қалың толған қызыққұмар қала жатақтары (Мещандар).

	– Тоқтаңдар! Ақырын! Анада айқай шығады!.. – деп бұзылған кейіппен біреу сыбырлаған мезгілде, сол құмарлық аса анық айқындалады.

	Бір мезгіл тып-тыныш бола қалды. Адам шошынарлық тыныштық. Түннің көзге түртсе көргісіз қараңғысында, сол тынып тұрған ауаны жарып бір мезгілде біздің құлағымызға:

	– Бауырла-р-ай!.. – деген созылған, шыңғырған дауыс тиді. Сол дауыс тағы-тағы келді. Жалын түйдек-түйдек лапылдап жатыр. Жалын жарығы ап-анық қылып тағы қарайған адам көлеңкелерін көрсетті. Енді отқа жабысып, болатпен шегеленген кеменің темір сауыты жарыла бастады. Жарылғандағы дауыс – жиі атылған мылтық дауысы сияқты, жарылған сайын, қызықшыл мешандар жүгіріп ала жөнеледі де, тоқтаған кезде жүректері орнығып, тағы қайтады.

	Литва полкінің солдаттары келді, кіп-кішкентай, сұп-сұр, мүсəпір түрде. Пішіндерінде тырнақтай қайрат жоқ. Бір божыр солдатқа біздің бəріміз:

	– Қарағым-ау, анада жанып жатқандар адам ғой! – дедік.

	Сонда, сол отқа қарап тұрған солдаттың дірілдеген еріндері қыбырлап:

	– Ей, құдай-ай! Ей, алла-ай! – дей берді.

	Бұлардың бəрінің де қияпетінде үріккен, шошынған малша ығысып, бір өздерінен зор, күшті, білгіш, осы ағып жатқан қанның, осы сұрапыл сұмдықтың мəнін ашып, себебін шешіп бергендей бір тілек көрінеді.

	Олардың да, біздің де жанымызға офицер келді, зор, семіз, толық қарын адам. Сөзінен ерсініп, мақтанғандығы байқалады. Онымен қатар жəне де білгішсінген түрі бар. Осының бəрі де абыржыған түнде прожектордың электрімен өлім құшағына енген кеме жалынының жарығында.

	– Бұл əлі немене дейсіңдер, туғандар! Кеменің ана тұмсығына жеткенде, оқ-дəрі жиып қойған кыруит камера деген жері бар, сонда ғой оның гүрс еткен дауысы жер жаратыны!.. – дейді қызықтырып, офицер.

	Бұған əншейіндегі əзіл жауап қайырылмады. Жайдағы қошамет сөз де шықпады. Жиіркенгендей, солдаттар оған айналып сыртын берді.

	Дəу, үш трубалы крейсер əлі жануда. Манағы жан сескенетін, атаусыз алыс айқай тағы келді:

	– Бауырлар-ай!.. – дейді. Сонан соң бір мезгілде бір адам айтып жеткізе алмайтын қисынсыз, бейне шаншып алған жараның шыңғыртқанындай, жанып жатқан ышқынған тірі жанның ызыңдаған, сарнаған дауысы шықты да, кенеттен үзіліп жоқ болды. Бұл да ана жақтан келді. Кейбіреулеріміз сонда граф пристанға, қайықтарға қарай жүгіріппіз.

	Жайшылықтағы неше жүздеп жай жалдама қайық тұратын, граф пристанында «Ростислав», «Три светила», «Двенадцать апостол» кемелерінің матрос солдаттары ғана тұр екен, бұлар бəрі сенімді соғылғандар болатын. Ана от пен судың құрбаны болып бара жатқан халықты алып қалуға деп қайық сұрағанымызда, берген жауабы жаман сөгіс, боқтау болды, жəне мылтық атысты бұларға ертеден-ақ көтерілісшілерге жəрдем беру дегенді тоқтатыңдар деген бұйрық келген екен.

	Қап-қара суға қанды сəулесін теңбілдеп түсіріп, крейсер үн жоқ, түн жоқ жануда. Тұмсығында, биікте адамдар əлі көрінеді, бірақ айқай енді естілмейді. Сол жерде топ ішінде бір нəрсе анықталды. Өрттің басталуында «Очаковқа» қайықтар жібермек болғанда, матростар мінбей қайтарып жіберген екен десті.

	«Очаковтан» кішкене параходпен шыққан жаралыларға зеңбірек атылыпты десті. Теңізге түсіп жүзгендерді пулеметпен атыпты. Жағаға шықпақ болып тырмысып жатқан адамдарды найзамен шаншып тастапжатты десті. Кеме сауыты тағы жарылды. Дауыс енді естілмейді. Дəрменсіз ыза тұншықтырып барады. Қайратсыздық, қол жетпейтін, қайтпаған кек қайнап ішті өртеп барады. Қайтып кеттік. Крейсер ертеңге дейін жанды. Кейіннен, сол кездің ресми хабарына қарағанда екі-үш кісі қазаланған болып шыққан (Бұл патша үкіметінің хабары!).



	«Жаңа мектеп» журналы, 1927 жылы, №2





	https://t.me/kzkitap





Notes


	[←1]

Крейсер – соғыс кемесі.





[←2]

Салют – ұлық кісінің құрметіне зеңбірек ату.





[←3]

Очаков – көтерілген кеменің аты.





[←4]

Казарма – əскер жататын үйлер.





[←5]

Прожектор – жүретін машиналардың алдағы жолын жарық қылып тұратын шам.





[←6]

Буысқа – теңіз жағасындағы құрылыс.





[←7]

Адмирал – Кеме генералы. Шоқнин адмирал – көтеріліс басуда қатты кəрімен атақ алған патша генералы.





