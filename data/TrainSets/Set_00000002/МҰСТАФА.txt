	Дархан Қыдырәлі

	МҰСТАФА





	Түркістанның бірлігі мен тәуелсіздігін ту етіп, оны өмірлік мұратына айналдырған, сол жолда құрбан болған Мұстафа Шоқайдың тұлғасы күн өткен сайын биіктей бермек. Түбі бір түрік жұртының тағдыры талқыға түскен шақта басын бәйгеге тіккен, саналы ғұмырын ұлт мүддесі мен ел мұраты жолына арнаған сан қырлы қайраткер тұлғаның тағылымын арқау еткен еңбек жаңа, тың деректерге құралған. Көркем тілмен жазылған кітаптың ойы орамды, тілі шұрайлы.





	Мұстафа Шоқайдың тұлғасы мен тағдырын арқау еткен зерттеу жұмысымыз 2001 жылы Анкарада түрік тілінде, 2007 жылы Астанада қазақ тілінде жарық көрген болатын. Содан бері кітап туралы көптеген пікірлер айтылды, мақалалар жарық көрді. Бұл ретте Мәмбет Қойгелдиев, Көшім Есмағамбетов, Гүлжаухар Көкебаева, Амантай Кәкен, Дихан Қамзабекұлы сынды көрнекті ғалымдарға және лебіз білдірген өзге де қаламгерлерге алғыс айтамыз. Сонымен қатар ізденістер арқылы қайраткерге қатысты жаңа материалдар мен соны деректер табылды. Мәселен, М. Шоқай қорының басшысы Базарбай Атабаев шоқтығы биік тұлғаның тегіне қатысты шежірелік деректер айтты, марқұм Хасан Оралтай Мария Шоқай естеліктерінің түпнұсқасын жіберді, Мичиган университетінің профессоры Тимур Қожаоғлы күрескердің төлқұжаты мен жеке куәліктерін ұсынды, ғалым Сұлтанхан Аққұлұлы мен Ғазиза Исахан алаш ардақтысының Петербор, Кавказ кезеңдеріне қатысты құжаттар мен суреттер берді. Аталған кісілердің барлығына ризашылық білдіреміз. Бұған қосымша «Мұстафа Шоқай жолымен» жүріп, туған жеріне тағзым еттік, Түркістан мұхтариятының астанасы Қоқан қаласына сапар шектік. Тақырып аясын кеңейтіп, тұтас Түркістан туралы докторлық диссертация қорғадық. Осының барлығы бізге кітапты қайта қарауға міндеттеді. Сондықтан, тұғырлы тұлға туралы туындыны толықтырып, баспаға ұсындық. Бұл орайда кітапты арнайы бағдарлама бойынша шығаруға ықылас білдірген ҚР Мәдениет және ақпарат министрлігіне, сондай-ақ «Деловой мир Астана» баспасының ұжымына рахмет айтамыз. Кітаптың жарық көруіне түрткі болған Айдос Қыдырма мен алғысөз жазған Түркі академиясының президенті Шәкір Ыбыраевқа тәңір жарылқасын дейміз.





ТҮРКІ ӘЛЕМІНЕ ҚАЖЕТ ҚҰНДЫ ЗЕРТТЕУ





	Тарихты көпшілік қауым ғана емес, тұлғалар мен көсемдер жасайтындығын өмірдің өзі көрсетті. Егемендікке қол жеткізіп, тарихты тануда еркін сана қалыптастырған бүгінгі Қазақ елінің азат рухты тарихшылары бұл шындықты жан-жақты дәлелдеуде. Осы орайда тарихшылар мен ұлт руханиятына ынтызар оқырман қауымның ыстық ықыласына бөленіп, баспа бетін көріп отырған Дархан Қыдырәлінің «Мұстафа» атты еңбегі — кейінгі уақытта тұлғатану саласындағы зерттеулер ішінде өз орнын ойып алатын туынды.

	Аталған еңбектің қалың оқырман ішінде қызығушылық тудыруының бірнеше себебі бар деген ойдамыз.

	Біріншіден, Мұстафа Шоқай десе, қалың қазақ елі, алдымен, жасын тағдырлы Алаш қайраткерлерінің ұлт үшін күрес жолын еске алады. Өткен ғасырдың тоқсаныншы жылдарынан басталған Алаш қозғалысына қатысты ақтаңдақтардың ақиқатын ашуға деген ел ықыласы әлі азайған емес. Қайта ол ынтызарлық барған сайын күшейгендігін көріп отырмыз. Жаңа зерттеулер арқылы құпия болып келген қаншама тағдырлардың сыры ашылатындығына, ел тарихындағы ең бір ауыр кезеңнің шындығы мәлім болатындығына көзі жетіп отырған бүгінгі саналы ұрпақ Алаш қозғалысының шындығынан бүгінін бүтіндейтін, болашағын бағамдайтын тың ой-пікірлер түйіп, жаңа идеяларды көреміз деп үміттенеді.

	Екіншіден, кітапқа арқау болған Мұстафа Шоқай тұлғасына кешегі кеңестік дәуірде де, бүгінгі тәуелсіздік кезеңде де көзі ашық зиялы қауымның қызығушылығы, ғалымдар мен шығармашылық адамдарының назары азаймады. Бұл ардақты есімді кеңестік идеология қанша тұқыртқысы келсе де, оны оқулықтарда, көркем шығармаларда халық жауы ретінде көрсетіп, елін сатқан адам деп ұрпақ санасына сіңіргісі келсе де, бұл тірлік түптің-түбінде жалған болғандығын уақыттың өзі көрсетіп отыр.

	Үшіншіден, Мұстафа Шоқай — бір ғана қазақ ұлтының ардақты перзенті емес, ол — сонымен қатар, иісі түркі жұртына түгел ортақ тарихи тұлға. Мұстафаның Түркістан халқын, оның біртұтас жерін бөліп-жармай, қиын-қыстау кезеңде автономия құру арқылы аман сақтап қалу үшін күрескен ерен еңбегін жалғыз қазақ емес, түркі тектес қалың қауым ұмытпайды. Сондықтан, Мұстафа Шоқайдың түркілердің басын біріктіруге арналған еңбектері мен қайраткерлік күрес жолы баяндалатын осы кітапты қазір қазақ қана емес, қалың түркі жұртшылығы түгел оқығысы келеді.

	Төртіншіден, ХХІ ғасырдың басында тамыры тереңге тартатын түркология ғылымына деген қызығушылық жер-жерде, соның ішінде, алдымен, Қазақстанда және түркі дүниесінде артып отырғандығына көзіміз жетіп отыр. Оның көптеген саяси, тарихи, мәдени, рухани себептері бар. Әуел баста Еуропа, Ресей топырағында саяси тапсырмамен іргесі қаланған бұл ғылымның қарыштап дамуына бүгінгі тәуелсіз түркі мемлекеттері көп күш жұмсап жатыр. Осы күні түркология ғылымының кешенділік сипатын алға тартсақ, соның бір қыры — тарихи тұлғалар тағдыры екендігін айтамыз. Осы орайда тағы да түрколог ғалымдар үшін таптырмайтын бірден-бір кесек тұлға — Мұстафа Шоқай екендігі мәлім. Сондықтан, Дархан Қуандықұлының Мұстафа Шоқай туралы көлемді монографиясы — оқырманы күткен, қоғам сұранысына бөленген, бүгінгі Қазақстанның ғана емес, күллі түркі дүниесінің мүддесін қозғаған, қазіргі түркология ғылымына зәру құнды зерттеу дер едік. Бұл пікірдің бәрі аталған кітаптың саналы оқырманға қажет екендігін көрсетеді.

	Тарихшы Дархан Қыдырәлі мектеп қабырғасынан аттап, арман қуып Алматы қаласына барған жылы Мұстафаны қаралаған Кеңес үкіметі келмеске кетті. Саналы ғұмырында сілкініс тудырған бұл оқиға оның болашақ тағдырын анықтағандай болды. Тарихтың ақтаңдақ беттерін ашуға, туған топырақтан түлеп ұшқан тұлғалар тағдырын зерделеуге Дархан сол кезден кірісті деуге болады. Сол жылы ол Түркия еліне жолдамаға ие болып, оқуын осы жақта жалғастыруға мүмкіндік алды. Түркия мемлекетінің әйгілі жоғарғы оқу орындарында алдымен бакалавр, магистр, одан кейін тарих саласы бойынша доктор ғылыми дәрежесін алды. Шетелде білім іздеген қазақ баласын қызықтырған тақырып — тағдыр тәлкегімен туған жерін тастап кетуге мәжбүр болған қандас атасы Мұстафа Шоқайдың қилы тағдыры еді. Егер Мұстафа Шоқай Түркияға ХХ ғасырдың басында қызыл қырғынның қуғын-сүргінінен бас сауғалап барса, Дархан Қыдырәлі Түркия еліне бейбіт күнде ғылым мен білім сусындаймын деп келді. Сөйтіп, ол да елден жырақ он жыл өмір сүрді. Сондықтан, Дарханға Мұстафаның туған елін, өскен жерін сағынған көңіл-күйі, жүрек тебіренісі, қилы тағдыры мейлінше түсінікті десек болады. Дарханның зерттеуінің бір ерекшелігі де сонда. Ол өз еңбегін алдымен Анкара қаласында 2001 жылы түрік тілінде жариялады. Сол арқылы шетелде қазақ топырағынан шыққан қайраткерді Түркияға таныстырды. Айта кету керек, Мұстафа туралы алғашқы жүйелі зерттеу жұмысы болған осы толымды туынды арқылы Шоқайтанудың ғылыми негізі де қаланды.

	Кітаптың ішінде келтірілген деректер, архивтік материалдар Мұстафа Шоқай өмірінің белгісіз тұстарын көрсетеді. Сілтеме күйінде берілген құнды материалдар Қазақстанның ғана емес, сонымен қатар, Түркияның және Еуропа елдерінің кітапханаларынан, мұрағаттарынан келтірілген. Зерттеудің үлкен ерекшелігі осы бай дерек көздерінің жан-жақтан, көптеген тілде берілгендігінде дер едік. Мұстафа Шоқайға қатысты қазақ, орыс, түрік, француз, неміс, ағылшын тілдеріндегі қандай да бір мәліметті қалт жібермеуге тырысқан Дархан Қыдырәлі мол материалды байыппен сұрыптап, ыждахатпен баяндаған. Еңбектің ғылыми дерегі мол болса, оның тілі шұрайлы, кестелі. Автор оқырманды құрғақ сілтемелермен, газет-журналдардан алынған үзінділерімен жалықтырмайды. Ол Мұстафаның туып-өскен ортасынан бастап, оқыған, қызмет істеген, күрес жолында болған жерлерін, сондағы өмірді хронологиялық тәртіппен көркем жазады.

	Жалпы, Мұстафа Шоқай — қазақ тарихындағы ренессанстық тұлға. Ол — Алаш қозғалысы көсемдерінің бірі. Абзал азаматтың елді біріктіретін, ұлтты ұйыстыратын қанатты сөздері, қайратты істері — бүгінгі ұрпаққа ғибрат. 1917 жылы ұлт газеті «Қазақта» Ә. Бөкейхан, М. Шоқай, М. Дулатұлы қол қойған атақты «Алаш ұлына» атты үндеуде ел серкелері тағдыры қыл үстінде тұрған қазақ еліне былай деп үн қатқаны мәлім: «Азаттық таңы атты. Тілекке Құдай жеткізді. Күні кеше құл едік, енді бүгін теңелдік. Қам көңілде қаяудай арман қалған жоқ. Неше ғасырлардан бері жұрттың бәрін қорлықта, құлдықта ұстаған жауыз һүкімет, өзгеге қазған оры өзіне шағын көр болып, қайтпас қара сапарға кетті...».

	Әлихан бастаған Алаш арыстарымен 1917 жылы Орынборға Алаш автономиясын құруға Түркістаннан Мұстафаның да келгенін тарихтан білеміз. Сын сағатта ел көсемдері бірлікте болғаны белгілі. Алайда, Алашорда үкіметі мен Қоқан үкіметі күшпен ыдыратылғаннан кейін, оның көсемдері большевиктер тарапынан қуғын-сүргінге ұшырады. Осы бір ауыр кезеңде Мұстафа Шоқай ел бостандығы үшін күресті шетелге кетіп жалғастыруды дұрыс санады. Бұл — сол уақытта ел зиялылары алдында болған сан тарау жолдың бірі ғана еді. Дархан Қыдырәлі болса, өз зерттеуінде қазақ тарихындағы қайшылығы мол төңкерістер заманындағы оқиғаларды бүгінгі күннің мүддесі тұрғысынан жаңаша пайымдап береді. Тарихты тың мәліметтермен азат рухта баяндайды. Біздің пікірімізше, Мұстафа Шоқайдың күрескерлік өмірінен жазылған осы тартымды кітап — алдымен, тәуелсіз Қазақ елінің, азат рухты түркі дүниесінің жалынды жастарына арналған еңбек. Осындай зерттеулер арқылы тәуелсіз мемлекет құру жолында опат болған есіл ерлердің ерен ісі бүгінгі жастарға өнегеге айналады, олардың жазған құнды мұрасы ғибрат болып мәңгі қалады.



	Шәкір ЫБЫРАЕВ,

	Халықаралық Түркі академиясының президенті





ҰШҚАН ҰЯ




	Сырттағы шуды естіп тысқа атып шыққан бұл будақтаған түтінді көрді. Түкке түсінбей, аузы ашылып аңтарылып тұрған мұны үйдің іргесінен шауып өткен әлдекімдер басып кете жаздады. Әлпеттерін аңғарды, көрші ауылдың мұжықтары екен. Еліріп алған, даурығып, қауқылдасып барады. Солардың екпінінен мұрттай ұшып түскен. Артынан кіші анасы келіп, қапсыра құшақтап, таңдайын басты. Бұл Бақтының бір жақындығын сезсе де, оны мойындай қоймайтын. Ыңғайсызданып, құшағынан сытылып шықты да, әкесінің жанына барды. Сонда байқады, әкесі налып, үнсіз ғана басын шайқап тұр екен. Алпамса денелі кісінің шарасыз кейпін көріп, аңтарылып қалды. Оның неден қаймығып, неге қамығып тұрғанын түсінген жоқ.

	Әкесі Шоқай би салмақты, ұстамды кісі еді. Ұзын бойлы, қауға сақалды би үнемі ой үстінде жүретін. Қажылыққа екі рет барған Торғай датқа Жұмық бидің қызынан туған ұлының атын «Шоқмұхаммет» деп қойған екен. Пайғамбар атын жөнсіз айтудан именетін ғадетпен жеңгелері оны еркелетіп «Шоқай» деп атапты.

	Бақты тұңғышы Сыздық сияқты бұны да бәйбішенің бауырына салған. Перзент сүймеген бәйбіше Мұстафаны туған баласындай жақсы көрді. Қызылшақа нәресте кезінен өзі асырап баққан бәйбіше оның әр қимылына балаша қуанатын. «Тіл-көзім тасқа» деп, тілеуін тілейтін. Кеш батса, жанына алып, ертегі айтатын. Бәйек болып, асты-үстіне түсіп қарайтын. Құлдыраңдап жүріп шаршайтын құлыншағы тізесінде жатып ұйықтап кететін. Содан ертеңгісін ақырын оятып, түнде өкпе-бауыр салып даярлап қойған шелпегі мен ыстық сүтін беретін. Сол сәтте орта бойлы, толықша келген бәйбішенің жанарынан мейірім нұры шуағын шашып тұратын. Түнде мазасызданса, тұрып келіп алақандарымен ауырған жерлерін сипап, тыныштандыратын. Мұның бәрін алыстан ғана бақылап, аңғаратын Бақты өзегінен шыққан перзентінің жанына жақын бара алмай, баласының тілеуін іштей тілеп қана отыратын. Ол бәйбішенің көңіліне қылау түсіруден, оны ренжітіп алудан қорқатын. Сондықтан, Мұстафаны туған анасы болып айналып-толғанып көрген емес.

	Әкесі ежелден келе жатқан жора бойынша мұны бауыры Оспанның тәрбиесіне берген. Батыр көкесі оны жастайынан жанына ертіп жүрді. Мұстафа да Оспан көкесіне ұқсағысы келетін. Ол ер мінезді, еңсегей бойлы, алып денелі, даусы жуан, түсі сұсты көкесін мақтан тұтатын. Ерліктерін естіп, оған еліктейтін. Әсіресе көкесінің 13 жасында Хиуа ханының таңдаулы үш атын алып кеткені туралы ел аузында жыр болып айтылатын оқиға оны батырлық жайлы неше түрлі қиялдарға жетелейтін...

	Бірде ол көкесінің қарусыз елге әкіреңдеп, жұртты қырып кете жаздаған полицей бастығын қамшымен ұрып, аттан аударып түсіргенін көрді. Сонда байқады, көкесінен қаруын сайлап келген патшаның жасауылы да қаймығып, ығады екен. Көкесі оған апасы айтатын ертегінің батырындай елестеп, кеудесін мақтаныш кернеді. Қыр қазағы тегіс құрметтейтін көкесіне қарап тұрып, Мұстафаның да батыр болғысы келді. Ерлік жасап, халқына пана болып, елін жаудан қорғауды армандады.

	Кейде көрші балалармен ойнап отырып осы жайт есіне түсіп кеткенде:

	— Менің көкем Жаназар батырдан да мықты, — деп мақтанатын. Жанындағы балалар бұған пәлендей қарсы келе қоймаған соң:

	— Оспан көкем Әжібай батырдан да күшті,— дейді даусын зорайтып. Сосын сәл ойланып отырып:

	— Ол Қобыланды батырдан да өткен батыр, — дейтін батылданып.

	Сондайда қыпшақтан шыққан аруақты батырлардың есімдерін естіген үлкен анасы күбірлеп, Құдайдан кешірім сұрап жататын.

	Бой-әлпеті келмегенімен, Мұстафаның табандылығы, қайсарлығы, шамшылдығы мен намысқойлығы расында көкесіне ұқсайтын. Дегенмен, жұрт оны нағашы жұртына тартқан дейді. Нағашы атасы әйгілі батыр, ту ұстаған сардар болыпты. Анасы Бақты да жаугершілік заманда шашын түйіп, атқа қонып, жастайынан батырлығымен көзге түскен.

	Шоқай ауылында отыздан астам отбасы тұратын. Негізінен — олар бір-бірімен аталас, жақын туыс болып келетін. Ауылдың ұйтқысы Шоқай би еді. Сондықтан бұл маңайда Шоқай бидің ауылы болып аталатын. Өзі би һәм болыс болғанына қарамастан, Шоқайдың ауылы жұпыны болатын. Әкеден алған тәрбиемен дүние қуып, мал жимаған би егін егіп, бау-бақша өсіретін. Ал қыр қазақтарының түсінігінде өрісте мыңғырған малы болмаған адам кедей саналатын. Алайда Шоқай отбасы өте жомарт еді. Ауылға келген кез-келген көк атты осы үйге түсетін. Олардың арасында кейде бала-шағасымен келіп, апталап жатып алатындар да болатын. Құдайы қонақ үзілмейтін бұл үйді ақын-жыраулар да жақсы көретін. Шоқайдың шақыруымен Сыр сүлейлері, Базар жырау, Шәді төре, Ергөбек, Тұрмағамбет сияқты әйгілі жыраулар мен жыршылар қызыл кірпіштен жасалған үлкен үйге атбасын бұрып, таңды-таңға ұрып жыр айтатын. Әсіресе, күллі Орта жүзге атағы жайылған Бұдабай ақынның «Жеті ата Шашты жайында» деген ұзақ жырын талмай тыңдайтын. Бұл жырлар бала Мұстафаның жүрегіне жол тауып, оның қиялын қияға самғататын. Патша үкіметіне қарсы келіп, елінің бостандығы үшін басын бәйгеге тіккен Жанқожа Нұрмағамбетұлының теңдессіз ерлігін тыңдай бергісі келетін. Соның әсері болса керек, Мұстафа бес жасында домбыра тартуды да үйреніп алды.

	Ол беске толмай жатып қаріп таныды. Алғашқы ұстазы — анасы Бақты болатын. Зерек, алғыр Мұстафа немере ағасы Әлмұхаммет ашқан мектепте оқыды. Әліш ағасы өкіметке екі рет хат жазып жүріп, арнайы рұқсат алып, өзі салдырған үйдің іргесіндегі бұл мектепте Мұстафа түрік мұғалімнен сабақ алды. Қызық, қайдан келгені белгісіз, қабағы ылғи түйіліп жүретін бүркіт тұмсық осы бір түрік мұғалімі Құранды жатқа білетін еді. Сондықтан, оны ауыл жұрты тегіс құрметтеп, атын атамай, «қари» деп атайтын. Мұстафа да оның атын білмейтін. Сырт көзге қатал болып көрінетін осы мұғалім оның бойынан ерекше қабілет байқап, арнайы көңіл бөлді. Ұстазының айтқандарын шәкірті лезде қағып алып, сол сәтте мүлтіксіз қайталап айтып беретін. Бұған басқа балалар қайран қалатын. Мұны бала көңіл үлкен мақтаныш көретін. Ата-анасы да бұған марқайып қалатын. Осыны сезіп, арқаланатын ол үйге келген кісілердің алдынан шығып, олар сұрамаса да, бар білгенін мәнерлеп айтып беретін. Келгендер зейін қойып тыңдап, артынан мақтаса, масаттанып, мәз болып қуанатын. Көңіл аудармай, дұрыс тыңдамай қойса, екпіні бәсеңдеп, бұртиып, лезде ренжіп қалатын. Сондықтан, жұрт оны өкпелетіп алмауға тырысатын. Барлық істе бірінші болуды қалайтын ол осылайша ерке болып, еркін өсті.

	Әуелі арапша қаріп таныған Мұстафа Құранды қырағат-мақамымен, нәшіне келтіріп оқитын. Баланың даусы тыңдаған кісілердің сай-сүйегін сырқыратады. Ол ұзамай ғылымхал мен әптиекке түсті. Сосын Ахмет ишаннан Чар кітап, Мырза Бедил, Сопы Аллаяр сияқты күрделі кітаптарды оқыды. Жасы отызға жаңа іліккен ишанның түйдей құрдас аттас баласы мұнымен қатар отыратын. Ахметтің Мұстафасы бұған қарағанда ұяң, ибалы. Екеуі де «таңдаулы» деген мағына беретін пайғамбар есімін мақтан тұтады. Жаңа үлгіде білім беретін «Қызыл үйдегі» мектепте дүнияуи пәндерден Ерімтөреден дәріс оқыды. Орысша білетін озық ойлы мұғалімді Әліш ағасы арнайы алдырған. Ол бұларға Ыбырай Алтынсарин деген үлкен ұстаз туралы әңгімелейтін. Оқу-білімнің пайдасы жөнінде көбірек айтатын.

	Кейде бұлардың білімін тексеруге Айымбет молда келетін. Тыпыршып отырған Мұстафаға қарап: «Атаң Торғай датқа Хиуаның датқасы болған, Қоқан тұсында ел билеп, жандаралмен келіссөз жүргізген еді. Талай жақсылығын көрдік. Марқұм «Менің екі қанатым бар: бірі — Игілік әулие, екіншісі — Жаназар батыр» деп отырушы еді. Мен Игілік әулиені де, Жаназар батырды да білемін. Қандай кісілер өтті бұ дүниеден... Әкеңе рахмет, сен туғанда азан шақырып, бата бердім. Ал атыңды Әубәкір молда қойған» дейтін. Кейде көңілі шалқып: «Өлең деген — шайтанның ісі. Пайғамбар жасына жеттің, енді тәубаға кел деп, мен атақты Бұдабай ақынның өзін жайнамазға жыққанмын» дейді әлденеге масаттанып. Сабақтан зерігіп отырған Мұстафа мұндайда оқыс сұрақ қояды:

	— Ата, кәпір ішкен ыдыстан мұсылманның су ішуіне бола ма?

	— Шариғат бойынша, егер кәпірдің мұрны сорайған ұзын боп, ыдыстың ішіндегі суға тисе, ішуге болмайды. Ал мұрны пұшық болып, суға тимесе, онда суды іше беруіңе болады. Немене, кәпірдің қызына үйленейін деп жүрсің бе, қызталақ? — деп, сығырая қарайтын қарт молда.

	Сонда түрік мұғалімнің сорайған мұрнына қарап балалар әр тұстан бір пыс-пыс етіп, күле жөнелетін...

	Өстіп жүріп ол Әлмұхаммет көкесінен орыс әліппесін де үйреніп алды. Әкесінен қазақша жыл қайыру мен жұлдыздардың атауын білді. Әңгімені әріден қайырып, әрбір сөзін байыппен айтатын әкесі оған жеті атасы Торғай, Қуатбай, Темір, Жанай, Кілт, Қалдау, Арыс, Бошай, Шашты жайлы шежірені үйрететін.

	— Әке, біздің еліміз неге Шашты деп аталады? — деп сұрайды ол.

	— Жаугершілік заманда жоғалып кеткен Кенжеғұл атамыз Құдайдың құдіретімен табылған кезде, шашы өсіп кеткен екен. Әулие аян беріп, содан Шашты деп аталыпты.

	— Мұнда неге көшіп келдік?

	— Е, «Арқа тыныш болса, арқар ауып несі бар» деген. Бір жақтан Қоқан қоқаңдап, бір тұстан Хиуа билік айтып, ақыры патша келіп алды. Сондай аласапыран уақытта амалсыз, елді аман сақтап қалу үшін осында көшкен аталарың. Шілік қырғынынан кейін Торғай атаң бастаған Шаштының бір әулеті Әулие Тораңғылға келді. Біраз жұрт елде қалды. Атаң Сұлутөбенің батысынан шығысына қарай арық қаздырып, там салдырды. Бірақ сен туар жылы Сырдың суы қатты тасып, осы Көксудың сағасындағы Наршоқыға қоныс аудардық.

	Мұстафаның есіне әнеукүнгі әңгіме түсті. Шайымбет қария Сырдың тасып, ауылдың су астында қалып қойғанына кейістік білдірген еді, Әубәкір молда: «Ақсақал, барлығы да Жаратқан иенің әміріне бағынады. Тағдыр — Тәңіріден. Бұ дүниеде тектен-тек ештеңе болмайды. Ғаламның сырын оқи білген адамға айналадағы оқиғаның бәрі белгі, ишара, ескерту. Тек соны сезе білу керек. Сырдың суы көтеріліп, құрсаған сең бұзылса — ол да бір ишара болар» деген. Оның неге ишара екенін Мұстафа сол жолы сұраған жоқ. Бірақ ойында қалып қойған.

	— Әке, Қоқанның ханы күшті ме, ақ патша мықты ма?

	— Қоқан деген үлкен хандық еді. Бірақ, ол қазаққа көп зәбір көрсетті. Кенесарымен соғысты. Бірлік ажырап, береке кеткеннен кейін, ақыры ақ патша жойқын қаруымен келіп, оны өзіне бағындырып, басыбайлы етіп алды.

	— Ал Қоқан мен қазақ біріксе, патшаны жеңе ме? Мұндайда әкесі үндемей қалады.

	Шоқай би төрт жылдық ауыл мектебін екі жылда үздік бітірген алғыр баласын орыс мектебіне бермек болды. Бұл мәселеде орысша оқып, заманның ағысын сезіне білген інісі Әлмұхамметтің кеңесіне ден қойған би жеті жасар ұлын Ақмешітке апаруға жиналды. Сол-ақ екен, қамкөңіл қос анасы ұлдарының алыс жолға кететінін ойлап, жоқтау айтқандай дауыс салып жылай бастады. Оларға қосылып ауылдың кейбір әйелдері кемсеңдеді. Ағайын-туыстары мен ауылдастары, құлын-тайдай тебісіп бірге өскен достары да жан-жақтан қаумалап келіп, мүсіркеушілікпен қарап: «Ақмешітте орысша оқитын боласың, сенің басыңа орыстың фуражкасын, үстіңе орыстың киімін кигізіп қояды. Сосын қазаққа ұқсамай қаласың. Орысша сөйлеп, орыс болып кетесің» десті бұған бірауыздан. Көп сөйлемейтін түрік мұғалімі де мұның жанына ақырын басып келіп: «Орыстың мектебінде мойныңа қарғыбау мен крест тағады. Сөйтіп сені шоқындырады» деп дүңк еткізді. Енді біреулері сыбырласып: «Бидің мұнысы несі?

	Баланы шоқындырып, мұсылмандықтан кеткелі жүр ме? Тәп-тәуір Құран оқып жүрген бала орыс болып кетпей ме екен?» десіп жатты. Мұны естіп Мұстафа тіпті қорқып кетті. Әлгінде ғана қалада оқу туралы ойлап, алып-ұшып тұрған көңілі су сепкендей басылып, құмарлық, ынтызарлықтың орнын белгісіз бір үрей басты. Жүрегі қатты-қатты соға бастады. Енді ол жол қамын жасап жүрген әкесіне барып «Әке, Ақмешітке апара көрмеші, орысша оқымаймын. Менің орыс болғым келмейді», деп жалынып, ернін дүрдитіп, қыстығып, жылай бастады. Шатақтың қайдан шыққанын сезе қойған би өксіп тұрған үрейлі баланы жанына ертіп алып, аулаққа шығып, жаймен сөз бастап:

	— Ақылың көп еді ғой, қарағым. Жұрттың даурықпа сөзіне сеніп қайтесің. Сен апалар мен әжелердің сөзін тыңдама, менің айтқанымды тыңда. Мен қай кезде саған жалған сөйлеп, жамандық ойладым. «Шоқынып кетесің» деп қорқытып жүрген кім ол өзі? Сен Ақмешітке орыс болу үшін емес, оқып, білім алу үшін барасың. Орысша оқығанның бәрі діннен шыға ма екен? Әне, Әліш ағаңды көрмейсің бе? Құдайға шүкір, мұсылманша хат танып, Құранды жақсы меңгердің. Енді заманның талабына орай орыс тілін де үйренуің керек. Орыс тілін білсең — ұлық болып, жұртқа пайдаң тиеді. Онда анау малы мен жері тоналып, өзі қаналып, итжеккенге айдалып жатқан ауылдастарыңа болысасың. Ал орысша білмесең, есерге есең кетіп, қор болып жүре бересің. Әлмұхаммет ағаң да осылай ойлайды», — деп бір тоқтады.

	Өзіне салмақ сала сөйлеген әке сөзіне ден қойған Мұстафаның бойындағы үрей тарқап, кәдімгідей жігер пайда болды. Сол сәтте оның есіне өздерінің үйлерін мұжықтардың қалай тартып алғаны түсті. Одан кейін де талай басынған қарашекпенділер бұлардың жайқалып тұрған егіндерін тартып алып, өз араларында бөлісіп алған-ды. Жұрт даурығып, өре түрегелгенімен, іс тағы да келімсек мұжықтардың пайдасына шешілген. Заң-закүн, өкімет солардың жағында болғандықтан, ойларына келгенін істеп, қазақтарды тонайтын. Полицейлерге шағынып, ауыл адамдарын жазықсыз соққыға жыққызатын. Ал бейшара қазақтар орыс тілі мен үкіметтің тиісті заңдарын білмегендіктен, мұжықтардың жанында мылқауға ұқсап, қолдарын сермеп-сермеп кеткеннен басқа түк бітірмейтін. Содан кейін ыза болған би заман талабына орай ұлдарының бірін орысша оқытуға іштей бекіген еді. Бала да болса Мұстафа осыны түсініп, түйсігімен ұғып, әке сөзіне басын изеп жауап берді. Бұл оның әке ұйғарымына келіскенінің белгісі еді.

	Ағайын арасында Шоқай биге ешкім қарсы келіп, уәж айта алмайтын. Сондықтан жиналғандардың бәрі үнсіз қоштаса бастады. Аналары жылап келіп, маңдайынан сүйді. Толқып тұрғанымен, Мұстафа оларға көз жасын көрсеткен жоқ. Бұл кезде ол әке сөзін жадына берік түйіп алған еді. Атына қарғып мінген би алдына ұлын отырғызып алып, «шүу» деп жүріп кетті. Жұрт улап-шулап, сәт-сапар тілеп, арттарынан қош айтысып қала берді.

	Ақмешітке жексенбі күні келген Шоқай әуелі бір зәулім сарайға ат басын бұрды. Сірә, қонақ үй болса керек. Үлкен қалаға алғаш келіп тұрған Мұстафа адасып кетермін деп қорқып, әкесінің қолынан мықтап ұстап, айырылмады. Оның үстіне, базар күні болғандықтан, шынында адам нөпір болатын. Олар қала аралап, базарға барды. Мұнша адамды ол ешқашан көрген емес. Базардан әкесі керек заттарын сатып алды. Ақшаны алғаш рет көріп тұрған Мұстафаға бәрі таңсық. Жан-жағындағы сапырылысқан адамдарға, ресми киінген шенеуніктерге, шүлдірлеп сөйлескен орыстарға қарап, алақтап, есі шықты. Шудан құлағы тұнып, басы айналып, «ешуақытта қалаға үйрене алмайтын, орысша сөйлей алмайтын шығармын» деп ойлап, түңіле түсті.

	Кешкісін Шоқай би ұлын жетектеп ескі танысының үйіне барды. Досы саудагер татар екен, жаны қалмай елпеңдеп, қой сойып, бұларды жақсы күтті. Ас үстінде әкесі шаһарға келу себебін түсіндіріп, үй иесіне ұлын таныстырды. Мұстафаның орысша оқитынын айтты. Бұған қожайын қуанып, құптай жөнелді. Ол баланың арқасынан қағып, «қолың бос болғанда, мереке күндері үйге келіп-кетіп тұр» деді. Бұған марқайып қалған ол үйдегі балалармен танысып, олармен тез тіл табысып, ойнап кетті. Татар балалар қазақша таза сөйлейді екен. Мұстафа бұған таң қалды. Сәлден кейін оның таңданысы одан сайын артты. Өйткені ойнауға келген орыс балалары да таза қазақша сөйлейді екен. Әсіресе, Васька деген бала тақылдап тұр. Ол Мұстафамен танысып алғаннан кейін «орысша не білесің?» деп сұрады. Бұл үндеген жоқ. Бір ауыз сөз білмейді, не десін? Ауыл баласының аңқаулығын пайдаланғысы келген Васька «орысша үйренгің келсе, мен үйретемін» деді. Сосын:

	— Бабаның қазақшасы қалай? — деп сұрады.

	— Ата.

	— Ананың ше?

	— Шеше.

	— Олай болса біліп қой, — деді ол қулана сығырайып: атаның орысшасы — атец, ал шеше — шешец. Ұқтың ба?

	— Ұқтым.

	— Ұмытпайсың ба?

	— Жоқ, ұмытпаймын.

	Татар балалар өзара күлісіп, мәз болып жатты. Ал Мұстафа орыс тілінің осыншама оңай екенін ойлап, қуанып кетті.

	Ертеңіне олар мектепке барды. Татар мұғалім жайдары адам екен, әкесімен жылы амандасып:

	— Қандай шаруамен жүрсіз, қайдан келдіңіз? — деп сұрады.

	— Менің аты-жөнім Торғаев Шоқай, — деді әкесі байыппен сөйлеп. — Біз осы Перовск уезіне қарасты Гродеков болысының 3-ші ауылынан келдік. Мынау — менің ұлым Мұстафа. Осында оқытуға алып келдім.

	— А, иә, сіздің әкеңіз Торғай датқа жайлы білемін. Ол кісі туралы императорлық қоғамның кітабында жақсы айтылған. Мұндай әулеттен шыққан бала да жақсы оқуы тиіс, солай емес пе? — деп Мұстафаға қарады:

	— Жазу білесің бе?

	Бұл басын ақырын изеді.

	— Нешедесің?

	Бұл жолы бойы үйрене бастаған ол басын тіктеп:

	— Жетідемін. Барыс жылы туғанмын, — деп жауап берді.

	Мұғалім күлімсіреп, баланың басынан сипап тұрып, біраз мақтады. Мақтауға марқайып қалған ол орысша да білетінін айтты. Шоқай баласына таңдана қарады. Мұғалімнің «ал, айта ғой, ол қандай сөздер» деуі мұң екен бұл: «ата — атец, шеше — шешец» деді. Мұғалім де, әкесі де күліп жіберді.

	Мұғаліммен уағдаласып, мектепке келетін уақытты біліп алғаннан кейін Шоқай ұлын алып, ауылына қайтты. Келгесін ауылда бәрі жамырасып, қала туралы сұрап жатты. Бұл мақтанып, көргендерін жіпке тізгендей түгел айтып берді. «Апырай, қандай жақсы» десіп, ауыздарынан суы құрып тыңдаған достары оған қызыға қарады. Бұл кезде ол да қаланы жақсы көріп қалған еді. Сондықтан Ақмешітте оқу туралы ойын бекіте түсті. Енді ол тезірек қалаға кеткісі келді.

	Жан баласы маңдайынан шертіп көрмеген бұл «Бәрібір ертең қалаға кетіп қаламын. Оқымай тұрып ойынды әбден қандырып алайын» деген оймен ертелі-кеш далада жүріп, түрлі тентектіктер жасады. Жер мен көк астасып жатқан шексіз далаға шығып кетеді. Қай жағынан қарасаң да ұшы-қиыры көрінбейді. Бұл Сыдық ағасының құлынын мініп, әбден шапқылап, болдыртып тастайтын. Бірде құлын арықтан аттай бергенде тайып жығылып, оңбай құлады. Аяғы майып болып, ауылға жете алмай қалды. Құлынның жалғыз қайтқанын көріп, жүректері ұшқан туыстары жан ұшырып іздеп, қас қарайғанда барып әзер тапты. Содан кейін оған құлын бағуға тыйым салынды.

	Енді Мұстафа достарымен бірігіп бұзау бағатын болды. Сіңірі созылып, айдалада қалып қойса да, тентектігі басылмаған ол серіктеріне бас болып, бұзауға мініп шапқылайтын. Қырсық әрі кішкентай болғандықтан кейде бұзаулар шаба қоймаса, ауылдан дәрі әкеліп жағатын. Қызыл бұрыш жанды жеріне тиген бұзаулар алды-артына қарамай шаба жөнелетін. Бұған балалар мәз болып, сықылықтап келіп күлетін. Бұрыш ашытып, жаны көзіне көрінген бұзаулар Сырдың суына қойып кететін. Содан кейін балалар оларға мініп алып жарысатын. Ата-аналары мұны біліп қойып, ұрысқанымен, оларды тыңдап жатқан бұлар бар ма, Мұстафа бас болып, ойындарын әрі қарай жалғастыра беретін. Кейде олар темір жолға барып ойнайтын. Біраз қашықта орналасқанына қарамастан, жалықпай барып, телеграф бағаналарын бойлап жарысатын. Мұстафа темір жол арқылы өтетін шайтан арбаға мініп үлкен қалаға, патша отырған әйдік шаһарға кеткісі келетін. Үлкендер жағынан осы сымдармен патшамен сөйлесуге мүмкін екенін естіп алған балалар, бағаналарға өрмелеп көретін. Сымға жете алмағаннан кейін, серейген тіреулерді қамшымен осып-осып жіберіп, патшаны жеті атасымен, зәузатымен қосып боқтайтын. Сосын өздерінің сөздері патшаның құлағына жеткендей, үлкен іс бітіргендей маңғазданып ауылға қайтатын.

	Осылайша жаз айы да зулап өте шықты. Күз келіп, Мұстафа оқуға жиналды. Оның Ақмешітке барып, оқуы керек болатын. Алайда оқу басталар алдында жолға жиналып жатқан ол аяқ астынан ауырып, төсекке таңылып жатып қалды. Шешекпен ауырған ол сол жолы өлім аузынан қалды. Қызуы көтеріліп, түнімен еліріп, сандырақтап шығатын оның жанына үлкен анасы келіп, басында күзетіп отырды. Сол жолы мейірімді бәйбішенің аялы алақанының жылуымен ол үш аптада құлан-таза айығып кетті. Бірақ ол оқудан кешігіп қалды. Тек толық айығып, орнынан тұрғаннан кейін ғана оқу мәселесі қайтадан сөз бола бастады.





АЛҒАШҚЫ АСУ




	Ақмешітте екі жыл білім алған Мұстафаны әкесі Ташкенттегі орыс гимназиясына оқуға бермек болды. Осы ойға бекіген

	Шоқай би 1902 жылғы 24 наурыз күні Ташкент ерлер гимназиясы директорының атына өтініш жазды. Ол көп ұзамай гимназия басшыларының қолына тиді. Мамыр айында олар бидің өтініші мен соған қосымша ретінде тіркелген туу туралы куәлік, денсаулығы туралы анықтама және Ақмешіт қалалық училищесі берген анықтаманы қарап, комиссия оң шешім қабылдады. Олардың мұндай шешімге келуіне училище тарапынан берілген мінездеме де әсер етті. Әйтсе де, баланың оқу үлгерімі мен әкесінің беделі де бұған бір жағынан сеп болды.

	Расында, Сырдария облысындағы беделді адамдардың бірінен саналатын биді Ақмешіттегі әкім-қаралар жақсы танитын. Сондықтан олар «мұндай беделді адамның баласы орыс мектебіне келіп оқып жатса, онда патша өкіметіне адал қызмет ететін тілмаштар саны арта түседі» деп ойлады.

	Бұлар Ташкент шаһарына тамыз айында келді. Өлкенің астанасы бұл көрген Ақмешіттен де, жолай өткен Түркістан мен Шымкенттен де әлдеқайда үлкен екен. Биік, әсем ғимараттар, жан-жағы жасыл-желекке оранған ұзын, кең жолдар, әрі-бері ағылған адамдар. Қалаға кіргенде көбірек кездескен қазақтар мен өзбектер бірте-бірте сейіліп, оқалы, келісті шенеуніктер мен көрікті киінген кербез келіншектер саны арта бастады. Осындай әдемі, алып шаһарда оқитынын ойлап қуанған ол жол бойы төңіректен көз алмады. Бұлар мінген пәуеске Соборный, Воронцов, Кауфман көшелері арқылы баққа оранған Константиновский скверіне келіп кірді.

	Гимназия қаланың орталығында, Генерал-губернатордың үйі мен қалалық театрдың арасында, «Регина» қонақ үйінің жанында орналасқан екен. Төрт қабатты ғимараттың ішіне енген бұлар ұзын дәліз арқылы өтіп, директордың қабылдауына келді. Николой Остроумовтан босаған орынға тағайындалғаны бір жыл ғана болған директор Евгений Вознесенский жылы шыраймен қарсы алып, мектептің ережесі туралы айтып, оны жатақханаға орналастырды. Жасы алғашқы мүшелге енді аяқ басқан ұлына «орыстың оқуы өтіп кетпес» үшін әкесі сақтық жасап, оны жақын маңдағы мұсылманша дәріс беретін діни мектепке тіркеп қойды.

	Алғашында бұйығы көрінген қыр қазағының қара баласы гимназиядағы сыныптастарымен тез тіл табысып кетті. Бірінші сыныпта үш пен төрт аралас баға алған Мұстафа келер жылы оқу озаты болды. Сол жылы сабақ үлгерімі жоғары болған алғыр бала тез көзге ілініп, генерал-губернатордың арнайы стипендиясын алды. Стипендия ретінде 100 сом берілетін. Бұл әрине, сол кезде өте көп ақша. Сондықтан ол ауылдан қаражат-көмек сұрамай, қайта өзі көмектесе бастады. Кейінгі жылдары да оқу үлгерімі төмендемей, сыныптан сыныпқа оқу озаты болып көшіп отырды. Олардың сыныбында негізінен орыс балалары оқитын. Үшінші сыныпқа көшкен 1904 жылы жалғызсырап жүрген оның жанына Тараздан Нұршанов Хамза деген қазақ баласы келіп қосылды. Тізе қосып, сабаққа бірге дайындалатын достар оқу жылының соңында мақтау қағазын бірге алатын.

	Мұстафа үшінші сынып оқып жүрген жылы Түркістан жұртшылығын елең еткізген оқиға болды. 1905 жылы империяның астанасын дүр сілкіндірген төңкерістің дүмпуі Ташкентте де қатты сезілді. Жер ауып келген орыс зиялылары мен әртүрлі өндіріс орындарында жұмыс істейтін жұмысшылар ғана емес, студенттер мен жергілікті халық та төңкерістің әсерін сезіне білді. Түркістандық жәдитшілдер, зиялылар мен оқығандар, ел қамын ойлайтын қабырғалы азаматтар Ресейде құрсаулы сеңнің бұзылып, империяның көбесі сөгіле бастағанын аңғарғандай болды. Оның үстіне сол жылы Ресейдің пәкене бойлы жапондардан ойсырай жеңіліп қалғаны да ұлтшыл, елшіл азаматтардың рухын оятып, намысын жанып, оларды келешекке үмітпен қарауға шақырды. Соның арқасында «алақандай ғана аралға орналасқан жұпыны жапондар ормандай халықты тізе бүктірсе, біз неге азаттық жолында күреспейміз?» деген қоғамдық пікір қалыптасып келе жатты. Осы мақсатта жапондардан үлгі алуға, біліммен қарулануға шақырған жәдитшілдер жаңа үлгідегі мектептер, басылымдар, жасырын ұйымдар және түрлі мәдени шаралар арқылы қарапайым халықтың көзін ашуға ұмтылды.

	Бұл кезде мүшел жастан асып, ақыл тоқтата бастаған Мұстафа гимназияның үшінші сыныбында оқып жүрген болатын. Ташкенттегі жоғары оқу орындары сияқты олардың гимназияларында да төңкеріс жайы сөз болып, Петербургтегі оқиғалар түрлі деңгейде талқыланып жататын. Осындайда кейбіреулер пікірін ашық білдіріп жатса, енді біреулері үндемей, әліптің артын бағатын. Бұл да сақтық жасап, түрлі талқылаулар мен жасырын жиындарға аса қатыса қоймады. Өйткені төңкерістің артынша патша үкіметі реакциялық тәсілге көшіп, оқу орындарын қыспаққа алған еді. Оның үстіне, 1898 жылғы Әндіжан көтерілісінен кейін жергілікті халыққа сенімсіздік күшейіп, қысым арта түскен болатын. Әр жерде, әсіресе оқу орындарында «үндеместер» мен «салпаңқұлақтар» қаптап жүрді. Олар кімнің не айтқанын сол мезетте «охранка» қызметкерлеріне жеткізіп баратын. Ал патшалық биліктің өзіне қарсы келген азиаттықтарды аямасы анық. Сол мезетте оқудан шығарып жібереді. Осы жайды аңғара білген Мұстафа ішкі сезімін тежеп, сақтық шараларын жасап жүрді.

	Гимназияда оқи жүріп тарихқа, соның ішінде әсіресе туған елі мен жерінің, ертеде «Тұран» деп аталған ұлы Түркістан мен жарты әлемге билігі жүрген қыпшақтардың тарихына құмартып, әуестеніп, онымен шындап айналысты. Ол осы жылдары әйгілі ғалым, Түркістан тарихының білгірі В.В. Бартольдтың басшылығымен жұмыс жасаған

	«Түркістан археология әуесқойлары» үйірмесінің жұмысына тыңдарман ретінде қатысып жүрді. Түркістан өлкесінің археологиясы мен этнографиясы, тарихы мен мәдениеті туралы тартымды тақырыптар төңірегінде сөз қозғалатын үйірме жұмысына Н.П. Остроумов, В.В. Наливкин, В.И. Вяткин, И.И. Гейер, С.М. Граменицкий, Ф.И. Керенский, А.А. Диваев, Н.А. Авиков, Н.Г. Маллицкий, С.Н. Ликошин, О.Н. Петровский, В.Ф. Ошанин сияқты танымал тұлғалар қатысып, ғылыми мәні терең баяндамалар жасайтын. Ташкентте бұл оқуға түскен жылы жұмысын жаңа бастаған «Шығыстану» қоғамы да оның жиі бас сұғатын орындарының бірі еді. Танымал ориенталист-ғалым, белсенді миссионер, Ташкент мұғалімдер семинариясының директоры Николай Остроумовтың басшылығымен жұмыс істеген бұл қоғамның дәстүрлі жиналыстарына С. Саидазимбаев, М. Исамұхаммедов сияқты түркістандық жәдитшіл зиялылар да белсене қатысатын.

	Мұстафаны ғылымға жетелеп, оның талантын ұштай білген тұлғаның бірі — башқұрттан шыққан әйгілі этнограф-ғалым Әбубәкір Диваев еді. Қазақ тарихы мен мәдениетіне қатысты көптеген құнды еңбектер жазған Әбубәкір Диваев «Түркістан археология әуесқойлары» ұйымының жұмысынан қалмайтын Мұстафаны бірден аңғарды. Жақын танысып алғаннан кейін Диваев оны үйіне шақырды. Ғалымдығымен бірге азаматтығы, парасат-пайымы да жоғары, биік Диваев үйіне келген Мұстафа мен оның достарын жақсы қабылдап, олармен сұхбат құрды. Ғылымға ынтық жас шәкірттер түрік тарихы мен әдебиеті, мәдениеті жайында, соның ішінде қазақтың ұшы-қиыры жоқ фольклоры туралы терең әңгіме қозғаған Әбубәкір ағаларының үйіне бұдан кейін де жиі барып тұрды. Диваев гимназияда оқитын түркістандық шәкірттерді жігерлендіріп, қажет болған жағдайда оларды қолдап, материалдық жәрдем де беріп отырды.

	Бірде Әбубәкір ұстаз бұдан «Ибраһим Құнанбайұлы деген ақынды естідің бе?» деп сұрады. Бұл білмейтінін айтты. Ол үшін қысылып та қалды. Диваев күлімсіреп, сөреден кітап алып, мұның қолына ұстатты. Петербордан жақында ғана алдырыпты, кітап жап-жаңа. Мұстафа ақырын ашып, өлеңдерді оқи бастады:



	Ғылым таппай мақтанба,

	Орын таппай баптанба,

	Құмарланып шаттанба,

	Ойнап босқа күлуге.



	Ақынның тереңдігі оны баурап алды. Алдынан бұрын көрмеген дүниенің қақпасы ашылғандай болды. Естіп, оқып жүрген шайырлар мен жырауларға мүлдем ұқсамайды. Ол ары қарай оқи берді.



	Интернатта оқып жүр,

	Талай қазақ баласы —

	Жаңа өспірім, көкөрім,

	Бейне қолдың саласы.

	Балам закон білді деп,

	Қуанар ата-анасы,

	Ойында жоқ олардың

	Шариғатқа шаласы,



	— деген өлең жолдарына келгенде тіпті үңіле түсті. Алайда өлеңнен:



	Ойында жоқ бірінің

	Салтыков пен Толстой,

	Я тілмаш, я адвокат

	Болсам деген бәрінде ой,



	— деген сөздерді оқып қатты ойланып қалды. Заңгер болсам деген түпкі арманын білетін Әбубәкір ағасы оның қай жерде мүдіріп қалғанын көргеннен соң:

	— Бұл жолдар саған арналмаған, бұл тамырдан қол үзіп, қара басының қамын күйттеп, құлқынының құлы болған, қызметі үшін ұлтын сатқан, тілді меңгергенімен әдебиет пен мәдениеттің, ілім мен білімнің тұңғиығына бойламаған өресіздерге айтылған сөз, — деп бұған Абай туралы әңгімелеп берді.

	Қазаннан шыққан ғұлама Маржанидің жолын ұнататын Диваев уақыт өте келе жігерлі жасөспірімді жәдитшілдердің жетекшілерімен таныстырды. Түркістандағы жәдитшілдік-жаңашылдық қозғалысына ұйытқы болған мүфти Махмұт хожа Бехбуди, Мүнәууар қари Абдурашидханов сынды жәдитшілдермен танысқан ол мұнда «усул-и жәдит» мектептері туралы білді. Түрлі әңгімелер барысында Ташкент қаласында ашылған тұңғыш «усул-и жәдит» мектебінің құрушысы Мүнәууар қари ағартушылық туралы сөз қозғаса, мүфти Махмұт хожа Бехбуди азаттық жолындағы саяси күрестің тәсілі жайында ой толғайтын. Орыс мектептерінде оқып жатқан түркістандық шәкірттердің тәрбиесіне үлкен мән беретін Бехбуди Түркістаннан Ресей Мемлекеттік Думасына мүшелікке орысша білетін және заң факультетін бітірген азаматтардың өтуін жақтайтын. Сондықтан ол ұлтшыл, елшіл жастармен кездескенде «орысша оқыңыздар, заң біліңіздер, біздің күресіміз заңның шеңберінде өрбуі тиіс» деп үнемі айтып отыратын. Мұстафа әкесі Шоқай бидің өзін неге орысша және заң оқытқысы келгенін сонда барып анық түсіне бастады. Қырымнан шығатын «Тәржіман» және Ташкентте жарық көретін «Хуршид», «Тараққи», «Шухрат», «Тужжар» сияқты жәдитшіл басылымдар арқылы танымдық дүниелерді оқып, ойына ой қосып, есейе түскен ол мұнда Шихаббедин Маржани, Исмаил Гаспыралы, Юсуф Акчура және бодандық қамытын киген мұсылман-түрік халықтарының ұлт-азаттық жолындағы күресі туралы мәліметтерге қаныға түсті.

	Мұстафаның саяси істерге құмарта бастауы да осы кезең. Түркістан жәдитшілдерінен алғашқы саяси сауатын ашқан ол Ташкенттегі зиялы қауым өкілдерімен де тығыз араласа бастады. Мұстафа мектепте бірге оқитын татар досының әкесі, генерал Сақыпкерей Яныкеевтің үйіне баруды ұнататын. Патша әскерінде қызмет етіп, жоғары шен алған генерал жас жігітпен кейде саяси тақырыптар төңірегінде әңгімелесіп қалатын. Бірде әңгіме үстінде өзінің Петерборда заң факультетінде оқығысы келетінін, алайда ол үшін түркістандықтарға арнайы стипендия қарастырылмағанын жеткізді. Алғыр жігіттің бірбеткей, қайсар мінезіне тәнті болған генерал сол жолы стипендия алуға өзінің көмектесетінін айтып, Мұстафаны қуантып тастады.

	Гимназияның соңғы сыныбына көшкенде Мұстафаның қоғамдық-саяси жұмыстарға араласуы жиілей түсті. Елден істі болып немесе басқа да себептермен келген ағайындар дереу Мұстафаны іздеп, тауып алатын. Ташкентті жақсы білетін, оның үстіне орыс тілін жетік меңгерген ол келгендерге көмектесіп, жұмыстарының тез әрі сәтті аяқталуына жағдай жасайтын. Елден келгендер де оның ресми орындарда шыртиып отырған оқалы шенеуніктерден қаймықпай, олармен тең сөйлесіп, күрмеуі қиын мәселелерді тез шешіп беретініне таң қалып қайтатын. Олар Мұстафаның қолынан бәрі келеді деп ойлайтын. Сондықтан «жас баланы бекер мазаламайық, уақытын алмайық, қиын мәселеге кез келіп, тауы шағылып, беті қайтып қалар» деген ой оларға кіріп те шықпайтын. Мұстафа да өйтіп ойламайтын. Әйтеуір уақытын бөліп, ретін тауып, қиюын келтіріп, дәрменсіз адамға көмек беруге тырысатын. Сөйтіп жүріп ол қолданыстағы заңдардың біршамасын жетік біліп алды. Ресми үкімет адамдары мен шенеуніктерге мәселені қалай қою керектігін де меңгеріп, мемлекеттік істерге әбден машықтанды.

	Осылайша бала Мұстафаның аты елде ілтипатпен айтылатын болды. Сөйтіп оған өтініш айтып келетіндердің де саны да күн сайын арта түсті. Олар әкелген мәселелердің кейбірі ұсақ болса, енді бірінің арыз-өтініші генерал-губернатордың алдында шешілетін. Алдына бірнеше рет келген қағілез қазақ баласының орыс тілін жетік білетінін әрі өте қабілетті екенін көріп «жарты патша» генерал Самсонов гимназия оқушысына бірде ұсыныс жасады. Оны ұнатып қалғанын жасырмай, өзіне тілмаш болуға шақыратынын айтты. «Бұратана халыққа» шекеден қарап үйренген генерал осы ұсыныс арқылы қыр қазағын шексіз бақытқа бөледім деп ойлады. Алайда ол жаңылысқан еді. Мұстафа оған сыпайы түрде рахмет айтып, өзінің оқуын одан әрі жалғастырғысы келетінін жеткізді. Бұған шырт ете қалған генерал жұлып алғандай:

	— Оқуыңды қай салада жалғастырғың келеді? Әйтеуір заң саласы емес шығар деп ойлаймын.

	— Дәл үстінен түстіңіз, жоғары мәртебелім, заң факультетін қалаймын!

	— Заң факультетінде түркістандықтарға берілетін орын тек орыстар үшін ғана. Онда бұратанаға стипендия қарастырылмаған.

	— Маған Қазан татарларының стипендиясы уәде етіліп қойған.

	Әлі мектеп бітірмеген бұратаналық гимназия оқушысының бұлай еркін сөйлесіп, сұңқардай саңқылдап тұруы генерал Самсоновтың төзімін тауысты. Сызданып, сазара қалып ол Мұстафаға «бара бер» дегендей есікті нұсқады.

	Генералдың сазара қалуы жайдан-жай емес болатын. Ол кезде көзі ашық, көкірегі ояу жергілікті халық өкілдерін мемлекеттік жауапты істерге мүмкіндігінше жолатпау және заң факультетінде оқытпау туралы жасырын нұсқау бар еді. Ал мына бала болайын деп тұр екен. Көзіндегі ұшқынды көрмейсің бе? Тіпті имену, жасқану дегенді де білмейді өзі. Мұны қайтсе де тежеу керек. Өзін Түркістанның толық қожайынымын деп сенетін Самсонов осыны ойлап, үстелінің үстін мазасыз шыртылдата бастады.

	Мұстафаның «жарты патша» атанған қаһарлы генерал-губернатордың ұсынысын кері қайтаруына негізінен үш себеп бар еді. Ол әуелі білімін одан әрі жалғастыруды қалады. Сөйтіп, заңгер ретінде бодан халқының мұңын жоқтап, оған болыспаққа бекінді. Әкесі айтқандай, дүйім қазаққа және тұтас Түркістан өлкесіне пайдалы азамат болғысы келді. Содан кейін, ол жұмыссыз қалса да, тілмаш болғысы келмейтін. Өйткені, тілмаштардың көбінің ақшаға сатылып, елін, жерін саудаға салып, халықтың обалына қалып жүргенін көріп іштей қынжылатын. Тілмаштарды жергілікті халық та сыйламайтын. Елді алдайтын арамза аудармашыларды жұрт танып білгендіктен, оларға деген сенімдері де жоғалған еді. Елден келген ағайындардың төңіректе жалаңдап жүрген көп тілмаштың біріне бармай, Мұстафаға арқа сүйеуі де сондықтан-тұғын. Дегенмен, оны Самсоновқа «жоқ» деп жауап беруге мәжбүрлеген себептердің негізгісі — бұл генерал-губернатор барып тұрған шовинист еді. «Орыс мұжығының ұрысы да кез-келген түркістандықтан, тіпті оның әулиесінен де артық» деген Самсонов астамсып, Әулиеата мешітіне патша мен өзінің суреттерін ілдіріп қойған. Мешітті Алланың үйіне балайтын мұсылман жұртын бұдан артық қорлау болмас, сірә. Сондықтан жұрт жек көретін, бейкүнә халықтың қарғысын арқалаған, тұтас Түркістанды аяғының астына алғысы келген жексұрын генералдың жанында оның жүргісі келген жоқ. Астамшыл неменің қызметшісіне айналып, айтқанын орындауды малай болып, халыққа сатқындық жасаумен тең көретін ол осылай өзін даңқ пен дүниенің, атақ пен ақшаның астына көміп тастайтын қызметтен саналы түрде бас тартты.

	Үлгілі шәкірт мектептің қоғамдық жұмыстарына да белсене қатысты. Гимназияда түрлі кештер өтіп, сахнаға скетчтер қойылатын. Бұл қойылымдар әдетте мемлекеттік қызметтерге байланысты болып, Мұстафа көбіне мемлекет немесе аймақ басшысының рөлін сомдайтын. Ол өзіне ұсынылған тұлғаны тамаша орындап шығатын. Оның бойынан талантты басшының, қоғам қайраткерінің, дана көсемнің бейнесі атойлап тұратын. Алайда бұл қойылымдар туралы жоғары жаққа сыбыс жетіп, тексеру жұмыстары жүріп, гимназия басшыларының басын ауырта бастады. Тіпті бұның астарынан әлдебір төңкерісшіл пиғыл іздеп әуре болғандар да табылды. Дегенмен, оларды шошытқан басқа нәрсе еді: «Неге әлдебір бұратана өкілі ұлы халыққа басшы болып ойнайды. Ұлы халықтың өкіліне бұйрық беретін ол кім өзі? Ойын да болса, орысқа бұратана басшы болмауы керек!»

	Оқу аяқталар тұс та жақындап келді. Гимназия дирекциясы мен Түркістан өлкелік оқу-ағарту бас инспекциясы Мұстафаны ең жоғары сыйлыққа — «алтын медальге» ұсынды. Алайда қастық ойлаған генерал-губернатордың шешімі басқа еді. Ол алтын медальге лайық басқа бір орыс баласын табуға бұйрық берді. «Өзін қорлап кеткен бұратана оның қолынан алтын медаль алуға тиіс емес! Жабайы халықтың өкілі алтын медаль алатындай ақылды болмауы керек! Бүкіл гимназиядан бір адамның табылмағаны ма? Бұл «қырғызды» ретін тауып сүріндіру қажет! Оны тіпті сынаққа да кіргізбеу керек! Ол сонда барып генерал-губернатормен қалай сөйлесу керек екенін түсінеді». Осыны айтып, ол бүкіл гимназия басшылығын аяғынан тік тұрғызды.

	Гимназия директоры Е.А. Вознесенский өте әділ адам болатын. Ол Самсоновтың пиғылын ерте сезіп, Мұстафаға болысып, мән-жайды айтып, С.М. Граменицкийге хабарласты. Астанадағы Петербор университетінің физика-математика факультетін 1881 жылы бітіргеннен кейін алғашқы еңбек жолын Ташкенттегі осы гимназияда оқытушы болып бастаған Сырдария облыстық халық мектептері дирекциясының басшысы Сергей Михайлович шовинистік пиғылдан ада, болмысы таза, ғалым адам еді. Ол мектептерде шәкірттерді ұлтына бөлмей, Ушинскийдің жолымен дауыстап оқу мен оқу-жазудың бірге үйретілуін қолдап, Ильминскийдің миссионерлік тәсілінен бас тартуға шақырып, сол үшін шоқындыру саясатының өлкедегі «бас идеологы» Николай Остроумовпен тартысып жүрген болатын. Сондықтан, ол өзінің жақын досы, халық мектептерінің бас инспекторы Ф.М. Керенскиймен ақылдасты. Федор Михайлович Симбирскіден осында қызмет бабымен ауысып келген болатын. Ол қалай болған жағдайда да мәселенің әділ шешілуін қолдайтынын айтып, гимназия директорына 17 мамыр күні Мұстафаның жоғары оқу орнына түсуіне жол ашатын хат жазып берді. Осылайша екі дос Михайлович маңдайы жарқырап шығып келе жатқан өндірдей өреннің болашақ тағдырына үлкен ықпал етті.

	Ойында ештеңе жоқ Мұстафа бұл кезде барлық пәннен сынақ тапсырып, жоғары баға алып жатты. Ол заңнан, орыс тілінен, философиядан, тарихтан, географиядан, математикадан, физикадан «5» деген, ал француз және неміс тілдерінен «4» деген баға алды. Өмірдің өзі келешекте бұл пәндерді беске тапсыруға итермелейтінін ол кезде Мұстафа, әрине, білген жоқ. Дегенмен, жалпы сынақ қорытындысы бойынша, ол ең үздік оқушы болып табылды. Бәрі Мұстафаны құттықтап жатты. Алайда генерал Самсонов үздік шыққан Мұстафаға күміс медаль, ал екінші орын алған Александр Георгиевич Запрометов деген бітірушіге алтын медаль беруге бұйрық берді. Мұндай әділетсіздікке төзбеген ол күміс медальді алудан бас тартты. Оның батыл қадамын гимназия директоры мен сыныптас достары да қолдап шықты. Тіпті Александрдің өзі алтын медальдың нағыз иесі Мұстафа екенін айтып, оны алудан бас тартты. Осылайша, ол 1910 жылдың 2 маусым күні өміріндегі алғашқы жеңісіне қол жеткізіп №1035 нөмірлі ерекше аттестат алды. Осыдан кейін Мұстафа шаттанған көңілмен туған ауылына аттанып кетті.

	«Жаратқан — шебер» деген. Тағдырдың ісіне қараңыз. Федор Михайлович — 1899 жылы Ташкенттегі осы гимназияны үздік бітіріп, Петербордағы Тарих-филология факультетіне оқуға түскен, кейіннен патшаны тақтан тайдырып, Уақытша өкіметтің басшысы болған Александр Керенскийдің туған әкесі еді. Ол 1887 жылы ағасы Александр ақ патшаға қарсы келіп, өлім жазасына кесілгені үшін алтын медальден қағылып тұрған Владимир Ильич Ульяновқа да болысып, оған тамаша мінездеме жазып, Қазан университетіне жолдама берген еді. Енді, міне, Мұстафаның жолын да ашты. Бұл оның әрі Ташкенттегі соңғы бұйрығы еді.

	Сол зейнет жасына жетіп, демалысқа шыққан Федор Михайлович көп ұзамай Петербордағы адвокат ұлының қолына көшіп барды. Ол сол кезде мақтан тұтқан осы екі шәкіртінің бірі Ресейдегі төңкерістің көсемі, ал екіншісі Түркістанның саяси серкесі болып, империя тізгінін қолына алған ұлына қарсылас атанарын, әрине, білген жоқ. Ғайыптан хабар келіп, болашақты болжай білгенде, Ленин және Шоқай деген тұлғалардың тарих сахнасына жарқырап шықпауы да мүмкін еді. Әрине, бұл — Алланың жазуы. Бізге белгілісі, кейіннен Ленин атанған Ульянов оның сүйікті ұлын биліктен ғана емес, тіпті туған топырағынан келместей етіп қуды. Ал ұстазының ұлын Уақытша өкімет тұсында қолдаған Шоқай Еуропада эмиграцияда жүргенде онымен бітіспес қарсыласқа айналды...





ПЕТЕРБОРДА




	Гимназияны алтын медальге бітіріп, жоғары оқу орнының құқық факультетіне құжат тапсыру үшін Түркістан өлкелік оқу-ағарту бас инспекциясының келісімін алған Мұстафа 1910 жылы 21 маусым күні императорлық Петербор университетінің ректоры атына өтініш жазды. Оның өтініші оқу орнында сол жылы 30 маусымда қаралып, 6 шілде күні оқуға қабылданғаны туралы шешім шықты. Петербордан осы ақжолтай хабарды жеткізген ашық хат алған күні Мұстафаның қуанышында шек болған жоқ.

	Дала қазағына арман болған, «ақ патша» отырған империяның астанасына оны бүкіл ауыл болып шығарып салды. Әншейінде қонақ арылмайтын үйінде үлкен дастархан жайылып, жан-жақтан келген сыйлы кісілер бұған бата берді. Мұстафа туған жер топырағынан жүрегі лүпілдеп, астанаға асыға аттанды.

	Кезінде Шоқан Уәлиханов қызмет жасаған үлкен шаһарда ХХ ғасырдың басында Әлихан Бөкейханов, Бақытжан Қаратаев, Мұхаметжан Тынышбаев, Жақып Ақпаев, Бақыткерей Құлманов, Санжар Асфендияров, Жаханша Досмұхамбетов, Халел Досмұхамбетов, Райымжан Марсеков сынды қазақтың серкелері түрлі салада білім алып, саясат сахнасында шеберлік шыңдап жатқан еді. Ағаларының соңына құлдыраңдап ерген Мұстафа аз уақыттың ішінде көшке ілесіп, қатарға қосылды.

	Петербордағы әр түрлі орта жас Мұстафаның қай мәселеде болмасын өсіп-жетілуіне, ысылып, төселуіне өте үлкен ықпал етті. Империя астанасындаоқуына үлгере жүріп,ғылыммен және саяси мәселелермен шындап айналысуға бет қойды. Гимназияда оқып жүрген жылдары-ақ түркология және тарих ғылымдарына қызығушылығы оянған ол Петерборда саланың майталман мамандарымен кездесіп, таныса бастады. Мұстафаның алғаш танысқан ғалымы — профессор Самойлович еді. Диваевтың бағыттауымен профессорға барып жолыққан қағілез қарасұр жігіт Түркістанның ірі білгірін тез баурап алды. Ол кейінірек Самойловичтің сұрауы бойынша фольклор үлгілерін жинауға да атсалысты. Мұстафадан «Базардан алдым боқжама: мен боқжама алмай, кім боқжама алады?» деген жаңылтпашты жазып алған Самойлович, мұны алғаш естігенде түсінбей қалып, кейін ішек-сілесі қата күлген еді. Содан кейін арадағы байланыс күннен-күнге арта берді. Түркістан халқының ауыз әдебиет үлгілерін жинап жүрген ғалым бірде одан бәдік сөз туралы мысал сұрады. Мұстафа ойланып жатпастан өз ауылында «бекер би» аталып кеткен Дүрімбет Қазыбекұлының бір үйді бүргеден тазарту үшін жалма-жан жанынан шығарған:



	Бүрге бүргеден батыр,

	Бүрге көрпеде жатыр.

	Көрпені суға матыр,

	Сүйтіп сілесін қатыр.

	Куф, шық!»



	— деген өлең жолдарын айтып берді. Өлең жолдарын жазып алып, «Живая старина» жинағында жариялаған Самойлович арада көп уақыт өтпей Мұстафаны әйгілі шығыстанушы-ғалым, түрколог Вильгельм Радловпен таныстырды.

	Жас жігіттің бойындағы қабілетті байқаған Радлов Мұстафаға заң факультетін тастап, Петербор университетінің шығыс тілдері факультетіне ауысуына бірнеше рет ұсыныс жасайды. Жас досын көндірмек ниеттен туса керек, тіпті ол Мұстафаға өзінің академиялық сөздігін де сыйға тартты. Алайда Радловтың үміті ақталмады. Мұстафа жас кезінен бастап өмірлік мұрат ретінде таңдаған заң саласын шығыстану ғылымына ауыстырған жоқ. Ол жақыннан таныған сайын әйгілі ғалымнан да іргесін аулақ сала бастады.

	Мұстафа алмандардан басқа ұлттарға шынайы жаны ашымайтын, күштінің әлсізді билеп-төстеуін заңдылық деп білетін Радловтың бойынан ориенталист ғалымның бейнесін көрген еді. Кейін бір мақаласында ориенталист-ғалым туралы «биолог-ғалым көбелектерді зор ынтамен жинап, коллекция дайындағаны сияқты, Радлов та бізді дәл сондай зерттеу объектісі ретінде ғана көрер еді. Оның түрік халықтарына деген сүйіспеншілігінің бар-жоғы осы ғана болатын», — деп жазған Шоқай әділін айтып отыр. Расында, шығысты экзотикалық көрініс, фольклор мен этнография мұражайы ретінде ғана көргісі келетін ориенталистерге бұдан артық баға беру мүмкін емес. Тіпті «Маған бүкіл қазақ даласы ән салып тұрғандай көрінеді» деп тамсанатын әйдік ғалымның өзі шығыстың тірі әрі ірі болуына, өзіндік мәдениет пен өркениет жолын одан әрі жалғастыруына мүлдем мүдделі емес еді. Империяның отаршылдық пиғылына қызмет жасайтын ориенталист «заманның ыңғайына бейімделе алмаған шығыстың надан адамы өз жолын, даму бағытын таңдап алуға қабілетсіз. Сондықтан, олар тек батыстық құндылықтарды қалтқысыз қабылдағанда ғана көгермек» деп ойлайды.

	Шығыстанушы-ғалымдармен белгілі арақатынас сақтап араласқан Мұстафа бар ықылас-зейінін заң саласын жетік меңгеруге арнады. Ол көп ұзамай факультеттің алдыңғы қатарлы, озық студенттерінің қатарына енді. Заң факультетінде императорлық дәрежесі бар жоғары оқу орнының алдыңғы қатарлы профессорлары дәріс оқитын. Мұстафа мұнда Рим құқығының тарихы, Рим құқығының догмалары, Орыс құқығының тарихы, Халықаралық құқық, Азаматтық құқық, Сауда құқығы, Саяси экономика, Статистика, Философия тарихы сияқты пәндерді оқыды. Бұларға Халықаралық құқықтан профессор Ф.Ф. Мартенс, Азаматтық құқықтан профессор, ректор А.Х. Голь, Азаматтық құқықтан профессор, бұрынғы ректор В.И. Сергеевич дәріс оқитын. Ойын-сауықтан, уақытын босқа өткізуден бойын аулақ ұстайтын Мұстафа сабақты мұқият тыңдайтын. Қыр баласының алғырлығы мен оқуға деген ынтызарлығы факультет профессорлары мен студенттерін таң қалдыратын. Мұстафаның біліктілігін теріс пайдаланғысы келетін кейбір жолдастары одан сынақ кезінде көмектесуін, тіпті орнына сынақ тапсырып беруін қиылып өтінетін. Ақкөңіл, досқа адал Мұстафа олардың өтінішін жерге тастай алмайтын. Ал Мұстафаның білімі мен парасатына иек артатын профессорлар Мұстафаның сөзіне, оның өтірік айтпайтынына сенетін. Бірде профессор Петрожицкий мұны байқап қалып:

	Сіз сынақты тапсырған жоқ па едіңіз? — деп сұрады.

	Қапелімде не айтарын білмей қалған бұл тез бойын жиып ала қойып, қайта тапсыруға келгенін айтты. Осылайша амалсыз жалған сөйлеуге мәжбүр еткен оқиғадан соң, ол екінші рет мұндай жағдайда қалмауға бекінді.

	Көп ұзамай Мұстафаның аты қазаққа белгілі бола бастады. 1912 жылы «Айқап» жорналының 13-санында Мұстафа туралы: «Осы күнде Петербург университетінде Перовский уезінің Гродековский болысының Шашты Қыпшақ руынан Мұстафа Шоқаев деген жігіт оқып жатыр. Бұл жігіт Перовский уезінде жоғары жерден оқыған бірінші қазақ болса керек» деп жазылды.

	Мұстафа саяси тұрғыдан ағартушы-публицист Мұхаметжан Сералин басшылығындағы «Айқап» басылымын емес, Әлихан Бөкейханов, Міржақып Дулатов және Ахмет Байтұрсынов басшылығындағы «Қазақ» газетінің бағытын таңдап алды. Мұстафаның «Қазақ» газетінің бағытын таңдап алуына Әлихан Бөкейхановтың ықпалы зор болды. Сондықтан «Қазақ» газетінің жарық көруін ерекше қуанышпен қарсы алған Мұстафа Шоқай, Петербордағы бір топ қазақ жастарымен бірге хат жазып, редакция алқасына жолдады. Көп кешікпей газет бетінде жарияланған ашық хатта былай деп жазылған еді: «Біздің жұртқа газеттің артықша мұқтаждығы күмәннан тысқары екендігі кімге болса да анық белгілі. Соның үшін Оренбургта «Қазақ» атты газет шықпақшы болды деген хабар құлағымызға тиіп, біз, Петербургтағы қазақтар қуанышымыз қойнымызға сыймай, осы хат арқылы өзіміздің, жұртымыздың әдеті бойынша «Қазақтың» қадамы қайырлы, бауы берік, өмір жасы ұзақ болып мақсұтқа жетпегіне тілектестігімізді білдіреміз. Біздің қазақ халқы ғылым, өнері аз болғанын дүниенің хайласына келгенде басқа, өзінен өнері артық халықтан күші кем болып, олардай тіршілік амалын істей алмай, олардың айтқанын істеп, айдағанына жүретұғын қаратабан құлы сияқты болып жүр. Біз Петербургте тұрған алты-жеті қазақ баласы әрқайсымыз әр жақтан, әр рудан екенбіз. Бірақ түп қанымыз бір болғасын ойымыз да, мақсатымыз да бір болып, біреуіміздің қуаныш, қайғымыз бәріміздікіндей көрініп, қолдарымыз азырақ жұмыстан босағандай болса, көрісіп, сөйлеспесек көңіліміз орнына қонбайды. Қазақ халқы алтау, жетеу ғана емес, алты, жеті миллион деп айтылады. Мұндай көп жұрт көзбен көрісіп, ауыз-ауыз сөйлесе алмайды. Бірақ жаңа туған «Қазақты» бір жағадан бас шығарып, бір ауыздан сөз шығарып, жас та болса бастай көріп, халық ортасына «қарақшы» қылып, әркім шын көңілмен батасын беріп, хәлінше не көмегі де болса тигізіп тұрса — біздің мұңды жұртымыздың мұңдасып, бірінің хал-жайын бірі біліп тұруына да «Қазақтың» жәрдемі аз жетпес еді деп ойлаймыз. ».

	Мұстафаның студенттік өмірі қым-қуыт қарекет үстінде өтті. Сондықтан университеттен алған азын-аулақ стипендия әруақытта қажетіне жете қоймайтын. Ауылдан жәрдем сұрамайтын Мұстафа, сондай қаражаттан қысылған кезде «Петерборда оқып жатқан түркістандық студенттерге жәрдем беру қоғамы» немесе қысқаша «Туркестанская землячества» деп аталатын Түркістан студенттері жерлестігінен көмек сұрайтын. Негізін Түркістаннан барған студенттер, жәдитшілдер мен ауқатты кісілер қалаған бұл қоғам келешегінен көп үміт күттіретін жас жігітке қол ұшын беріп, көмектесіп тұратын. Мұстафа да осында келіп әуелі мүшелікке қабылданды, артынша қоғамның хатшысы болып сайланды. Оның жағдайын жақсы білетін жерлестік қаржылай көмек беріп отырды.

	Мұстафа сырттан көмек алып, қаражатты қанша үнемдеп ұстағанымен, елден келген кісілерді алып жүруге едәуір қаражат жұмсайтын. Сондықтан оған бірнеше рет пәтер ауыстыруға тура келді. Әуелі Церковная көшесінің бойындағы 4-үйдегі 42-пәтерде тұрған ол кейінірек Провиантская көшесіндегі 10-үйдің 25-пәтеріне көшті.

	Заң саласында білім алып, мемлекеттік қызмет пен саясат туралы ой-танымы толысып келе жатқан Мұстафа, саяси қозғалыстарға да араласа бастады. Оның үстіне, Петербордағы сол кездегі саяси жағдайдың өзі студенттерді осыған итермелейтін. Әсіресе, 1912 жылы бұрқ ете қалған Осман мемлекеті мен Болгария, Грекия және Сербия арасындағы Балқан соғысы Петербордағы студенттер арасындағы толқуларды тіпті қыздырып жіберді. Ресей шовинистерінің осман түріктеріне қарсы жасаған митингілері, олардың «Аясофия мешітінің үстіне шармық (крест) асу» туралы көтерген ұрандары Петерборда жоғары оқу орындарында оқып жатқан түрік-мұсылман жастарының ашу-ызасын тудырды. Осыған байланысты полицияның қатаң бақылауында болғанына қарамастан, Мұстафа мен достары түрлі ереуілдерге қатысып, үкіметке қарсы демонстрациялар ұйымдастыратын. Кейде орыс жолдастарымен, енді бірде поляк жастарымен бірге қимылдайтын олар бәрібір бір айқын мүдденің жетіспей тұрғанын айтып, келе-келе бөлініп, жеке жинала бастады.

	Мұстафа бірде Петерборда тұрып жатқан ақмешіттік адвокат Серәлі Лапинге өтініш айтып барды. Лапин ауылдас інісінің өтінішін жерге тастаған жоқ, студент жастарға үйінің есігін ашты. Осылайша, кездесіп мәжіліс құратын үй де табылды. Алғашқы басқосуда татарлардан Ілияс Алкин, Нежип Құрбаналиев, Сұлтанбек Мәмлиев, азербайжандықтардан Мирякуб Мехдиев, Шейхислам-заде сияқты студенттер болды. Мәжіліске түркістандықтар атынан Мұстафа мен түрікмен Какажан Бердиев қатысты. Қатарынан бірнеше рет өткізілген басқосулардың күн тәртібі бір ғана тармақтан тұратын: Егер Балқан соғысына Ресей араласатын болса, мұсылман-түрік студенттерінің бағыты, ұстанымы қандай болмақ? Олар, міне, осы тақырып төңірегінде пікір алысатын. Әңгіме ұзаққа созылып, қызу талқылаулар түн ауғанша жалғасатын. Мәжіліске жиналғандардың әрқайсысы өз пікірін айтып, соны дәлелдеуге тырысып бағатын. Әсіресе қызба, қызуқанды кавказдықтар қолдарын сермеп, даурығып сөйлеп, мұндай жағдайда төзіп отыруға болмайтынын айтып, айқайлап кететін. Татар Ілияс Алкин де олардан қалыса қоймайтын. Сондай жағдайда Мұстафа ақырын сөз бастап, әңгімені иіп әкеп, оларды сабырға шақыратын. Олардың мәжілістері осылай бірнеше күнге созылды. Соңында бәрі бір бәтуаға келіп, ортақ қаулы шығарды. Ол қаулы бойынша түрік студенттер өздері оқып жатқан оқу орындарында үкіметке қарсы митингілерге белсене қатысуға, славяндар пайдасына жәрдем жинап жүрген ұйымдарға тосқауыл қою шараларын ұйымдастыруға және түріктерге көмектесу мақсатымен астыртын қаржы жинауға көмектесуге тиіс деп атап көрсетілді. Сонымен қатар, қаулыда Ресей түріктерге қарсы соғысқа кіре қалған күнде темір жолдарын, телеграфтарды, көпірлерді бұзу мақсатында Кавказ шебіне бару керек деп айқын жазылды. Тіпті жиын аяғында темір жолдар мен телеграфтарды бұзуға қатысатын студенттердің тізімі де тіркелді. Жиынға қатысқандар арасында тап сол арада майдан даласына аттанып кетерлік сыңай танытқандар да бар еді. Жаратылысынан соғысқа қарсы, қандай жағдайда болмасын мәселенің бейбіт жолмен шешілуін жақтайтын Мұстафа да достарының арасында Османлы елінің тілеуін тілеп, қажет болған жағдайда ол үшін басын бәйгеге тігуге даяр тұрды. Көп ұзамай Мұстафа еліне барып қайтты. Онда әртүрлі кездесулер өткізіп, достарына өздері қабылдаған шешімдер туралы айтты. Әңгімелері әсерлі болса керек, Петерборға қайтып келгеннен кейін ол артынша Өтеген Садықұлы деген досынан телеграмма алды. Онда досы өзінің Петерборға келмек екенін жазған екен. Келетін күні Мұстафа вокзалға барып, досын күтіп алып, үйіне әкелді. Өтеген оған жолай келгендегі мақсатын айтып берді. «Аздаған алтын ақша әкелдім. Түрік елшісіне өз қолыммен табыс етуім керек», — деді ол аптығын басып алмай жатып.

	Ол кезде Османлы елінің Петербордағы елшісі Турхан паша болатын. Тура тартып барса — көзге түсіп қалуы мүмкін. Сақтық жасамаса, болмайды. Садыққа осыны түсіндірген Мұстафа біраз күту керектігін ескертті. Арада екі күн өткеннен кейін, кешке қарай, жұрт аяғы саябырсыған кезде Мұстафа жанына Садық досын ертіп, түрік елшілігін бетке алды. Оларды Турхан паша оңаша қабылдап, айтқан сөздерін мұқият тыңдады. Садық оған түрік жаралыларын емдеу үшін шалғайдағы түркістандық қандастарынан азын-аулақ алтын ақша әкелгенін айтқанда, елші шыдай алмай жылап жіберді. Ол өзін-өзі ұстай алмай, әсерленіп, көңілі босап, ұзақ жылады. Оны көріп Мұстафа мен Садық қосыла жылады. Арада ұзақ үнсіздік орнады. Әңгіме барысында белгілі болғандай, Турхан паша қазақтар жайында ештеңе білмейтін болып шықты. Оның әсіресе «сіздер мұсылмансыздар ма, әлде христиансыздар ма?» деген сауалы Садықты ойландырып тастады. Содан кейін Мұстафа елшіге Түркістан жайлы және оны мекендейтін түрік халықтары туралы баяндап берді.

	Мұстафа Ресей астанасында оқып жатқан чех, поляк, фин жастарымен тығыз байланыста болды. Ол Әлихан Бөкейханов, Алимардан Топчыбашев, Садри Мақсуди, Сәлімгерей Жантөрин сияқты түрік халықтарының қайраткерлері ұйымдастыратын саяси сұхбаттардан қалмауға тырысатын. Орыс демократтарымен де пікір алысып, ой жарыстыратын. Оған Ташкенттен бері танитын Александр Керенскиймен әңгімелескен ұнайтын. Рухани ағасы Әлихан мен мектептесі Александрдің себеп болуымен бірнеше Мемлекеттік дума мүшелерімен танысқан Мұстафа көп кешікпей орыс ақсүйектерінің де назарына іліге бастады. Нағашы жұрты арқылы хан ордасына жақын болғандықтан, ол елден келген қонақтарға аудармашы болып, патша сарайына да бірнеше рет бас сұғып шықты. Патша төңірегіндегі ақсүйектер де жас жігіттің білімі мен біліктілігін байқап, оны көбіне-көп Шоқанға теңеп жататын.

	Саясат сахнасында тәжірибе жинақтап, ысыла бастаған ол заң факультетінің төртінші курсына көшкен жылы І дүниежүзілік соғыс басталды. Жалпақ жаһанды қамтыған бұл соғыс көкірек көзі ашық түркістандықтардың көңілінде азаттықтың үміт отын жаққанымен, алаңдаушылықтатуғызбай қоймады.Алапат соғыс Түркістанда ұлттық сана-сезімнің оянып, қанат жаюына түрткі болды. Ұлт зиялылары соғыста патша өкіметі жеңіліс тапса, империя ыдырап, Түркістанның тәуелсіздік алуына жол ашылар еді деп те ойлады. Дегенмен, соғыстың тым ұзаққа созылып кетуі, оған Түркия мемлекетінің араласуы және майдан даласында жеңіліп жатқан патшалық Ресейдің соғысты сылтау етіп түркістандықтарға ауыр салықтарын салып, қанаушылықты арттыра түсуі ұлт зиялыларын едәуір алаңдатты. Ауыр езгіден арқасы жауыр болған ұлы далада кез-келген сәтте өрт шығып, ол лап етіп алауға айналуға дайын тұрды.

	Солай болды да. Шұрайлы, құнарлы жерлері тоналған, өзі қорлық көріп, қаптап келген қарашекпенділердің қанауына түскен халықтың осы уақытқа дейін іштей тынып келген ашу-ызасы запыран болып ақтарылып, шемен боп қатқан кегі атылып сыртқа шықты. Көтерілістің бұрқ етіп басталып, бірте-бірте ұлғая түсуіне патшаның 1916 жылы 25 маусым күні Түркістанның және ішінара Сібірдің «бұратана халықтарының» 19 бен 43 жас аралығындағы ер азаматтарын майданның тыл жұмыстарына «реквизициялау туралы» жарлығы тікелей себеп болды. Халықтың ашу-ызасын туғызған, әсіресе, патшаның өздеріне сенбей, қолдарына қару ұстатпай, соғысқа қара жұмысшы ретінде алуға пәрман шығаруы еді.

	Шілде айының орта тұсында бүкіл Түркістанда аса ауыр жағдай қалыптасты. Бір жағынан «қара жұмысшы етіп майданға баламды жібермеймін» деп халық көтерілсе, екінші жағынан «берсең — қолыңнан, бермесең — жолыңнан аламын» деп, үкімет орындары күш көрсетуге дайындалып жатты. Тіпті Торғай облысының вице-губернаторы:

	«Бірде-бір қырғыз тірі қалмаса да, патша бұйрығы орындалады», — деп халыққа сес көрсете сөйледі.

	Көтерілістің алғашқы ошағы Жетісу жерінде басталды. Шілде-тамыз айларында патша жарлығына қарсы шыққан азаматтар қолдарына найза, сүңгі, қылыш, шоқпарлар алып, шиті аңшы мылтықтарымен қаруланған сарбаздар топталып, жасақтар ұйымдастырды. Мұны байқаған ресми орындар 17 шілде күні Түркістан өлкесінде соғыс жағдайын жариялады.

	Шілде айында тұтанған көтеріліс оты тамыз айында өрши түсіп, көп ұзамай бүкіл Түркістан өлкесін шарпыды. Жетісу өлкесінде басталған көтерілісті басуға патша үкіметі 8750 штыктан тұратын 95 рота, 3900 қылыштан тұратын 24 жүздік, 16 зеңбірек пен 47 пулемет жіберді. Жын ұрған адамдай құтырған олар қарапайым халықты қынадай қырды. Ауылдарды қиратып, үйлерді өртеп, мыңдаған жазықсыз адамды өлтірді. Шошынып, үдере көшкен ел сеңдей соғылысып, ауа кетті. Жетісу облысының жергілікті халқының шамамен төрттен бір бөлігі, дәлірек айтқанда үш жүз мыңға тарта адам Шығыс Түркістан жеріне табан тіреді.

	«Қазақ» газетіне Міржақып Дулатұлы «Жұрт сеңдей соғылды. Түнде ұйқыдан, күндіз күлкіден айырылды. Әне келеді, міне жетеді деп өлім жазасына бұйырылып, үкімнің орындалуын күткен тұтқындай болып жүрді», деп жазғандай, ұлы дүрбелең басталды. Алаштың серкесі Әлихан Бөкейханов бұл күндерді былайша суреттеді: «Түстігінде Хантәңірден Арқада Тобылға дейін, батыста Астраханнан шығыста Алтайға дейін үйінен өрт шыққандай алаштың ұлы қозғалды. Ерлері ұйқы да жоқ, дамыл да көрмей қала барып, дала барып тоқым кеппей жортады...».

	Алаштың ұлы қозғалды. «Қара жұмысшы болып, майданның өтінде текке өлгенше, жастығымды ала жығылайын» деп, арғымақтың құйрығын шарт түйіп, білектерін сыбанып, жігіттер атқа қонды. Кенесары хан тұсынан қалған көнерген шоқпарларын белдеріне байлап, «иә, аруақ, қолдай гөр!» деп жасамыстар жағы жастардың алдына түсті. «Жастар өлгенше, біз өлейік! Балаларымызды тірідей ажал оғына байлап бергенше, оларды соғысқа қарусыз жібергенше, осы жерде, өз жерімізде, кіндік қаны тамған отанымызда шейіт боламыз!» деген дауыстар Түркістанның түкпір-түкпірінен естіле бастады. Алтай мен Атырау, Торғай мен Самарқан, Арқа мен Әндіжан, Жетісу мен Жызақ арасын жайлаған жұрт қолына қару алды. Осылайша, отарлық езгісіне түскеннен бері Түркістан халқы алғаш рет біріге бас көтерді. Қазақ пен қырғыз, өзбек пен түрікмен тізе біріктірді.

	Көтеріліске шыққан халыққа қарсы өкімет орындары қатаң шаралар қолданды. Олардың озбырлығы солтүстік майданның қолбасшысы, генерал Куропаткин 21 шілде күні Түркістан өлкесіне генерал-губернатор болып тағайындалғаннан кейін тіпті өршіп кетті. Самарқан, Хожент және Жызақ қалаларында да қиян-кескі соғыстар болды. Ферғана губернаторы полковник Иванов көтерілісті басып-жаныштау үшін 3 тамыз күні мұздай қаруланған әскердің күшімен қарапайым халыққа тұтқиылдан шабуыл жасап, мыңдаған бейбіт тұрғынды өлтіріп, қаланы қиратты. Осыған масаттанған генерал Курапаткин губернатор Фольбаумға жолдаған жеделхатында Жетісудағы қазақ пен қырғызды қырып салу үшін жіберілген күштерді тізбектеп келіп «Черняев, Романовский, Кауфман, Скобелев Сырдария, Самарқан және Ферғана облыстарын бұдан аз күшпен жаулап алған», — деп мақтанды.

	Бір жағынан жергілікті халықты жусатып, қажет болса қынадай қырып, осылайша бір тықсырып алуды көздеген Куропаткин, екінші жағынан беделді кісілерді араға салу арқылы патша бұйрығын орындауды ойлады. Жанына генерал Абдулазиз Дәулетшинді қызметке алған Куропаткин, жас та болса көпшілікке танылып қалған Мұстафа Шоқайды да жанына шақырады. Әрине, Мұстафа қанды қол жендеттің жанында жүруден бас тартты.

	Мұстафаға 1910 жылдың 14 маусым күні Ташкенттегі Сырдария облыстық басқармасынан «Әскери Ереженің 42 бабына сәйкес әскер қатарына алынбайды» деген № 250806 нөмірлі арнайы куәлік берілген еді. Оның үстіне жоғары оқу орнында білім алып жатыр. Сондықтан жеке басына төнген қауіп жоқ болатын. Оны қарапайым жұрттың жағдайы алаңдатты. Қолында қаруы жоқ, қара жұмысқа алынған түркістандықтар оқтың өтінде қалып, оққа ұшпайды ма? Бұған қарсы келіп, патша жарлығын орындамай майданға бармаса, тағы қырылады. Не істемек керек? Ойлана келе Мұстафа «Қазақ» газетінің ұстанымын қолдады. Текке қырылмай, майданға барған жөн, бірақ өкімет оларды әскерлікке баулып, қолдарына қару берсін. Бұлай болған жағдайда жауынгер рухы бар жұрт жаңа қаруды игеріп, өзінің әскерін жасақтай алуға да қабілетті болады.

	Арада көп уақыт өтпей «Қазақ» газетінде Әлихан Бөкейхановтың Мемлекеттік дума мүшелерін қырғын болған жерлерге шақыру туралы ұсынысы жарияланды. Оның ұсынысы бойынша Түркістандағы жағдайды тексеру үшін Мемлекеттік думаның жанындағы мұсылман фракциясының жетекшісі Құтлық Мұхаммет Тевкелеев, мұсылман фракциясының мүшесі Шәкір Мұхамедияров және танымал депутат Александр Керенскийден құралған делегация жолға шықты. Түркістан өлкесіне тамыз айында келген делегация құрамына Мұстафа аудармашы, хатшы әрі маман-зерттеуші ретінде енді.

	Самарқан, Ферғана және Сырдария облыстарында болып, тексеру жұмыстарын жүргізген делегация мүшелері болған оқиғалардың іздерін көздерімен көріп, тұла бойлары түршікті. Әсіресе жермен-жексен болып қиратылған, үйіндіге айналған, айнала қан сасыған Жызақ қаласын көргенде, олар шыдай алмай кетті. Үлкен мазарға айналған қалада жүре алмай, мұрнын тұмшалап алып келе жатқан Керенский Мұстафадан қала орталығына қашан жететінін сұрады. Сонда өздерінің қаланың нақ ортасында тұрғанын айтқан Мұстафаның жауабына сенер-сенбесін білмей аңырып тұрып қалған Керенский «Не деген сұмдық! Қандай тағылық! Жетер енді, мұндай көріністі көріп тұруға бұдан әрі төзімім жетпейді! Кері қайтамыз!», — деп шалт бұрылып, қайтып кетеді. Олар араға екі күн салып Әндижанға келеді. Жас кезінде Түркістанда өскен, әкесі осы өлкенің оқу-ағарту саласын басқарған Керенский 1916 жылы 22 тамыз күні Әндижан мешітінің ауласында түркістандықтар мен орыстардың достық, адамгершілік қатынастарына арнап дұға бағыштады. Ол сол жерде тұрып сөйлеген сөзінде патша өкіметінің керітартпа саясаты үшін орыс демократиясы өз мойнына ешқандай жауапкершілік жүгін ала алмайтынын, орыс демократиясы мемлекет басқару құқығының тікелей халықтың қолына өтуі үшін күресіп отырғанын жеткізе отырып, түркістандықтардың орыстармен тең болып, бірдей құқықтар пайдалану керектігін алға тартты. Мұндай сөздер сонда жиналған халықтың жүрегіне жол тауып, едәуір серпін туғызды.

	Арада бір апта өткен соң Ташкенттегі «Регина» қонақүйінде берілген қонақасыда сөз алған Керенский әуелгі екпінін баса алмаған күйі Түркістандағы жергілікті тұрғындардың құқықтарын қорғау жолында өздерінің демократтық міндеттерін өтей алмай келе жатқандары үшін орыс демократтарын біраз жазғырып та алды.

	Осыдан кейін түркістандықтар Керенскийге ерекше үміт артып, арыз-шағымдарын соның атына жөнелте бастады. Оны патша өкіметімен арада келісімге жүруге үгіттегендер де болды. Мұстафа 1916 жылы қараша айында Торғай қазақтарының өкілдерімен бірге Керенскийдің үйіне барды. Сонда түркістандықтардан алынатын жұмысшылардың орнына он мың жылқы бергісі келетіндерін айтқан өкілдерге қарап отырып Керенский: «Орыс өкіметіне сенуге болмайды. Ол сіздің атыңызды да алады, одан кейін жігіттеріңізді де жұмысқа жегеді» деп жауап берді.

	Мұстафа көтеріліс кезінде халықты қырғыннан аман алып қалудың қамын ойлаған азаматтармен тізе қосып әрекет жасады. Осы мақсатта Түркістанға жиі-жиі келіп, жергілікті зиялылармен пікірлесіп, түрлі үгіт-насихат жұмыстарын жүргізді. Түркістан жәдитшілерінің көрнекті өкілдерінің бірі Убайдулла Хожаевтың басшылығымен құрылған «Түзем комиссиясына» мүше болған Мұстафа, негізінен, өкімет орындарының жөнсіз әрекеттері мен казак жүздіктерінің, қоныс аударушылардың жүгенсіз тірліктеріне қарсы шығатын. Ол осылайша ресми биліктің арандатуымен құтырып алған қарулы топтардың жергілікті халыққа жасап жатқан түрлі зұлымдықтарына қарсы күресе білді. Адам құқығын айтып, заң тілімен орысша тақылдап тұрған жас жігітті көргенде шошаңдаған шенеуніктердің өзі монтиып қалатын. Қара жұмысқа жегілетін жігіттерге басшылық жасау, оларға жөн-жосық үйрету, тізім жасаған ресми орындардың түрлі әділетсіздіктерін жою сияқты жұмыстармен айналысқан Мұстафа түрлі шараларға да қатысып отырды. Ол қираған ауылдарды қалпына келтіруге және үдере көшкен елді кері қайтаруға арналған қайырымдылық іс-шараларын ұйымдастырып, халықтан қаражат жинады.

	Ол туған халқының тағдыры талқыға түскен осындай алмағайып кезеңде алаңсыз оқи алмасын білді. Оның үстіне материалдық жағдайы да біршама қиындап кеткен болатын. Науқас әкесі бұған көмек бере алмады. Сондықтан ол 15 қыркүйек күні заң факультеті деканының атына өтініш жазып, уақытша үзіліс алды. Оның арызы қанағаттандырылып, арнайы куәлік берілді.

	Заңгер Мұстафа өкімет орындарымен заң арқылы күресу үшін көп тер төкті. Мемлекеттік думаның мінберін тиімді пайдаланғысы келген ол, он алтының ойранын ұйымдастырған өкімет адамдары мен қанды қол қарақшылардың тізімін жасап, бүліншілік кезінде Түркістанның қаншалықты зардап шеккенін нақты сандар арқылы дәлелдеп, Керенскийдің алдына қойды. Осы мәселеге орай 13 желтоқсан күні Мемлекет думаның жабық мәжілісінде сөз сөйлеген Керенский «бұл іске жауапты жалғыз патша өкіметі» екенін ашып айтты.

	Құқық саласын жақсы меңгерген Мұстафаның ширақ қимылдап, батыл әрекет етуінің тағы бір себебі — бұл уақытта ол Мемлекеттік думадағы мұсылман фракциясы жанындағы бюроға өкіл болып қабылданған еді. Оның бюроға кіруіне «Қазақ» газетінің басшылары, әсіресе Әлихан Бөкейханов көп еңбек сіңірді. Мұстафаны бюроға алу туралы олардың өтінішін мұсылман фракциясының төрағасы Мұхамет Тевкелеев те мақұлдаған болатын. Ол Түркістан сапары кезінде өздеріне аудармашы болып ілескен Мұстафаның білімі мен біліктілігін, парасаты мен пайымын, қос тілге бірдей жүйріктігін және жергілікті халық арасындағы беделін көріп, риза болып қайтқан еді. Сол сапарда Мұстафа Керенскийдің де көзіне түскен болатын. Сондықтан, олар Мұстафаның бюроға өкіл болуын қызу қолдап, қажетті көмектерін берді. Бұл туралы көп кешікпей «Қазақ» газетінің 1916 жылғы № 203 санында «Бюроға екінші адам қою туралы» деген хабарландыру жарияланды. Онда былай деп жазылған еді: «Мұсылман фракциясы қасындағы бюроға қазақтан кісі қоюға жұрт қаулы қылғанда Бөкейханов баруын ұнатып, екінші адамның баруын қаржы қанша табылуына қаратып еді. Қазірде екі кісінің жылдық қаражатына жетерлік ақша табылса да, жұрт екінші кісіні атамай тұр еді. Сөйтіп тұрғанда бюро адамдарынан хабар келді. Олар Бөкейхановтан басқа дайын қызмет ететін екінші адамның қазірге өте керектігін білдіреді. Себебі 25 июнь жарлығы тақырыпты бюрода қазақ ісі көбеюі һәм тез арада Г. Дума ашылуы. Осы екінші кісіге бюро адамдары студент-юрист Мұстафа Шоқаевты лайықтады. Мұстафа Шоқаев мұсылман комитеті ашылғаннан бері сонда қызмет етуші еді. Бюро адамдары Мұстафаның осы қызметке кәміл жарайтындығын біліп лайықтап отыр. Олар жаратып жұмысқа шақырып отырған адамын біз де жарайды деп білеміз һәм бюроға қойылатын екінші адам Мұстафа Шоқаев болуын ұнатамыз».

	Осылайша Шоқай бидің шоқтығы биік шоң баласы сол жылы 1 қараша күні мұсылман комитеті жанынан ашылған бюродағы жұмысын бастап кетті. Алайда Мұстафаның араларынан суырылып шығып, оза шауып Мемлекеттік дума жанындағы бюро жұмысына кірісіп кетуі Петерборда бірге жүрген кейбір достарына ұнай қоймады.

	«Неге Мұстафа? Біздің одан қай жеріміз кем? Бізді лайық көрмесе Мұхаметжан Тынышбайұлы, Райымжан Марсекұлы сынды азаматтар бар емес пе? Мұстафа қандай еңбек сіңіріпті?» деген сумақай ой қылаң берді. Мұстафаны күнде көріп, онымен қоян-қолтық араласып жүрген кейбір достары қызғаныш отының арбауына түсіп қалды. Сөйтіп «Қазақ» газетінде Сейілбек Мейрамұғлы бастаған бір топ шәкірт қол қойған хат жарияланды. Петербордан жолданған хат авторлары Мемлекеттік думаның мұсылман фракциясы жанындағы бюроға екінші кісі ретінде «Қазақ» басқармасының ұнатуымен Мұстафа Шоқаевтың енгенін газет бетінен оқығандарын айта келіп, сөздерін былайша сабақтайды: «Бұл істі ешкім біле алмай қалды, қазақтың оқығандары да және бюроға қазақтан баратын адамның қаражатына деп ақша жиып жібергендердің көбі-ақ біз секілді «Қазақтың» 203 нөмірінен біліп отырған шығар. Бұл Мұстафа Шоқайұғлын бюрода отыруға жарайды, жарамайды демейміз, бірақ мұндай жұрттың жұмысы болатын жерге жоғары айтылған тәртіппен кісі жіберуді дұрыс емес дейміз...».

	Сол қалпы берілген хаттың соңына «Қазақ» газеті басқармасының жауабы қоса жарияланды: «Бюроға екінші кісі қойылу туралы Сейілбек һәм жолдастарының бұл хатына жауабымыз: бұлар бюроға қойылған екінші кісі көптің қалауымен қойылғаны дұрыс еді, олай болмады бюро кісілері һәм «Қазақ» басқармасы өз беттерімен Мұстафаны сайлады, мұны халық білмей қалды, әлі де болса да газет арқылы жұрт болып лайықтаса екен дейді. Бюрода қызмет ететін кісі жұрттың қалауымен болғаны дұрыс еді дегендерін біз теріс демейміз, солай болу керектігін көптен білеміз. Бірақ қазіргі басымыздан кешіріп тұрған саясат қалпын олар хат жазарда естеріне алған болса, олай демес еді. Бұл жағын ойлаған болса, біздің «жасырып» кісі сайлағанымызды мінемес еді. Жалпы саясаттың күйі өз алдына, оның доносшы-шағымшы бауырларымыз (бұлардың кім екенін түбінде бір айтармыз) «Қазақ» газеті пәлен қылып жатыр, түген қылып жатыр деп, донос үстіне донос айдап жатқанда һәм бұл жалған доностың бірі ілтипатқа алынып, 3 мың сом штраф салынып тұрған кезде, бір жақтан сендер «жиылған ақша!» ... «жұрт болып сайлау!» ... деп дәлел қағуларыңның мәнісіне түсінбейміз. «Былай тартса арба сынады, былай тартса өгіз өледі» деген осы да. 25 июнь жарлығы тақырыпты көп іс, есепсіз уақиғалар туды. Г. Дума ашылуына қарсы мұсылман фракциясы һәм оның бюросына қазақ облыстары һәм Түркістан уалаятында болған уақиғалар жайынан көп материал жинақталып, мұны реттесу, басқарысу үшін қазақтан тағы да бір өкілге Мұстафа жарайтындығын бюро адамдары білдірді. Жұртпен ақылдаса алмағанымыздың негізгі себебін жоғарыды айттық. Оның үстіне Дума ашылуы шұғыл келіп қалып, сырлас бюро адамдары жарайды деп тұрған соң, даяр Петроградта тұрған Мұстафаны «таз таранғанша той тарқамасын» деп біз де лайық көрдік. Егер Петроградта тұрған жоғары хатты жазушылардың біреуін бюро адамдары, істес болдық, қызметке осы жарайды деген болса біз олардың біреуін лайық көрер едік. Мұнан басқа Мұстафаны лайық көргендегі толық бір себебіміз мынау болды: Биыл 10 апрельде Торғай һәм Орал облысының кейбір зиялылары өзара кеңесіп, бюроға кімді қоямыз дегенде, мынадай қаулы қылысқан еді. Бір кісі болса, Әлихан болсын. Егер жеткілікті ақша табылып, екінші кісі қойылатын болса, ол кісі басқа қазақ облыстарынан, тұрмыс-шаруалары бөлегірек Түркістаннан болсын деп. Онан кейін Түркістан қазақтарынан кейбір оқыған һәм бас адамдарының пікірін сұраған едік. Түркістан жағынан едәуір сома тапсырған һәм бұл жұмыс тақырыпты басшылық қылып жүрген Қожахмет ақсақал да, Түркістаннан кісі қойылса Мұстафа болуын жөн көрген еді. Және де мынау мырзалардың атап отырған кісілердің бірі Мұхаметжан Тынышбайұғлының өзі де Түркістаннан Мұстафа болуын лайық көрген еді. Ол жақтан Мұстафаны ұнатқан басқалар да болған еді. 25 июнь жарлығы тақырыпты болған уақиғаларды Мұстафа депутат Тевкелеевпен бірге Түркістан уалаятын аралап өз көзімен көріп, бірсыпыра мағлұмат та жинап қайтқан еді. Міне, біздің Мұстафаны лайықтауымыздың себептері осы. Болмаса Мұстафа құрдастарымыз емес, бүйрегіміз бүлкілдеп бәйгеге жақынымызды қосып отырғанымыз жоқ...».

	Мұстафа Мемлекеттік дума жұмысына қызу кірісіп кетті. Ол мұсылман фракциясының мүшелері мен думадағы мұсылман депутаттарға түрлі баяндамалардың мәтіндерін даярлап беретін. Орысша нашар білетін кейбір депутаттарға көмектесіп, олардың жұмыстарын жеңілдететін. Думада өкілдері жоқ мұсылман халықтары да елгезек Мұстафаны тауып ала қоятын. Қызметіне кіріскен күннен бастап Мұстафа майданға қара жұмысшы ретінде алынған түркістандықтардың мәселелерімен де жақыннан айналыса бастады. Ол Әлихан Бөкейхановпен бірге майдан даласына аттанып бара жатқан жігіттердің жай-күйімен танысып, олардың жағдайына байланысты үкімет орындарымен келіссөздер жүргізіп отырды. Артынан Керенскийдің көмегі арқылы мұсылман фракциясының башқұрт өкілі, 1913 жылдан бері танитын досы Зәки Уәлидимен бірге түркістандық жұмысшылардың жағдайын білу үшін майдан даласына да барып қайтты.

	Мұстафаның саяси сауаттылығы мен ерекше жігерін байқаған мұсылман депутаттар көп ұзамай оған әріптес ретінде қарай бастады. Оның Мемлекеттік думаға мүше болып енуін жақтайтындардың саны да күн сайын арта түсті. Тіпті сұлтандардың сарқыты Сәлімгерей Жантөрин өзінің Уфадағы жерінің бір бөлігін Мұстафаға тарту етуді жөн көрді. Ірі жер иесі болған жағдайда оған Думаға мүше болуға мүмкіндік туар еді. Алайда ақпан төңкерісі қайырымды жанның жоспарын іске асырмай тастады...





АВТОНОМИЯ АҢСАРЫ




	Мұстафа ақпан төңкерісін үлкен үміт, зор қуанышпен қарсы алды. Патша үкіметінің құлауы бостандықка жол ашқандай

	сәуле болды. Бодандық бұғауынан босанып шығуға мүмкіндік туған бұл кезде ол пікірлес достарымен тізе біріктіріп Уақытша үкімет таныған демократиялық сарынды пайдалануға тырысты.

	Патша тақтан тайған күн Зәки Уалидимен бірге Мемлекеттік думаға барып, мұсылмандар фракциясының мүшелерімен кездескен Мұстафа, сол күні Әлихан Бөкейхановтан телеграмма алды. Бөкейханов өзінің орнын алмастыру үшін Мұстафаны Минкіге шақырған екен. Алайда жолдар жабық болғандықтан, Петербордан шығып кете алмады. Сөйтіп тарихи төңкеріс болып жатқан астанада бірнеше күн аядауға тура келді. Өйткені тағдыр оған басқа бағытта сапарға шығуды бұйырып тұр еді.

	Арада көп уақыт өтпей ол Ташкенттен телеграмма алып, шұғыл жолға жиналды. Петербордан кетер алдында сол тұста бүкіл Ресей ауқымында маңызды қызметтер атқарып жатқан Петербург жұмысшы және солдат депутаттары кеңесінің төрағасы Николай Семенович Чхеидзенің қабылдауында болды. Орыс төңкерісшіл демократтарының алдыңғы сапында жүрген грузин Чхеидзе әңгіме барасында айтылған Мұстафа Шоқайдың Түркістанда Ресей құрамынан шықпай автономия құру туралы идеясын «сеператистік» пиғыл ретінде бағалады. Шоқайдың ұсынысынан шошып кеткен Чхеидзе, «Құдай сақтасын, Шоқай жолдас, еліңiздегi жерлестерiңiз арасында автономия туралы аузыңызға алмаңыз. Біріншіден, қазір бұл туралы сөз қозғауға әлі ерте. Екіншіден, сіздің Түркістан сияқты елде автономия дереу дербестік алып, бөліну деген мағынаны аңғартады» деді. Мұстафа оған бірден автономия жариялау немесе елді автономиялы басқаруды талап етпегенін, құрылтай жиналысы өтуін күтіп жүргенін, болашақта мемлекет пен халықты осы автономияға әзірлеу жұмысымен айналысып жатқанын түсіндіруге тырысқанымен, «демократ» Чхеидзе бұл пікірге үзілді-кесілді қарсы шығып, Ресейден бөлінген халықты ауыр күндер мен қиын жағдайдың күтіп тұратынын айтты.

	Ұлттық тәуелсіздікке бастар жолды орыс демократиясының көмегінсіз іздеу жеңіл-желпі нәрсе емес-тін. Ондай саяси күштер Түркістанда әлсіз әрі бірауызды емес, ал оларды қолдайтын бұқара халық тәжірибесіз, сауатсыз, бей-жай күйде болатын. Оның үстіне, бәрінен де қиыны, осы кезде саяси сахнаға үшінші бір қауіпті күш ретінде большевиктер шыға бастаған еді. Қалыптасқан саяси ахуал, экономикалық күйзеліс, соғыс ауыртпалығы, оңтүстік аудандарда 1916 жылғы ойраннан кейін жарты миллионға жуық халықтың Қытай асуы, олардың жерін қоныс аударушылардың басып алуы, ондаған мың түркістандықтардың жазалаушы отрядтарының қолында құрбан болуы, кемі 300 мыңдай түркістандық жігіттердің Ресей қалаларына, төрт бірдей майдандарға, тыл жұмыстарына, окоп қазуға жіберілуі, елдегі бас көтерер еңбекке жарамды ер-азаматтардың үкімет салығы ретінде әртүрлі жұмыстарға жегілуі, соғыс салығын өтеуі — міне, Түркістан жұртының жалпы жағдайы осындай болатын.

	Осындай қиын жағдайда Мұстафа өз халқына қызмет жасау жолын іздеді. Ол отандастарымен бірігіп, Керенский басқарған Уақытша үкіметтің Түркістанды басқаратын арнайы Комитет құруына қол жеткізеді. Елдегі саяси қозғалысқа белсене араласып, ұлт көсемдерінің біріне айналды.

	Петербургқа қош айтып, Орынборды бетке алған Мұстафа жол үстіндегі Пенза, Сызрань, Самара қалаларында майданға алынып, енді елдеріне қайта алмай жүрген түркістандықтарға кез болды. Жүдеп, жадап кеткен, мұңын шағатындай тіл білмейтін олардың жағдайы өте мүшкіл еді. Әбден қажыған, ашыққан түркістандықтардың арасын ауру жайлай бастаған екен. Жергілікті басшылармен сөйлесу арқылы олардың елге қайтуына жағдай жасады. Содан кейін суыт жүріп Орынбор шаһарына жетті.

	Мұстафаның қатысуымен Орынборда Бүкілқазақ құрылтайы өтті. Құрылтай жұмысын Әлихан Бөкейханов ашты. Кең байтақ, ұшы қиыры жоқ қазақ сахарасы ғана емес, қоңсы отырған туысқан халықтардың да өкілдері қатысқан құрылтай табысты өтті. Әсіресе, «Өзбек бауырларыңыздың сәлемін ала келдім» деп бастаған Мүнәууар қаридің сөзі ерекше әсерлі шықты. Ол сөйлеп жатқанда «Өзбек — өз ағаң» деген. Тегінде біз туыспыз ғой» деп, кейбір делегаттар тебіреніп, көзіне жас алып, жылап тұрды. Құрылтайды Еділ бойы татарларының атынан құттықтаған Фатих Каримов та жақсы сөйледі. Осылайша, Орынборда өткен қазақ құрылтайы түрік халықтарының басын біріктірген және олардың мызғымас бірлігін көрсеткен ұлы мерекеге айналды. Құрылтайдан рухтанып, ерекше жігер алған Мұстафа осыны түйді. Түбі бір, тамыры мен тарихы, тағдыры бір туыс халық өкілінің сөзіне көз жасын төккен қарттар оның тұтас Түркістан үшін күресу туралы идеясын қуаттай түсті.

	Құрылтай жұмысы аяқталуға жақын сәтте Мұстафаға 1916 жылғы Торғай өңіріндегі халық көтерілісіне жетекшілік жасаған Амангелді бастаған бір топ келіп, өздерінің құрылтай жұмысына риза емес екенін жеткізді. Олар оны-мұны сөз қылып, мәселені қыпшақтардың құрылтайдан тыс қалуына әкеп тіреді. Ру намысы туралы сөз болды. Бұлар Ахмет Байтұрсынұлы, Міржақып Дулатұлы сияқты Алаш қайраткерлерінің құрылтай жұмысында жарқырап көрінуін «арғындардың бел алуы» деп қабылдапты. Сондықтан Мұстафаның қыпшақ руынан екенін есіне салып, «төре Әлихан Бөкейханов бастаған арғындар өкіметіне қарсы күресте» өздеріне саяси жетекшілік жасауын өтінді. Мұндай ұсақ, мағынасыз һәм зиянды әңгімеден тіксініп қалған Мұстафа олардың сөйлеп бітуін күтпестен: «Ағалар, сіздер не деп тұрсыздар?! Мұндай сын сағатта, елдің тағдыры анықталар тұста, Түркістанның ұлт-азаттығы жолында білек сыбанып күреске түскен шақта қыпшақ, арғын деп бөліну былай тұрсын, тіпті, қазақ, өзбек, түркімен болып бөлінудің өзі өліммен тең емес пе?! Осыны неге түсінбейсіздер! Халқымыз «Төртеу түгел болса — төбедегі келеді» деп текке айтпаған болар. Сондықтан, мұндай әңгімені қою керек. Оның орнына тізе біріктіріп, ел болудың қамын ойластырған жөн», деп тиып тастады. Келген топ Мұстафаның тереңнен толғап айтқан бұл сөзін түсінбесе керек, бастарын шұлғып, қолдарын сілтеп, әлденеге кейістік танытқан сыңаймен келген жақтарына кете барды.

	Құрылтай өз жұмысын аяқтағаннан кейін Мүнәууар қари, Әбдусами қари, Сарықұл, Жүсіпбек сияқты пікірлес, идеялас достарымен бірге Ташкентке қарай жолға шыққан Мұстафа, пойызда Түркістанның тұтастығы туралы өз ойларын ортаға салды. Ташкенттен келген делегаттар да құрылтай жұмысына риза болысып, өзгеше ой түйіп, ерекше әсерге бөленіпті. Ойлары бір арнада тоғысқан достар жол үстінде Түркістанда атқарылатын келешек істер жайында сөз қозғап, жоспарлар жасады.

	Мұстафа жолда өзін Ташкентте ашылатын өлкелік атқару комитетінің құрылтайына делегат етіп сайлаған жерлестерімен кездесіп, пікірлесу үшін Ақмешітте түсіп қалды. Ақмешітте болған екі күн ішінде Мұстафа орыс жұмысшы-солдат депутаттарының кеңесімен жұмыс жасаудың мүмкін емес екенін көріп, аңғарды. Ақпан төңкерісі нәтижесінде үлкен хұққа қол жеткізгенін айтқан Мұстафаның сөздері жергілікті орыс солдаттары мен жұмысшыларына ұнай қойған жоқ. Олар: «Бізге Петербор адвокаты керек емес, өкімет біздікі, ол — солдаттардың, жұмысшылардың үкіметі» деп айқайлап, шулап кетті. Тіпті кейбір арандатушылардың әрекетіне қызып алған жиналғандар «Оны өлтіру керек!» деп, Мұстафаға дүрсе қоя берді. Мұстафаның бұл надан, дүлей тобырдың арасында қалып, өліп кетуі де кәдік еді. Алайда ол төтелеп келген бір ажалдан аман қалды. Дәл осындай оқиға Мұстафаның Ақмешітке екінші рет келуінде де айна-қатесіз қайталанды. Ақмешіттегі жұмысшы-солдат депутаттары кеңесінің төрағасы Агаповтың арандатуымен Мұстафаға тап берген қара ниет тобырды бұл жолы қазақ жігіттерін атқа қондырып, қалаға ертіп әкелген туыстары тоқтатты. Бұл дүниеде татар дәмі таусылмаған Мұстафаның пешенесіне Түркістанның тәуелсіздігі жолында талмай қызмет ету жазылған екен.

	Мұстафа Ташкентке жете салысымен Түркістан өлкелік жұмысшы және солдат депутаттары кеңестерінің құрылтайы өтетін жерге жетуге асықты. Бәрі өзіне етене таныс. Тек біраз жүдеу тартқандай көрінді оған. Бірауық гимназияда оқып жүрген кезі есіне түсті. Қандай алаңсыз шақ еді.

	Жолда келе жатып ойша жоспар құрды. Жағдайды топшылап, күрестің оңай болмайтынын білді. Шынында солай болып шықты.

	10 сәуір күні өткізілген құрылтайда қатты қарсылыққа тап болды. Әсіресе, әр сөзін нығырлап айтқан Некораның «революцияны орыс революценерлері, орыс жұмысшылары мен солдаттары жасады. Сондықтан Түркістанды басқару, билік біздің, орыстардың қолында. Жергілікті халық біздің бергенімізге қанағат етуі керек» деген сөздері Мұстафаға қатты әсер етті. Құрылтай өтіп жатқан бұрынғы генерал-губернаторлық сарайының қожайындары өзгерсе де, олардың жергілікті халыққа деген пікірінің өзгермегені байқалып тұрды. Түркістандағы билікті қолдарына алған жұмысшы-солдат депутаттары кеңестері ойларына келгенін істеп жатты. Олардың зұлымдықтары кейде бұрынғы патша жандайшаптарының озбыр әрекеттерінен де асып кететін еді.

	Осыны көре білген түркістандық қайраткерлер 16 cәуір күні Ташкент қаласына Түркістан мұсылмандарының құрылтайын шақырды. Құрылтайға шамамен 220 өкіл жиналды. Құрылтайдың күн тәртібінде Ресейдің мемлекеттік құрылымы мен Түркістанның өзін-өзі басқару құқына байланысты мәселелер қаралып, талқыланды. Құрылтай жұмысына Мүнәууар қари Абдурашидханов басшылық жасады. Убайдулла Хожаев пен Серәлі Лапин төраға орынбасарлары, Мұстафа Шоқай, Зәки Уалиди, Ташболатбек Нарботабеков және Садық Абдусаттаров құрылтай хатшылары болып сайланды. Құрылтай жұмысына қатысып сөз сөйлеген Мұхаметжан Тынышбайұлы Түркістандағы саяси ахуал жайында баяндама жасады. Сондай-ақ Уақытша үкіметтің мүшесі, Еділ бойы татарларының көрнекті саяси қайраткері Садри Мақсудовтың сөздері де құрылтайға жиналған делегаттардың көңілінен шығып, көпшілікке ой салды.

	Құрылтай соңында өкілдер Ресейдің демократиялық федералдық жүйемен қалыптасуын қолдайтын қаулы алғанымен, Түркістанның өзін-өзі басқару құқының автономиялық әлде тәуелсіздік жолмен жүзеге асыруға болатынын айқындап көрсетіп бере алмады. Мұстафа Шоқай бұл күндерді кейін былай деп еске алады: «Төңкеріс бізге азаттық пен ұлттық белсенділікке жол ашқандай көрінді. Бірақ ұзақ жылдар қараңғыда қармалап қалған кісінің бірден жарыққа шыққанда көздері қамасатыны сияқты, талай заманнан бері патшалық отарлық саясаттың қапасында тұншыққан біз төңкеріспен келген бостандықтың жарығына шыққанда, көзіміз қамасып, бірден тура жол тауып кете алмадық. Санамыздың қараңғылығы да көзімізді одан сайын қарықтырып, көп сандалдық. Дәрменсіздігіміз бір тобымызды орыс төңкерісшіл демократиясына еруге мәжбүр етті... Екінші тобымыз — көпшілігіміз, саяси табысқа дұғамен жетеміз дегенге сенетін... Әрине, мұның екеуі де қате еді».

	Құрылтайдан кейін, 24 сәуір күні Түркістан мұсылмандарының өлкелік орталық кеңесі құрылды. Оны түркістаншылдар өзара Түркістан ұлттық орталығы деп атады. Орталық кеңеске әр облыстан өкілдер енді. Облыстық ұлттық кеңестердің төрағалары Орталық кеңестің мүшесі болып саналды. Ташкентте тұрақты қызмет атқаратын Орталық атқару комитеті сайланды. Мұстафа комитеттің төрағасы болды. Комитет төмендегі кісілерден тұратын еді: Серәлі Лапин, Убайдулла Хожаев, Шахислам Шаһиахметов, Ташболатбек Нарботабеков, Серікбай Ақаев. Орыс тілін жетік білетін Зәки Уалиди комитетке хатшы болып тағайындалды. Ташкентте шығатын «Ұлығ Түркістан» газетінің бас редакторы Кебир Бәкір мен «Түрік Елі» газетінің бас редакторы әзірбайжандық Ефендизаде, адвокат Әбдірахман Оразаев, агроном Хидает бек Юргулиев те осы комитеттің құрамына кірді. Ұлттық орталықтың әр облыста бөлімшесі ашылып, ұйымдаса бастады. Ферғана облысында Насырхан Төре, Самарқан облысында Махмуд Хожа Бехбуди, Закаспий облысында Ораз Сардар, Сырдария облысында Шахислам Шаһиахметов және Жетісу облысында Мұхаметжан Тынышбайұлы басшылығында ұйымдасып, жұмыс істей бастады.

	Түркістандағы саяси ахуалдың шиеленісіп, ұлттар мен саяси ұйымдар арасында қақтығыс туып кетпес үшін Мұстафа Шоқай Ташкенттегі барлық ұйымдармен байланысын үзіп алмауға тырысып бақты. Солдат және жұмысшы депутаттары кеңесінің пиғылын білетін ол енді орыс шаруалары мен өзге де ұйым өкілдерімен байланыстарын нығайта берді. Мәселен, 1917 жылы тамыздың 30-күні Ташкент қаласында орыс шаруалар кеңесі мен қазақтар кеңесінің бірлескен мәжілісінде «Қазақ және орыс шаруалары өкілдерінің Түркістан өлкелік атқару комитеті» құрылған еді. Барлығы 12 кісіден құралған бұл комитетке қазақтардың атынан Мұстафа Шоқай, Тұрар Рысқұлов, Әлмұхамбет Көтібаров және тағы үш кісі енеді. Самарқанда жүргеніне қарамастан қос төрағаның бірі болып сайланған Мұстафа Ташкентке келгеннен кейін серіктерімен кеңесіп, бұған келісімін береді. Жаңа құрылған комитетте оның басшылық жасауымен Түркістанның тұрғылықты халқы мен келімсектер арасындағы жер төңірегіндегі даулар мәселесі талқыланды. Комитеттің мұсылман мүшелері келімсектерден жергілікті халыққа қарсы қарулы шабуылдарын тоқтатуды талап етті. Комитет отырыстарында Ресейден жаңа қоныстанушылардың келуіне тосқауыл қоюдың шараларын ойластырды. Алайда, қазақтар тарапынан жасалып жатқан ұсыныстар комитеттің өзге мүшелері тарапынан қолдау таба бермегеннен кейін, Мұстафаның төрағалықтан бас тартуымен комитет тарап кетті.

	Бұл кезде тәуелсіздік үшін күрес жолында Түркістан мұсылмандары арасында бір-біріне кереғар екі топ құрылған еді: біріншісі консервативті бағыттағы «Улема жамиғаты» (Ғұламалар қоғамы), оны Ақмешіттік адвокат Серәлі Лапин басқарды. Тағдырға қараңыз, прогресшіл бағыттағы «Шура-и ислам» (Мұсылман Кеңесі) ұйымының басында да Ақмешіттен шыққан заңгер Мұстафа Шоқай тұрды. Мұстафа Петерборда оқып жүрген кезінде оның толысып, жетілуінде Серәлі Лапиннің де ықпалы болған еді. Дегенмен, Түркістанның тәуелсіздігі жолындағы саяси күресте олардың жолы айырылып, күн өткен сайын бір-бірінен алшақтай берді...

	«Шура-и ислам» ұйымы 1917 жылы 12 наурыз күні құрылған еді. Алғашқы құрушылар арасында Түркістандағы жәдитшілдік қозғалысының көрнекті өкілдері Мүнәууар қари Абдурашидханов, Махмуд хожа Бехбуди, Абдурауф Фитрат, Абдулуахид қари, Абдулла Авлани, Ташболатбек Нарботабеков, Убайдулла Хожаев сынды қайраткерлер болды. Ұйымның құрылу мақсаттары арасында Түркістан мұсылмандарын саяси, ғылыми және қоғамдық тұрғыдан жаңа заманға сай жетілдіру, реформалар жасау, бүкіл Түркістанның тұтастығын сақтау және ол үшін барлық ұйымдарды біріктіре отырып, үлкен саяси күшке айналу, халықты саяси билікті анықтауға кеңірек қатыстыру, болашақ тәуелсіз мемлекеттің бағыт-бағдарын айқындау сияқты міндеттер тұрды. Мұстафа Ташкентке келген бетте ұйымға мүшелікке өтіп, артынша оның төрағасы болып сайланды. 1917 жылы 22 шілде күні «Шура-и ислам» ұйымы мен Түркістан ұлттық орталық кеңесінің мәжілісі болып, жасырын дауыс беру нәтижесінде «Шура-и ислам» ұйымы орталық кеңесі президиумының төрағасы болып бірауыздан Мұстафа сайланды. Оның орынбасарлары болып Мүнәууар қари Абдурашидханов пен Ташболатбек Нарботабеков бекітілді.

	Ұйымының жұмыс істей бастағанына көп уақыт өте қойған жоқ, Ташкентте Серәлі Лапин басшылығында «Улема жамиғаты» қоғамы құрылып, «Шура-и исламға» қарсы жұмыс жүргізе бастады. Негізінен құрамына Түркістан өлкесіндегі дін адамдарын, молдалар мен ишандарды, қазилар мен қариларды топтастырған бұл ұйым қысқа мерзімде үлкейіп, ірі саяси күшке айналды. Ташкент, Ферғана, Самарқан, Бұхара сияқты қалалар мен елді мекендерде сөзі өтімді діни адамдар осы ұйымның бағдарламасын құп көріп, жастар мен жаңашылдар топтасқан «Шура-и ислам» ұйымы туралы теріс насихат жұмыстарын бастады.

	«Би екеу болса, дау төртеу болады» деген аталы сөзді жадына берік ұстаған Мұстафа Шоқайдың «Шура-и ислам» мен «Улема жамиғаты» қоғамын татуластыру үшін жасаған әрекеттерінен нәтиже шықпады. Екі ірі ұйым арасындағы пікір қайшылығы әсіресе Ташкент қалалық мәжіліс сайлауы кезінде арта түсті.

	1917 жылы шілде айында Ташкентте қалалық мәслихат сайлауы өтті. Тамыздың басында нәтижелері белгілі болған бұл сайлауда жергілікті халыққа қысым жасап, қарсыластарын қыспаққа алған қадымшылар, қалалық мәслихатта басымдылыққа ие болды. Алайда, «Улема жамиғаты» тарапынан қала басшылығына ұсынылған адам — монархист Марков еді. Қала басшылығын мұсылман жастардың біріне қимаған «Улема жамиғаты», он алтыншы жылғы көтеріліс кезінде мұсылмандарды қанға бояған қандықол жендеттің біріне Ташкент қаласының кілтін ұсынды.

	Сайлау кезінде Мұстафа Ташкентте емес еді. Шілде айының соңына таман, әлі сайлау қорытындысы жарияланбай тұрып Петербор мен Мәскеу қалаларын бетке алып жолға шығып кеткен Мұстафа мұнда өлкелік атқару комитеттерінің жиналыстарына қатысты. Петерборда Уақытша үкіметтің басшыларымен, соның ішінде Үкімет басшысы Керенскиймен кездесіп, түрлі келісімдерге қол жеткізді. Ескі танысымен ұзақ пікірлескен Мұстафа Уақытша үкіметтің басшысына Түркістан туралы біраз мәлімет берді. Ол достық қарым-қатынасын пайдалана отырып, Керенскийді Түркістанның өкілетті ұйымдарымен келіспей, Түркістанға қатысты ешқандай реформа жасамауға көндірді. Әңгіме барысында Түркістан өлкесінің маңыздылығын мойындай отырып, Петерборда Түркістан істері жөнінде арнайы комиссарлық құрудың қажеттігіне тоқтаған Керенский, Мұстафаға салмақ сала қарады. Ол Мұстафаның астанада қалуын қалап отырған еді. Алайда өзінің елде әлдеқайда пайдалырақ боларын пайымдаған Мұстафа, Уақытша үкіметтің министрі деген лауазымнан бас тартып, досына рахметін айтып, Түркістанға қайтып кетті.

	Ташкентке оралғаннан кейін сайлау кезінде болған сорақы әрекеттер туралы естіп, білген Мұстафа «Улема жамиғаты» басшыларымен кездесіп, ашық әңгімелесуге шешім қабылдады. Ол жанына Убайдулла Хожаевты ертіп алып, қадымшылармен кездесуге барды. Шейхантахур мешітінің ауласында өткен әңгіме барысында қадымшылар «Шура-и ислам» ұйымы туралы негізсіз сөздер айта бастағаннан кейін, шыдай алмаған қызу қанды Убайдулла Хожаев: «Орыс монархистін Ташкент қаласының басшысы етіп сайланған сіздер, «Улема жамиғаты» мүшелері, ұялмайсыздар ма?» деп, айқай салды. Сол кезде «Улема жамиғаты» қоғамының хатшысы болып жүрген кісі Убайдулла Хожаевқа қарап тұрып: «Орыс монархисті Марков жәдитшіл Убайдулла Хожаевтан әлдеқайда артық» деп жауап берді. Жиналған көпшілік даурығып, шулап, оны қолдай жөнелді. Өзін үмбетшіл, ислам дінінің бірлігі мен тірлігін ойлайтын адам деп есептейтін діндар кісіден осындай сөз естігенде аузына сөз түспей қалды. Ол Абайдың: «Жаттың бір тәуір кісісін көрсе, «жарықтық» деп жалбырап қалып, мақтай қалып, өз елінде сонан артық адам болса да танымайтұғыны қалай?» деген сөзін еске алып, бұл дерт, індеттің бүкіл Түркістан халқына тән асқынған ауру екенін түсінді. Ал «бас-басына би болған өңшең қиқым» мұны түсінер ме? Мұстафа ауыр күрсініп:

	«Қайран жұрт, қашан оянып, басың біріккенше мынадай надандардың кесірінен, өз жеріңде өрекпіп жүрген әумесер келімсектердің жемтігі болып бітесің-ау!?» — деп, іштей күбірледі.

	Осыдан кейін қадымшыл ғұламалар мен ұлттық орталық кеңес арасындағы байланыс тіпті шиеленісіп кетті. Серәлі Лапин өзі де мүшесі болғанына қарамастан, Мұстафаның басшылығындағы орталық кеңеске ауыр сындар айта бастады. Түркістан жәдитшілдерінің басылымы «Ұлығ Түркістан» газетінде «Улема жамиғаты» қоғамының басшысы Серәлі Лапиннің Орталық кеңес мүшелерін «самозванецтер» деп айыптаған сөзі жарияланды. Негізсіз айыптауға шыдай алмаған Мұстафа бұған дереу жауап хат жазды. Бұл ашық хат та «Ұлығ Түркістан» газетінде жарияланды. Онда былай деп жазылған еді:

	Серәлі мырза Лапин айтқан сөзінің дұрыс емес екенін өзі де білуі тиіс еді. Өйткені, Орталық Кеңес осы жылдың сәуір айында құрылып, мұсылмандардың бірінші құрылтайында ұлық Серәлі мырзаның қатысуымен Орталық Кеңеске мүшелер сайланды. Ол мүшелер төмендегі кісілер болатын: Серәлі Лапин, Убайдулла Хожаев, Шаһиахмедов, Нарботабеков, Ақаев және мен.

	Осы құрылтайдың қаулысымен Орталық Кеңеске облыстардан да өкілдер сайланған еді. Бұлардың арасында агроном Хидает бек Ағаев, адвокат Оразаев және журналист Мехмет Әли Ефендизаде бар еді. Одан кейін Орталық Кеңес тарапынан шақырылған екі жиында да (екеуі де қыркүйек айында өткізілді) Орталық Кеңестің бүкіл мүшелеріне сенім білдірілді.

	Серәлі мырза Лапин, Орталық Кеңестің мүшесі болып тұрып, бастапқы Ғұлама жамиғаты тарапынан жасалған құрылтайларда әуелі Орталық Кеңес мүшелерін қайтадан сайлау мәселесін көтерген еді. Қазір түсінікті болып отыр, Орталық Кеңеспен күресу үшін ол Орталық Кеңес мүшелерін «самозванецтер» деп атау сияқты күлкілі сылтау ойлап тапқан. Алайда, Серәлі мырзаның есіне сала кетейік, өзінің жеке басының партия іші «интригаларын» жүзеге асыру мақсатында Орталық Кеңестің аты керек болған кезде Кеңестің өзге мүшелері сияқты өзі де «самозванец» болып тұрған. Ол кезде «самозванец» аталуға қысылмаған, керісінше, Кеңестің мүшелері болмай қалған кезде, оларға хабар бермей, өзіне қажет қарар-қаулылар шығарып, үстіміздегі жылдың 4-мамыр күні жұмысшы және солдат депутаттарының өлкелік советіне жалған мәлімет беріп, оларды да шатастырған еді.

	Орайы келіп тұрғанда еске ала кетейік, Орталық Кеңестің атын пайдалануға байланысты Кеңес тарапынан 9-мамыр күні шақырылған мәжілісте қарар қабылданған уақытта Серәлі мырза Лапин өзі шығарған қарарға «төраға міндетін атқарушы» деп қол қойған еді».

	Бұл ашық хатқа жерлес ағасы жауап қатқан жоқ. Дегенмен олардың арасындағы саяси келіспеушіліктерден туған түсініспеушілік одан әрі өрби берді. Мәселен, Сырдария облысының құрылтайында Бүкілресейлік құрушы мәжілісіне делегат болып сайланған Мұстафаны қаламайтынын білдірген «Улема жамиғаты», Құрушы мәжіліске делегат ретінде Серәлі Лапиннің кандидатурасын ұсынды.

	Түрлі түсініспеушіліктер мен жағымсыз істерге қарамастан Түркістанда автономия құру туралы пікір күн өткен сайын ұлғая түсті. Автономия алу туралы идеяныңтаралуына түркістандық зиялылармен бірге әзірбайжандық және Еділ-Орал бойынан келген татар-башқұрт зиялылары үлкен әсер етті. Мәселен, Түркістан автономиясы жолында ұлты татар Кебир Бәкірдің басшылығымен шығатын «Ұлығ Түркістан» басылымы өте маңызды рөл атқарды. «Жасасын ұлттар автономиясы!—деген ұранмен жарияланған бұл басылым бір санында: «Халқының 98%-і мұсылман Түркістан елінде жұртты басқару ісінің сырттан келген әскер мен жұмысшылардың қолына өтуіне түркістандықтар өз ризашылықтарын бермейді», — деп жазды. Аталмыш басылымда жарияланған мақаласында Нушириван Явушев деген автор: «Ресейде миллиондаған түрік, татар халықтары өмір сүруде. Олар жыныс мен ұлты, тілі мен көзқарасы тұрғысынан бір атаның балалары және бір ағаштың бұтақтары сияқты. Ал Түркістан — түріктердің атажұрты. Сол себепті Түркістанға автономия берілсе, Ресейдегі барлық түрік халықтары Түркістанға көмек беру үшін жұмылар еді. Бұл орайда ешбір түрік баласы Түркістанның өз отаны екендігін ұмытпас деп ойлаймын. Жаңа уақытша үкімет Ресейде өмір сүретін барлық ұлттарды автономиядан дәмелендіріп қойды. Тәуелсіздік алғаннан кейін оны басқару мәселесі де бар. Сондықтан материалдық және рухани бірлікке, білім мен өнерге, қару мен қаражатқа қажеттілік бар. Ал бұлар бізде жоқ деп дүрлігетіндер де бар. Бірақ бүгіннен бастап жұмыс істесек, бұлардың барлығы да болады! Бұдан кейін біздің саяси, әлеуметтік және мәдени тұрғыдан күшейіп, өсуіміз үшін үлкен мүмкіндіктер туады. Ретін келтіріп, өз-өзімізді басқаруды да үйренерміз. Өйткені, өз өміріміз бен бостандығымызды қорғау үшін еуропалық мәдениетті, Еуропа білімі мен өнерін меңгеруіміз қажет. Өткенді еске түсіріп, тәуелсіздікті де аңсаған адамдар бүгіннен кеш қалмай Түркістанның автономия алуын ойлаулары керек! Түркістан халқы қаншалықты сауатсыз және білімсіз болса да, бұрынғылар сияқты қаржысыз, пұлсыз және надан емес» — деп, Қашқар мемлекетін құрған Якуб бектен үлгі алуға шақырды.

	Сондай-ақ Түркістан жәдитшілерінің жетекшілерінің бірі Махмуд Қожа Бехбуди де аталмыш басылымның маусым айындағы санында:

	«Мынаны жақсылап есте сақтау керек: Құқық алынады, берілмейді! Әр ұлт және мемлекет өзінің діни және саяси құқына әрекет ету арқылы һәм өзара келісім нәтижесінде қол жеткізеді. Дүние — күрес алаңы болғанымен, біз мұсылмандар, әсіресе түркістандық мұсылмандар, ешкімнің біздің дініміз бен ұлтымызға қауіп төндіргенін және біздің де ешқашан басқаларға қауіп төндіруін қаламаймыз. Шынын айтқанда, дініміз де бұған тыйым салады. Бұған Түркістан яхудилерінің 1300 жылдық жағдайын мысалға келтіруге болады! Барлық Ресей мұсылмандары автономия (федерация) тәсілі бойынша басқарылсын! Міне, осыны іске асыру үшін біздер, Ресей мұсылмандары, әсіресе Түркістан мұсылмандары алдымен ескішіл және жаңашыл болып бөлінбей, айтысып-тартыспай, ортақ бір мәмілеге келу керек. Біз, Түркістан мұсылмандары, араларында орыс, яхуди немесе басқалары да бар, Ресейдің бір бөлігі деп есептелетін Түркістанның өз мәжілісі мен парламентінің болғанын қалаймыз! Алдымызда атқарылатын көп жұмыс бар. Басқа халықтар үлкен табыстарға қол жеткізуде. Қайталап айтамын, жасымыз бар, кәріміз бар — бәріміз бірігіп әрекет етейік. Олай болмаса, бізге азаттық та, автономия да берілмейді», — деп жазды.

	Түркістан автономияшыларының автономия жөніндегі түсініктері мынадай еді: Түркістанның өзіне тән заңы, атқарушы ұйымдары және жалпы жұмыстарды жүргізетін өз үкіметі болу керек. Түркістандағы білім беру мен жергілікті жерді басқару, сот әкімшілігі мен жер мәселелерінің барлығын жергілікті автономия үкіметі тәуелсіз түрде шеше білуі тиіс. Ал сыртқы саясат, қаржы және әскери істер Ресей Федерациясы үкіметінің құзырына кіруі мүмкін.

	Бұл орайда автономия жолындағы нақты әрекеттердің айқын көрінісі ретінде Түркістан мұсылмандарының ІІ және ІІІ құрылтайларын ерекше атап өтуге болады.

	Ташкент қаласында 1917 жылы 8–11 қыркүйек күндері арасында өткен Түркістан мұсылмандарының ІІ құрылтайына 100 астам делегат қатысты. «Шура-и ислам» ұйымы тарапынан ұйымдастырылған бұл құрылтайда Мұстафа мәжіліс төрағасының орынбасары болып сайланды. Соның алдында ғана Уақытша үкіметтің ресми шақыруы бойынша Петерборда болып, онда Үкімет басшысы Керенскиймен және оның Ішкі істер министрімен кездесіп қайтқан Мұстафа, құрылтай делегаттарына елдегі саяси ахуал туралы баяндап берді.

	Түркістан мұсылмандарының ІІІ құрылтайы 1917 жылы 17–20 қыркүйек күндері арасында болып өтті. Негізінен «Улема жамиғаты» қоғамының бастамасымен шақырылған бұл құрылтайға халыққа танымал молдалар мен көпшілікке сыйлы мұғалімдер, түрлі мемлекеттік мекемелерде жұмыс істейтін танымал тұлғалардан тұратын 500-ден астам өкіл жиналды. Түркістан уәлаятының барлық облыстарынан дерлік делегаттар қатысқан құрылтай жұмысында Орал, Торғай облыстарының да бірнеше өкілі болды. Делегаттар арасында молдалар мен медресе оқытушылары, демократиялық өзгерісті жақтайтын мемлекеттік қызметкерлер мен зиялылар, әр түрлі мамандық иелері мен студенттер бар еді. Құран оқылып, беташары батамен басталған құрылтай жұмысында маңызды шешімдер қабылданды. Бұл шешімдердің ішіндегі ең маңыздысы — ұлттық автономия мәселесі бойынша қабылданған шешім еді. Құрылтай жұмысы Түркістан мұсылмандарының «федеративті демократиялық Ресейдің құрамында автономия жариялау» туралы шешім қабылдады. Бұл молдалар мен медресе оқытушыларының, ишандар мен имамдардың автономияны жақтайтынын анық көрсетті. Әсіресе Мұхаммед Қожа ишан мен Сыддық Қожа ишанның сөйлеген сөздері делегаттарға әсер еткені сондай, құрылтай соңында дереу Түркістан автономиясын жариялау туралы ұсыныс түсті. Дегенмен, бұл әсіре сезімнен пайда болған үстірттеу шешім еді. Сондықтан, бұл ұсыныс қолдау таппай қалды. Құрылтайдың соңғы күні Бүкілтүркістан мұсылмандарын біріктіретін партия құрып, оған «Иттифақ әл-муслимин» деген ат беру туралы мәселе көтерілді. Жәдитшіл бағыттағы «Шура-и ислам» мен «Тұран» ұйымдарының жергілікті жерлердегі бөлімшелерін жауып, олардың орнына облыстарда осы партияның бөлімшелерін ашу туралы ұсыныс мақұлданғанымен, оның арты дауға ұласып кетті.

	Түркістанда осындай оқиғалар болып, мұсылмандар арасындағы алауыздық өршіп, бірін-бірі мойындағысы келмей, жік-жікке бөлініп, жеке құрылтайлар жасап, өзара айтысып жатқан кезде екінші жақтан саясат сахнасында жаңа күш белең алып келе жатты. Ол — большевиктер еді. Қыркүйек айының бас кезінде Ташкентте бүлік ұйымдастырып, бүкіл биліктің Кеңестерге берілуін талап еткен социал-демократтар мен большевиктер төңкеріс комитетін құрып, өздерінің Түркістан комитетін танымайтындықтарын ашық түрде жария етті. Алайда олардың бүлігі ұзаққа созылмады. Бүлік туралы хабар Петерборға жеткеннен кейін Керенский үкіметі жергілікті комитеттің Түркістанға қарулы жасақ жіберу жөніндегі өтінішін қанағаттандырды. Керенский Мұстафаға берген уәдесінде тұрып, Түркістанға комиссар тағайындады. Қазан аймағының қолбасшысы генерал Коровниченконың Түркістанның бас комиссары болып тағайындалып, ауыр қолмен жолға шыққанын естіген большевиктер алғашқы райларынан қайтып, сабасына түскен кейіп танытты. Үміт оты қайта оянды. Енді мүмкіндікті қалт жібермеу керек. Осы ойға бекіген Мұстафа тез жолға жиналып, генералды Түркістан комитетінің мүшесі ретінде Ақтөбе станциясынан күтіп алды.

	Көп уақыт өтпей, Уақытша үкіметті құлатқан большевиктер партиясы үкімет басына келді. Билігін күшейту үшін патшалық езгісіндегі ұлт өкілдеріне, шығыс халықтарына арқа сүйеуге үміт артқан большевиктер, «Ресейді мекендеуші барлық ұлттардың өзін өзі билеуіне шын мәнінде қамтамасыз ететіндіктерін» мәлімдеді.

	Ресейде шовинизм белең алып тұрған бұл кезеңде дәл большевиктер сияқты бодан ұлттарға «жанашырлық» танытқандар жоқтың қасы болатын. Большевиктер көсемі В.И. Ленин 1913 жылы «Просвещение» журналында жарық көрген «Ұлт мәселесі жөніндегі сын заметкалар» атты әйгілі мақаласында «Кімде-кім ұлттар мен тілдердің тең праволылығын мойындамайтын болса және қорғамайтын болса, ұлттық езгіге немесе правосыздық атаулыға қарсы күреспейтін болса, ол марксист емес, ол адам, тіпті, демократ та емес», — деп жазған еді. Пролетариаттың жетекшісі 1914 жылы жарық көрген «Ұлттардың өзін-өзі билеу правосы туралы» атты мақаласында да өзін ұлттардың шынайы жанашыры ретінде көрсетуге тырысты. 1896 жылы Лондон қаласында өткен социалистік жұмысшы партиялары мен кәсіподақтардың халықаралық конгресінің шешімдеріне қолдау білдірген аталмыш мақалада ұлттардың өзін-өзі билеуі мен өз алдына дербес мемлекет құруын жақтаған В.И. Ленин: «Біздер, пролетарлар, күні бұрын өзімізді великорус артықшылығының жауы деп жариялаймыз» деп бүкіл әлемге жар салды. Бұл ұстаным большевиктер билік басына келген алғашқы кезеңде де жалғасты. Төңкеріс болған жылдың 2 қараша күні Ресейді мекендеген халықтарға ерікті түрде өзін-өзі билеу хұқын берген «Ресей халықтары хұқықтарының декларациясы» жарияланып, 1917 жылы 20 қараша күні В.И. Ленин мен И.В. Сталин қол қойған «Халық комиссарлары кеңесінің Ресей мен шығыстың барлық еңбекші мұсылмандарына үндеуі» жарияланды. Бұл үндеу әрбір мұсылманның жүрегіне берік орын алардай әсерлі жазылған еді: «...Ресей мұсылмандары, Еділ бойы мен Қырым татарлары, Сібір мен Түркістан қырғыздары (қазақтары) және сарттары, Закавказье түріктері мен татарлары, Кавказ чешендері мен тау халықтары, Ресей патшалары мен қанаушылары тарапынан мешіттері мен ғибадат ету орындары қиратылып, діні мен әдет-ғұрыптары тапталып келген, барша жұрт! Бұдан былай сіздердің діндеріңіз бен әдет-ғұрыптарыңыз, сіздердің ұлттық және мәдени мекемелеріңіз еркін деп, оларға ешкім қол сұқпайды деп жарияланады. Өздеріңіздің ұлттық өміріңізді еркін және кедергісіз құра беріңіздер. Сіздердің бұған хақыларыңыз бар. Шығыс мұсылмандары, парсылар мен түріктер, арабтар мен үндістер! Біздер құлатылған патшаның Константинопольді басып алу туралы құпия шарттарының — құлатылған Керенский қолдаған шарттардың — бұдан былай жыртылып, құртылғанын мәлімдейміз. Біздер Персияны бөлісіп алу туралы шарттың жыртылып, құртылғанын мәлімдейміз. Сіздерді құл ету қаупі Ресей мен оның революцияшыл Үкіметінен төніп отырған жоқ, қайта Еуропа империализмінің жыртқыштарынан, сіздердің елдеріңізді бөлісіп алу үшін қазіргі соғысты жүргізіп отырғандардан, сіздердің отаныңызды ұрлап және тонап отыратын өз отарына айналдырғандардан төніп отыр».

	Бұл мәлімдеме жөнінде Мұстафа Шоқай кейінірек «Яш Түркістан» беттерінде жарық көрген «Кеңестік Қазақстанның 10 жылдығына орай» атты мақаласында: «Большевиктердің 1917 жылғы таратқан мәлімдемесін оқысаңыз, онда «Яш Түркістанға» тән көптеген пікірлерді кездестіреміз. Ол мәлімдемеде Түркістан халқының құқы мен мүлкінің қорғалуы қамтамасыз етілетіні туралы айтылған еді. Әңгіме онымен ғана шектелмейді. Олар түрлі Кеңес конференцияларында қаулылар да қабылдады. Бұл қаулыларда Түркістан халқының, оның ішінде қазақтардың тартқан азап, көрген қорлықтары, бұдан былай мұндай озбырлықтарға жол берілмейтіні, патша үкіметі тарапынан жүргізілген саясаттың зардаптары және оны жоюдың қажеттігі туралы айтылады. Осылардың бәрі Түркістан халықтарының да талаптары болатын» деп жазды.

	Дегенмен демократиялық тәсілмен жазылған бұл үндеудің алдамшы айла екендігі бірден сезіліп қалды. Үндеу жарияланбай тұрып-ақ, 11 қараша күні Колесов, Тоболин және Успенский басшылығындағы жергілікті революциялық комитет төңкеріс жасап, Ташкенттегі билікті тартып алды. Қантөгіс 4 күн бойы толастамады. 7 қарашада (ескі күнтізбе бойынша 25 қазан) басталған соғыс 4 күнге созылды. Генерал-комиссар және Уақытша үкімет мүшелері Қорғантөбені паналады. Мұстафа Ташкенттің ескі шаһар бөлігінде болғанымен, жағдайды білу үшін Қорғантөбеге күн сайын келіп кететін. Көтерілісшілермен келіссөз жасау Мұстафаға тапсырылды. Большевиктердің штабына барған ол келісімге келе алмай, әрең қашып құтылды. Кейін большевик және социалист-революционерлердің өкілдерімен Ташкент шаһарында кездесті. Әйтсе де оның келісімге келу туралы талпынысынан нәтиже шықпады.

	Мұстафаны қинаған мәселе бір бұл емес еді. Оның жанына ауыр батқаны — Түркістанның тағдыры шешілер осы тұста түркістандықтардың көбінің бұл тартыстан бейтарап қалуы болатын. Олардың арасында большевиктердің Уақытша үкіметке қарсы күресін «түркістандықтарды қызықтырмайтын, Ресейлік партияларының арасындағы ішкі қақтығыс» ретінде пайымдайтындар көп еді. Олар «орыспен орыс қырқыса берсін» деп келте ойлайтын. Үкімет тізгіні кімнің қолына тисе, сол тараптың бел алып кететінін болжай алмайтын.

	Қарашаның 15-і мен 22-сі арасында Ташкентте өткен Кеңестердің ІІІ құрылтайы, Түркістан Халық комиссарлар кеңесін сайлады. Жергілікті халық өкілдері қатынаспаған құрылтай, қарашаның 25-інде Халық Комиссарлар Кеңесінің өкімет билігін толық қолға алғандын жариялады. Бұл кеңеске ешбір түркістандық мүше болып кірмеді. Ол ол ма, құрылтай соңында мәжіліс төрағасы Колесов жергілікті мұсылмандарды билікке жақындатпау туралы пікірін бүкпесіз ашық айтты. Оның пікірінше, пролетарлық түсініктері қалыптасып жетілмеген жергілікті халық өкілдеріне жете сенуге болмайды екен. Ол осылайша Петербордағы саяси көсемдері жасаған үндеудің алдамшы сөз, жалған мәлімдеме екенін сол сөзімен-ақ дәлелдеп берді.

	Большевиктердің келуімен бірге Уақытша үкімет жұмысын тоқтатты. Ташкентте генерал-комиссар тұтқындалып, Доррер өлтірілді, қалғандары қашып кетті. Уақытша үкіметтің Түркістан комитеті мүшелерінен Ташкентте жалғыз Мұстафа ғана қалды. Сондықтан билікке қарсы ұйымдар одан жаңа үкіметке қарсы күрестің орталығы болатын үкімет құруын өтіне бастады. Бұл оңай шаруа емес еді. Күресті нәтижелі жалғастыра білу үшін қолында құрал да, мүмкіншілік жоқ болатын. Ал әскерсіз қандай күрес болуы мүмкін?





ТҮРКIСТАННЫҢ ТӘУЕЛСIЗДIГI ЖОЛЫНДА




	Түркістанда мұхтарият, яғни автономия жариялау туралы талаптар күннен-күнге күшейе түсті. Ал бұл кезде халықтың талабына орай әрекет жасау үшін бір жол ғана қалған еді, ол да «мұсылмандар одағын» құру арқылы осы одақтың аты мен байрағы астында бірлесіп, әрекет ету болатын. Уақытша үкімет келмеске кетті. Ташкент қаласында жиналу Ұлттық орталық мүшелері үшін мүмкін емес. Ол жерде Мұстафаның қонақ үйдегі бөлмесіне күніне бірнеше рет қарулы орыс әскерлері келіп, кетіп, оны үздіксіз бақылауға алған болатын. Сондықтан Ташкенттен басқа қалада одақ құрып, әрекет етуден басқа амал қалған жоқ еді. Сондықтан қарашаның бірінші күні Мұстафа екі жолдасымен Самарқанға барды. Бұл жерде олар жергілікті тұрғындардың құлаған Уақытша үкіметтің басшылығындағы ешқандай қозғалысқа қосылмайтынын жете түсінді. Артынша Самарқаннан Ферғанаға келді. Бұл жерде де жағдай тап солай болатын: құлаған өкіметке жақ бір де бір мұсылман жоқ еді. Сондықтан Уақытша үкіметтің Түркістан комитетінде қызмет арқарған кезінде жиған азды көпті тәжірибесі Мұстафаға Уақытша үкіметінің қорғаушысы әрі жақтасы ретінде жұмыс істеуіне мүмкіндік бермеді. Халық қолдамаған комитет жұмысының алға баса қоймасын ол жақсы түсінді.

	Қараша айының ортасына таман «Улема жамиғаты» тарапынан құрылтай шақырылды. «Улема жамиғаты» тарапынан 12–15 қараша күндері Ташкент қаласына шақырылған құрылтай туралы «Шура-и ислам» ұйымының мүшелері кеш құлағдар болды. Оның үстіне, бұл кезде олар большевиктер билікке келген Ташкенттен көшіп, Қоқан қаласына орныға бастаған еді. Сондықтан, ұлттық кеңес мүшелері бұл жиынды құрылтай деп танудан бас тартты. Дегенмен, Түркістан шаһарынан келген делегат Имамберді Ержігітовтың ұсынысы бойынша жиынға арнайы шақырылған Мұстафа Шоқай Ташкентке келіп, мәжіліс жұмыстарына қатысып, сөз сөйледі. Мұстафа өз сөзінде елде большевиктердің билігі орнағанын, алайда большевиктердің билігін мойындамау керектігі туралы айтты. Ол ендігі жерде Түркістандағы бүкіл мұсылмандардың бірігіп, большевиктік үкіметтің де үстінен қарайтын үлкен бір одақ құру туралы ұсыныс түсірді. Мұстафаны қолдап сөйлеген Мирадил Мырзахметов, мұсылмандарды большевиктердің билігін танудан бас тартуға, олармен ымыраға келмей, жұмыс істей беруге шақырды.

	Жиыннан кейін Қоқанға қайтып кеткен Мұстафа іле-шала Ташкенттегі Түркістан атқару комитетінің мүшесі Барановтан телеграмма алды. Мұстафаның сөзін естіген большевиктер оны «маңызды келіссөз» үшін Ташкентке шақырған екен. Телеграммада Мұстафаға толық еркіндік берілетінін де қоса жазыпты. Жолдастарымен ақылдасқаннан кейін Мұстафа большевиктерге баруға бел байлап, Жаңа Марғұланнан жолға шығып, Ташкентке келді. Бұл жерде күтпеген жағдайда, оны жақсы қарсы алды. Бұдан бірнеше күн бұрын Уақытша үкімет комитеті орналасқан ескі Түркістан генерал губернаторының сарайына шақырды. Бұл жерде Мұстафа жаңа үкімет мүшелерінің бірнешеуін көріп, сұхбаттасты. Олар жаңа үкіметке жергілікті мұсылмандардың уақытша алынбауы жөнінде қаулы қабылданғанын, алайда, ерекше жағдай болғандықтан, Мұстафаны үкіметке мүшелікке қабылдайтынын айтты. Тіпті, Баранов оған «жаңа үкіметтің басшысы болуыңыз да әбден мүмкін. Мұсылман комитетінің төрағасы ретінде сіз бізге орасан зор көмек көрсете аласыз» деді. Әрине, жасалған ұсыныс кісі қызығарлық болып көрінгенімен, большевиктердің айлаларымен жете таныс Мұстафаның мұсылмандарды мемлекет басқарудан аластау негізінде құрылған үкіметке жылы шырай білдіре қоюы мүмкін емес еді.

	Кездесу ұзаққа созылмады. Большевиктерге рахметін айтқан Мұстафа Ташкентте көп тұрақтамай, қайтадан Ферғанаға қарай жолға шықты. Дегенмен, ол осы кездесуден бірнеше ой түйіп қайтты. Ең бастысы — шовинистер мен надан, ымырасыз топтан құралған жаңа үкіметпен келісімге келу қиын екен. Екіншіден, үкімет құрамының ала–құлалығы көзге ұрып тұр. Сондай-ақ, Ташкенттегі көптеген орыс топтарының оған қарсы пиғылда екені де белгілі болып қалды. Демек, большевиктердің айтқандарына сенбеу керек және жергілікті халық пен жаңа үкіметке наразы топтарды бірлестіріп, одақ құру керек.

	Осыған орай, Мұстафаның басшылығымен Жаңа Марғұлан қаласында өткен «өлкелік мұсылмандар кеңесі» кеңсесіндегі жиында Бүкілтүркістандық мұсылмандардың жалпы құрылтайын шақыру туралы шешім қабылданды. Өйткені, сол аласыпыран күндерде саяси мәселенің аумалы-төкпелі жағын реттеп, тұрақтандыратын жалғыз ұйым — осы құрылтай болатын.

	Дегенмен, құрылтай шақырып жатқан топтың саяси жағдайы, ұстанымы мен құрылатын үкімет туралы пікірлері әрқилы болатын. Көпшіліктің пікірінше, үкімет билігі толықтай жергілікті халықтың қолына өтуі тиіс еді. Пікірталас нәтижесінде бұл мәселеге байланысты әзірше шешім қабылдамай, құрылтайда қарау ұйғарылды. Сонымен, жан-жаққа телеграф арқылы хабар жіберіліп, шақыру қағаздары таратылды. Құрылтай 26 қараша күні Қоқан қаласында жиылуы тиіс болатын. Құрылтайдың ашылуына дейінгі бірнеше күнді Мұстафа мен серіктері құрылтайдың күн тәртібі мен бағдарламасын жасаумен өткізді.

	Құрылтай үшін Қоқан қаласының таңдап алынуы да кездейсоқ шешім емес еді. Ташкент түгелдей дерлік қарулы орыс жұмысшы және әскерлерінің ықпалында еді, Уақытша үкімет таратылған соң, қала большевиктердің қолына өткен болатын. Бұл оқиғалар кезінде Ташкенттегі Түркістан Ұлттық орталығының мүшелері әрең дегенде қашып құтылғандықтан, қалада құрылтай өткізу тіпті де мүмкін емес еді. Ал Қоқан қаласы Түркістан өлкесінде өндірісі дамыған Ташкенттен кейінгі ірі қаланың бірі болатын.

	Осылайша облыс және аймақтық ұлттық ұйымдардың жетекшілері мен басқа да ұлттық топтардың белсенді мүшелері шұғыл түрде Қоқан қаласына шақырылды. Мұстафаның басшылығындағы топ күн сайын жиналып, құрылтайға дайындалып жатты. Оқиғалардың одан әрі өрбуіне әсіресе екі ұйым қатты ықпал етті. Бұлар «Шура-и ислам» мен «Улема жамиғаты» қоғамы еді. Аймақтардан келгендер болса өз пікірлерінде табан тіреп, тұрып алды. Олар осы мүмкіндікті пайдаланып Түркістан өлкесін тәуелсіз мемлекет деп жариялауды ұсынды. Тіпті, кейбір өкілдер егер толық тәуелсіздік жарияланбаса, онда ел ішінде наразылық туындап, оның арты көтеріліске ұласып кетуі мүмкін деп айтты. Алайда, Мұстафа мен Убайдулла Хожаевтың көзқарасы бұдан басқалау еді. Олар тәуелсіздік яки автономия мәселесінде асықпауды ұсынды. Өйткені, Түркістанның қалаларында тұрған әскерлер арасында түркістандық жергілікті әскер жоққа тән болатын. Ал, төңкерісшіл орыс әскерлері болса, жергілікті мұсылмандарға жаулап алынған жерлердің тұрғындары ретінде қарауға үйреніп қалған еді. Жергілікті ұлт өкілдері арасында жұмысшылар да аз болатын. Орыс жұмысшылары оларға «бодан құлдар» деп қарайтын. Осы жұмысшы және әскерлердің өкілдерінен құралған Түркістан Кеңес үкіметінің жергілікті мұсылмандардың еркін ел болуына көз жұмып қарай алмайтыны да бесенеден белгілі еді. Бұл жағдай кеңес үкіметінің мұсылмандарға қарсы және жергілікті халықтың дұшпаны ретінде отаршылдық пиғылын ашық аңғартқан еді. Сондықтан, қолында мылтығы жоқ әрі әскери дайындықсыз ұлттың қарулы орыс жұмысшылары мен әскерлеріне қарсы күресуі мүмкін емес еді.

	Әрине, ертеңге деген үміт, келешекке сенім және берік иман — ұлттық күреске бел байлап кіріскен тұлғалар үшін аса қажетті қасиеттер. Дегенмен, жалғыз сеніммен ғана толық жеңіске жету тағы мүмкін емес. Жеңіске түбегейлі жету үшін жоғарыда аталған қасиеттермен бірге білім және күш-қуат қажет. Техниканы, жаңа қару жарақ түрлерін меңгеру абзал. Олай болмаған жағдайда жариялай салған автономияны сақтап тұру қиынға түспек.

	Осылайша ой толғаған Мұстафаны автономия мәселесінде асықпауға итермелеген екінші бір себеп — қазақ сахарасында қайнап жатқан саясат қазаны еді. Әлихан Бөкейханов бастаған Алаш серкелері Ресейден ірге ажыратып, автономия жариялайды ма? Ол автономияның түрі қандай болмақ? Алаш автономиясы тұтас Түркістан аясында бірігу туралы ұсынысқа қалай қарайды? Алашпен бірікпеген жағдайда және Түркістандағы жаңа үкіметке қарсы орыс топтарымен ымыраласпаған жағдайда Түркістан автономиясының күйі не болмақ? Міне, Мұстафаны осындай ойлар мазалаған еді.

	Мұстафа мен Убайдулла Хожаев бірігіп жасаған ұсынысты өзге өкілдер қабылдамай тастады. Олар тәуелсіздікті қолдап, тұрып алды. Бұқара халық үшін де «тәуелсіздік жариялау» әлдеқайда түсінікті әрі өткір мәселе болып табылатын. Колесов — Успенский басшылығымен Ташкентте құрылған Кеңес үкіметінің негізгі сүйенер күші ішкі Ресейден келген орыс әскерлері мен Түркістанды тартып алған қоныс аударушылары еді. Оның үстіне, үкіметтің өзі де орыстардың ең оңбағандары мен қасиетсіздерінен құралған еді. Міне, осындай жағдайда Ташкенттегі төңкерісшіл үкімет пен ұлттық орталықтың келіссөздер жүргізіп, ортақ мәмілеге келуі мүмкін емес еді. Ұзақ әрі даулы пікірталастан кейін, Түркістанды «автономиялы өлке» ретінде жариялау жөнінде құрылтайға ұсыныс беру туралы шешім қабылданды.

	Расында Ташкенттегі зорлықшыл үкіметпен жүргізілген келіссөздер нәтиже бермеді. 25 қараша күні Қоқан қаласына Түркістанның түкпір-түкпірінен өкілдер келді. Құрылтай 26 қараша күніне кейін шегерілді. Өйткені, құрылтай жұмысын жүргізу үшін мықты бағдарлама даярлау қажет болды. Сондықтан, алғашқы күні Мұстафа мен серіктері жан-жақтан келген өкілдермен жеке-жеке кездесіп, пікірлесті. Пікірлесу нәтижесінде жиылған көпшіліктің «Түркістанның тәуелсіздігін» күтіп жүргені белгілі болды. Сонымен қатар, Түркістанда «әмірлік жариялау керек» деп жүргендердің де бар екенін белгілі болды. Бұлар «Улема жамиғаты» қоғамының мүшелері еді. Бұлардың пікірінше, Түркия — Османлы ханзадаларының бірін Түркістанға шақырып, оның таққа отырғызылуы керек екен. Сондай-ақ, бұқара халық арасында «хан тұқымы — төрелерге» бағыну керектігін айтқандар да жоқ емес еді. Әлбетте, бұлардың барлығы да тек сөз жүзінде ғана болатын.

	Дегенмен, Мұстафа Шоқай мен жолдастарының қажыр қайраты арқасында Түркістанның тұтастығын қалайтындардың саны күн өткен сайын арта түсті. Ғұламалар қоғамы келісімге келді. Шарт бойынша қоғам жетекшісі Серәлі Лапин автономиялық үкіметтің «Уақытша Ұлттық мәжілісіне» төраға болып сайланатын болды. Сонымен қатар, түркімендердің де Түркістанның тұтастығына ниеттес екені белгілі болды. Большевиктерді жек көретін орыс жұмысшылары мен шаруаларының бір бөлігі де өздерінің автономия төңірегінде топтасатындығын мәлімдеді.

	Қазан айының соңына қарай дайындық жұмыстарына бастаған Түркістан мұсылмандарының ІV өлкелік төтенше құрылтайы 26–28 қараша (8–10 желтоқсан) күндері арасында Қоқан қаласында болып өтті. Құрылтайға Ферғана облысынан 150, Сырдария облысынан 22, Самарқанд облысынан 21, Закаспий облысынан 1, Бұхарадан 4 өкіл қатысты. Түркістан уәлаятының барлық облыстарынан делегаттар келген құрылтайға сондай-ақ, Жетісу облысынан да өкілдер қатысты. Өкілдердің басым көпшілігі «Улема жамиғаты» қоғамы мен «Шора-и ислам» ұйымының мүшелері болғанмен, құрылтайға қатысқандар арасында мұсылман әскерлер одағы мен жергілікті еврей және азшылық ұлттар ұйымдарының да өкілдері бар еді. Құрылтай делегаттардың жалпы саны 250 барып жығылды.

	26 қараша (9 желтоқсан) күні бүкіл түркістандықтардың төтенше құрылтайы салтанатты түрде ашылды және бұл құрылтай халықтың шынайы пікірін білдірді. Сол күні сағат 12-де Мұстафа Шоқай құрылтай жиналысын сөз сөйлеп, ашты. Шоқай делегаттарға жиналысты құрылтай немесе кезекті жиналыс ретінде өткізу туралы дауысқа салуды ұсынды. Сонымен қатар құрылтайдың 10 баптан тұратын күн тәртібі анықталды.

	Құрылтай кеңесіне ашық дауыспен Мұстафа Шоқай, Убайдулла Хожа, Абиджан Махмуд, Хидаетбек Юргули Ағаев, Саломон Гердцфельд, Шаһислам Шахиахметов, Әбдірахман Оразаев, Камал қазы, Серікбай Ақаев, Абдул Бадин, Кішкенбаев, Пилиев және Кәрімбаев сайланды. Құрылтайды Мұстафа Шоқай басқарды.

	Ташкенттегі большевиктер құрылтай басталғанда үлкен әбігерге түсті. Өйткені құрылтайға жиылған өкілдердің сөздері мен баяндамалары ашу-ызаға толы әрі өткір еді. Олардың арасында жаңа үкімет пен орыс әскерлерінің жасаған зұлымдықтарын ашына айтқандар да болды. Сондықтан жаңа үкіметтің өкілі Полтарацкий құрылтайды Ташкенттегі Совнарком атынан құттықтап, өздерінің де Түркістанның автономия болғанын қалайтынын жеткізді. Алайда жиынға қатысып отырғандар оның саяси қулықпен айтылған сырғанақ сөздеріне сенген де жоқ.

	Құрылтайға жиналған халық өкілдерінің шешімімен, Түркістан өлкесін «Ресей федеративтік республикасының автономиялы өлкесі» деп жариялау туралы ұсыныс көпшілік дауыспен қабылданды.

	«Түркістан мұхтарияты» деген қарарға ғұлама қоғамының мүшелері де қосылып, өз тілеулестігін білдірді. Қарарға екі өкіл ғана қарсы дауыс берді. Соның бірі кейіннен шаһарды қорғауға келген Чанышев деген кісі еді. Дауыс беру аяқталғаннан кейін Мұстафа Шоқай «Түркістан автономиясын жариялау» туралы құрылтай шешімін оқыды. Осы сәтті бүкіл өкілдер ерекше қуанышпен қарсы алды. Құрылтай қарары оқылған сәтте бүкіл өкілдер тік тұрып тыңдап, ал, оқылып біткенде «Жасасын Түркістан мұхтарияты!» деп, ұрандар жаңғырығып кетті. Көптеген кісілер тіпті, қуаныштан жылап тұрды. Тек мұсылмандар ғана емес, жергілікті жөйттер де басқа өкілдерді құттықтап, құшақтасып жатты. Осылайша құрылтай «Түркістан автономиясын» салтанатты түрде жария етті.

	Құрылтайдың соңғы күні бүкіл демократиялық шарттарға сәйкес, Түркістан халық қалаулыларының құқы жөнінде арнайы қаулы қабылданды. Бұл қаулы бойынша 54 кісіден тұратын Түркістан Уақытша кеңесі мен 12 кісіден тұратын Түркістан Халық кеңесі мүшелерінің дербес құқы қамтамасыз етілді. Мүшелердің біріне жасалатын қиянат бүкіл 10 миллиондық Түркістан халқына жасалған әрекет болып табылды. Құрылтай, өз өкілдерінің қасиетті құқын қорғауды халыққа сеніп тапсырды. Сол кезде Самарқаннан келген өкіл сөз алып «Түркістанның жері — біздің тәніміз, оның азат үкіметі — біздің қанымыз! Кім де кім бұл екеуіне тиер болса — біздің тәніміз бен қанымызға тиген болып табылады. Біз бұған жол бермейміз!», — деді. Көпшілік дуылдатып қол соғып, шешеннің сөзін қуаттап жатты.

	Жалпы құрылтайда төмендегі мәселелер шешімін тапты: Түркістан мұсылмандарының төртінші төтенше құрылтайы Түркістан өлкесінде өмір сүретін халықтардың қалауы бойынша, ұлы Ресей төңкерісі тарапынан берілген негіздерге сүйене отырып, федерация негізінде құрылған Ресей республикасымен бірге болатын Түркістанды жергілікті мұхтарият яғни «территориальный автономия» деп жариялады. Бұл автономияның тез арада құрылып, қалыптасуын жақын арада жиналатын бүкіл Түркістан халқының «Учредительный собраниясына» тапсырды. Сонымен қатар мәжіліс Түркістан өлкесінде азшылық болып табылатын ұлттар мен ұлыстардың құқықтарының барлық жағынан қорғалуын салтанатты түрде мәлімдеді.

	Түркістанавтономиясынжариялаған Түркістанмұсылмандарының төртінші төтенше құрылтайы сонымен қатар Халық кеңесі мүшелерін сайлады. Халық кеңесі мүшелерінен 36 түркістандық, 18-і өзге ұлт өкілдері еді. Түркістан халық кеңесіне ашық дауыспен Серәлі Лапин (кеңес төрағасы), Мұстафа Шоқай, Убайдулла Хожаев, Махмуд Қожа Бехбуди және тағы басқалары сайланды. Осылайша құрылтай өз жұмысын аяқтады.

	Құрылтай біткеннен кейін жиылған Халық кеңесінің ішінде үкімет құру мәселесіне орай қайшылықты екі пікір туындады. Құрылтайға басшылық жасаған Мұстафа мен Убайдулла Хожаев орталық комитет сайлап, уақыттың талабына сай жаңа үкімет құру ісін сол комитетке беру қажеттігін айтты. Ал, қалған мүшелер болса, тікелей «Түркістан үкіметін» жасақтау керек екенін алға тартты. Бұл мәселеде табан тіреп, тұрып алғандардың бірі, әсіресе Түркістан еврейлерінің өкілі Саломон Гердцфельд еді. Көпшілік болғасын, олардың айтқаны болды. Соған байланысты, Мұстафа Шоқай мен Убайдулла Хожаев екеуі қайта сөз алып, өздерін үкімет мүшелігіне енгізбеуін өтінді. Өйткені, олар үкімет деп аталған құрылымның шынайы үкімет сияқты жұмыс істеуін қалаған еді. Бұған керісінше, үкіметтің жұмысын атқара білу үшін олардың қолында жағдай да, мүмкіншілік те жоқ болатын. Сондықтан, Мұстафа мен Убайдулла «күш-қуаты жоқ үкімет мүшесі болғанша, үкіметтің тысында қалып, автономияның пайдасы мен өркендеуіне әлдеқайда көп үлес қосамыз» деп есептеді. Алайда, халық кеңесі Мұстафа мен Убайдулланың тілегін қанағаттандырмады.

	Керісінше, екеуін де үкіметке мүшелікке өткізумен тынбай, ең жауапты қызметтерге тағайындады. Нәтижеде Түркістан автономиясы Уақытша үкіметіне мына кісілер сайланды: Үкімет басшысы және Ішкі істер министрі — Мұхамеджан Тынышбайұлы, Түркістан Ұлттық Кеңесінің төрағасы және Сыртқы істер министрі — Мұстафа Шоқай, Үкімет басшысының орынбасары және Қаржы министрі — Шаһислам Шахиахметов, Ішкі істер министрінің орынбасары, қаңтар айынан бастап Ішкі істер министрі — Әбдірахман Оразаев, Қорғаныс министрі — Убайдулла Хожаев, Халық ағарту министрі — Насыр Хан төре, Әлеуметтік істер министрі — Мирадил Мырзахметов, Ауыл шаруашылығы министрі — Хидает бек Юргули Ағаев, Азық-түлік министрі — Абиджан Махмуд және Азшылық ұлт өкілдері министрі — Саломон Гердцфельд.

	Елдегі биліктің негізін қалаушы да, қорғаушы да халықтың өзі екендігін анықтап берген Түркістан автономиясының Уақытша үкіметі демократиялық негізде құрылған еді. Тар ауқымды ұлтшылдық жаңа үкіметтің бағыт-бағдарламасында болған жоқ. Бұның ең жарқын дәлелін үкімет мүшелерінің құрамынан да көруге болады. Үкімет мүшелері арасында қазақ, өзбек, тәжік, татар, башқұрт, әзірбайжан, орыс, еврей ұлттарының өкілдері бар еді. Түркістанды мекен еткен барлық ұлттар — өзбек, қазақ, қырғыз, түрікмен, тәжік, ұйғыр сияқты жергілікті халықпен бірге орыс, украин, казачи, поляк, яхуди, армян сияқты өзге ұлт өкілдері де жаңа үкіметті қолдап, қуаттады. Сондайақ, автономияны қолдап, дауыс берген ұйымдар арасында темір жолдары одағы, пошта мен телеграф одағы, түрік депутаттары одағы, үкімет ұйымдары қызметкерлерінің одағы, кооперативтер одағы, кәсіпкерлер одағы, солдат-жұмысшы депутаттары кеңесі, социалдемократтар партиясы және сөз жүзінде болса да жергілікті большевиктер бар еді.

	Автономияны жариялау бүкіл Түркістанда қуаныш сезімін оятып, саяси рухтың көтерілуіне себеп болды. 1 желтоқсан күні Наманганда 10 мың адам қатысқан шеру болып, онда халық: «Жасасын Түркістан автономиясы мен оның үкіметі!» деген ұрандар айтты. Ал Ташкент шаһарында өткен шеруге 60 мыңға жуық адам қатысты. Большевиктердің билігіне өтіп кеткен қалада жасалған шеруге қатысқандар өздерінің бұдан былай Түркістан автономиясынан басқа ешбір өкіметті танымайтынын мәлімдеп, жария етті. Әсіресе ерекше қуанышқа бөленген Түркістан жастары «Мұхтарият садасы» яғни, «Автономия дауысы» деп аталатын төмендегі жырды ерекше екпінмен айтып жүрді:



	Атты таң — нұрлы таң елімізге,

	Күннің көзі балқыды.

	Мейрам болып келді бізге,

	Жаңарған дүние шалқыды.

	...Алға, алға ей, бауырлар,

	Бірлесейік, мұсылмандар.

	Жарқын шықсын ерікті дауысың,

	Жасасын, автономия, жасасын!

	...Ізгілік уақыты келді ме,

	Автономия байрағы желбіре.

	Ерік қолда, ұранда алға ұмтылып,

	Даусымыз шықсын жаңғырығып.



	Ақындар мен шайырлар бірінен кейін бірі автономияға жыр арнап жатты. Мәселен, әйгілі жәдитшіл ақын Хамза Хакимзада Ниязи Түркістан автономиясына «Түркістан мұхтариятына» деген арнау жыр жазды. Ол «Ұлығ Түркістан» газетінің 11 қаңтар күнгі санында жарық көріп, халықтың жүрегіне жол тартты. Сонымен қатар, өзбек пен тәжікке ортақ тұлға, белгілі жазушы Садреддин Айнидің «Тұран маршы» да осы тұста жазылған еді:



	Оян! Тұран елі, оян!

	Жаңғырықты жер-жаһан.

	Басталды жаңа дәуір

	Басқа дәуір — басқа заман.

	Өзбек, қазақ, түрікмен, татар,

	Азаттықтың ақ таңы атар.

	Бөлінгеннен сақтанамыз,

	Айырылысқан жанға батар!



	Түркістан жәдитшілдерінің жетекшілерінің бірі Абдурауф Фитрат Самарқанда шығарылатын «Хуррият» деген басылымда жарық көрген «Мұхтарият» атты мақаласында қуаныш сезімдерін жеткізе отырып:

	«Түркістан мұхтарияты... Темір қағанның шын балаларының жанында, түркістандық түріктер арасында бұдан асқан құтты, бұдан асқан қасиетті, бұдан асқан сүйінішті сөздің бар екеніне сенбеймін.

	Түркістан түрігінің қанын қайнататын, иманын арттыратын бір қуат болса, жалғыз осы сөзде бар: Түркістан мұхтарияты.

	Елу жылдан бері езіліп келдік, қор болдық, қолымыз байланды, тіліміз кесілді, аузымызға қақпақ қойылды, жеріміз тоналып, малымыз таланға түсті, қасиетіміз кірленді, намысымыз ұрланды, құқымызға қол сұғылды, адами қалпымыз аяқ асты болды — төзімді болдық, сабыр сақтадық.

	Күшке сүйенген әр бұйрыққа бас изедік, мойынсұндық, бүтін байлық — барлығымызды қолдан бердік. Жалғыз ғана бір пікірді бермедік, жасырып ұстап, орап ұстап, сақтап келдік: Түркістан мұхтарияты!

	Соттыңесігіненжылапқайтқанда,жарықсызтүрмелердежатқанда, жыртқыш жандармның тепкісіне түсіп, жығылып құлағанда, үйлеріміз өртенгенде, діндастарымыз дарға асылғанда өңіміз қуарып, көзіміз суалып, есімізден танып, дүние бұлдыр тартты. Сол кезде түскен рухымызды, езілген еңсемізді көтермек үшін қап-қараңғы соқыр дүниенің жырақ бұрышында бір жарық жұлдыз үміт сәулесін шашып тұрар еді. Түкті көрмейтін көзіміз соны көрер еді. Ол неме еді? Түркістан мұхтарияты! Біз, залым Николай үкіметі қанша өмір сүрсе де, түптің түбінде әділетке ғашық орыс демократиясы мен хаққа сүйенген бір төңкеріс әр ұлттың өз теңдігін өзіне қайтарарын анық білетін едік.

	Төңкеріс болды. Ресейдің «федеративтік халық республикасы» негізінде басшылық жасайтыны жария етілді. Осымен бірге Украина, татар және басқа да ұлттардың мұхтарияттары қабылданды. Кезек Түркістанға да келген еді. Түркістанның тарихи астаналарының екіншісі Қоқан шахарында жиылған Түркістан құрылтайы 27 қараша күні «ұлттық қадір түніміз» болған кешқұрым Түркістан мұхтариятын жариялады.

	Алайда мына жайтты да ұмытпау керек, мұхтарият бір құрылтайдың қарарымен шектеліп қалмайды. Мұхтариятты алмақ һәм сақтамақ керек. Құрылтай өз жұмысын жасады. Қалғандары бүкіл міллеттің міндеті. Мұхтариятты сақтау үшін күш керек. Мұхтариятты игеру үшін ақша керек. Бұларға ұлт дайын болсын» деп, жұртшылыққа салмақ салды.

	Осы басылымның қаңтар айындағы санында мүфти Махмұд хожа Бехбуди автономияны сақтап қалу үшін қазақ қандастарына ашық хат жазды:

	«Ғазиз қандастарым! Мұсылман бірадарлар! Баршаңызға мағлұм, Түркістан, демек, түрік елі болып, мұндағы халықтың қазағы, қырғызы, сарты, өзбегі, түрікмені, татары — барлығы да түп негізде жиһангир Темірдің үрім-бұтағы яки бауырлары. Түркістандағы араб, қожа һәм сайидтар да өз тілдерін ұмытып, бәлкім, түгелдей түрікке айналып, тіпті, араб екендіктерін де жадынан шағарып, барлық жақтан тұтасып, бірлесіп кеткен. Түркістанның бірлі-жарым қалалары мен базбір тауларында парсылар мен тәжіктер бар, десе де, олар да кәміл мұсылман һәм сіздермен бір мәзхабты ұстанады. Тыныс-тіршіліктерінің өзбектерден парқы, айырымы жоқ десе де боларлық.

	Бауырлар! Біліңіз, қазір Түркістанды тұрақтаған барша халықтар үшін мұхтарият жарияланды һәм сіз мынаны жақсылап есте сақтаңыз, хақ алынады, берілмейді! Сол сияқты мұхтарият та алынады, берілмейді. Яғни мұхтариятты Түркістанның балалары ынтымақтасып, бірлесіп, қайрат қылып алады. Әлбетте, басқалар тарапынан берілмейді. Өзгелердің қолынан келсе, бермеуге тырысады. Біз бостық қылсақ немесе Түркістандағы халықтар бірігіп, мұхтарият алуға ортақ әрекет жасамасақ, әлбетте, қазіргі қағаз жүзіндегі мұхтариятымызды бізге көп көріп, жоқ қылады. Бұл әрине, талассыз шындық, осылай болады һәм бұл сөзге ешкім де дау айта алмаса керек.

	Енді, жайымыз осылай екен, біз бәріміз, яғни қырғыз, қазақ, өзбек, түрікмен, араб, парсы, жалпы алғанда, Түркістандағы, Қазақстандағы және Түрікменстандағы барша мұсылмандар һәм мұндағы яхудилер мен христиандар бірігіп, одақтасып, осы мұхтарияттың іргесін көтеруге жұмыла қайрат көрсетуіміз лазым-дүр. Егер де біз өз қалауымызбен, шариғат, әдет-ғұрпымызға сәйкес өмір сүргіміз келсе, бәріміз уақыт оздырмай пайдасыз менмендіктен бас тартып, өткендегі барлық жайтты ұмытып, жалғыз мұхтарият үшін ғана бар нәрсені құрбан еткеніміз абзал. Мұндай мүмкіндік пен заманның бізге қайта айналып келуіне көзіміз жетпейді, қадірін біліп амал қылу керек. Уақыт өтіп кеткеннен кейін өкінгеннен пайда болмайды.

	Мынаны да біліңіз, қазақ өз бетімен, шахар халқы мен маңайы өз бетімен кетіп, бөлініп, жеке-жеке мұхтарият жарияламақ болғанда, екеуі де көздеген мүддесіне жете алмайды. Сіз, қазақ қандастарым, жазық жайлауда, кең даладасыз, ләкин, сізден саны көп халық шахарлар мен шахарлардың төңірегіне топтасқан. Тіршілік, өмір солай, дала мен қала халқы бір-біріне өзара тәуелді. Бір-бірінен бөлек өмір сүре алмайды. Қала халқымен бірігіп, мұхтариятты басқарғаннан сіздерге залал емес, бәлкім, пайда келеді.

	Мұхтарият үшін жалғыз сіз де жеткілікті емессіз, сол сияқты оған өз алдына қала халқы да жеткілікті емес, екеуіңіз бірдей керексіз. Мынаны да есте сақтау керек, сіздер отырықшы халықпен бірігіп, бір мұхтарият төңірегіне топтасар болсаңыз, сіз бен отырықшы халық бір ғана заңға тәуелді болып қалмайсыз, бәлкім, сіздің өмір салтыңыз бен әдет-ғұрыптарыңызға ыңғайлы, соны басшылыққа алған жаңа заңдар жазылады. Оның үстіне шариғат та көшпелі өмір салтын ұстанатын мұсылмандардың әдет-ғұрыптарына кеңдікпен, түсіністікпен қарайды. Сіз отырықшы халық яки шариғат бізді қыспаққа алады деп ойламаңыз. Жоқ, керісінше, сізге қажет ғұрыптарды ескере отырып, оған тиіспей, өз араларыңыздан шыққан зиялыларыңыз сізге арнайы заңдар шығарады. Тау және шаһар халықтары үшін де ерекшеліктері ескеріліп, түрлітүрлі заңдар ойластырылады.

	Тіпті, Түркістандағы кейбір уездер мен қалалар үшін де арнайы заңдар шығарылуы мүмкін. Әр халық пен аймақтың өздеріне тән кейбір ерекшеліктері бар. Яхудилер мен христиандар үшін де арнайы заңдар қарастырылмақ. Осылайша, әрбір халықтың ғұрпы, сенімі мен мәзхабы ескеріледі. Қорыта айтқанда, мұхтарияттың ұлттық мәжілісі заң қабылдар алдында әрбір халықтың ерекшелігін ескереді. Егер де сіз, қазақ бауырлар, отырықшы халықтан ірге ажыратып, өз алдарыңызға жеке мұхтарият жариялаймыз десеңіз, бұдан сіз де, отырықшы халық та залал көрмек һәм екі халықтың да мұхтарияттан нәсібі болмауы әбден ықтимал.

	Бабаларымыздың бізге айтып кеткен «ұрпағым, әрдайым бір болыңдар» деген мәшһүр насихаты бар. Мысалы, бір талдың бұталарын біріктіріп, бірге байласаңыз, оны ешкім сындыра алмайды, ал бірбірлеп келгенде ол бұталарды кез-келген көк аттының сындыра алары анық. Міне, бабаларымыздың бізге айтқан насихаты мен тапсырмасы осындай.

	Шырақтарым! Өзге халықтар, мысалы сербтер, италяндар, армяндар, славяндар, поляктар және басқалар, тіпті, дүниенің бір түкпіріндегі бауырларымен табысып жатқанда, өзге мықты, қуатты мемлекеттерге тәуелді болып, жұтылып, тіпті, тілін жоғалтқан өз қандастарын тауып алып, олармен бірігуге әрекет етіп жатқанда, біз өз ішіміздегі бауырларымыздан көз жазып, айырылып қалсақ, ұят һәм ақымақтық болады. Бұл — түрік тамырына балта шапқанмен пара-пар. Көзі ашық, зиялы қазақтар осыны ойлап, тарихқа қараса, Еуропаның ағайынның арасына от салып, бүлік-фитнә ұйымдастыратын ұлттарды айыру саясатының астарына һәм олардың екіжүзділігіне назар салса екен. Біріккен Түркістан халқының бөлінуіне өзіміз себеп болмасақ екен. Барша бүлікшілер де, өзгелер де әлбетте бұдан зияндық көреді, һәм олармен бірге татарлар да, біз де, мұның залалына ұшырап, бөлінудің жазасын тартамыз. Басымызға түскен ауыр күндерге жылармыз, бірақ көзі жасы пайда бермейді.

	Шырақтарым, бірігейік! Көріп тұрсыз, бүгін орыстар да бірігіп жатыр. Қазір бірігу, бірлесу заманы! Егер сіз бөлінсеңіз, түрікмен бауырлар да бөлінсе, онда Түркістан түріктері үшке бөлініп кетеді һәм ешқайсысының да мұхтарияттан нәсібі болмайды. Жетісудағы мұсылмандарға да айтатын сөзіміз осы.

	Ондағы христиандар жайына келер болсақ, олардың да мынаны есте сақтағаны жөн, біздің мұхтариятқа қосылу, әлбетте, өздері үшін пайдалы болатыны сияқты, Түркістанның өзге де аймақтарына қоныс тепкен орыстар үшін де пайдалы болмақ. Өйткені, олар бірігер болса, ұлт мәжілісінде орыс депутаттардың саны да арта түспек. Біздің мұхтарият жария болғандықтан, Жетісудағы орыстар да оған қосылмай отыра алмас, сірә.

	Жалғыз сіз бен біз ғана емес, бүкіл Ресей мұсылмандарының бірігуі шариғат һәм ахлақ бойынша парыз-дүр! «Алланың жібіне бірігіңіз және ажырап кетпеңіз» деген Алланың әмірі. Өзге газеттердің көшіріп басуларын өтінеміз».

	Осындай мағынадағы түрлі мақалалар мен үндеулер Түркістан басылымдарында толассыз жарияланып жатты. Жәдитшіл көсемдер осылайша халықты аңсап күткен автономияны біріге қорғауға шақырды.

	Түркістан автономиясының Ташкентке бекінген большевиктерге қарсы жүргізген саясатынан кейін, үкімет антисоветтік ұйымдардың үміт артатын орталықтарының біріне айналды. Мәселен, сол кезде Кавказдан қайтып келе жатқан Жетісу казактары «Жасасын Түркістан автономиясы және оның үкіметі!» деген ұранмен алға жылжыды. Олар сонымен қатар қару-жарақтарын Қоқан үкіметіне сатуға сөз берді. Бірақ кейін большевиктердің «Қоқанда орыстарға қарсы панисламист үкімет құрылды» деген арандатуларына сенген казактар Қоқан үкіметіне сататын қаруларын большевиктерге тапсырады.

	Сонымен қатар «Оңтүстік-шығыс казактары одағы» да бұдан бұрын Түркістан ұлттық орталығына хабар жіберіп, Түркістанның да осы одаққа кіруі жөнінде өтініш түсірген еді. Қоқанда жиылған құрылтай болса «бұл мәселені келешекте жиналатын «Түркістан құрушы мәжілісі қарап, жауап беретін болады» деп шешкен болатынды. Сондықтан аталмыш одақтың саяси ұстанымы жайында мәлімет жинау және Башқұртстан мен қазақ-қырғыз ұлттық ұйымдарымен байланыс орнату мақсатында желтоқсан айында Мұстафа Орынборға аттанып кетті.

	Мұстафаның Орынборға қарай жолға шығуының негізгі себебі — желтоқсан айының ортасына таман мұнда екінші бүкілқазақтық құрылтай өтетін еді. Арнайы шақырылған Мұстафа, суыт жолға шығып, құрылтай жұмысына үлгерді. Ол құрылтайдың соңғы күні келді. Соған қарамастан, келе сала құрылтай жұмысына белсене араласып кетті. Құрылтай делегаттарына Қоқанда Түркістан автономиясы жарияланып, оның үкіметі сайланғанын жеткізген Мұстафа, алғашқы кезде қазақ автономиясының жеке шаңырақ көтеруіне қарсы болды. Ол құрылтай делегаттарын Түркістанмен бірге болуға үгіттеді. Бүкіл Түркістанның бөлінбей, тұтастығын сақтап қалуын қалады. Алайда Әлихан Бөкейханов бұлай ойламайтын еді. Алаштың басшысы Әлиханның пікірінше, Түркістан халқының бірігіп, бір шаңырақ астында үкімет құруын сол кездегі жағдай көтермейтін еді.

	Мемлекет болып құрылып, әрі қарай нық басып, өмір сүріп кету оңай шаруа емес деп ойлайтын Әлихан Бөкейханов, жақсы көретін інісі әрі шәкірті Мұстафамен ұзақ сөйлесті. Ол өз сөзінде қазақ пен Түркістанның бір автономияға бірігіуін түйе мен есекті қосарлап жеккен арбаға теңеді. Бұндай арбамен қай жерге дейін баруға болады? Қазақтың мәдени деңгейі төмен болса, Түркістанды мекендеген өзбек, тәжік, түркімен халықтары одан да кері жағдайда. Қадымшыл дін басылары Түркістанның шариғат үкімдері бойынша басқарылуын қалайды. Ал бұл қазақтың тұрмысына сай келе бермейді. Сондықтан біз өзімізден де артта қалған шығысқа емес, озық батысқа қарай ыңғайлануымыз керек. Біз батысқа Ресей арқылы шыға аламыз. Оның үстіне, қазақ пен орыс іргелес отыр. Қазіргі жағдайда қазақ орыстан кете алмайды. Кеткісі келсе де, орыс-орман оны еркіне жібере қоймайды. Олар тым құрығанда қазақтың арасында отырған туыстарын айтақтап, арандату арқылы жаңа құрылған автономияны әп-сәтте ойран қылуы мүмкін. Ал Түркістандағы қалың жұрт — өз бауырың, түбі бір туысың. Өкпеге қиса да, өлімге қимайтын бауырыңмен кез-келген сәтте ірге біріктіруге болады. Қазір біріксең — тек Ресей ғана емес, бүкіл батыстық алпауыт елдер мұны «панисламизм, пантүркизм» деп, айыптап шыға келуі мүмкін. Онда дүниенің бәрі сенен сырт айналады. Сондықтан, тәуелсіздікке түбегейлі қол жеткізу және оны сақтап қалу үшін Ресей мен батыстық алпауыттарды үркітіп алмау керек. Бәрі бірте-бірте болады. Асықпаған жөн. Айналып келгенде, түбінде Түркістан жұрты ірге біріктіріп, біртұтас болады.

	Әлихан Бөкейхановпен кең отырып осы жайттарды кеңесіп, сөйлескеннен кейін әуелгі райынан қайтқан Мұстафа, өзі құрметтеп, көсем тұтатын ағасының уәжіне тоқтап, оны қолдады. Содан кейін Сырдария облысы қазақтарының құрылтайын шақыру туралы жазылған жеделхатқа Әлихан Бөкейхановпен бірге қол қойды. Мұстафа онымен шектеліп қалмай Сырдария облысын мекен еткен қазақтарға үндеу жазып жазды. «Қазақ» газетінде жарық көрген бұл үндеуде Мұстафа тереңнен толғай келіп: «Сырдария халқына өз тарапымнан айтарым, тегінде Алаш баласының басы қосылатын кезі осы бүгін. Айырылсақ, мұнан соң жұрттың басын қосуымыз қиын. Алаш ұранына шаппайтын қазақ болмас. Сырдария қазағы кешіктірмей Алаш туының астында жиналар деген үміттеміз» деп жазды. Осылайша бүкіл қазақтың Алаш туы астында бірігуіне де үлкен еңбегі сіңген Мұстафа, құрылтай барысында алаштың серкесі Әлихан Бөкейханов пен Жаһанша Досмұхамбетов бастаған батыс Алашорда тобының арасында туындаған пікір қайшылықтарының азайып, олардың бір арнада тоғысып, жақындасуына да өз септігін тигізді. Нәтижеде Алашорда деп аталған Алаш автономиясы өмірге келіп, Мұстафа оның Ұлт кеңесінің және үкіметінің құрамына кірді. Құрылтай делегаттарының қолдап, қуаттауымен Мұстафа Шоқай Алашорда үкіметінің Сыртқы істер министрі болып тағайындалды. Бұл — бір жағынан Мұстафаға көрсетілген үлкен сенім болса, екінші жағынан Түркістанның тұтастығын сақтап қалу үшін жасалған әрекет еді. Осылайша, Мұстафа ұлы Түркістан жерінде бір-біріне іле-шала дүниеге келген қос үкіметтің де Сыртқы істер министрі болып тағайындалды. Ол мұндай жауапкерлігі зор міндетті тек ұлы Түркістан жерінде ғана емес, сонымен қатар қос үкімет құлап, елде большевиктер билігі орнаған кезде, шет елдерде, дәлірек айтқанда эмиграцияда жүріп те абыроймен атқарып шығатын еді.

	Осылайша Алашорда үкіметі орнады. Халықтың қуанышында шек болған жоқ. Ерекше шабытпен дүниеге келген Сұлтанмахмұттың:



	...Алаш туы астында

	Күн сөнгенше сөнбейміз.

	Енді ешкімнің Алашты

	Қорлығына бермейміз!

	...Жасайды Алаш, өлмейміз!

	Жасасын Алаш, жасасын!



	— деп келетін жыр жолдары бүкілхалықтық ұранға айналды. Құрылтай делегаттары Алаштың жолында өлуге серттесіп тарасты.

	Құрылтай соңында Ырғыз үйезінің қазақтары Қоқандағы Түркістан автономиясы уақытша үкіметіне құттықтау телеграммасын жіберіп, өздерінің Түркістан автономиясын толық қолдап, қуаттайтынын жеткізді. Түркістан автономиясын таныған алғашқы құттықтау хат болып табылатын бұл телеграммаға қазақтардың көптеген танымал тұлғалары өз қолдарын қойған екен. Сондықтан, артынша «Ұлығ Түркістан» газетінде басылған бұл құттықтау жас үкіметке үлкен демеу болды. Оның үстіне қаңтар айының басында өткен Сырдария қазақтары құрылтайы да келешекте Түркістан автономиясы мен Алашорда үкіметінің бірігуін қалайтын ұсыныс білдірді. Мұстафа Шоқайдың ерен еңбегі мен қажыр-қайраты арқасында өрбіген бұл оқиғалар бірнеше ғасырдан бері іргесі ажырап қалған ұлы Түркістанның қайтадан бірігіп, тұтас ел болуына бастар жол еді.

	Желтоқсан айының соңына қарай Орынбордан оралған Мұстафа Шоқай, Түркістанның тәуелсіздігін сақтау жолында бел сыбанып, іске кірісті. Мұстафаның қарымы мен қабілетін, дарыны мен парасатпайымын аңғарған Түркістан автономиясы мүшелері де оған ерекше сенім артты. Сондықтан, Түркістан автономиясы үкіметінің алғашқы басшысы Мұхамеджан Тынышбайұлының 1918 жылы қаңтар айының басында өз еркімен қызметтен кетуіне байланысты, үкімет мүшелері оның орнына үкімет басшысы етіп Мұстафа Шоқайды сайлады.

	Мұстафа үкімет басына келгеннен кейін үкімет мүшелері арасында біраз өзгерістер болды. Азшылық ұлт өкілдері министрі Саломон Гердцфельд орнын босатты. Алғашқы әскер жасақтары құрылып, ұлттық милиция ішкі тәртіпті реттей бастады. Автономияны сақтап қалу үшін Мұстафа үкіметті Ташкентке көшіру туралы ойлай бастады. Ол бұл ойын жүзеге асыру үшін жасырын жұмыстар жүргізді. Мұстафа жаңа үкіметтің күшін әлсірету үшін Түркістанның жүрегі болып саналатын Ташкенттегі большевиктерге наразы топтармен астыртын байланыс орнатып, орыс солдат және жұмысшыларымен келісімге келудің жолдарын қарастырды. Ол соғыс кезінде ішкі Ресейден ықтиярсыз келіп, енді еліне қайта алмай жүрген орыс солдаттарына Түркістан автономиясының атынан елдеріне қайта берулеріне рұхсат берді. Бұл шешім большевиктер арасында едәуір алаңдаушылық туғызды. Үкімет тізгінін мықтап ұстаған Мұстафа автономия жұмысын кең көлемде насихаттау мақсатында орыс тілдерінде «Известия временного правительство Туркестана» және «Свободный Туркестан» атты газеттер шығара бастады. Түркістан Уақытша үкіметінің ресми басылымы болған «Известия временного правительство Туркестана» газетінің алғашқы санында былай деп жазылды: «Түркістан автономиясы Уақытша үкіметі тарапынан шығарылып жатқан бұл газеттің ресми бөлімінде жарық көрген жарлықтар мен әмір-пәрмендер кез-келген түркістандық үшін заң болып табылады. Бұларды көрмедім, білмедім деген сылтау жарамайды. Барша жұртшылық бұған бас иіп, бағынуға тиісті».

	Мұстафа Шоқай өзі бас болып жергілікті халық арасында үгіт-насихат жұмыстарын жиі жүргізді. Әлдеқалай заман туса автономияның негізгі қорғаны боларлық «Мұсылман шаруалары мен жұмысшылары» және «Мұсылман солдат және жұмысшылары» атты ұйымдардың басын құрап, олардың құрылтайларын Қоқан қаласында өткізді. Құрылтай соңында аталған ұйымдар өздерінің Түркістан автономиясын толық мойындайтынын айтып, үндеу жариялады. Сонымен қатар құрылтайда Кеңес өкіметін Түркістан автономиясын қолдауға шақырған шешім қабылданды. Осы мақсатта құрылтай атынан Савнарком төрағасы В.И. Лениннің атына жеделхат жолданды. Жеделхатта Түркістанда тәртіпсіздік пен анархияның тоқтауы үшін қос билік тыйылып, Ташкенттегі Кеңестік билік жойылып, жалғыз Түркістан Уақытша үкіметіне ғана сенім білдіру қажеттігі айтылды. Құрылтай жұмысын аяқтағаннан кейін іле-шала «Ұлығ Түркістан» газетінде автономия басшыларының «Түркістан зиялылары мен озық ойлы жастарына ашық хаты» жарияланды.

	Мұстафа үкіметтің қаржы мәселесін шешу үшін ұлттық банк құру туралы ұсыныс айтты. Үкіметтің қаржы мәселесін шешу үшін отыз миллион рубль сомасында мемлекеттік заем шығарған ол, жер-жердегі байлармен, кәсіпкерлермен түрлі келіссөздер жүргізе бастады. Үкімет мүшелері мемлекеттік заемдарды сату үшін қалалар мен ауылдарды аралады. Соның нәтижесінде мемлекеттік банктің Самарқан және Ферғана бөлімшелерінен үлкен сұраныс келді. Мұстафа жергілікті байлар мен ауқатты адамдарға егер большевиктер билігі Түркістанда белең алып кетер болса, онда барлық байлықтарынан айрылып қалатынын, сондықтан қазіргі жағдайда Түркістан автономиясына көмек көрсетулері керек екенін түсіндіріп бақты. Қаңтар айының соңында осы мақсатта Наманганға барып келген Мұстафа, үкіметке біраз қаржының құйылуына жағдай жасады.

	Дегенмен, автономияның жағдайы күннен-күнге әлсіреп бара жатты. Бұл — Шоқай басқарып отырған үкіметтің әлсіздігінен емес, керісінше, Ташкенттегі Кеңес үкіметінің күшеюіне байланысты туындаған жағдай еді.





	Туу турaлы құжат



	Мұстафаның атасы Торғай датқа





	Түркістандағы жәдит мектептерінің бірі



	Гимназия бітіргенде берілген аттестат





	Студенттік жылдар





	Студенттік жылдары Петербордағы Түркістандық ұйымға жазған өтініш хаты





	Мектеп бітіргенде берілген аттестат





	Студенттік кітапшасы





	Мұстафа Шоқайдың паспорты





ҚОҚАНДАҒЫ ҚАНДЫ ҚЫРҒЫН




	Кеңес үкіметі Мұстафа Шоқай басқаратын ұлттық үкіметті «жөргегінде тұншықтыруды» көздеді. Өйткені жан-жақпен байланыс орнатып, күш жинап, бел ала бастаған ұлттық үкімет, расын айтқанда, большевиктердің Түркістандағы ең басты қарсыласы еді. Сондықтан Ташкенттегі Кеңес үкіметі 30–31 қаңтарда өткен өлкелік құрылтайында Түркістан автономиясын күштеп таратып жіберу туралы шешім қабылдады. Осылайша қызыл гвардияшылар «Дашнакцутян» атты армян ұлтшылдарынан жасақталған қарулы топпен күшейтіліп, Қоқанға жөнелтілді. Іс насырға шаба бастады. Арандату әрекеттері жиілеп кетті.

	Қоқанға орналасып алып, жергілікті халықты бір-біріне айдап салып, орыстар мен армяндарды көтеріліске шығуға итермелеп, онымен қоймай Ташкенттегі үкіметке Қоқанды толықтай басып алу туралы ұсыныс түсіріп жүрген жергілікті ревкоммен жасалған келіссөздер пайда бермеді. Автономияшылар ақпан айының 11-нен 12-сіне қараған түнде Қоқандағы билікті толық қолға алуға тырысқанымен, үлкен қарсылыққа тап болды. Телефон және телеграф арқылы Ташкентке хабар жеткізген Қоқан ревкомы, орталықтан жедел түрде жәрдем келуін талап етті. Сол-ақ екен, сол күннің ертесіне Ферғанадан К. Осипов басшылығында 4 зеңбірек, 4 пулемет және басқадай қарулармен қаруланған 140 кісілік қызыл әскер жасағы жолға шықты. Бұл кезде Мұстафа мен қаладағы үкімет мүшелері үшін тағы бір шешімі қиын мәселе туындаған еді. Шаһардағы «Улема жамиғаты» қоғамының адамдары мен қадымшылдардың ықпалындағы Ергеш жасақ жинап, соғысқа дайындалып жатты. Қоқанға қызыл әскер жасақтары таяп келген осы бір қысылтаяң кезеңде ол ұлттық үкіметпен санаспай, өз бетінше әрекет етуге көшті. Ал соғыс өрті тұтанып, қақтығыс бола қалған жағдайда бұдан ең көп қаланың бейбіт тұрғындары жапа шегетін еді. Мұстафа мұны білді.

	Әркезде мәселенің бейбіт жолмен шешілуін жақтайтын Мұстафа қаланың қирап, қан төгіліп, жазықсыз жандардың жапа шегуін қаламады. Әйтсе де, оқиғалар оның қалауынша өрбімеді. Орталықтан көмектің келе жатқанын естіген жергілікті ревком мүшелері, 13 ақпан күні Мұстафа Шоқай басшылығындағы үкіметке елші жіберіп, күндізгі сағат үшке дейін ұлттық әскерді таратып, олардың қару-жарағын тапсыру туралы шарт қойды. Үкімет үйінен жауап келмегеннен кейін, Қоқан ревкомы автономияшыларды тұтқындау туралы бұйрық шығарды.

	Қала халқын аман алып қалу үшін Мұстафа Қоқан ревкомымен келісімге келудің жолдарын қарастырып бақты. Тіпті ұсынылған келісім-шарттардың арасында қаланы бірігіп басқару туралы да ұсыныс бар еді. Бұл ұсыныс бойынша, Мұстафа мен серіктері демократиялық негіздерге жүгінуді талап етті. Ақпанның 14–18 күндері арасында келіссөздер жалғаса берді.

	Ақпан айының 18-нен 19-на қараған түні Түркістан өлкелік әскери комиссары Е.Л. Перфильевтің басшылығындағы қызыл армия жасақтары Ферғанадан жеткен әскермен бірігіп, Қоқан қаласын қоршап алды. Оларға әсіреұлтшыл армян дашнақ жасақтары қосылды. Ал бұл кезде Ергешті хан көтерген қадымшылар Мұстафа Шоқай басшылығындағы үкіметті мойындамай, большевиктермен соғысуға бекініп алған еді. Желбуаз сөзге еріп, елірген жергілікті тұрғындар:

	«Енді сарт заманы болып қалды. Ергешті хан көтереміз. Ферғанада сарттардан басқа жан қалдырмаймыз. Қазақ пен большевиктің ешбір парқы жоқ. Ноғай болса, ол мұсылман емес. Себебі Қоқанда бір ноғай мұғалімнің аяғын Құбылаға беріп бала оқытып жатқанын көрдік», — деп үрген местей күмпиіп, сарттан басқа жанның бәрін қырып жібермекке бел байлап, қолдарына түскен қаруларды алып, көшеге шығып кеткен еді.

	Екі жақ қауқылдасып, ұран шақырып, алда болмай қоймайтын соғысқа дайындалып жатты. Мұстафа мен үкімет мүшелері істің ақырын күтті. Қызылдар жағы шабуылға шықпай тұрып, бір елшісін үкімет мүшелеріне жіберіп, Мұстафа Шоқайдың Қоқандағы әскери ревкомға берілуін талап етті. Мұстафа Шоқай елшіні үкімет мүшелерінің жанында қабылдап, оған «Қызылдар жағы атыс бастамай, басшыларын біздің ұлттық орталығымызға тапсырса, мен де Қоқан әскери төңкеріс комитетіне «аманат» ретінде берілуге дайынмын» деп, жауап берді.

	Қаланы толық қоршап алған қызылдар, 19 ақпан (ескіше 31 қаңтар) күні сағат 11.20-да үкімет үйіне келіп, ультиматум қойды. Сазанов арқылы жіберген ультиматумда большевиктер:

	1. Автономиялы үкіметтің кеңес үкіметін толық мойындауын;

	2. Түркістан халықтарын Кеңес өкіметіне бағынуға шақыратын мәлімдеме жасауын;

	3. Тұрғындарды түпкілікті қарусыздандырып, халықтың қолындағы бар қаруды большевиктерге тапсыруын;

	4. Ұлттық үкіметтің милиция органын таратуын және басқа да талаптар қойған екен. Мұстафа Шоқай бұл талаптармен танысып шыққаннан кейін оларға: «Сіздерде күш басым. Бізде әзірше өзіміздің ұлттық құқымызды танудан басқа күш жоқ. Бұл күресте бізді жеңетіндеріңіз даусыз. Әйтсе де сіздердің әкімшілік құқыңызды мойындамаймыз, Түркістанда Кеңес өкіметін мойындаудан бас тартамыз» деп жауап берді. Елшілер кетіп қалды.

	Бірнеше күннен бері тығырықтан шығар жол іздеп сарсылған Мұстафа Шоқай, өзге үкімет мүшелерімен «Шура-и ислам» үйіне жиналып, ақырын күтіп отырды. Сағат күндізгі 12-лердің шамасы болатын. Кенет сырттан тасыр-тасыр атылған мылтықтың даусы шықты. Сол-ақ екен, мылтық даусы үдей түсті. Атысты бастаған қызыл әскерлер жағы екен. Бұны естіген үкімет мүшелері бір сәт абдырып, тұрып қалды: большевиктердің бұл ісі өздерінің ултиматумында қойған шартнамасына қайшы келетін еді. Олар мәміле шарттарын кеңесуге үш сағат мерзім белгілеген болатын, ал бұл мерзімнің уақыты екіден 20 минөт өткенде ғана бітетін еді. Бұл — сертті бұзу деген сөз. Большевиктер алдап соқты. Енді қарап отыруға болмайды. Қызыл әскерлердің шаһарға қарап оқ атқанын көрген қала тұрғындары да бұл кезде қолдарына түскен қаруларын алып, көшеге шығып кетті. Соның алдында ғана үкімет мүшелерінің: «большевиктерге қарсы қару-жарақ алып шықпаңдар, оқ атпаңдар. Әлі де болса мәмілеге келерміз», — деген сөзінің енді ешқандай үкімі қалмады. Атыс басталып кетті. Әркім өз басымен болып, шаһарда ерсілі қарсылы бейберекет жүгіргендер көбея түсті. Енді мылтық даусына зіркілдеген зеңбірек үні қосылды. Сол мезетте аспан айналып жерге түскендей, қалаға қиямет орнады. Шыңғырған дауыстар, әлдекімнен көмек сұраған жалынышты үндер бір-бірімен араласып, үдей түсті.

	Сол кезде үкімет үйінде отырған Абдурахман Оразаев, Хидает бек Юргилиев және Мирадил Мырзахметовпен бірге жүгіре басып сыртқа шыққан Мұстафаның қолы тыз ете қалды. Қолына оқ тигенін аңғарғанымен, ол ет қызумен оны елең қылмай, ұрыс салып жатқан әскердің жанына барғысы келді. Бірақ Мұстафа ойға алғанын іске асырып үлгерген жоқ, жанына бір кісі жақындап келіп, қалқалаған күйі шетке ығыстыра берді. Бірден аңғарды: Қоқан әскеріне басшылық жасап жүретін поляк офицерінің бірі Юноша Гзовский екен. Ол «бері жүріңіз» дегендей, Мұстафаның қолынан ұстаған күйі жол бастады.

	Әуелгіде Мұстафа шаһарды тастап шыққысы келмеген еді. Дегенмен, бұл кезде қалада қалу өте қауіпті болатын. Сондықтан өзге үкімет мүшелері де қаладан тез шығып кетуге әрекет жасап жатқан болатын. Ал кімнің қайда барып тоқтары, кімді паналары және енді қашан, қай жерде, қайтіп бас қосары үкімет мүшелерінің ешқайсысына аян емес еді. Мәжілісте бұл туралы сөз де болған жоқ. Уәделерінде тұрмай, тұтқиылдан шабуыл бастап жіберген қызыл әскерлер оған мұрша да бермеген еді.

	Көзге түсіп қалмас үшін үкімет мүшелері жеке-жеке кетуді жөн деп тапты. Мұстафа да жалғыз кетпек еді, поляк офицері оның қауіпсіздігін сақтау үшін соңынан еріп отырды. Олар үй-үйдің арасымен өтіп, мазар арқылы қаланың шетіне ілікті. Әрі қарай сарттардың қышлақтары. Қышлақтарда бірге жүрудің қауіптілігін сезген серігі, Мұстафаны осы жерден аттандырып салды.

	Қоқаннан аман-есен шыққан Мұстафа Шоқай шаһар маңындағы қышлақтарда бірнеше күн жүрді. Барар жері белгісіз болған соң, «Қоқандағы соғыс басылғанша, өзіміздің сарттардың ішінде қауіпқатерден жырақ жүре тұрамын» деген оймен ол бір қышлақтан келесі қышлаққа өтіп, уақыт өткізе берді. Осы бірнеше күннің ішінде ол дос тұрмақ дұшпанның басына тілеуге болмайтын ауыртпалықтарға кез болып, бірнеше мәрте өлім аузынан қалды. Соңына түскен большевиктерден қашып, пана сұрап келген ағайын арасында Мұстафа жалғыздықтан жапа шегіп, Тәңіріне мұңын шақты.

	Қоқаннан шыққаннан кейін Мұстафа бір аптадай Гаухана деген қышлақта Мосыхан қажының үйінде уақытша жасырынып жатты. Мосыхан қажы бүкіл Ферғанаға әйгілі ишан болатын. Ол Мұстафа Шоқайдың да жақсы танысы еді. Дегенмен бір жерде ұзақ уақыт қалуға болмайтынын ескерген Шоқай, 7-ақпан күні ишанның ғалым баласы Ғұмархан төремен бірге Елеш қышлағының үстін басып өтіп, Құмбасты қышлағына келді. Жолдасы — атты, Мұстафа — жаяу: жергілікті тұрғындар жалдап мінуге көлік бермеді. Үстіндегі киген киімдері — сарт киімдері: аяғында — кебіс-мәсі, үсте — ала шапан, баста — ақ сәлде ...

	Құмбастыға келген жерде шетінен қару-жарақ асынған 20 шақты сарттар келіп, Шоқайды шап беріп ұстап алды.

	— Һә, сен кімсің?

	— Мұсылманмын.

	— Қайсы мұсылмансың?

	— Қазақпын.

	— Қазақ қашаннан бұ иақ мұсылман?

	— Әлімсақтан бері мұсылман.

	— Шу қазақтың мұсылмандығына біздің шәкіміз бар.

	— Сендердің шәктерің болса, біздің қазақтың шаһиды бар.

	— Шаһиды нимә? Қаны, айтын!

	— Шаһиды — шиш кәлима дүния (Бұл шиш кәлима дүнияны) Мұстафаға бастан-аяқ түгел айтқызып шықты. Жас күнінде жаттап алғандарының ұмытылмағаны мұндай абырой болар ма?

	Осындай тергеуден өткеніне қарамай, Мұстафаның мұсылман екендігіне анық сенбей, сарттар тұс-тұстан анталап, ол жер-бұл жерін шұқылап, мұсылманшылықтың көзге көрінетін тұстарын іздеп бақты. Сол уақытта қасында бір жетіден бері жолдас болған Ғұмархан төре ат үстінде маңқиып, тамаша қылып тұрғаннан басқаша ешбір жәрдем көрсете алмады. Ол бүкіл Ферғанаға аты жайылған ишанның баласы болғандықтан, Мұстафаға жәрдем қылайын десе, бір ауыз сөзі де жетіп жатыр еді. Алайда ол біраздан кейін атын борбайға бір салып, «шуу» деп жүріп кетті.

	Сарттар Мұстафаның мұсылмандық жағынан ешбір кінә таба алмаған соң:

	— Сен қазақ бұл жақта нағып жүрсің? — деп сұрады.

	Өтірік қоспай, жайын айтқан Мұстафаға сарттар сене қоймады.

	— Мосыхан қажы ишанның үйінде жатқаның рас болса, оның баласы сені неге тастап кетеді? — дейді сарттар.

	Олардың бұл сауалына Мұстафа не деп жауап берерін білмеді. Расында әлгінде ғана Ғұмархан төре мұны тастап жөнеп кетті ғой. Енді сарттар оны осы жерден ұстады. «Бәрібір бұл кім болса, ол болсын, қайдан шықса, одан шықсын — әйтеуір сарт емес екендігі ақиқат. Онан өзі де танбайды. Мұны өлтіру керек. Енді заман сарттардікі. Бізге қазақ та бір, болшеуик те бір», — деп, қолынан жетектеп, қышлақтың шетіне қарай, көшеменен «Қазақ ұстадық!» деп айқайлап, тұс-тұстан адам шақырып, ала жөнелді.

	Мұстафаны өлтіруге жиналған адам санының ұзын-ырғасы 70– 80-дей болды. Бәрінің қолдарында қарулары бар: мылтық, қанжар, пышақ, келтек, сота, шоқпар... Ақырында өлтіреміз ғой деп сарттар ұрып-соғып, әуре де болған жоқ. Мұстафаны екі көшенің айырылатын жерінде үлкен бір ағаштың түбіне отырғызған сарттар оны өлтірудің жабдығына кірісе бастады. Олардың ниеті — Мұстафаны екі аяғынан ағашқа асып қойып, атып өлтірмек.

	Екі қолы артына таңулы, екі көзі байлаулы, мойнына қара қайыстан тұзақ ілінген Мұстафа ажалын күтіп отырды. Онда туралап келген бұл өлімнен құтыламын деген ой да болған жоқ, тілін кәлимаға келтіріп, иманын үйіре бастады. Осы сәтте ешкім күтпеген бір оқиға болды. Құдайдың ғажап құдіретіне күмән келтіруге болмайды. Енді асамыз деп даярланып отырғанда, бір сарт келіп: «Сендер мұны қазақ дейсіңдер. Қазақтың да неше түрлісі болады. Бұл өзі қандай қазақ екен, көрейік» — деп, Мұстафаның көзін шешкізді. Онымен қоймай, көзін шешкен соң: «Ассалаумағалейкум, Мұстафа әфенді!» — деп, жалма-жан байлаулы қолын босата бастады. Екі көзі жасқа толып, тұзақты пышақпен қиып жіберіп, отырған орнынан тұрғызып, өзге сарттарға тұтқынның кім екенін баян қылып, ұзақ сөйледі. Майданға алынып, жолда ғаріп болып жүргенде Петерборда Мұстафаға кез болып, одан жол қаражат алып еліне қайтқан бұл сарт Шоқайдың Петербор мен Түркістанда жасаған істеріне де сырттай қанық екен. Өзінің сөзінде ол бұл жайынан да айтып өтті. Осылайша Мұстафаның кім екенін аз-кем біліп, құлағдар болған сарттар оны өздері өлтірмей, Қоқандағы Ергештің алдына жібермекші болып, шаһарға бара жатқан адамдардың біреуінің артына мінгестіріп, жөнелтіп салды.

	Айдалған тұтқынның кейпінде Құмбастыдан шығып, Елеш қышлағын басып өткен Мұстафаны Гауханаға жетер жолда қарулы үш сарт күтіп алды. Бөтен адамның ықтиярсыз түрде шаһарға айдалып бара жатқанын білген соң, олар көп сөзге келмеді, Мұстафаны атып өлтірмекші болды. Аттан түсірді. Жар басына отырғызды. Бұл оқтан енді оны кім құтқарады? Мұстафа көзін жұмды. Қанша ғұмыр сүрді. Бар болғаны жиырма жетіде. Үйленіп те үлгермеді. Жанында арулап жерлейтін жолдасы да жоқ. Туған жердің бір уыс топырағы да бұйырмайтын болды. Бастаған істері бар, аяқсыз қалып барады. Әпсәтте шым-шытырық ойлар қаумалап алды. Сосын тілін кәлимаға келтірді. Иманын бекітті. «Жазмыштан озмыш жоқ» деген. Осылай тағдырға толық бойсұнған Мұстафа әлгілердің даурықпа сөздеріне құлақ тосты. Уақыт тым ұзап кеткендей көрінді оған. Бір кезде мылтық тарс ете қалды. Құдай сақтады — оқ тимей зу етіп, жанап кетті. Сонан соң сарттар: «Бедбақтың бақыты бар екен!» — деп қайтадан атқа мінгестіріп, жөнелтіп жіберді.

	Алла оның жанын сақтап қалды. Мұстафа өзінің қазір өлмейтініне, әлі татар дәмі, атқарар ісі бар екеніне толық сенді.

	Гауханаға жеткен жерде Қайнар қышлағының болысы Жетімқұл Мұхамметқұлоғлы кез бола кетті. Ол Шоқайды бұрыннан таниды екен. Жайын сұрап білген соң, жанындағы алып келе жатқан сарттарға ұрсып, «өздеріңді атып өлтіремін» деп ашуланып, оларды қуып жіберді. Осылайша, Жетімқұл болыс Мұстафаны өз үйіне алып барып, қонақ қылды. Көп ұзамай Қоқандағы соғыс тоқтады. Ергеш қашып кетіп, шаһар большевиктердің қолына өтті деген хабар келді. Сонан соң «сарт заманы» жоғалғанын сезіп, сарттар ішінен желі шығып, солған қарындай жым болды.

	Ал бұл уақыт аралығында Қоқанда қанды қырғын болған еді. Қызылдар салған сұмдық сойқаннан кейін Қоқан қаласы қынадай қырылған адамдардың жансыз өлігіне толып, үлкен молаға айналды. Қоқан қаласы қиратылды. Шаһар отқа оранды. Қайғының қара бұлты күннің көзін көлегейлеп, қаланың үстінде құзғындар ойнақ салды. Үлкен үйіндіге айналған шаһарда он мыңнан астам адам өлді. Үкімет мүшелерінің арасында жүріп қанды қырғынды көзімен көрген қазақтың біртуар ұлы, Мұстафаның үзеңгілес жолдасы Хайретдин Болғанбаев осы оқиғаға байланысты сезімін былайша жеткізді:

	«31 ғинуардан 10 февралға шейінгі күндер Түркістан халқының есінен өмірінде шықпас. Ол күндерде адам-хайуан өзінің бет аузын Түркістан халқына ашық көрсетті.

	Ол күндер — Түркістан тарихында сиямен емес, қанмен жазылатын күндер. Адам пішінді жыртқыштардың ол күндерде Қоқандық көшелерінде істеген сұмдықтарын естігенде денең түршігіп, қаның мұздайды. Жүгені сыпырылып, мейірімі кеткен, аузы көпіріп, көзі қызарған адам-хайуан Қоқандық көшелерінде құтырған қасқырдай кәріні, жасты, еркекті, әйелді талғамай қырған күндер — ол күндер.

	Топ пулемет оғымен жалғыз хүкімет әскерлерін ғана емес, бәлки неше мыңдаған обалсыз, бейбіт халықты қамыстай жапырып, бүкіл Қоқандық шаһарының күлін көкке ұшырған күндер — ол күндер.

	Тозаңдай күнәсі жоқ есепсіз мұсылман халқының қаны судай шашылып, жаңа ғана қайтып, өсіп келе жатқан бостандық гүлінің адам пішінді жыртқыштар табанында тапталған күндер — ол күндер.

	Япырмай, осы сықылды үлкен масқара зор сұмдық күндерін де Түркістан халқы бір уақыт ұмытар ма екен?!

	Жоқ! Мың қабат жоқ!

	Неше бүгін сүйегіне құлдық сіңіп, тамырына ірің толса да, бұл күндерді ұмыта қоймас!...

	Тым болмаса, неше мыңдаған сәбилердің күнәсіз ыстық қандары мен кірсіз, таза аруақтары ұмыттырмас!

	Тым болмаса өмірінде бет ауыздарын күннен басқа жан көрмеген мұсылман әйелдерінің сүттен аппақ намыстары бұл күндерді ұмыттырмас!

	Осындай сұмдықтарды көргенде де халықтың қаны неғып бір тұтанбай кетеді? Бұл сықылды масқаралыққа шыдап та мұсылман рухы қалайша қысылып жата береді?

	Адамзаттың ең қасиетті құқықтарын таптап, күнәсіз қанын судай шашқан бұл сұмдықты не деп айтуға сөз таба алмаймын. Мен түгіл бұл масқаралықты жазбақшы болған тарихшы да оған ұнамды ат қоя алмас.

	Бұршақтай жауған пулемет оқтары астында тұла бойлары қалшқалш етіп, екі көздері білеудей болып, құлындаған даусы құраққа шығып шыңғырған жас сәбилердің көргендерін тіл күрмелмей кім сөйлер алар?! Құшағына баласын қысып, екі көзі ұясынан шығып, қайда тығыларын біле алмай, дуалдан дуалға секіріп жүрген мұсылман әйелдерінің сүйреттерін қол қалтырамай кім сала алар?!

	Көкірегіне шынжыр күйдірілгендей аяқ-қолдары тәлтіректеген, аппақ бастары селкілдеген сорлы кемпір-шалдардың тірідей орға тасталғанын жүрегі сескенбей кім жаза алар?!

	Жоқ, бұларды ешкім жаза алмас. Бұларды жазуға сол адам пішінді жыртқыштар сықылды жыртқыш болу керек.

	...Аһ! Айнала қан сасиды!

	Енді мен бұл қанды көріп бұрынғыдай тоң болып қала алмаймын. Бұл қан мені ұйықтатпайды. Бұл қан көз алдымда тұрғанда қалың мақталы дүрия көрпені жылы жамылып жата алмаймын. Тұншықтырады... түсіме енеді.

	Адам пішінді жыртқыштардың тұла бойлары қан сасиды! Олардың қолына жұққан мұсылман қаны әлі кепкен жоқ. Біздің ұлтын сатып, дінінен безген бұралқылар солардың қолдарын қысып, ауыздарын сүйіп жүр-ау!».

	Хайретдин Болғанбаевтың «Тұла бойлары қан сасиды» атты бұл мақаласы «Бірлік туы» газетінде жарық көрді. Мақаланы тебіренбей, тұла бойың түршікпей оқу мүмкін емес. Мұстафа да тебіренді. Опат болған бейкүнә жандарға, періштедей сәбилерге, қауқарсыз қарттарға, шахит болған арыстарға дұға бағыштады. Жүрегі қан жылап тұрып, большевиктерге лағынет айтты.

	Шабуыл кезінде қаланы зеңбірекпен атқылаған қызыл әскерлер әуеден бомбалау үшін ұшақ та қолданыпты. Қарша жауған бомба мен зіркілдеген зеңбірек оғының астында қалған қаланың басты ғимараттары, соның ішінде үкімет үйі, орталық аурухана және баспа үйі жанып кетіпті. Қираған ғимараттарда қисап жоқ: 11 000 үй, 37 мешіт, 19 медресе және қаншама мектептер, банктер, магазиндер, сауда үйлері мен ұсақ дүкендер күлге айналған. Өлгендердің саны белгісіз. «Ұлығ Түркістан» газеті он мыңнан астам мұсылманның шәйіт болғанын жазды. Сондай-ақ, үкімет мүшелерінен 30 кісі тұтқындалыпты. Олардың біразын большевиктер сотсыз, үкімсіз табан астында атып тастаған. Атыс басталғанда жанында болған жақын жолдастары Хидает бек Юргилиев пен Мирадил Мырзахметовтың да қолға түсіп, азаптап өлтірілгенін естіген Мұстафа көзіне жас алды.

	Опасыздық жасап, айтылған сертте тұрмаған, сөйтіп жазықсыз жұртты жапырып салған большевиктерге бұдан кейін қайтіп сенерсің? Жоқ, олармен ымыраға әсте келуге болмайды. Бірақ Түркістанның болашағы үшін, қойша қырылып жатқан халық үшін тактикалық шегініс жасамасқа тағы болмайды. Не істеу керек?

	Жасырын жолдармен Ташкентке келгеннен кейін Мұстафа пікірлес жолдастарымен астыртын кездесіп, келешек күрестің бағдарламасын жасады. Ұлттық орталық мүшелері қызылдар мен ақтарға қарсы ортақ үгіт-насихат орталығын құруды Мұстафа Шоқайға жүктеді. Олар ақылдаса отырып, Түркістан ұлтшылдарының басылымы «Ұлығ Түркістан» газетінде Түркістанның шынайы патриоттарына арналған үндеу-мақала жариялады. Аталмыш газеттің 1918 жылы 7 наурыз күні жарық көрген №67 санында басылған «Бүгінгі міндеттеріміз» деп аталатын мақала Қоқандағы жайттан кейін Түркістандағы жағдайдың мүлде ауырлай түскенін, халықтың қуғын көріп, жазықсыз жұрттың аштан қырылғанын баяндай келе, елінің ертеңіне алаңдайтын ойлы азаматтарды ұйымдасып, жаңа үкіметке мүше болуға, осылайша ұлы Түркістанның тағдырына араша түсуге шақырды. Мақалада былай деп жазылған еді: «Түркістан мұсылмандарының үміт артқан ұлт мәжілісі мен уақытша Түркістан үкіметі асқан озбырлықпен күштеп таратылды» — деп басталатын мақала былайша ой өрбітеді: «мұсылманның большевик яки интернационал болуы әбден мүмкін. Өйткені, қазіргі кезде билік басында отырғандардың барлығы да большевик емес. Олардың арасында социал-революционерлер, солшыл демократтар, интернационалдар, максималистер сияқты көптеген саяси көзқарастағы тұлғалар бар. Бұлар алдарына жалпы жұмысшылар мен дихандардың, шаруалардың пайдасы үшін күресуді міндет етіп алған. Біздің мұсылман өкілдерінің бұл іске аз араласуы себепті мұсылман жұмысшылары мен дихандарының пайдасын ойлап жатқан тиісті тұлғалар жоққа тән. Кембағал, кедей, аш адамдар үшін елімізде күн сайын мал-мүлік миллиондап жиналып жатқан тұста Ташкент көшелерінің өзі аш-жалаңаш адамдардан аяқ алып жүргісіз. Ауылдар мен қалаларда аштықтан ісіп өлгендердің саны қисапсыз. Міне, осындай жайттарды ойлаған сәтте мүшкіл хәліміз үшін екі көзге мөлтілдеп жас келеді.

	Енді өткен іске салауат айту керек. Бұдан кейін ондай жағдай болмасын деп тілейік. Бұл үшін біздің демократ, халық қамын ойлайтын жастарымыз бен жұмысшы-шаруа өкілдері жиналып, бас қосып, өздерінің ұйымдарын құрып һәм осы ұйымдардың атынан кісілер сайлап, бүгін билік басында отырған үкіметтің құрамына кірсе екен...

	Қазіргі ахуал шынында қиындап, күн өткен сайын ауырлап барады. Егер бұл жағдайда ұйықтап жата беретін болсақ, бармақ тістеп, ұзақ уақытқа дейін өкінуге тура келеді».

	Қоқандағы үкіметті жоқтап отыра беуге болмайтынын жете сезінген Мұстафа мен достары, ең әуелі Түркістан халқын осы аласапыраннан аман сақтап қалуды басты мақсат етіп алды. Өйткені халықтың басына бұл кезеңде екі алапат төніп тұрған еді. Ел ішінде аштан қырылып жатқан адам санында қисап жоқ; Жетісу мен Сырдария облыстарынан жеткен хабарлар болса, тіпті кісі шошытарлық болатын. Қала көшелері алыс жолдан шаршап келіп, әбден титықтап, аштықтан өліп қалған адамдардың өліктерінен аяқ алып жүргісіз еді. Ал Ташкентке бекініп, орнығып алған, құрамында бірде-бір жергілікті ұлт өкілі жоқ большевиктер үкіметі бұл жайтты қаперіне де алмайтын. Сонымен қатар, Ферғанада қолына қару алып күреске шыққан халық та мұздай қаруланған үкімет әскерінің алдында дәрменсіздік танытып, қынадай қырылып жатты. Өйткені екі жақтың күші тең емес еді. Большевиктер тарапынан «басмашы» деп ат қойылып, айдар тағылған ұлт-азаттық қозғалысының 1916 жылғы көтеріліс кезіндей басылыпжанышталуы мүмкін еді. Оның үстіне, жақсы ұйымдаспаған, қарусыз тобырды басқарып жүрген қорбашылардың да белгілі стратегиялық бағыты, ұстанымы жоқ еді. Олардың арасында жәдитшілдер мен большевиктерді айырып қарамайтын, ымырасыз қадымшыл қорбашылармен бірге, «елді кім басқарса ол басқарсын, шариғат заңдарын мойындаса — болғаны» деген пікірде жүрген шолақ ойлы, қарадүрсін басшылар да аз емес-тін. Ал мұндай қозғалыс халыққа тәуелсіздік әкеліп берудің орнына, елді текке арандатып, қанды қырғынға ұшыратуы әбден мүмкін еді. Мұстафа мұны қышлақтарда өмір мен өлім арасында өткізген он күннің ішінде жақсы ұғынған еді. Ташкентте одан әрі қала беру өте қатерлі еді. Өйткені Мұстафаны Түркістандағы «басты дұшпаны» деп есептеген большевиктер, одан ерекше қауіптеніп, көзін жоюдың амалын қарастырып жатқан болатын. Ташкентке келіп, Ұлттық орталыққа қайта басшылық жасай бастағанын естіген үкімет, Шоқайды жан-жақтан іздестіріп, Түркістан үкіметінің бұрынғы басшысының басын әкелген адамға мың рубль беруге уәде беріп, жалпақ жұртқа жария салған болатын. Сондықтан Мұстафа Шоқай аты-жөнін өзгертіп, киімін ауыстырып, жасырынып жүрді. Мұстафаның жеке басының қауіпсіздігіне алаңдаған достары оған генерал Еникеевтің үйіне барып тұруын ұсынды. Бұл жер расында қауіпсіз болатын. Мұстафа мұны мақұл көрді. Оның үстіне, Мұстафаның мұнда тұратын ескі бір танысы бар еді. Осыны ойлағанда оның жүрегі бір түрлі болып, тулап, бұлқына дүрсілдеп, соғуын жиілетіп кетті...





МӘҢГІЛІККЕ СЕРТТЕСУ




	Наурыз айы болатын. Күйеуімен ажырасқан Мария Яковлевна Ташкенттен тез арада кетіп қалу үшін халықаралық вагонға билет алып қойған. Енді Орынборға жету үшін ресми орындардан рұқсат алса, болғаны. Жол жабдығын қарастыра бастаған Марияның жанына бәрінен бұрын үстіне киетін киімінің жоқ екені қатты батты. Екі ай бұрын, қыс уақытында үйінен кеткенде, ештеңе алмай, үстіндегі киімімен ғана шығып жүре берген еді. Ал қыстық киіммен жолға шығуға болмайды. Жаздық киім алуға жағдай көтермейді. Бұрынғы үйіне баруға да намыс жібермейді. Енді не істеу керек? Мария ойлана келе, тастап кеткен жаздық киімдері мен керекті өзге де заттарын алмақ болды. Бірақ, үйге күйеуі жоқ кезде баруы керек еді. Осындай байламға келген Мария күйеуіне телефон соғып, үйге заттарын алуға баратын айтып, бірақ өзімен жүздескесі, кездескісі келмейтінін ескертіп, сол кезде оның үйде болмауын өтінді. Карта құмар күйеуіне бәрібір болатын. Ол келісті.

	Құрбысы Марусия бірге баруға келіспегеннен кейін, оған ренжіп, үйге жалғыз баруға шешкен Мария, бір кешқұрым сәтте Петроград даңғылының бойындағы генерал Еникеевтің үйіне орналасқан бұрынғы пәтеріне келді. Ол бақша жақтан кіріп, верандаға шықты. Бақша мүлгіген тыныштыққа оранған. Үйде ешкім болмауға тиіс. Келісім солай. Мария бұрын өзіне тиесілі болған асхананың үлкен терезесінен үңілгені сол-ақ екен, перденің арт жағынан көлбеңдеген екі бейнені көзі шалып қалды. Әуелгіде бұдан секем алып, қорқып қалғанымен, өз-өзіне келіп, ақырын басып барып, есікті қақты. Есік ашыла қойған жоқ, ал үйдегі болмашы жалп етіп сөніп қалды. Сәл кешігіп барып, іштен еркектің дауысы «Бұл кім?» деп сұрады. Мария жөнін айтып, жауап берді. Есік ашылып, іштен ескі шаһарлық өзбек шықты. Мария таңданыс білдіріп, оның бұл үйде не істеп жүргенін сұрады. Өзбек жауап беріп үлгермеді, ішкі бөлмеден таныс бір кісі шыға келді де, ерекше қуанышты дауыспен: «Мария Яковлевна, сізді көргеніме шын жүректен қуаныштымын. Он күннен бері сізді іздеп жүрмін. Мекен-жайыңызды ешкім білмейді» деді. Мария дауыс иесін бірден тани кетті: «Құдай-ау, мынау Мұстафа ғой»! Күтпеген кездесу Марияның төбесінен жай отын түсіргендей әсер қалдырды. Иә, иә, қарсы алдында тұрған 1916 жылы генерал Еникеевтің үйінде танысып, ұғысқан Мұстафаның дәл өзі. Қалай ұмытсын? Сымбатты, астанада білім алған, аса мәдениетті, білімі мен парасаты келіскен Мұстафаны кейде ойлап та қоятын. Оның Қоқанда құрылған үкіметке басшы болғанын, артынан большевиктер тарапынан өлтірілгенін естіген болатын. Ол сөздің жалған екенін, Мұстафаның басқа емес, өзінің үйінде және өзін іздеп жүргенін естіп-білгенде Мария ерекше күй кешті. Ол құлағы мен көзіне сенер-сенбесін білмей дал болды. Мұстафаның түрі мен киімінде аздап өзгеріс болғанымен, даусы сол қалпы: саңқылдап тұр. Қуаныштан есі кеткен Мария аузына сөз түспей: «Мен сізге не үшін керек болдым? Сіз бұл жерде не істеп жүрсіз?» деп сұрай берді. Әбден сасқалақтап, не үшін келгенін де ұмытып қалған Марияның абыржулы түрін көрген Мұстафа, оны тыныштандыру үшін ақырын дауыспен: «Қазір сөйлесетін уақыт емес. Мен жасырынып жүрмін. Тек түн ортасында, таза ауамен тыныстау үшін ғана сыртқа шығамын. Ал мынау менің қорғаушым болады, өзі өзбек, орысша білмейді» — деп, жанындағы серігін таныстырды.

	Мұстафаның өзімен кездесіп, еркін сөйлескісі келгенін аңғарған Мария оған өзінің мекен-жайын берді. Мұстафа өзінің тек түнгі екілер шамасында ғана келе алатынын айтты.

	Түн жамылып Белодедовтардың үйіне келген кезде Мария бір қазақтың үстіндегі күйік жарасын емдеп отырған еді. Мойны мен жамбасының арасын түгелдей күйдіріп алған бейшараның жарасы құрттай бастаған екен. Соны жиіркенбей тазалап отырған Марияның ісіне Мұстафа таң қалды. Өзінің адамгершілік борышын өтеп отырғанын айтқан Мария, Мұстафаны құрбысы Марусиямен таныстырып, содан кейін жөн сұрады. Мұстафа басынан кешкен жайттарды қысқаша баяндап берді. Сөз арасында ол жасырынып жатқанын, бір пәтерде ұзақ аялдауға болмайтынын, сондықтан паналайтын жаңа жер іздеп жүргенін жеткізді. Жергілікті халықтың арасында жасырын жүру қиын, өйткені танып қойған жат пиғылды біреу айтып қоюы ықтимал. Бәрі де түсінікті болды. Мұстафаны еуропаша киіндіріп, Ташкенттен алып шығу керек екен. Мария Мұстафаға жәрдем беретінін айтты. Марусия да оған көмектесетін болып келісті. Сөйтіп олар Мұстафаға әуелі бір әскери киім тауып берді. Аяқ астынан әскери болып шыға келген Мұстафа адам танымастай өзгеріп сала берді. Уақытша тұратын орын да табыла кетті. Майданда жүрген таныс адвокаттың үйі бос болатын. Ол үй Ташкенттің шет жағында, оңашалау ауданда орналасқан еді. Үлкен бақшасы бар, бөлмелері кең, оның үстіне келім-кетімі аз, сондықтан жасырынуға өте ыңғайлы жер болатын. Мария Мұстафаны түн ішінде сонда апарды. Адвокатың әйелі Екатерина Ивановна Марияға сенетін еді, сондықтан ол Мұстфа туралы ештеңе сұраған да жоқ. Осылайша сенімді жерге орналасқан Мұстафаға Мария жиі барып тұрды. Ол Мұстафаның сұраған заттарын әкеліп беріп тұрды. Қажет кезінде керекті кісілермен байланыс орнатуына да қолқабыс жасады. Марияның көмегі арқасында Мұстафа ештеңеден тарыққан жоқ. Мария арқылы хабарласып, «Свободный Туркестан», «Новый Туркестан» және «Ұлығ Түркістан» сияқты басылымдарға бүркеншік аттармен саяси мақалалар жариялаған Мұстафа Шоқай тіпті қашып, жасырынып жүргенін де ұмытып кеткендей еді. Сонда да болса уақыт оздырмай Ташкенттен кету керек болатын.

	Марияның қолында Мәскеуге бір билет және Ташкенттен кету туралы рұқсат қағаз бар еді. Марияның қолындағы құжат бар болғаны бір ғана кісіні Ташкенттен алып шыға алатын. Ал Мұстафаның қолында ештеңе жоқ болатын. Тіпті жасырынып жүрген оның жолға шығуы да қауіпті еді. Өйткені, Ташкенттен шыққан күннің өзінде, Орынбор мен Самара арасында қанды соғыс жүріп жатқандықтан, қызылдар жағы пойыздарды үнемі тексеріп тұратын. Қолдарына түссе, олардың Мұстафаны аямасы анық...

	Қалай болғанда Ташкенттен бірге кетуді ойластырған Мұстафа мен Мария үйленбекші болып шешті. Мұсылмандық тәрбие алған Мұстафа некеге тұрмай, жесір әйелмен бірге ұзақ жолға шығуды жөн санамады. Олардың еркін кездесіп тұру үшін де ақ неке керек болатын. Мұстафаның бұл ұсынысына Мария да келісті. Осылайша сәуір айының он сегізі күні көнелеу күймеге отырып Ташкенттің ескі шаһар бөлігіне барған Мұстафа мен Мария жергілікті екі өзбектің куәлік етуімен, имамның құзырында некелерін қидырды. Неке туралы қысқаша уағыз айтып, артынан дұға оқып, екі жастың келісімін сұраған имам, куәлік етушілердің қостауымен неке қиып, оларға мәңгілік бірге болудың кілтін ұсынды. Отау тігіп, шаңырақ көтерген қос жүрек үндесіп, бұдан былай айрылмасқа анттасып, қол ұстасты. Мұстафаның тегін адам емес екенін білген Мария, ендігі өмірін Түркістанның ұлы тұлғасына қызмет етуге арнауға іштей серт берді.

	Мария сертіне берік болып шықты. Ол Мұстафаға адал жар бола білді. Кейін қиын-қыстау күндері жападан жалғыз қалып, қақаған қыстың ортасында ұлы сахараны кесіп өткенде де ол сертінде тұра білді. Әйгілі декабристердің әйелдері сияқты ерін іздеп, жердің қиырына барды. Оның табандылығына жергілікті халық та, құрбы-құрдастары да, жолда танысып, жөн сілтеген адамдар да өз таңданыстарын білдіріп жатты. Күйеуінің мемлекет басқарған қазақ екенін естіген қазақ ауылдары оны «ханша жеңгей» деп құрметтеп, шығарып салып жатты. Шынында да Мария Мұстафадай ханға лайық ханша жеңгей бола білді. Оның әр ісіне қол үшін беріп, қысылған сәтте демеп, ақылына ақыл қосты. Қол ұстасып Еуропаға бірге барды. Эмиграцияда жүргенде Мұстафаның ең жақын серігі болды. Ол сүйікті Мұстафасынан көз жазып қалғанда да сертінен тайған жоқ. Мұстафаның мұраларына адал болып, оның келешекке, тәуелсіз Түркістанның жеткіншектеріне түгелдей аман-есен жетуіне жағдай жасады. Содан кейін Алладан пәрмен жетіп, ажал уақыты келген кезде, уақытша көз жазып қалған Мұстафасына қауышу үшін мәңгілікке сапар шегіп кете барды.





МҰХТАРИЯТТАН МҰҒАЖЫРЛЫҚҚА




	Соғыс жылдарында Ташкентте біршама уақыт ерікті медбике болып істеген Марияны қаладағы жоғары шенді қызметкерлердің біразы танитын еді. Сондықтан ол күдік тудырмас үшін Мұстафаны ауыр жаралы етіп көрсетіп, қаладан алып шығу жағын ойластырды. Дегенмен, Мария Яковлевна бұл ойын жүзеге асырғанша ешкімге, тіпті, ерінің өзіне де айтқан жоқ еді.

	Темір жол басқармасында қызмет атқаратын ескі таныстары арқылы Мұстафаға рұқсат қағазы мен билет алған Мария, қаладан шығып кету үшін ең ыңғайлы күн ретінде пасха мерекесінің алғашқы күнін таңдап алды. Өйткені бұл күні ресми орындар жұртпен бірге мерекелеп, думандатып жатқанда, көзге түспей кетіп қалу мүмкіншілігі туатын еді.

	Пасха мерекесі 1 мамыр күніне дәл келді. Бұл күні Орынбор арқылы Мәскеуге баратын пойыз бар болып шықты. Пойыз түстің шамасында жүреді екен. Жолға шығардың алдында Мария Мұстафаның атына жалған құжат жасатып, оны адам танымастай киіндіріп, басын орап, дәкемен таңып тастады. Ташкентте ми қайнатар ыстық болғанына қарамастан, солай жасауға тура келді. Пысынап, ауа жетпей, алқына дем алғанына қарамастан, Мұстафа бұған төзе білді.

	Тексеріс ұзаққа созылды. Тынысы тарылған Мұстафаның шыдамы таусыла бастады. Ыстыққа жаны қысылып, қинала түсті. Медбике сияқты киінген Мария да бәрінің сәтті өтіп кетуін тілеп, үнсіз отырды. Расында, Алла олардың тілеуін беріп, тексерушілер қапелімде жаңылысып кетіп, олар орналасқан вагонның жанынан өтіп кетті.

	Оның үстіне, Мұстафа мен Мария екі кісілік купеге тап келген екен. Осының бәрін жақсылыққа жорып, Тәңірге шүкіршілік айтқан Мария енді пойыздың тезірек қозғалуын күтті.

	Көптеген күткен сәт те келіп жетті. Кешкі сағат бестің шамасында пойыз орнынан қозғалды. Сол кезде барып еркін тыныстаған жас жұбайлар, өздерінің Ташкенттен аман шыққандарына сенер-сенбесін білмей, қуанып, келер күндерге де сәттілік тіледі.

	Пойыз Ақмешітке келіп тоқтағанда Мұстафаның жүрегі атқақтап кетті. Кіндік қаны тамған қайран туған жер! Енді қайта айналып келе ме, жоқ па? Мұстафаның еліне соңғы рет барған сапарын есіне алды. 1917 жылдың тамыз айында әкесі Шоқай бидің асын өткізуге келген еді. Алдын ала өтініш айтып, қыркүйекте өтетін асты тамызға өзі алдырғандықтан, арнайы ат басын бұрған Мұстафа туыстарымен соңғы рет сонда сұқбаттасқан екен. Шіркін, үш жүздің баласы тегіс жиылған астың соңы сонда үлкен тойға айналып, Сыр сүлейлері жыр айтып, әйгілі ақындар айтыстың көрігін қыздырып еді. Сонда өмір мен өлімнің арасында жүргенін біруақ ұмытқандай болып еді. Ас тарқағаннан кейін Ташкентке қарай жолға жиналған Мұстафа отбасымен іштей қош айтысқан еді. Сонда туыстары да Мұстафаның біржола кетіп бара жатқанын сезгендей, қимай, ұзақ қоштасқан. Сол жолы Мұстафа бір қалтаға топырақ толтырып, жасы ұлғайып, кәрілік меңдеген анасы өзі жоқта өмірден өткен жағдайда сол топырақты қабірге алдымен салуды табыстап, аттанып кеткен болатын. Енді міне, одан бері де жылға жуық заман өтіпті. Содан бері туған жерін көріп тұрғаны осы. Алайда ол қазір пойыздан түсіп, еліне бара алмайды. Ол тұрмақ, туған жерге табанын тигізіп, кең ауасымен еркін тыныстаудың өзі мұң. Қара ниетті қаскөй біреу Мұстафаны бірден танып қоюы әбден мүмкін. Қандай өкініш. Дегенмен, жақын жолдастарының бірі де кездесіп қалуы ғажап емес-ау. Онда аз қаражатпен ұзақ жолға кетіп бара жатқан Мұстафаға біраз септігі тиер еді. Ол осындай оймен, таныс біреуді кездестіріп қалармын деген үмітпен терезеге көз салуы мұң екен, сол сәтте өзіне ең керекті адамды көре қойды. Міне, керемет! Мұндай сәттілік болар ма? Әлгі кісіні купеге шақырып сөйлескен Мұстафа оған өзінің жасырын жолмен Мәскеуге қарай шыққанын, алайда мұны ешкімнің білмеуі керектігін және өзіне жол қаражаты қажет екенін жеткізді. Мұқият тыңдаған досы көп күттірген жоқ, тез шығып кетті де, қайдан алғаны белгісіз, табан астында 500 рубль әкеліп, Мұстафаның қолына табыс етті. Оған қоса өзінің пальтосын да шешіп берді. Бұл — ол кезде үлкен ақша болатын. Мұстафаға сәттілік тілеп, қолын қысқан досы жұрттың назарын өзіне аудармау үшін, пойыздан түсіп кетті. Ал мұның бәрі Мария үшін жұмбақ болатын. Бұл кісі кім, қалай кездесе кетті, осыншама қаражатты қайдан тауып келді? Бәлкім, жұрт айтатын Қызыр ата осындай болар? Ол осындай ойдың жетегінде отырып, ақырын-ақырын қозғалған пойыздың терезесінен сыртқа ақырғы рет қарады. Қош бол, Ақмешіт!

	Пойыз Ақтөбеге жеткеннен кейін тоқтап, мұнда алаңсыз тұратын болды. Орынборда соғыс жүріп жатқандықтан, жолдар жабық екен. Пойыздардың бәрі иіріліп, тоқтап тұр екен. Станция болса, лас. Апталап жатқан жолаушылар арасында неше түрлі аурулар тарай бастапты. Сондықтан, Мұстафа мен Мария пойыздан түсіп, қалада тұрмақшы болды. Осындай шешімге келіп, қалаға жол тартқан олар күтпеген жерден ескі таныстарын ұшыратып, Ақтөбеде 10 күн тұрды. Осы 10 күннің ішінде біраз қиындықтар көрген Шоқай отбасы, «мұнда Жлобаның отряды келеді екен» деген сыбысты естігеннен кейін, жақын маңдағы Темірге кетіп қалды. Темір — уез орталығы болатын. Мұнда Мұстафаның досы уез басшысы еді. Мұстафа мен Мария тіке соның үйіне барды. Ескі достар құшақтасып табысты. Дегенмен, мұнда да ұзақ қалуға болмайтын еді. Уезге келіп, белгілі адамдардың бәрін тұтқындап, ойына келгендерін істеген Жлобаның адамдары мұнда қайта айналып келуі мүмкін.

	Арба жалдап, таңсәріде жолға шыққан Мұстафаның ендігі бағыты Орал қаласы болатын. Ол үшін қазақ ауылдарының үстін басып өту керек. Сондықтан күн ысымай тұрғанда жолға шығып, межелі жерге жетіп алуды ойлаған Мұстафа тағдырын Тәңірге тапсырып, шөл даланы бетке алды. Жол бойы көргендерін електен өткізіп, Мұстафаның тегін адам емес екеніне толық сенген Мария да ендігі тағдырын ойлап жатпады. Бірнеше күн бұрын ғана өзін еуропалық деп санайтын ол таным-түсінігі бойынша әп-сәтте шығыс әйелі болып шыға келген еді. Ақырын ғана ілбіп жылжыған арбада отырған Мария шөлдің ауасын құшырлана жұтып отырып, өзіндегі өзгерісті байқап, таң қалды.

	Жол бойы арбакеш қазақпен сөйлесіп келген Мұстафа алыстан қарауытып ауыл көрінгенде ғана Марияға бұрылып: «Біз қазір имамның ауылына аялдаймыз. Дала қазақтары арасында үлкен беделі бар бұл кісі өте тақуа болғандықтан, діннің әмірлерін қатаң сақтайды. Сондықтан сен оны жүзбе-жүз көре алмайсың. Әдеп бойынша қазір оның ауылына жаяу жүріп баруымыз керек. Ауылға басыңа жаулық салып, қол-аяғың көрінбейтіндей киін» деп, ескерту жасады. Мұстафаның айтқандарын айна-қатесіз орындаған Мария орамалы болмағандықтан, басына төсек жаймасын байлап алды.

	Имамның ауылы Мұстафаны ерекше қабылдап, мәртебелі қонақ ретінде күтті. Мал сойылып, ауыл адамдары тегіс жиналды. Бәрі Мұстафаның аузына қарап, оны тыңдаумен болды. Қазақша түсінбейтін Мария үшін бәрі де таңсық еді. Мұстафадан сұрау былай тұрсын, онымен тіл қатыса алмай кешті батырды. Бірақ ол осы өмірді ұнатып қалды. Таза ауадан басы айналып, мас болып, өздерінің қуғында жасырынып жүргендерін ұмытып кеткендей күй кешті. Өзін бала жастан дала төсінде туып-өскендей сезінді.

	Мария Мұстафамен күн батып, қараңғылық түскенде ғана сөйлесе алды. Үлкен үйге жиналған жұрт тысқа шығып, мал жайғап жүргенде Мұстафа Марияны жанына шақырып алып, әрлі-берлі серуендеп жүріп сөйлесті. Мұстафа жарының іс-әрекетіне риза болған еді. Ол Марияға сыбырлап «Бұл уақытқа дейін олар орыс әйелі туралы басқаша пікірде болған екен. Менің өз ұлтымнан біреуге үйленбеуіме олар алғашында ренжігенімен, аз уақыттың ішінде еуропалық әйелге шығыстық салт-дәстүрлерді қабылдата алғаным үшін олар мені кешіріп, саған құрметпен қарай бастады. Мен имаммен Петербордағы өмірім туралы көп әңгімелестім. Ол өте ақылды, парасатты кісі. Үш рет Меккеге қажылыққа барған. Түрлі елдердің адамдарын танып, араласқан. Ол бізге дән риза кейіппен, некеміздің баянды болуы үшін ақ батасын берді. Көрдің бе сүйіктім, екеуіміздің некемізді тақуа, рухани адамдар да қостап отыр. Сондықтан олар бүгін бізді сыйлап, ақ киіздің үстіне отырғызып, жаңа дастархан жайды. Қандай керемет!», — деді. Мұны айтқанда Мұстафаның даусынан қуаныштың лебі есіп тұрды. Марияның бақыттан басы айналғандай болды.

	Сол түні Мұстафа мен Марияның құрметіне жасалған той-думан одан әрі жалғасты. Ақ дастарханға ет келіп, қымыз сапырылды. Ал дастархан жиналғаннан кейін палуандар белдесіп, күміс көмей әншілер ән айтып, оның арты айтысқа айналды. Ен далаға қоныс тепкен кішкене ғана қазақ ауылында түні бойы ән шырқалып, әңгіменің тиегі ағытылды. Ақпан төңкерісінен бері бой жазып сергімеген, іштей ширығып, үнемі әрекет үстінде болып саясат пен мемлекет істерінен қолы босай қоймаған Мұстафа да өзін бір сәт дүниеден тысқары жатқан шаттық пен бақыттың аралында жүргендей сезінді.

	Ертеңіне таңсәріде жолға шыққан Мұстафа Қызылқұрт деген ауылға келіп, мұнда Алаш қайраткерлерінің бірі Халел Досмұхамбетовтің үйінде қонақта болады. Одан әрі қазақ ауылдары мен орыс қоныстарының үстінен басып өтіп, Самара арқылы Уфа шаһарына жетті. Уфада олар башқұрт халқының аяулы ұлы, тек Башқұртстанның ғана емес, Түркістан ұлт-азаттық қозғалысының да көрнекті өкілдерінің бірі Зәки Уалидидің үйіне түседі.

	Уфада Зәки Уалидимен кездесіп, алдағы атқарылатын жұмыстар жайлы сөйлескеннен кейін олар көп бөгелмей, бірге Орынборға барды. Орынборда Мұстафа ескі достарын көріп қуанып қалды. Мұнда оның жақын серіктерінен Убайдулла Хожаев пен Мир Мухсин бар екен. Сондай-ақ Бұхара үкіметінің әскери министрі Абдулхамит Арифов, әйгілі ақын Абдулхамит Сүлейман Шолпан және Бүхара мен Хиуадан келген бірнеше кісіні көрді. Олар Башқұрт үкіметінің басшысы Зәки Уалидимен кеңесуге келген екен. Кейбірі осында қызмет атқаратын көрінеді.

	Көптен көрмеген достарымен шұрқырай табысқан Мұстафа тамыздың соңы мен қыркүйек айының басын Орынбор мен Самара қалаларында өткізді. Мұнда Алашорда үкіметінің басшылары Әлихан Бөкейханов, Ахмет Байтұрсынұлы, Міржақып Дулатұлы, Мұхаметжан Тынышбайұлы, Башқұрт үкіметінің басшысы Зәки Уалиди және Түркістан үкіметінің атынан Мұстафа Шоқай мен Убайдулла Хожаевтың қатысуымен бірнеше жиналыс өтті. Бұл басқосуды Зәки Уалиди «үш үкімет мүшелері арасындағы екінші құрылтай» деп атауды ұсынды. Алғашқы құрылтай шілде айында Семей шаһарында өткендіктен, солай деп атауды өзгелер де қолдады.

	Құрылтай жиналыстарында бірнеше мәселе қаралды. Олардың ең бастысы — туысқан үш үкімет арасында «Оңтүстік-шығыс мұсылман өлкелерінің федерациясын» құру туралы келісімге қол жеткізу еді. Сонымен қатар бұл федерацияның өміршең болуы үшін башқұрт және қазақ жасақтарын біріктіріп, үлкен армия құру; уақыт талабын ескере отырып, одан кейін федерацияның шеңберін кеңейтіп, Сібір және Самара үкіметтерімен және Орал, Орынбор казачилерімен ынтымақтасып «Шығыс Ресей одағы» конфедерациясының негізін қалау сияқты пікірлер де қолдау көріп, оң шешімін тапты. Құрылтайға қатысқандар Уфада өтетін Ресей мемлекеттік мәжілісіне ортақ платформа негізінде, бір пікірдің төңірегінде топтасып қатысуды жөн көрді. Осылай ортақ пәтуаға келгеннен кейін, олар Башқұрт үкіметінің меншігіндегі пойызға жайғасып, Уфаға тартып кетті.

	Сібір уақытша үкіметі мен Самарадағы Құрушы Мәжіліс (Комуч) өкілдері ұйытқы болған мемлекеттік мәжіліс 1918 жылы 8 қыркүйек күні салтанатты жағдайда ашылды. Мемлекеттік мәжіліске Сібір уақытша өкіметі, Құрушы Мәжіліс өкілдері, Ішкі Ресей мен Сібір түрік-татарлары ұлттық өкіметі, Алашорда өкіметі, Башқұрт өкіметі, Түркістан өкіметі, Екатеринбург өлкелік комитеті, казачилер және большевизмге қарсы түрлі тәуелсіз топтардың өкілдері қатысты. Мұстафа Шоқай большевиктер тарапынан күштеп таратылған Түркістан автономиясының ресми өкілі ретінде қатысып, мәжіліс хаттамаларына қол қойды.

	Өздерін «Ресейдің құтқарушылары» деп есептеген мемлекеттік мәжілісті ұйымдастырушылар Ресейде большевиктік биліктің орнығуын қаламайтын шетелдік алпауыт мемлекеттердің де назарын аудара біліпті. Мемлекеттік мәжіліске АҚШ, Ұлыбритания, Италия және Францияның президенттері, сондай-ақ Жапония, Бельгия және Сербия премьер-министрлері аттарынан құттықтау телеграммалары келіп түсті.

	Мұстафа мен серіктері Уфадағы мемлекеттік мәжілісті шақырудағы негізгі мақсаттың бүкілресейлік жоғары өкімет құру екенін жақсы түсінді. Сондықтан олар бұл мәжілісті пайдаланып, Орынбор мен Самарада қабылданған шешімдерді іске асыру үшін жұмыла кірісті. Олар әуелі туыс татар өкіметінің өкілдеріне барып, өз жоспарларын бөлісті. «Сібір» қонақ үйінде өткен басқосуда татар өкіметінің басшылары федерация құру туралы бұл ұсынысқа қарсы шығып, келіспей қойды. Башқұрттардың өздерінен бөлініп кетуін әсте қаламайтын олар өз жоспарларын алға тартты. Аяз Исхаки бастаған топтың пікірінше Ресейдің тұтастығына қылау түсірмей, оның «Азия филиалын» ұйымдастыру керек екен. Әрине, тәуелсіздік үшін күресіп жүрген топтың мұндай ұсынысты қабылдауы мүмкін емес еді. Сондықтан олар көмек сұрап Жүсіп Ақшораға барды. Исмаил Гаспыралының жақын серігі әрі туысы ретінде Ресей қоластындағы халықтардың оянуына қызмет етіп жүрген, жәдитшілдік қозғалысына басшылық жасаған, сонымен қатар түрікшілдік идеясының негізін қалап, оның манифестін жазған, сондықтан Ресейде ғана емес, бүкіл дүниедегі түрік ұлтшылдарының үлкен құрметіне ие болған Жүсіп Ақшора бұларды үлкен ықыласпен тыңдап, оған тілектестік білдірді. Өзіне ұсынылған федерациялық үкіметтің Сыртқы істер министрі қызметін белгілі себептерге байланысты қабылдай алмайтынын жеткізіп, сенім білдіргендеріне рахметін айтты. Сосын федерация идеясына байланысты өзінің пікірін білдіріп, бұл одақтың атын «Шығыс түріктері федерациясы» деп өзгертуді ұсынды. Әлихан Бөкейханов бұл ұсынысқа байланысты сөз алып, өздерінің түрікшілдікке қарсы емес екенін, алайда қазіргідей аласапыран уақытта мұндай атаудың «пантүркизм» деген дақпыртпен көп жұртты үрейлендіретін жеткізіп, келешекте, уақыты жеткенде мұндай атауды да қабылдауға болатынын айтты.

	Осылайша, федерация құру туралы көтерілген нақты ұсыныс қолдау таба алмады. Керісінше, мемлекеттік мәжілістің шешімімен елді большевиктік биліктен құтқару үшін құрылған жоғары өкімет — Директория Ресейді қайта біріктіруді, бытыраңқылыққа, бетімен кетуге жол бермеуді басты мақсат етіп алды. Бұл — түрік халықтарын тұтастық арқылы тәуелсіздікке бастайтын автономиялар бірлігі идеясының келмеске кетуі деген сөз еді. Расында да солай болып шықты. Шовенистік пиғылдағы Директория басшылығы мәжілістен кейін іле-шала Алашорда үкіметін тарату туралы бұйрыққа қол қойды. Директорияның шовинистік пиғылын сезгеннен кейін, Мұстафа Шоқай кейбір Құрушы Мәжіліс мүшелерімен бірге 24 қазан күні Екатеринбург қаласына келеді. Екатеринбург қаласына жиналған Ресей демократтары большевиктік билікті танымайтынын, оның заңсыз екенін мәлімдеп, оған қарсылық ретінде Бүкілресейлік Құрушы Мәжіліс депутаттары атынан бір комитет құрды. Комитет төрағалығына Виктор Чернов, ал комитет төрағасының орынбасары болып Мұстафа Шоқай сайланды.

	Екатеринбург қаласында осындай жиналыс өтіп жатқан кезде екінші жақтан Мұстафа Шоқайдың ұйытқы болуымен жасырын ұйым құрылды. Құрамында қазақ, өзбек, татар және башқұрт мүшесі болған бұл жасырын ұйым Түркістан, Татарстан және Башқұртстанды біріктіруді көздеген еді. Жасырын ұйымның басқосуында төраға болып бірауыздан Мұстафа Шоқай сайланды. Алғашқы мәжілісін 1918 жылы 19 қараша күні өткізген астыртын ұйым мүшелері Америкаға барып, ел президенті Вильсонмен кездесуді жоспарлады. Олардың қолында визалары, билеттері және жеткілікті қаражаттары бар еді.

	Алайда олар жолға жиналып жатқанда күтпеген оқиға болды: кешкі сағат 5-тердің шамасында құрылтай мүшелері тұрып жатқан «Россия» қонақ үйінен күшті жарылыстың даусы шықты. Жарылыс болған жерде серіктері тұрып жатқандықтан, Мұстафа Шоқай сонда бармақ болды. Мария да ақшасын жасырып, оған ере шықты. Олар жарылыс болған жерге келгенде ғана байқады: қонақ үйдің айналасын чех әскерлері қоршап алған екен. Мұстафа оларға өзінің ішке кіргісі келетінін айтты. Қару асынып, үйді күзетіп тұрған чех әскерлері оған ішке кірсе, қайтып шыға алмайтынын, тұтқынға алынатынын ескертті. Ойланып жатпастан келісім берген Мұстафа қонақ үйге кіріп кетті.

	Мұстафа мен Мария ішке енгенде комитет төрағасы Виктор Чернов диванда отыр екен. Көйлегінің жағасы екі жақта, шашы ұйпатұйпа Черновтың кескінін көріп Мария шошып кетті. Сәлем беріп кіріп келген Мұстафаны көрген бойда Чернов жын ұрған кісідей еліріп «Бұл жерге неге келдіңіздер? Бұл не деген ақылсыздық? Адмирал Колчактың бұйрығы бойынша біздің бәріміздің тұтқынға алынғанымызды білмейсіздер ме, не? Мен мұны чехтардан естідім. Бізге қазіргі жағдайда бостандықтағы адамдар қажет. Ал сіздер болсаңыздар тек қана ынтымақты ойлау арқылы өз бастарыңызды өлімге тігіп келіп отырсыздар. Бұдан ешкімге келер пайда жоқ» деп айқай салды. Оның қатты толқып, ашуға булығып отырғанын көрген Мұстафа сабырға шақырып еді, көнетін Чернов көрінбеді. Ол одан бетер өршеленіп: «Әр адам өз басын аман алып қалудың амалын жасау керек. Колчак өзін диктатор деп жариялапты. Жағдай өте қиын. Біздің бәрімізді тұтқындап, Екатеринбургтен Шадринскіге алып кетеді» — деп барып тоқтады. Мұны естіген Марияда ес қалмады: ол көз жасына ерік беріп, жылай бастады. Мұстафа оны жұбатып, отырғандарға басу айтты. Вольский де есін жиып, мәжілісті шақырып, кеңес өткізу туралы ұсыныс айтты.

	Расында жағдай күрделі болып шықты. Омбымен арадағы байланыс үзіліп қалды. Черновтың Омбымен байланыс құру әрекетінен түк те шықпады. Не істерін білмей қорқып, үрейленге бой алдырып, сары уайымға салынған адамдардың мінездері де өзгере бастады. Құрылтайға қызмет етіп жүргендер өздерінің аш-жалаңаш екенін айтып, айлықтарын талап ете бастады. Оларға айлық төлерлік жағдай тұрмақ, ішерге ас табылмай қалды. Құрылтай мәжілісіне келген 120 шақты адам аш-жалаңаш қайда барады. Суығы ерте түсетін Сібірдің ызғырығы үдеп, сынық терезелерден жел гулеп, аш адамдар тоңа бастады. Мұны көрген Мұстафаны да көңілсіздік жеңді. Қолдағы қаражатпен қашып кету оның ойына да келген жоқ. Америкаға бару туралы тіпті ұмытып кетті. Оның есіл-дерті тұтқынға түскен жазықсыз жандарды құтқару болды. Сондықтан ол «көппен көрген — ұлы той» деген халық мақалын еске алып, өз тағдырын көпшілікпен байланыстырып, жоғарыдан түскен бұйрыққа мойынсұнып, тұтқынға түскендермен бірге станцияға кете барды. Әйтсе де оны тұтқындаған, күзеткен немесе жүруге мәжбүрлеген ешкім жоқ еді.

	Олар көрсетілген вагонға мінгеннен кейін, пойыз орнынан қозғалды. Жайғасқан орындары «вагон» деген аты болғанымен, атқораға көбірек ұқсайтын. Азынап соққан жел кеу-кеулеп, вагон іші тоңазытқышқа айналды. Жылынбақ болып, қағаздарды жағып көріп еді, бойларына біраз қан жүгіргендей болды. Алайда олар енді сусай бастады. Әбден шөлдеген олар қар жеді.

	Түн болып, вагонның ішін қараңғылық жайлағанда Мұстафа құпия жиналыс өткізді. Ол жанындағы серіктері Ілияс Алкин мен Вадим Чайкин үшеуі сыбырласып сөйлесіп, бір жайттарды ақылдаса бастады. Марияны шақырған жоқ. Вадим Чайкин Марияның жанына келіп, құпия жиналыстың шешімін жеткізді. Шешім бойынша олар Марияны жалғыз тастап, сол түні қашып кетпек екен. Марияның вагонда қалғанын жөн көріпті. Хабарласу қағазға түсірілмей, ойда сақталу арқылы жалғасады. Мұны естігенде, өзінің жат жерде жалғыз қалатынын ойлағанда Мария қорыққаннан қалшылдап кетті. Расында шешім өте қатал еді. Сондықтан оны Марияға жеткізу Мұстафаға ауыр соқса керек.

	Сұраған алпыс мың рубль ақшасын Чайкинге бергеннен кейін Мария Мұстафаның жанына отырып алып, жылады. Оны ешкім жұбатқан жоқ.

	Марияның басына түсер ауыртпалықты барлығы да түсініп отырды. Мұстафа үнсіз ғана Марияның қолын қатты қысып қойды. Оның жүзіне ақырын көз салып қараған Мария, Мұстафаның жыламау үшін өзін әрең ұстап отырғанын сезді. Уақыт сырғып осылай өте берді. Пойыз Челябинскіде едәуір тұрды. Олардың вагонын күзетіп отырған екі чех әскері ұйықтап қалғаннан кейін Мұстафа мен серіктері пойыздан бір-бірлеп түсіп, ақырын жылыстап, қараңғылыққа сіңе берді. Бойын үрей билеген Мария олармен қоштаспай, орнында отырған қалпы, іштей егіліп, өксіп жылай берді. Ол таңды көзімен атырды. Ал таң ата Юсуф Минор бастаған әскерлер келіп, пойыздағы тұтқындардың барлығын босатып жіберді. Мария босап шыққаннан кейін білді, бұл көтерілісті Мұстафа, Ілияс Алкин және Вадим Чайкиннің адамдары ұйымдастарған екен.

	1918 жылы 22 қараша күні достарының жәрдемімен тұтқыннан қашып шыққан Мұстафа Шоқай серігі Вадим Чайкинмен бірге желтоқсан айының басында Орынборға келді. Бір ай бұрын ғана Уфада өткен мәжілісте бірге жүріп, ортақ үкімет құруды ойластырған, сол мақсатты жүзеге асыру үшін жасырын ұйым құрған топтың ішінде болған Зәки Уалиди қонақжайлық танытып, Мұстафа Шоқай мен Вадим Чайкинді құшақ жая қарсы алды.

	Мұстафа Шоқай Орынборға жайдан-жай аялдамаған еді. Бір кездері қазақтың астанасы болып, игі жақсылардың басын қосқан Орынбор шаһары сонымен қатар Ресей мен Түркістанның арасын бөліп тұрған, тоғыз жолдың торабындағы стратегиялық қала еді. Оның үстіне, Орынборда орналасқан казачество жүздіктері мен башқұрт әскерлері арасында Зәки Уалидидің айтарлықтай ықпалы бар болатын. Сондықтан, Колчактың азап вагонынан қашып шығып, ажал аузынан қалған Шоқай ендігі жерде «ақ орыстардан» қайран жоғын біліп, жаңа үкіметке наразы, большевиктік билікке қарсы башқұрт және казачество әскерлерімен ымыраға келіп, одақтасуды көздеген еді.

	Мұстафа Шоқай Орынбордағы казачество және Зәки Уалиди басқаратын башқұрт үкіметімен 1917 жылдың желтоқсан айында Қоқандағы Түркістан уақытша үкіметінің сыртқы істер министрі болып тұрған кезінде байланыс орнатқан еді. Жоғарыда баяндалғандай, ол кезде «Оңтүстік-шығыс казачество одағы» Түркістан ұлттық комитетіне хабар жіберіп, Түркістан уақытша үкіметімен бірлесіп әрекет етуді ұсынған болатын. Міне, сол ұсынысты есіне алған Мұстафа Шоқай мен серіктері бірлескен одақ құру үшін әлі де кеш емес екенін алға тартты. Олар Орынбордағы әскердің күшімен Түркістан мен Мәскеудің арасындағы байланысты үзіп, Түркістандағы большевиктік билікті орталықтан бөліп тастауды ойластырды. Егер жоспар жүзеге асатын болса, байланыссыз һәм қолдаусыз қалған қызылдардан Түркістанды қайтарып алуға жол ашылар еді.

	Орынбор казачествосының басқа жерде соғысқа қатысуын мүлде қаламайтын және монархияны жақтайтын атаман Дутовтың бұл жоспарға қарсы болары белгілі еді. Сондықтан, Шоқай мен серіктері әуелі атаман Дутовқа қарсы астыртын төңкеріс ұйымдастыруды жоспарлайды. Олар атаман Дутовтың көзін жойғаннан кейін қазақ, башқұрт және казачествоның бірлескен ортақ үкіметін құруға сөз байласады. Мұстафа Шоқай мен Вадим Чайкин жаңа үкіметтің құрамына кіретін болды.

	Дутовтың билігін жойып, басшылықты ауыстыруды жоспарлаған төңкеріске Орынбор казачествосының әскери басшыларынан Каргин мен полковник Махин, Вадим Чайкин, Зәки Уалиди және Мұстафа Шоқай қатысады. Большевизмге жаны қас Каргин мен Махин салған жерден Дутовтың билігін құрту үшін төңкеріске дайын екендіктерін жасырмады. Атаман Каргин Дутовтың орнына басшы болуға келісім берді. Ал Ақтөбе майданының қолбасшысы болып тұрған Махин көзқарасы тұрғысынан солшыл-революционер еді. Жалпы, сол кезде большевизмге қарсы үлкен күшке ие болған Ақтөбе майданында атаман Дутовқа да қарсы наразылық бар болатын. Сонымен қатар, башқұрт әскерлері де Махинге сенетін еді. Ал Зәки Уалиди басшылық жасайтын Башқұрт үкіметі жоспардың жүзеге асуы үшін аянып қалмайтынын білдірді.

	Ақтөбеден Махинді Орынборға шақырып, атаман Дутовты үкімет басынан тайдыру жолын қарастыра бастаған топтың астыртын жиналысы желтоқсанның 2-сіне қараған түні қаладағы Керуенсарайда өтті. Өте құпия жағдайда өткен бұл мәжіліске Зәки Уалиди, Вадим Чайкин және Мұстафа Шоқай ғана қатысуы керек еді. Дегенмен, бұл ұстанымды елең қылмаған Зәки Уалиди құпия мәжіліске Әлиахмет Уәлиев атты татар жігітін көмекші ретінде ертіп келді. Бәлкім, ол өзінің үкімет басшысы екенін сездіргісі келген болар?

	Қалай болған күнде, ертеңгі күнге жоспарланған әрекет бір опасыздық нәтижесінде сәтсіздікке ұшырады. Опасыздық кімнен келді? Сөмке арқалаған серіктен бе, жоқ әлде құпия өтуі тиіс болатын мәжіліске серік ертіп әкелген Зәки Уалиди тарапынан ба?

	Досын жаманатқа қимайтын Мұстафа енді Зәкиден күдіктене бастады. Дегенмен, бәрі де кеш еді. Қан төгілуін қаламаған Махин қолға түсіп, жазаға тартылды. Каргин қаладан қашып кетті. Мұстафа Шоқай мен Вадим Чайкин де Орынбордан жасырын түрде қашып шығуға мәжбүр болды. Башқұрт үкіметінің басшысы Зәки Уалиди болса Орынборда, атаман Дутовтың жанында әрі ешқандай жаза көрмей қала берді...

	«Өмірімде басымнан өткен қайғылы оқиғалар арасында қабырғама қатты батқаны осы Орынбор оқиғасы болды», — деген Мұстафа Шоқаймен еріксіз келісесіз. Өйткені, бұл оқиға Түркістанды қызылдардан азат етуге мүмкіндік беретін соңғы әрекеттің бірі еді. Ендігі жерде большевиктік билікке қарсы тұрарлық күш-қуат қалмады. Үміт үзілуге айналды.

	Осы оқиғадан кейін, Мұстафа жанындағы серігі Вадим Чайкинмен бірге машақатты жол жүріп, 17 желтоқсан күні Орал қаласына келеді. Олар Оралда көп аялдамай, Маңғыстау өңіріне өтеді. Маңғыстауда Тобанияз Әлжанов пен Отарбай Иманғазиевтің үйлерінде қонақ болады. Аз-кем ат шалдырып алғаннан кейін, көп кешікпей түрікмен даласына аттанып кетеді.

	Түркістанның тұтастығы мен тәуелсіздігі үшін әр мүмкіндікті қалт жібермеуге тырысатын Мұстафа Шоқай Маңғыстау арқылы Түрікменстанға барады. Бұл кезде Түрікмен даласында Чаржой көпіріне дейінгі аймақ ағылшын әскерлерінің бақылауында болатын. Ағылшындар бұл жерге Иран арқылы келген еді. Ел астанасы Ашхабад қаласында ағылшындардың қолдауына сүйенген социалдемократтардан құралған үкімет билік басында тұрды. Үкімет деген аты болмаса, шын мәнінде ол ағылшындардың қолында қуыршақ еді. Өз еріктерімен шешім қабылдауға қауқарсыз үкіметтің тәуелсіз әскері де жоқ болатын. Соған қарамастан солшылдардан құралған үкімет мүшелері ұлттық мемлекеттерге аса жаулықпен қарайтын. Ашхабадтағы үкімет мүшелері әсіресе Османлы мемлекетімен жақын қарым-қатынас орнатқан Әзірбайжан ұлттық үкіметін барынша жек көреді екен. Бұл — әрине, ағылшындардың ықпалынан туған нәрсе еді. Оның үстіне, ағылшындарды ұнатпайтын жергілікті халық, соның ішінде әсіресе темір жол жұмысшылары үкіметке наразылығын білдіріп, ереуілге шығып жатты. Жұмысшылар арасында большевиктік партияға ықылас танытқандар да едәуір көп болатын.

	Ашхабад шаһарына 1919 жылы ақпан айының басында келген Мұстафа Шоқай, мұнда «Түркістан Құрушы мәжілісін жинау комитеті» деген ұйым құрды. Ұйымның негізгі қызметі азаттық жолында күреске шыққан ұлттық топтарды Түркістанның тұтастығы мен тәуелсіздігі жолында біріктіру және осы мақсатта шет елдік күштерден, соның ішінде әсіресе ағылшындардан жәрдем алу болатын. Алайда, ағылшындар мен оның одақтастарының большевиктік Ресейге қарсы күресте түркістандықтарды емес, ақ гвардияшылдарды қолдайтыны белгілі болып қалды. Закаспий облысы бойынша ағылшын күштерінің бас қолбасшысы генерал Маллесонмен кездескен Мұстафа одан алдағы жоспарлары жайында сұраған еді. Генерал Маллесон ойланып жатпастан, түрікмен даласына уақытша келгендерін, мұнда түпкілікті қалуға ниеттері жоқ екенін және түбінде бұл аймақты патша генералы Деникинге табыстайтынын айтты.

	Бұл ағылшындардың ғана ойы емес-тін. Бұл кезде Ресейге оңтүстіктен дендеп еніп келе жатқан одақтастардың бірлескен күштері түрікмен даласын тезірек Деникиннің армиясына табыстауды жөн көретін еді. Олардың барлық ойы Ресейді тезірек аяқтандыру, алмандардың Түркістанға кіруіне жол бермеу, Орталық Азияда мұсылман-түрік мемлекетінің құрылуына мүмкіндік танымау және Османлы мемлекетін бөліске салу еді. Сондықтан, Мұстафа Ашхабадтағы үкіметтің ынтымақтастық туралы ұсынысын қабыл алған жоқ.

	Ашхабадта жүріп одақтастармен байланыс орнатқан Мұстафа халқының шынайы еркіндігін халықаралық саяси сахнада әлемдік қауымдастыққа білдіру үшін күш салды. Бұл орайда ол 1919 жылы 21 ақпанда Түркістан Құрушы мәжілісін жинау комитеті атынан Париждегі Версаль келісім конференциясына жеделхат жолдады. Жеделхатта «Ресейде бүкіл ел болып мойындаған үкімет болмағандықтан, Түркістан халықтарының еркін қалауын Ресей демократиялық федеративтік республикасы шеңберінде қамтамасыз етуді» сұрады. Версаль келісім конференциясының түпкі мақсатын дөп басып таныған Мұстафа Шоқай жіберген жеделхатта Түркістанның тәуелсіздігі туралы сөз қозғаған жоқ. Өйткені, американ, ағылшын және француз өкілеттіктерімен кездесіп, олардың ойларын білген Мұстафа Шоқай одақтастардың Ресейді бөлшектеуге әсте разы болмайтынын түсінген еді. Сондықтан, ол тым болмаса Ресейдің демократиялық федеративтік сипатта құрылып, Түркістанның мәдени тәуелсіздік алуына қол жеткізуді ойлаған болатын. Алайда, оның сұрауы Парижге жетпей жатып конференция өз жұмысын аяқтап қойды.

	Мұстафа Шоқайды түрікмен даласына жетектеп барған себеп бір бұл емес еді. Ұлт-азаттық күрестің ұйытқысы сол ұлттың өзі болуы керектігін жіті сезінген Шоқай мұнда Бұхара әмірінің арнайы өкілімен келіссөзге келген. Бұл кездесуге үлкен үміт артпағанымен, Шоқайда соқыр сенім де жоқ емес еді. Үміт пен күдіктің құшағында болған ол әмірдің өкіліне бар мәселені жайып салды.

	Түркістанның бар тағдыры түркістандықтардың өз қолында екенін айтты. Бұхара әмірінің ұлтазаттық күреске басшылық жасауы керектігін түсіндіруге тырысты. Уақытты оздырмай мұсылмандардың өзара қадымшыл-жәдитшіл болып қырқысқанын қойып, ортақ дұшпанға қарсы жұмыла күресуі керектігін ескертті. Мұның соңы қасиетті ғазауат соғысына айналып, Түркістанның тәуелсіздігі мен тұтастығына бастайтынын дәлелдеуге тырысты...

	Алайда кездесу көңілсіз аяқталды. Шоқайды селсоқ тыңдаған өкілге кінә артуға болмас. Көш ілгерідегі тұрмақ, көзінің алдындағы шындықты көре алмайтын әмір өзінен өткен ақылды адамды өкіл қояды ма? Оның үстіне өмір бойы патшаға сеніп, «патша әскерінің генералы» деген атаққа мәз болып келген Бұхара әмірі бұл кезде ұлтазаттық күрестің көсемдерін «жаңашылдар, жәдитшіл кәпірлер» деп, қойша қырып жатқан болатын. Халқының қамы емес, жеке отбасының алдамшы бағы мен астындағы алтын тағының тағдыры толғандырған әмір ұлт-азаттық күреске жетекшілік жасауды тіпті де ойлаған емес. Ол үшін Ресейдегі биліктің ауысуынан немесе отаршылдық қамытынан құтылудан көрі өз ішіндегі «басбұзарларды» жөнге келтіру әлдеқайда маңызды еді. Оның үстіне, халықтың күшіне сенбейтін Бұхара әмірі әлі де болса патша әскерінің қолдауына сүйенуді ойлайтын. Сондықтан, әмірдің арнайы өкілі Шоқайға Солтүстік Кавказдағы Деникин, Қырымдағы Врангель сияқты патша әскерлерімен байланысып, олардың қол астында әрекет етуді артық санайтынын жеткізді.

	Жағдайды түсінген Мұстафа бұл жерден тез кету керек деп шешті. Әмірдің адамдары керітартпа қадымшыларға хабар жіберіп, Маңғыстауда жүргенін хабарлайтын болса, өзінің өміріне қауіп төнерін ол Ферғанада алған тәжірибесінен жақсы білетін еді. Жәдитшіл қазақты большевиктен айырып қарамайтын қадымшылдардың оны бұл жолы тірі жіберуі екіталай болатын.

	Мұндай жағдайда не істеу қажет? Түркістан ұлттық орталығымен байланыс орнатқан Шоқайдың ұсынысы қолдау тапты. Шоқайдың шетелге кету туралы Екатеринбург шаһарында қабылдаған шешімі мақұлданды. Мұнда әуелі Кавказда құрылған ұлттық мемлекеттердің бірінде жұмыс жүргізу қажеттігі, егер оған мүмкіншілік болмаса, Еуропаға кету туралы айтылды. Мақсат айқындалды. Енді уақыт оздырмай жолға шығу керек. Осылайша, сипат-тұрпаты мен мүддемұраты ұлттық тұрғыда болмай толық тәуелсіздіктің келмейтінін, келсе де нық орнықпайтынын көңілге түйіп, отаршылдармен жаңаша күресу керектігін жіті түсінген Мұстафа Шоқай «Түркістан ұлттық орталығының» тапсырмасы бойынша шетелге бет алды.

	Ол есебінде жаңылған жоқ еді. Расында, Ұлттық орталықтың шешімімен Мұстафамен кездесіп, содан кейін Версаль конференциясына бірге бару үшін жолға шыққан жәдитшілдердің көсемі мүфти Махмұт қожа Бехбуди 1919 жылы 26 наурыз күні Бұхара әмірінің ескішіл адамдары тарапынан айуандықпен азаптап өлтірілді. Ал бұл кезде Мұстафа жанындағы серігі Вадим Чайкинмен бірге Красноводскіден кемеге отырып, теңіз асып кеткен болатын. Бет алған бағыт — Баку шаһары еді.





КЕЛЕСІ БЕКЕТ – БАКУ




	Түркістандағы соңғы әрекеті де сәтсіздікке ұшыраған Мұстафа Шоқай сүйікті отанынан жыраққа шығып, теңіздің арғы жағына орналасқан Баку шаһарын бетке алды. Ол осылайша мұғажырлық жолды саналы түрде қалап алып, жаңа заманның мұғажыры болды.

	Мұстафа өз еңбектерінде жиі қолданған «мұғажырлық» деген не, «мұғажыр» деген кім? Ол қандай мағына береді? Мұғажыр, дәлірек айтқанда мұхажир — «хижрет етуші» деген мағына беретін араб сөзі. Біздің ұғымымызда оның «эмигрант» сөзінен аясы кеңірек. Мұғажыр өз елінен, туған жерінен зорлықпен, күштеп шеттетілген адам. Сонымен бірге ол — залымдық пен зұлымдыққа төзбей, басыбайлы малайлыққа көнбей, бостандығы үшін жат жұртқа саналы түрде қоныс аударуға мәжбүр болған табанды тұлға. Мұғажыр — азаттықты, соның ішінде әсіресе, рухани тәуелсіздікті басты нысана етіп алған. Мұғажырлық, яғни хижрет Адам атамен бірге басталған. Ал мұғажырлардың көш бастаушысы — ол Меккеден Мәдинаға қасіретті де қасиетті сапар шеккен Хазіреті Мұхаммет пайғамбар (с.ғ.у.). Сонымен қатар, ұстанған діні үшін отанын тастап, Меккеден Мәдинаға үдере көшуге мәжбүр болған сахабалар да «мұхажир сахабалар» деп аталады.

	Мұғажыр — қарақан басын күйттеп бас сауғалаған қашқын емес, ақиқат үшін арпалысқан, ұлы мақсат жолында жанын беруге әзір азаттық жауынгері, күрескер азамат. Сондықтан, қалтқысыз сүйген халқымен ақ жолда қайта қауышуды аңсаған оның көші — елге тек толық жеңіспен ғана оралуды көздейтін ымырасыз, бітіспес көш. Мұғажыр Мұстафаның да мұраты — тәуелсіз, тұтас Түркістанға қайта оралу болатын. Ол осы мақсатта Ұлттық орталықтың тапсырмасын орындап, үлкен міндетті жүзеге асыру үшін шет елге кетті. Ал осындай жолды ұстанған жүректі жанды «босқын» деуге бола ма? Тағдыр тәлейімен шет елге кеткен азаматтарымызды «саяси босқындар» деп атап жүрміз. Шын мәнісінде «бей–берекет босып кеткен», «басымен ауып кеткен» деген мағыналарға келіңкірейтін, тіпті «қашқын» сөзімен төркіндес жатқан «босқын» сөзінің аясына Мұстафа Шоқай сынды арысымыз сия қояр ма екен?

	Орыс тілін және ағылшын, француз, неміс тілдерін еркін тілдерін еркін меңгергеніне қарамастан Мұстафа Шоқайдың төл еңбектерінен «эмигрант» сөзін кездестірмейміз. Бұл сөзді ол орыс және шет тілдерде жарияланған еңбектерінде ғана қолданған. Шоқайдың өз тілінде жазған еңбектерін, әсіресе «Иені Түркістан» мен «Яш Түркістан» журналдарын зерттеу барысында біз оның «мұғажыр» сөзіне ерекше мән бере тоқталғанына куә болдық. Сондықтан, Түркістанның тәуелсіздігін мұрат тұтқан Мұстафа Шоқайды өз сөзімен «мұғажыр» деп атауды жөн санадық.

	Тәуелсіз Әзірбайжанның астанасында келген бетте мұғажыр Мұстафа мен серігі Вадим Чайкин үкімет басшыларымен, ел зиялыларымен байланыс құрып, пресс-конференция ұйымдастырып, Түркістанда орын алған қайғылы оқиғалар жайында баяндады. Бұл кезде Әзірбайжан ұлттық үкіметін кейінірек Шоқайдың жақын досына айналған Мехмет Емин Расулзаде басқарып тұрған болатын. Сонымен қатар, Мұстафа Әзірбайжан ұлттық мәжілісінің төрағасы, көрнекті қоғам қайраткері, барша түрік халықтарының тәуелсіздігі мен ортақ тағдыры үшін басын бәйгеге тігіп, күреске түскен Алимардан Топчыбашев бекті де Петербургта жүрген кезінен, Мемлекеттік думадағы мұсылман фракциясынан бері жақыннан танитын еді. Ескі достар тез табысты. Шоқайдың мектепте бірге оқыған досы Сергей Ковалевский де Бакуде екен. Ол Бакудегі жағдайды біршама білетін болып шықты. Осылайша, Мұстафа мен Вадимнің таныстары күнненкүнге көбейіп, қала өмірімен етене араласа бастады.

	Алайда, Әзірбайжан мемлекетіндегі сол кездегі саяси ахуал тұрақсыз еді. Әуелі большевиктердің қолына өтіп, кейін османлы және ағылшын мемлекеттерінің ықпалына көшкен Бакуде ұлттық үкімет әлсіз болатын. Мұстафа Шоқай мұның себебін тез түсінді.

	Шоқай Әзірбайжанға табан тіремей тұрып, дәлірек айтқанда 1918 жылы Османлы мемлекетінің әскерлері Бакуді бағындырған еді. Билікке келгелі бері ұлы Тұран мемлекетін құруды қиялдап жүрген Әнуар пашаның қалаға кіруінің алдында ғана араларында Шаумян, Чапаридзе, Азизбеков, Везиров бар Бакулік 26 комиссар тұтқыннан босатылып, «Түрікмен» деп аталатын кемеге отырғызылып, Астраханға жөнелтілген болатын.Алайда, Красноводскідетоқтатылған кемеден түсірілген комиссарлар ағылшындардың қолдауына сүйенген солшылдар тарапынан өлтірілді. Бұл оқиғаны сыныққа сылтау жасаған большевиктік билік «ұлы төңкеріс үшін төгілген жолдастардың қаны сұраусыз қалмайды» деген ұранмен, жаппай кек алуға шақырды. Баку — большевиктердің басты нысанасының біріне айналды. Ал, жағдайды ушықтырып, солшылдарды желіктірген ағылшындар болса, соғыс жылдарында Алманиямен одақтас болған Османлы мемлекетінің Әзірбайжан жеріне иелік етуіне көз жұмып қарай алмайтынын танытты. Олар үшін Иранмен шекаралас жатқан Әзірбайжан мұнайға бай әрі стратегиялық ел ретінде көптен бері көз құртына айналған еді. Дегенмен, «ұлы державалардың өзара келісіміне орай» Әзірбайжан Ресейге тиесілі ел болатын. Сондықтан, Ирандағы ағылшын күштерінің басшысы генерал В.М. Томсон Османлы әскерлерінің бір аптаның ішінде Бакуді, ал бір айдың көлемінде бүкіл Кавказды тәрік етіп шығуын талап етті. Оның үстіне, ағылшын генералы Османлының көмегіне сүйенген ұлттық Әзірбайжан Республикасын да танудан бас тартты.

	Расында, 1918 жылы 17 қараша күні Бакуге басып кірген Томсон қалаға кірген бойда Әзірбайжан мемлекетінің жасыл, қызыл және көк түсті ұлттық байрағын түсіріп, бұдан былай өзінің Бакудің қожайыны болатынын мәлімдеді. Лепіре сөйлеген ол жиналған көпшілікке патшалық Ресейді мақтай келіп, одақтастардың ендігі жерде Ресейді қайта тұрғызып, оны әлемдік саясат сахнасындағы орнына отырғызатынын айтты. Оның меңзеп тұрғаны, әрине, патшалық Ресейді қайта жандандыру болатын. Оның үстіне, бұл кезде «біртұтас, бөлінбейтін Ресей» деген ұран көтерген генерал Деникиннің әскері де армяндарға көмек көрсету үшін Бакуді нысанаға алған еді. Көршілес жатқан армяндар да ұлттық үкімет үшін үлкен қауіп тудырды. Күдік ұлғайып, ел ішін үмітсіздік жайлаған 1919 жылдың көктем айларында монархист Деникиннің армиясы Дағыстанды бағындырып, Бакуге таяп келді.

	Еуропадан көмек алу үшін Версаль келісім конференциясына үміт арқалап аттанған, құрамында Алимардан Топчыбашев, Ахмет Ағаев, Жейхун Хажыбейлі сынды танымал тұлғалардың қажырлы еңбектері де нәтижелі бола қойған жоқ. Өйткені, өзі де Версаль конференциясына жеделхат жіберген Мұстафа Шоқайдың көзі жеткен ақиқат бойынша, одақтастар үшін аз ұлттардың, соның ішінде мұсылман-түрік халықтарының тағдыры түкке тұрмайтын еді. Олардың барлық мүддесі бөлінбейтін, біртұтас Ресейді қайта қалпына келтіру жолында тоғысқан еді. Сондықтан, ағылшындардың түпкі ниетін Ашхабадта біліп алған Шоқай Әзірбайжанға қауіп төнгенде олардың көмек көрсететіне сенбейтін. Ал, ағылшындарды жек көретін Вадим Чайкин болса тіпті Бакулік 26 комиссардың өліміне қатысты зерттеу жұмысын жүргізе бастады. Ол осы оқиғадағы шындықтың бетін ашу үшін куәгерлермен кездесіп, түрлі құжаттар жинап жүрді.

	Шынында да Шоқайдың айтқаны келді. Генерал Томсон 1919 жылы мамыр айында Бакудегі ұлттық үкіметке Әзірбайжанды тастап кететіндерін, сонымен қатар, ағылшындардың орнын бұдан былай италиялықтардың басатынын жеткізді. Солай болды да. Ал Әзірбайжан жеріне табан тіреген Италияның қуаты белгілі болатын. Олар мұнда көп тұрақтай алған жоқ. Нәтижесінде, қорғансыз Әзірбайжан мемлекеті қаумалаған оттың ортасында қалды. Өшіккен большевиктер мен ентелеп, ел шекарасына жақындай түскен Деникин армиясына қарсы тұрарлық қауқары жоқ Әзірбайжан ұлттық үкіметі ертеңгі күніне алаңдап, шарасыз ғана ақырын күтті. Оның үстіне қаладағы жұмысшылар ереуілдеп жатты. Мұның бәрінен өткен сорақысы — Бакудің халқы теріскейден төніп келген қауіптің қара бұлтын сезінбей, алаңсыз өмір кешіп жатты. Сұрапыл дауыл алдындағы уақытша тыныштыққа алданған аристократтар сән-салтанат құрып, мереке-думанға бой алдырды. Тіпті, Мұстафа Шоқайдың артынан іле-шала, дәлірек айтқанда 1919 жылдың сәуір айында Бакуге келген Мария Шоқай қаланың мамыражай өміріне таң-тамаша қалып, алған әсерін былай жеткізген еді: «...Бұл жерде адамдар құмар ойынына берілген, енді бір жерлерде адамдардың большевиктерден қандай азаптар шегіп жатқаны олардың қаперіне де кірмейді. Бір елдің ішіндегі жаугершілік адамның санасын оятса керек еді, алайда ол байқалмайды. Бұны ойлап бас қатырып жатқан ешкім жоқ».

	Қайшылыққа толы осы жайттарды жіті аңғарған Мұстафа Шоқай мен Вадим Чайкин Бакудегі Грузия Республикасының тұрақты өкілімен байланыс жасайды. Бакудегі Полиция көшесінің бойындағы үйге орналасқан Грузия Республикасының тұрақты өкілі Н.Я. Карцевадзе өте кішіпейіл, мәдениетті жан болып шықты. Карцавидзеден Грузия мемлекеті туралы жан-жақты мәлімет алған екі дос енді барлық жағдайды орнында көру керек деп шешті. Осылайша Вадим Чайкин тәуекел етіп, Грузия мемлекетіне аттанып кетті. Шоқайдың сенімді серігіне айналған Вадим Чайкин бұл кезде Түркістан Құрушы мәжілісін жинау комитетінің мүшесі әрі ұлттық орталықтың шетелдегі ұйымының хатшысы болып қызмет атқаратын еді. Көп уақыт өтпей Тифлисьден Шоқайға хат келді. Чайкиннен келген хатта Грузияда жұмыс жасаудың тиімді екені баяндалған екен. Осылайша жан-жақты зерттеуден кейін толық көзі жеткен Мұстафа Шоқай ендігі жерде Бакуде көп уақыт өткізуді жөн санамады. Ол 1919 жылы 18 наурыз күні қайтадан Н.Я. Карцевадзеге барып, өзіне куәлік жаздырып алды. Аталмыш куәлік былай деп жазылған еді:

	«Предъявитель сего г. Мустафа Чокаевъ, Председатель Комитета по созыву Туркестанскаго Учредительнаго Собрания следуетъ въ гор. Тифлисъ.

	Прошу все военные и гражданские чины Республики Грузии не чинить означенному лицу никакихъ препятствие при следовании по территории Республики.

	При немъ имеется револьверъ системы «Наганъ» за №23191».

	Куәлік қолына тигеннен кейін, Мұстафа Шоқай Грузия мемлекетіне жету үшін жолға шықты.

	...Арада бір жылдан астам уақыт өткеннен кейін Әзірбайжан мемлекеті тәуелсіздігінен айырылды. Кавказдағы генерал Деникиннің әскерін ойсырата жеңген қызылдар 1920 жылы 27 сәуір күні Бакуге келіп кірді...





ТИФЛИСЬТЕ




	Ол кезде тәуелсіз, демократиялық Грузия мемлекеті Ресейдің қол астында болған елдердің түрлі өкілдері мен большевиктік биліктен қашқан саяси босқындарды құшақ жая қарсы алатын еді. Сондықтан болар, большевиктердің қысымымен тәуелсіздігінен айрылған елдердің саяси өкілдері, солтүстік Кавказияның бүкіл саяси жетекшілері, Кубан казачествосы мен армяндар Тифлисьте тұрақтаған болатын. Бұл тұрғыдан алғанда Тифлись Транскавказия конфедерациясының астанасындай әсер қалдыратын. Сонымен қатар, Петлура басшылық жасайтын тәуелсіз Украина мемлекетінің өкілі Красковский де Грузияда дипломатиялық жұмыстар жүргізіп жатқан еді.

	Большевиктік билікке қарсы елдердің Тифлисьде шоғырлануының өзіндік себебі де бар болатын. Өйткені, Еуропалық күштер үшін Бакумен салыстырғанда, Тифлисьте маңызы әлдеқайда артық болатын. Біріншіден, большевиктік биліктен жырақтау жатқан Грузия елі Қара теңіздің жағалауына орналасқандықтан, онымен байланыс орнату одақтастар үшін жеңілірек болды. Екіншіден, халқының арасында мұсылмандар болғанымен, Грузия, негізінен алғанда, християн мемлекет еді. Сондықтан, онда Османлы мемлекетінің әсері онша байқалмайтын. Аймақтағы мұсылман түрік халықтарын аса ұната қоймайтын және көп кешіктірмей Османлы мемлекетін жойып, оны бөліске салуды жоспарлап отырған Еуропалық алпауыт елдер үшін бұл маңызды фактор еді. Дәлірек айтқанда, Грузияда ол кезде әуелгіде еуропалықтардың өздері ойлап тауып, кейіннен өлердей қорқатын болған «пантүркизм» мен «панисламизм» сияқты қозғалыстар жоқ еді. Оның үстіне, бұл жылдары Тифлись армяндардың екінші астанасына айналған болатын. Ал армяндардың гректер сияқты еуропалықтардың ерке інілері екеніне Мұстафа Шоқайдың көзі жетті. Тіпті, Версаль келісімінің Кавказдағы америкалық өкілі полковник Хаскель Ереванда жасаған ресми мәлімдемесінде егер бір түрік кездейсоқ жағдайда кез келген армянның бір тал шашына қылау түсірсе яки саусағының ұшын тигізер болса, онда Кавказдағы бүкіл түріктердің жаппай жазаланатынын айтқан еді. Сондықтан, діндестерінің құқығын түріктер мен алман ықпалынан қорғау үшін Тифлисьте одақтастардың және Версаль келісім конференциясының жоғары комиссарының резиденциясы орналасқан еді.

	Жоғарыда айтылған жайттардың барлығын есепке алып, сол үшін Тифлиське келген Мұстафа Шоқайды Грузияның саяси басшылары ілтипатпен қарсы алды. Әсіресе, Грузия Ұлттық үкіметінің басшысы Ной Жордания мен ішкі істер министрі М. Рамишвили оған зор құрмет көрсетті. Олар Мұстафаны Петербургдан бері танитын еді. Оның үстіне, Шоқайдың жанында хатшы ретінде бүкіл Ресейге танымал социал-революционер Чайкиннің болуы — оның істерін едәуір жеңілдетті. Бұл уақытта Тифлисьте эсерлер, соның ішінде Чайкиннің жақын достары өте көп болатын.

	Тифлиське 22 наурыз күні келіп, 31 наурыз күні жергілікті билік орындарынан куәлік алған Мұстафа Шоқай, ендігі жерде қалай әрекет ету керектігін жақсы білді. Ол мұнда одақтастарға түрпідей тиетін түрікшілдік идеясын ұран қылып көтерген жоқ. Оның басты ұстанымы — баршаға ортақ дұшпан болып табылатын большевизмге қарсы бірігіп әрекет жасау болатын. Осы мақсат төңірегінде Мұстафа Шоқай мен Грузия үкіметі арасында өзара ынтымақтастық туралы келісім-шарт жасалып, қол қойылды. Бұл келісім-шарт негізінде қандай жағдайда болмасын большевимге қарсы тізе қосып, бірігіп күресу жайында айтылған болатын. Тифлисьтегі Украинаның өкілімен де дәл осындай келісім жасаған Шоқай тынымсыз еңбек етіп, түрлі бас қосулар ұйымдастырды. Олардың арасында әрине еуропалық алпауыт елдердің өкілдері мен жауапты тұлғалары да бар еді.

	Осындай бас қосулар мен келіссөздер арқылы Мұстафа Шоқай Тифлисьте түркі халықтары, славяндар, дәлірек айтқанда украиндықтар және грузиндер арасында Кеңестер Одағына қарсы бірлескен одақтың негізін қалыптастыратын алғашқы қадам жасайды. Мұстафа Шоқайдың «Моя попытка обьединения сил Украины, Туркестана и Кавказа против Российского империализма в 1919 году» деп аталатын мақаласына сүйенер болсақ, украиндықтармен бірге жасалған бұл бағдарлама демократиялық сипатта болған.

	Одақтастарға үлкен үміт артуға болмайтынын жақсы білетін Шоқай Украинаның өкілі Красковскиймен біріге отырып, арнайы жоспар жасады. Бұл жоспар бойынша ортақ бағдарлама түзіліп, арнайы орталық ашылды. Орталықтың мақсаты орыс және Еуропа елдерінде кең тараған тілдерде түрлі басылымдар жариялау көзделді. Сонымен қатар, орталықтың жанынан ақпарат орталығы жасақталып, телеграф агенттігі іске қосылды. Бұл іске жұмылдыратын қаржыны да шетелдіктерден алақан жайып сұрамай, бар шығынды өздері көтеруді жөн көрді. Мұстафа Шоқай Екатеринбургтан алып шыққан бес миллион рубльге жуық қомақты қаржысын осы іске салды. Нәтижесінде 1919 жылдың 1 қарашасынан бастап Түркістан және Украина бірлескен Ұлттық орталығының басылымы ретінде орыс тілінде «На Рубеже» атты тәуелсіз айлық журнал шығара бастады. Бас редакторы болған бұл журналда Мұстафа Шоқай «М. Жанай» және «Жәлел» деген бүркеншік атпен де мақалалар жариялады. Грузия үкіметі де қаржылық көмек көрсеткен бұл айлық журнал небәрі 6 санын шығарып үлгерді. Өйткені, кубандық казачество өкілдері, әзірбайжандар мен солтүстік кавказдықтар қатыспаған бірлескен орталықтың жұмысы уақыт өте келе қаржылық тапшылыққа ұшырады. Ал армяндар болса Ресейге қарсы қандай да болмасын қозғалысқа қатысуға үзілді-кесілді қарсылығын білдірді. Міне, осылайша жақсы басталған орталық жұмысы орта жолда үзіліп қалды. Дегенмен, ерекше айта кетерлік жайт, «Еркін Одақ» деп аталған осы бағдарлама арқылы кейіннен Еуропада үлкен қозғалысқа айналған «Прометейдің» негізі қаланды. Осылайша, Мұстафа Шоқай өзінен бұрын ешқандай түркістандыққа бұйырмаған шетелдегі ауқымды саяси іс-әрекеттерін бастап кетті.

	Сонымен қатар, Мұстафа Шоқай шетелге шығу себептерінің бірі болып табылатын газет-журнал шығару ісіне де қызу кірісті. Ол солтүстік кавказдықтар шығаратын «Вольный горец» атты апталық газетте және Грузияның «Борьба» газетінде жұмыс істеді. Басылымдарда оның мақалалары үздіксіз жарияланып жатты.

	Мұстафа Шоқай Мария Яковлевнаға 1919 жылы 1 мамыр күні қауышты. Осы күннен дәл бір жыл бұрын Мария мен Мұстафа Ташкенттен жасырын түрде жолға шыққан еді. Енді міне, ғасырға татитын ауыр күндерден кейін Мұстафа сүйікті жарын Тифлись бекетінде Бакуден келген пойыздан күтіп алды. Пойыздан түскен Марияның үстінде ақ көйлек, басында ақ қалпақ болатын, ал оны тағатсыздана күткен Мұстафаның қолында гүл шоғы бар еді. 1918 жылы 24 қараша күні Челябинск шаһарында қоштасып, одан бері талай азапты күндерді басынан өткерген ерлі-зайыпты бір-бірімен кездескен сәтте қатты толқыды. Бірін-бірі алғаш көргенде тосыла қарап, состиып, үнсіз тұрып қалды. Әуелгіде ауыр елестен айықпай аңырып қалған Мария, Мұстафаның құшағына көміле кетіп, содан кейін дауыстап ұзақ жылады. Өзінің де жүрегі елжіреп, іштей егіліп, аузына сөз түспей тұрған Мұстафа оны жұбатып, енді ешқашан жалғыз тастамайтынын айтып, уәде берді. Алайда, Түркістанның тәуелсіздігі жолында бүкіл саналы ғұмырын сарп еткен қайран ер бұл сөзінде тұра алмады. Оған отбасын да ойлауға мұрша бермейтін ұлы күрес барысында кейде жан жарын жалғыз тастап кетуге тура келетін.

	Тифлисьте Шоқай отбасы бірнеше апта Головин көшесінің бойындағы «Ореан» қонақ үйінде тұрды. Дегенмен, оларға жеке пәтер жалдап тұру ыңғайлы болатын. Саяси әңгімелер мен толассыз кездесулер үшін қонақ үйдің жеткіліксіз болатыны түсінікті. Оның үстіне, бір күні Мұстафа Шоқайдың ескі танысы Сейіт Насыр Миржалилов келе қалды. Түркістаннан Иран арқылы келген ол Мұстафаға бірге тұрғысы келетінін айтты. Расында, тіл білмейтін Сейіт Насырды жалғыз тастауға болмайтын еді. Бұл кезде бірнеше басылымда жұмыс істейтін Мұстафаның жалақысы едәуір тәуір болатын. Осылайша, жеке пәтер қараған олар Тифлисьтің ауқатты бай-бағландары тұратын ауданынан пәтер тауып алды. Дәуіт тауының етегіне, Гребоедов көшесіне орналасқан бұл үйден Эльбурс таулары көз тартатын еді. Үйдің иесі Людвиг Першке мырза Балтық жағалауынан келіп, ұзақ жылдар бойы мемлекеттік басқару қызметтерінде жұмыс істеген ақсүйек болатын. Ұлты алман ерлі-зайыпты Першкелер өте мәдениетті жандар екен. Жасы ұлғайып қалған қожайын қатал тәртіпке үйренген еді. Анархияға жаны қас болғандықтан, ол төңкерісшілерді ұнатпайтын.

	Дегенмен, пәтерді жалдап тұрған Шоқай отбасына келетін қонақтар үй иесімен санаса қоймады. Әсіресе Вадим Чайкиннің жолдастары мен партиялас достары Шоқайдың пәтерін «штабқа» айналдырып алды. Вадим Чайкин бұл кезде Бакуде бастаған 26 комиссар туралы зерттеу жұмысын одан әрі қарай жалғастырып, ағылшындар мен одақтастар жайында, келешек Ресейдің тағдыры мен конфедерация төңірегінде ой өрбітіп жүрген. Сондықтан, үйге келген қонақтар көбіне Ресейдегі жағдай мен конфедерация төңірегінде ұзақ әңгімелесетін. Осылайша Шоқай тұратын үйге социал-демократтар мен төңкерісшілер, түрлі ұйым мүшелері мен әсіресе «жасылдар» көптеп келе бастады. Олардың қайсібірі Мұстафаны іздеп келсе, енді бірін Вадим Чайкин ертіп әкелетін еді.

	Бүкіл Кавказды бағындыруды көздеп, ілгері жылжып келе жатқан генерал Деникиннің армиясына қарсы құрылған ерікті шаруалар жасағына, дәлірек айтқанда «жасылдар қозғалысына» Мұстафа Шоқай да бей-жай қарай алмады. Полковник Вороневичтің басшылығымен жасақталған бұл әскери ұйымның басты мақсаты — Деникиннің армиясын тоқтату болатын. Грузия халық гвардиясының бас штабында қызмет жасайтын полковник Вороневич социал-революционер еді. Сондықтан, оның көзқарасы Вадим Чайкинмен үндесіп жататын. Ал, Мұстафа Шоқайды «жасылдармен» жақындасуға итермелеген себеп басқа еді. Ол — мейлі қызыл немесе ақ болсын, шовинистік пиғылдағы Ресейге қарсы күресті қолдайтын. Отанынан жырақта жүрсе де Түркістанның тағдырын ұлттық республикалардан бөліп қарамайтын Шоқай, тәуелсіздікке тек тізе біріктіріп, ортақ майданда бірге күрескенде ғана қол жеткізуге болатынын жақсы түсінген еді. Сондықтан ол Украина мен Түркістанның еркін одағына бөлген қаржысын жырымдап, «жасылдар» қозғалысына да өз көмегін көрсете бастады.

	Ауыр да азапты жол жүріп келіп, тағдыр тауқыметін бастан кешкен Мария болса саясатпен мүлде айналыспайтын. Ол Мұстафамен кездескеніне шексіз қуанышты болатын. Сүйікті жарына қауышу үшін қыстың қақаған аязында сонау қиырдағы Сібірден жолға шығып, қымқиғаш аласапыран уақытта мыңдаған шақырым жол жүріп, жападанжалғыз кең байтақ қазақ даласында адаспай, сахарадағы көшпелі қазақтар арасында хан-жеңге аталып, теңізді кешіп өтіп, Алланың жәрдемімен Тифлиське аман-есен жеткен ол Тәңіріне мың алғыс айтты. Одан бері басына түскен барлық қиындық пен ауыртпалықтарды ұмытып, Мұстафаның жанында бақыттан басы айналып жүрді. Қалған ғұмырын асыл жарына арнаған ол тек ерінің тағдырына алаңдайтын, одан өзгесін ойлағысы да келмейтін. Тіпті үйіне келгендердің не туралы әңгімелесіп жатқанына да құлақ түрмейтін Мария бар болғаны Мұстафа мен Вадимнің қонақтарын жылы қабылдап, ас дайындап беріп, одан кейін өзінің музыкасымен шұғылданатын. Сүйікті ісі — музыкамен шындап айналыса бастаған ол 1919 жылдың күз айларында Тифлисьдегі музыка мектебіне жазылды. Кейінірек Грузия үкіметінің жарлығымен ұлттық консерваторияға айналған бұл мектепті М.М. Черепин басқаратын еді. Сонымен қатар, Мария Петербургден келген өнер қайраткерлерімен танысып, бағдарлама жасады. Араларында Судейкин, Сорин сияқты танымал тұлғалар бар топ концерттік бағдарлама әзірлеп, скечтер көрсетті. Мұстафа өзі де Марияның көңілін аулап, театрлар мен ресторандарға ертіп апаратын еді.

	Мұстафа Шоқай 1920 жылы дағыстандық досы социал-демократ Ахмет Салиховпен бірге жалпы түрік әлемінің ұлттық мүддесін қорғайтын «Иені дүния» (Жаңа дүние) атты апталық газет шығара бастады. Ахмет Салихов тарапынан 1920 жылы 25 маусым күні қол қойылып, Мұстафа Шоқайға берілген куәлікте:

	«Настоящим удостоверяется, что Мустафа Чокаев, состоит заведующим редакцией в социал-демократической газеты «Яни Дуния», что подписью и приложением печати удостоверяется» деп жазылған еді. Мұстафа Шоқай газеттің Бас редакторы болды.

	Бұл басылыммен шектеліп қалмаған ол сол жылы алдымен аптасына бір, кейіннен екі рет жарық көрген, негізгі идеясы түрік ұлтазаттық күресін қолдайтын «Шапақ» газетін шығарады. Түрік тілінде жарық көрген бұл журналға Тифлисьтегі түрік қоғамы демеушілік жасап тұрды. Бұл кезде жас Түркия Республикасының Тифлисьтегі елшісі Казым бек Дирик болатын. Кейіннен, Түркияға оралғаннан кейін, Ататүрік тарапынан Измир қаласының әкімі болып тағайындалған Казым бек Шоқайға Түркия туралы айтатын. Шоқайдың студенттік жылдары жолыққан Османлы мемлекетінің Петербургдегі елшісі Турхан паша сияқты емес, Казым бек түрік әлемімен жақсы таныс болып шықты. Мұстафаның қолынан әйгілі түрколог Радловтың түрік халықтарының әдебиетіне қатысты кітабын көріп, қатты қызықты. Оның қызығушылығын көрген Шоқай да елшінің меселін қайтармай, оған сыйға тартты. Жас республиканың өзге туысқан түрік халықтарымен тығыз байланыс орнатарына сенімі кәміл Казым бек бұл құнды кітаптарды Түркия Республикасының Анкарадағы Ұлттық Мәжілісінің кітапханасына жіберетінін айтты.

	Тифлисьтегі одақтастардың және армяндардың теріс пиғылдарына қарамастан, Шоқай сол кезде жаңадан аяқтанып, қалыптасып келе жатқан Түркия Республикасына қолдау білдірді. Шоқайдың «Шапақ» газетінде жарық көрген «Анадолы мектублары» яғни Анатолия хаттары деп аталатын мақалалар тізбегі түрік ұлт-азаттық соғысы жайында Грузияның оқырмандарында тың мәліметтер ұсынды.

	Ресей мен Еуропа елдерінің армян мәселесіне қатысты пиғылын дұрыс түсінген Мұстафа Шоқайдың Тифлисьте болған 1919–1921 жылдары аралығында «Вольный горец» және «Шапақ» атты газет беттерінде осы мәселеге қатысты бірнеше мақаласы жарық көрді.

	Ұлттық күресті шетелде жүргізу мақсатымен туған елінен кеткен Мұстафа Шоқай бірнеше айдан кейін пролетариат диктаторлығынан азат етілген, тәуелсіз Түркістанға қайтып ораламын деп ойлайтын еді. Алайда, айлар өтіп жатты. Шоқай грузин жерінде жан-жақты жұмыс жүргізіп жатқан кезде большевиктік билік Түркістанда толық жеңіске жетті. Олар патшалық дәуірді көксеген ақ гвардияшыларды түре қуып, Ресейдің басым бөлігін басып алды. Шоқайдың елге оралу туралы арманы көмескі тарта бастады. Сондықтан, Тифлисьте жүріп елін аңсаған Мұстафа:



	Секірген лақтар көрдім тау басында,

	Көруші ем, лақ, қозыны мен жасымда…

	Балалық еске түсіп, ел аңсадым,

	Баруға заман шалғай ел қасына.

	Ойнаушы ек балалықта қозы — лақпен,

	Құлыншақ, бота, бұзау, байшолақпен.

	Бүгінде ол замандар өтіп кетті,

	Ойынымыз қан ағызу жау-жарақпен.

	Ойында жыртушы едік көйлек-штан,

	Ешбір жан демеуші еді пәлен-пәштуан.

	Ойыннан бүгіндегі қан тамады,

	Жер үсті күңіренеді жан дауыстан...



	— деп, өлең жазды. Осылайша, елге деген сағынышы үдеп, азат Түркістанға қайтатын уақытты армандап жүрген Шоқай бір кездері Ташкент шаһарында «Бірлік туы» газетін бірге шығарған досы, тұтас Түркістан үшін басын бәйгеге тіккен қайраткер тұлға Сұлтанбек Қожанұлынан бір телефонограмма алады. Онда Қоқан үкіметі мүшелеріне большевиктер тарапынан кешірім жасалғаны, сондықтан, елге қайта беруге болатыны жазылған екен. Әйтсе де, большевиктік биліктің пиғылын дұрыс сезінген Мұстафа Шоқай, ымырасыз күрес жолын таңдап алған еді. Ол Грузияда қала берді.

	Мұстафа Шоқай 1920 жылы қыркүйек айында Бакуде өткен Шығыс халықтары құрылтайына шақыру алды. Шақыру жіберген — жаңа Түркістанда жұлдызы жарқырап көрінген жас қыран Тұрар Рысқұлов еді. Мұстафаға арнайы адам жіберген Тұрар жазған жасырын хатында Әнуар паша, Зәки Уалидов сияқты көрнекті қайраткерлер қатысатын бұл құрылтайдан үлкен үміт күтетінін жеткізген екен. Хатта сондайақ, мұсылман-түрік халықтары ұлт-азаттық қозғалыс жетекшілерінің құрылтай кезінде астыртын бас қосып, онда ортақ бәтуаға келетіні де айтылыпты. Сондықтан ұлт тағдыры талқыға түскен шақта Мұстафаның құрылтайға қатысуы және астыртын жиынға жетекшілік жасауы сұралыпты. Хатты алып, оның мазмұнымен танысқан Мұстафа көп ойланды. Қабырғасымен кеңескеннен кейін Тифлисьтің іргесінде өтетініне және қимас достары шақырып жатқанына қарамастан, құрылтай жұмысына бармау, қатыспау туралы шешім қабылдады. Жалпы коммунизм, социализм деген идеяларға жаны қас болған Мұстафа Шоқай Коминтернді, ІІІ Интернационалды және Баку құрылтайын большевиктердің алдамшы айласы, ұлттарды тұсап ұстар тұзағы деп ұғатын еді. Сондықтан ол құрылтай жұмысын сырттай бақылап қана отырды.

	Расында да солай болды. Құрылтайда «Шығыста таза коммунистік төңкеріске иек артуға болмайды. Төңкеріс ұлттық және ұсақ буржуазиялық сипатта болып, уақыт өте келе халықтық қозғалысқа айналады. Шығыста жұмысшы табы әлсіз болғандықтан, халыққа буржуазиялық демократтар жетекшілік жасауы тиіс» деп сөйлеген Тұрардың сөзін большевиктер жақтыра қойған жоқ. Демек, Түркістанға келешекте тәуелсіздік беру туралы уәде беріп жатқан ресми Мәскеудің сөзіне әсте сенуге болмайды. Патшалық Ресейдің мұрагері болып табылатын жаңа биліктің, оның басшысы Лениннің шовинистік пиғылы І Петрден асып жығылмаса, кем соқпайды. Сондықтан, соғыс аяқталып, дұшпандарынан арылып, есін жыйып алғаннан кейін Кеңестер Одағы қанды шеңгелін бүре түсіп, шекарасын ұлғайта бермек. Мұстафаның көзі әлдеқашан жеткен бұл шындықты құрылтай аяқталғанда Түркістанның өзге қайраткерлері де көргендей болды.

	Көп кешікпей қызыл Мәскеудің дүмпуі Тифлисьте де сезіле бастады. Кеңестер Одағының Грузиядағы өкілі Сергей Кировтың арандатушылық әрекеттері күннен-күнге үдеп бара жатты. Бұл кезде Мұстафа Шоқай большевиктік Ресейге оралмайтын болып шешкен еді. Қызыл армия Грузияны басып алған жағдайда Еуропаға кетуді ұйғарған Шоқай соңғы сәтке дейін күтіп, соңғы мүмкіндікті сарқа пайдаланып, большевизммен күресуді жөн көрді. Оны бұл пікірінен ешкім тайдыра алмады. Ол үйіне келген кейбір қонақтардың түрлі үгіттеріне құлақ та асқан жоқ. Ал қиын сәтте жанынан табылған серігі Вадим Чайкин болса — Ресейден тысқары жерге шықпайтынын айтатын. Екі достың айрылысар сәті жақындап келе жатты.

	Жайдары, алаңсыз күндер жылжып өте шықты. Қыстың қаһарлы күндері Тифлись мазасыз күй кешіп жатты. Ақбас таудың қарлы шыңдары мен жарқырай ашылған көктің көзі жұртты жадырата алмады. Тау етегінде жиі болып тұратын зілзаланың өзінен қала халқы қорқатын болды. Елді үрей биледі. Жердің дүмпуін зеңбірек даусына ұқсатқан Шоқай отбасы да бірде түн жарымында оянып, аңтарылып қалды. Үрейленген қала халқы да көшеге шығып кеткен екен.

	Халықтың қорқынышы бекер емес еді. Зеңбірек даусы жиілеп, оның дүмпуі күн өткен сайын қалаға жақындай түсті. Көп кешікпей Серго Орджоникидзенің басшылығындағы қызыл әскерлер Тифлисьті басып алды.

	Бұл — 1921 жылы 25 ақпанда болған оқиға еді. Мұстафа әдеттегідей ерте тұрып, жұмыстарымен кеткен болатын. Күн жаңа ғана көтеріліп келе жатқан кезде қызметші үйге сүріне-қабына кіріп келіп, қызылдардың қалаға кіргенін алқына жеткізді. Жалғыз отырған Мария әуелгіде есеңгіреп қалды. Ол көшеге шыққанда суық хабарды естіген адамдар көшеде бей-берекет сапырылысып жүр екен. Халық лек-легімен станцияға бет түзепті. Қолына іліккен заттарды жүк тасушыларға артып, жолға шыққан Мария да жүгіре басып станцияға келді. Ол жерде кездесіп қалған таныстары Батумиге жүретін пойызға мінуге көмектесті. Ал баспаханада газетін шығарып жатқан Мұстафа үйге келген бетте жарының Батумиге бет алғанын естіп, әскерлер мінген жүк пойызына отырды. Олар төрт күннен кейін Батумиде жолығып, кездесті.

	Батумиде өткізген бірнеше күннің ішінде, аласапыран уақытқа қарамастан жанталасып жүріп, Грузияда орын алған жағдай, большевиктердің Грузияны жаулап алуы, Кавказдағы қылмыстық әрекеттер, Грузияның тәуелсіздік жолындағы күресі және мұндағы мұсылмандардың орны жайында үш бірдей мақала жазған Мұстафа, бұларды жергілікті «Батумская жизнь» газетіне жариялап та үлгерді. Осыдан кейін қайраткердің қажыр-қайратына, ерік-жігеріне қалай таңданбассың?

	Дегенмен, Батумиге де тықыр таянған еді. Кавказды түгел бағындырған қызыл армия Қара теңіз жағалауына жетіп қалған болатын. Сондықтан, Мұстафа Шоқай шетелдегі саяси күресін ендігі жерде Еуропада жалғастыру мақсатында Стамбулға кетті.





СТАМБУЛ




	Қара теңіз — түріктер қойған атау. Ол «көп», «күшті», «қуатты», «ұлы», «дана» деген сияқты мағыналарға келеді. Қара түс — қайғыны да білдіреді. Сонымен қатар, оның теріскей, яғни солтүстік деген мағынасы да бар. Өйткені, ертеде түріктер төрт тарапты түрлі түстердің атауымен атаған. Сондықтан, олар Анатолияның теріскейіндегі теңізді «Қара теңіз», ал түстігіндегі Жерорта теңізін «Ақ теңіз» деп атаған.

	Қалай дегенде Қара теңіз — дәл тауып қойылған атау дерсің. Әсіресе, түркі жұртының жаппай тәуелсіздігінен айырылып, елдігі үшін күреске түскен қилы заманда Қара теңіз тіпті түнере түскен. Қайғыдан қара жамылған ол әлсін-әлсін бұғаудан бұлқынған ақжал арыстанға ұқсап, ашуын желқайық кемелерден алатын. Сондықтан, Қара теңіздің сырын білетін теңізшілер де оны тіке кесіп өтпей, жағалаулар арқылы ақырын жылжитын.

	Мұстафа мен Мария мінген италиялық кеме Батумиден жылжыған сәттен бастап сұмдық сұрапыл дауыл тұрды. Теңселіп, толқындарға қақпақыл болған кеме Трабзон қаласына әзер жетті. Жолаушылар жанын шүберекке түйіп отырды. Жолаушылардың арасында «толқындай төніп келген дұшпаннан қашып шыққанда, ата жаудай аласұрған теңіздің түбіне кетеміз бе?» деген үрей де болған жоқ емес.

	Ресей қол астындағы елдерді артқа тастап, өздеріне бейтаныс, беймәлім әлемге бет алған Мұстафа мен Мария сол сәтте бұл сапарды мәжбүрліктен туған уақытша орын ауыстыру деп ойлады. Мұстафа бауырына тығыла түскен Марияны «қорықпа, күні ертең-ақ тәуелсіз Түркістан мемлекетіне қайтып ораламыз» деп жұбатты. Расында, «Еуропа елдерімен салыстырғанда барынша артта қалған, жұмысшы табы әлсіз, ал шаруалары сауатсыз Ресей сияқты елде пролетариат диктатурасының түпкілікті орнауы мүмкін емес» деп ойлайтын Шоқай, шетел асып бара жатып, Кеңес үкіметінің бірнеше жылдың ішінде күйрейтініне күмән келтірген жоқ.

	Кемеге мінген кезде Мария науқас еді. Ол жолға әрең шыдады. Кеме Трабзонға келіп тоқтағанда, Мұстафа ескі таныстарын еске түсіріп, олардан жейтін бірдеңелер алып келу үшін қалаға кетті. Бірақ ол іздеген достарын орнынан таба алмай, құр қол қайтып келді.

	Олар Стамбулға бет алғанда дауыл тынып, теңіз момақан қалыпқа түскен еді. Қызылдардың қырғынынан құтылып, жаңа мемлекеттің есігін ашқан жолаушылар да көңілденіп сала берді. «Кемедегінің жаны бір» деген рас сөз. Көңілдері жайланған кемедегі босқындар аштықты да ұмытып, бір-бірімен етене араласып кетті. Қолдарындағы соңғы азықтарын бөліп жеген олар таңды көзбен атқызды.

	Кеме Мармара теңізі арқылы Стамбул бұғазына келіп кіргенде таңғы мезгіл болатын. Ырғақты әуендей баяу ғана тербеліп тұрған теңіз, арайлап атқан күн сәулесімен шағылысып, жарқырап жатты. Келісті мешіттер мен көкке мойын созған мұнаралар, аппақ қарға ұқсаған патша сарайлары алыстан көз тартып тұрды. Ерекше көркем көрініске куә болған Марияға бүкіл Стамбул күн шұғыласына бөленіп тұрғандай әсер қалдырды. Жағаға жақындаған сайын кемедегілер мәре-сәре болып, бірін-бірі құттықтап, қуанысып жатты. Құрлыққа аяқ басып, Стамбулға табан тіреген кезде Мұстафа мен Мария да қуанышты еді.

	Бірнеше күннен бері теңізде жүріп, жолсоқты болып әлсіреген олардың қарындары да ашқан еді. Бірақ, ең бастысы баспана тауып алу керек болатын. Олар Стамбулдың Еуропа жағалауындағы Галата деген ауданына келіп, баспана іздеді. Тифлисьде бірге тұрған достары Сейіт Насыр Миржалилов олардан айырылар емес. Енді қайтпек? Қаладағы бүкіл қонақ үйлер бос емес. Қызылдардан қашып, шаһарға ағылып жатқан босқындар мен эмигранттар көшеде толып жүр. Үйлеріне бара қоятындай, таныстарының мекен-жайларын да білмейді. Екі бөлме жалдауға қаржы тапшы. Ақыр соңында олар Стамбулдағы алғашқы түнін жұпыны бір қонақ үйдің шатырында өткізді.

	Ертеңіне пәтер іздеп шыққан олар Пераға жақын жерден бір бөлме тауып алды. Пәтер иесі грек әйел болатын. Бір айлық пәтер ақысын бірден төлеген олар, үйге жайласып алды. Алайда арада көп уақыт өтпей қайтадан пәтер іздеуге тура келді.

	Сол күні Мұстафа Стамбул базарынан Тифлисьте етене араласқан ескі танысымен кездесіп қалды. Ағылшын тілінде өте жақсы сөйлейтін ол баспа ісімен шұғылданатын. Мұстафа Шоқайдың Тифлисьтен әскерлермен бірге шыққанын, сондықтан, армияның кері шегінуі және қызылдардың қаланы басып алуы туралы жақсы білетінін байқаған ол, сол мезет осы мәселелер жайында жазып беруді өтінді. Баспана мәселесі де шешіле кетті. Баспаға барып қайтқан Шоқай, большевиктердің Тифлисьті басып алуы және Тифлисьтегі соңғы жағдай туралы «Таймс» газетіне бес мақала жазу туралы ұсыныс алған еді. Алайда, бұл тапсыраны орындап болғаннан кейін, Шоқай қайтадан жұмыссыз қалды. Оның мақалаларын ағылшындар баспай қойды.

	Мұстафаның қиналып жүргенін байқаған Мария үйде бос отыра бермей, күйеуіне қолқабыс жасауды ұйғарды. Ол Ресейден қашып келген босқын орыстар ұйымдастырған Чехов атындағы театрға барып, бағын сынады. Белгілі жазушы Илья Суручев басшылық жасайтын театр ұжымы алғашқы қойылымын жарыққа шығару үшін дайындыққа кірісіп кеткен екен. Театрдың алғашқы қойылымы 1921 жылы 22 сәуірге белгіленіпті. Мария вокалистер тобына қабылданды. Көп ұзамай қойылымға қатысты афишалар дайындалып, жарнамалар жазылып, көшелерге іліне бастады. Жарнамаларда Ресейдің танымал жазушысы Рыбензев, Аверченко, Каменскийлермен бірге өнерпаз-әртістер ретінде Далинский, Кострова, Селиванова, Рунштейн, Слатин және Мария Шоқайдың аттары жазылған еді. Алайда, театрдың ашылу қойылымына бірде-бір көрермен келмеді. Өйткені, бұл кезде босқындар театрға бармақ тұрмақ, баспана таппай, басымен қайғы болып жүрген кез еді. Ал жергілікті түріктердің орыс театрына келмейтіні түсінікті. Осылайша, әртістерге жалдап алынған залдың ақысын өз қалталарынан шығарып, жанынан төлеуге тура келді. Мария сол күні үйіне көңілсіз оралды.

	Мұстафа Шоқай Стамбулда жүріп, бұрын әлем жұртшылығы санасатын «ұлы түріктің» ендігі жерде «ауру адамға», «дімкәс түрікке» айналғанын көрді. ХІХ ғасырдың екінші жартысында Османлы империясының осындай хәлге түсіп қалғанын көре білген мемлекет қайраткерлері реформа жолын ұсынғанын ол білетін. Бірақ реформалар өз нәтижесін бере қоймады. Өйткені, Шоқайдың ойынша, «бұл реформалар мемлекеттің ішкі өмірін қозғаусыз қалдыра отырып, тек сырттай өзгеріс жасауға бағытталған болатын. Яғни, ол реформалар ескі киімге жамау салған тәрізді ғана болатын. Ал түрік қоғамы түбегейлі өзгерістерге зәру еді. Оның соғыс өнері де тоқырауға ұшырап, қаржы салалары жат қолына өтіп кеткен-ді. ...Ұлттардың өзін-өзі билеуі деген даумен одан Ливан, Сирия, Ирак, Палестина, Хижаз бөлініп кеткен. Тоз-тозы шыққан түрік жерінде шетелдіктердің ықпалымен «Ұлы Армения» және «Тәуелсіз Күрдістан» тәрізді қуыршақ мемлекеттер пайда бола бастаған. Түркияда бұл кезде тек Стамбул қаласы ғана қалған болатын. Ол кездегі Стамбул бір елге астана болудан гөрі қоқыс төгетін аулаға көбірек ұқсайтын. Міне, осындай кезде Мұстафа

	Кемал Ататүрік тарапынан құрылған ұлттық қорғану ұйымы түрік халқының ұлт-азаттық күресі тарихында жаңа бір ерлік дәуірін бастап жіберген еді».

	Стамбулға келгеннен кейін Түркияның жағдайымен жақыннан таныса бастаған Мұстафа Анатолияның ішкі аудандарында халық жасақтарын ұйымдастырып, ұлт-азаттық күресіне жетекшілік жасаған өзінің аттасы Мұстафа Кемалдың іс-әрекетін қолдап, қуаттады. Шоқай Османлы мемлекетінің бұрынғы басшылары Әнуар паша мен Жамал пашаны ертерек кезден білетін еді. Алайда, ол «ұлы Тұран мемлекетін» құрмақ болып әуелі алмандарға, сосын большевиктерге барған Әнуар пашаны да, бүкіл әлемдік төңкеріс жасап, шығыс елдерін ағылшындардан тартып алмақ болған Жамал пашаны да қолдамай, тек Түркия мемлекетінің тағдырын ойлап, сол үшін күреске түскен Ататүрікті таңдады. Оның бұл таңдауына бәлкім Жүсіп Ақшорамен болған әңгіменің де әсері тиген болар, кім білген?

	Оқиға былай болған еді. Мұстафа Шоқай Стамбулда қуғын көріп отанынан қашып келген, сондықтан Ресейдегі жаңа билікке қарсы эмиграция өкілдерімен, соның ішінде әсіресе түрік халықтарының саяси жетекшілерімен жиі кездесіп тұрды. Міне, солардың арасында Жүсіп Ақшора ерекшеленіп тұрды. Жастай еліктеп, пікірлерімен сусындап өскендіктен болар, Шоқай Ақшораны бек сыйлайтын еді. Сондықтан, ұлт-азаттық күресі жайында оның пікірлерін білгісі келіп, сыр тартатын. Дегенмен, Жүсіп Ақшораны Ресейдегі жағдайдан көп Анатолияның тағдыры алаңдататын еді. Ақшораның пікірінше, Түркия тәуелсіздігінен айрылар болса — онда өзге түрік халықтары үшін де үміт отының өшкені. Сондықтан «Ресей қол астындағы халықтардың азаттық алуы үшін әуелі Түркияның тәуелсіздігін сақтап қалу қажет» деп ойлайтын Ақшора Мұстафа Шоқайға бірде былай деді: «Түркістанның да, өзге түрік өлкелерінің де тәуелсіздігі Түркияның тәуелсіздігіне тікелей байланысты. Егер Түркия мемлекет ретінде сақталып қалса, Мұстафа Кемал амалын тауып Түркияны құтқарып қала алса, бұл сіздің Түркістанды құтқаруыңыздың да басы болар еді».

	Анатолиядағы ұлт-азаттық қозғалысы мен оның жетекшісі жайында жаңа мәліметтер естіген сайын Шоқайдың Мұстафа Кемалға деген сүйіспеншілігі арта түсті. Шоқай Мұстафа Кемалдың ерлігін ғана емес, сонымен қатар оның ұйымдастырушылық қабілетін, ұстамдылығын, алыстан орағытатын саяси көрегенділігін де жоғары бағалайтын. Ағылшындармен де тіл табысып, Кеңестер Одағының да көкейінен шыға білген сұңғыла саясаткер әрбір қадамын ойланып барып жасайтын. Шоқай әсіресе, Мұстафа Кемалдың Антанта мемлекетінің өзара алауыздығын ұтымды пайдаланып, Түркия жерінен француздар мен италияндарды, армяндар мен гректерді түре қуып шыққанын жоғары бағалайтын. Сонымен қатар, ол Кемалдың бойынан өзінің көптеген ерекшеліктерін байқайтын. Расында, аңғарып қараған кісіге қос Мұстафаның ұқсас жерлері көп болатын. Әуелі, екеуі де әлемдік саясатпен есептесуді білді. Сол кездің алып державасы ағылшындармен санаса отырып, ұлт-азаттық қозғалысының жергілікті жерден басталуын, тамырдан нәр алып, осылайша бүкілхалықтық сипатта өрбуін жақтады. Айғайшыл ұранмен, қауқарсыз құралмен және құр батамен жеңіске жетудің мүмкін емес екенін ұғынды. Ұлттық құндылықтарды терістейтін большевизмге мойын бұрған жоқ. Ұлттық құндылықтар мен батыстық өркениеттің жетістіктерін жымдастыра білді. Сонымен қатар, екеуі де дін мен әсіре ұлтшылдықты, ислам мен түрікшілдікті саясат сахнасында насихаттаған жоқ. Олар әртүрлі «пан» қозғалысының ұлтты жеңіске жетелемейтінін, өйткені әлемдік державалардың мұндай қозғалыстарды бесігінде тұншықтырып тастайтынын жақсы сезінді. Дегенмен, Мұстафа Шоқайға қарағанда Мұстафа Кемалдың бағы да бар екен. Түркістанда сияқты емес, халық оны бірауыздан қолдады. Анатолия жеріндегі ірі генералдар оған бағынып, қол астында қызмет етуге келісімін берді. Оның төңірегіне ұлт ұйысып, жұрт жұдырықтай жұмылды. Нәтижесінде, Түркияны бөліске сала алмай, христиандық түсінік бойынша қасиетті мекеннің бірі болып саналатын Анатолияны бір-біріне тұтастай қимай, алауыздық танытқан Антанта мемлекеттері жеңіліс тауып, ал ағылшындар ақырын ғана жылыстап, соңында кетіп қалды...

	Түркияның ұлы тұлғаларының бірі Әнуар пашаның есімін Шоқай төңкерістен бұрын, Петерборда оқып жүрген кезінде естіген еді. Тіпті, 1914 жылы университеттегі түрік жастарымен бірге жасырын ұйым құрған топтың ішінде болған Шоқай оқуын тастап, Османлы мемлекетіне көмек беру үшін Әнуар пашаның әскеріне қосылып кетуді де ойлаған еді. Ол кезде Османлы мемлекетінің бас қолбасшысы Әнуар пашаның атағы дүркіреп тұрған. Османлы сұлтанын онша біле бермейтін қарапайым жандардың өзі әйелі ұл тапса атын ырымдап Әнуарбек деп қоятын. Оның аты аңызға айналған еді. Балқан соғысындағы жеңісінен кейін кейбіреулер оны батыспен, кәпірмен жалғыз алысып жүрген алып батыр тұлғасында елестететін. Әнуар пашаны теңіздің арғы жағынан жететін құтқарушы Мәдідей көретіндер де табылатын. 1916 жылы болған көтерілістер кезінде атқа қонған көптеген адамдар Әнуар пашадан көмек те күткен. Халықтың Әнуар пашаға құрмет-сүйіспеншілігін жақсы білетін патша үкіметінің жандайшаптары да оның атынан үркіп, әлдебір төңкерілістің ұшқыны шығып кететіндей жиырылып қалатын. Тіпті, Түркістан өлкесінің жарты патшасы генерал-губернатор Курапаткин 1916 жылы жақын адамы Ғабдолла Ниязұлын басына Әнуарды еске салатын қызыл түсті татар тақия киіп жүргені үшін маңайынан қуып жіберген еді. Қос төңкеріс тұсында да Әнуарбекті еске алғандар көптеп табылды. Әнуарбекті іздегендер арасында орыстан күдер үзіп, бұрынғы күнәлерінен тазару үшін Түркияға баруға ниеттенген Әли бей Жангелдин де бар еді. Мұстафамен Петерборда кездескен кезінде түріктерге еліктеп өзін «Әли бей» деп таныстырған шоқынды дала қазағы «бізді орыстардан Әнуар паша ғана құтқара алады. Бізге тек сол ғана көмектесе алады» деп еді-ау!

	Өзі де Әнуар пашаны құрметтеп, ерекше сыйлайтын, оның әскерлері Әзірбайжанға келіп кіргенде шексіз қуанышқа бөленген Мұстафа ендігі жерде бұрынғы бас қолбасшыны емес, Мұстафа Кемалды қолдады. Мұстафаны мұндай таңдау жасауға қандай ой, нендей себеп итермеледі?

	Мұның себебі бір емес, бірнеше болуы да ықтимал. Әуелі, Әнуар паша үлкен соғыста жеңіліс тапты. Бірінші дүниежүзілік соғыста жаңылыс тарапты ұстанып, Алманиямен одақтас болған Әнуар паша күйрей жеңілді. Ол басқарған Османлы мемлекеті оңалмастай жара алды. Әнуар пашаның қол астындағы жүз мыңдаған әскер жолда титықтап, майдан даласына жетпей, қарлы шыңдарда үсіп, текке өлді. Жеңіліс тапқан Стамбулды Антанта елдері басып алып, Түркияны бөліске сала бастады. Ал бұл кезде елден қашып кеткен Әнуар пашаның өзі біраз уақыт Алманияда жасырынып жүрді. Соғыста есеңгіреп, есінен танған Алманияның Әнуар пашаға көмек бере алмайтыны бесенеден белгілі жайт еді. Сондықтан, Әнуар пашаның ағылшындарға қарсы бітіспес дұшпан екенін білетін Карл Радек онымен келіссөз жүргізіп, Мәскеуге шақырды. 1921 жылы ақпан айында, яғни Мұстафа Шоқай Түркия жеріне табан тіреген уақыт Әнуар паша Мәскеуде еді. Большевиктердің мұндағы көздеген мақсаты, Әнуарбекті тек ағылшындарға қарсы емес, сонымен қатар, жаңадан ірге көтеріп келе жатқан Түркия Республикасы мен оның жұлдызы жарқырап жанған көсемі Мұстафа Кемалға қарсы да «көзір» ретінде қолдану болатын. Сондай-ақ, пашаның беделін білетін большевиктер оны бүкіләлемдік төңкеріс ісіне тартып, шығыста кеңестік билікті орнату жолында пайдаланысы келді. Мұнда Ленин, Троцкий, Зиновьев, Чичерин, Карахан сияқты басшылармен кездескен Әнуар паша интернационализм және дүниежүзілік төңкеріс жайында өз ойларын ортаға салды. Оның ойынша, әлемдегі езілген, жаншылған, қорланған, сондықтан жаппай пролетар елдердің қатарында саналатын мұсылман халқы тек ағылшындарға қарсы бағытталған анти-империалистік соғыс нәтижесінде ғана бұғаудан босай алар еді. Бұл орайда Әнуар паша да большевиктерді қолданбақ еді. Ол 1917 жылы 20 қараша күні В.И. Ленин мен И.В. Сталин қол қойған «Халық комиссарлары кеңесінің Ресей мен шығыстың барлық еңбекші мұсылмандарына үндеуіне» үміт артқан еді. Демократиялық сарында жазылған бұл үндеуде большевизмнің көсемдері: «...Шығыс мұсылмандары, парсылар мен түріктер, арабтар мен үндістер! ...Біздер құлатылған патшаның Константинопольді басып алу туралы құпия шарттарының — құлатылған Керенский қолдаған шарттардың — бұдан былай жыртылып, құртылғанын мәлімдейміз... Біздер Персияны бөлісіп алу туралы шарттың жыртылып, құртылғанын мәлімдейміз. Сіздерді құл ету қаупі Ресей мен оның революцияшыл Үкіметінен төніп отырған жоқ, қайта Еуропа империализмінің жыртқыштарынан, сіздердің елдеріңізді бөлісіп алу үшін қазіргі соғысты жүргізіп отырғандардан, сіздердің отаныңызды ұрлап және тонап отыратын өз отарына айналдырғандардан төніп отыр» — деп уәде берген жоқ па еді? Ал шығыстық түсінік бойынша, уәдеден тайғанды ант ұрады. Міне осындай ойдың жетегіне берілген ол ақтарды дүре қуып, Ресей жерін толықтай тазартып жатқан қызыл армияның қуатты күшін пайдаланып, әлемдегі мұсылман елдер мен түркі жұртын жаудан азат етпек болды. Ал өз кезегінде Әнуар пашаның билік құмар, қызба мінезін жіті аңғарған большевиктер де оны Түркияға айдап салып, реті келгенде Мұстафа Кемал пашаны тұқыртып алмақ еді. Ресми Мәскеудің тұжырымы бойынша, ағылшындарға жақындау әрі салқын қанды, ішкі есебін біліп болмайтын Кемал пашаға қарағанда ұлы державалардың қысымына ұшырап, қуғында жүрген Әнуар пашаны тізгіндеп ұстау әлдеқайда тиімдірек еді. Әнуар паша да, әлбетте, бұндай ұсынысқа «кет әрі» емес-тін. Тіпті, ол 1920 жылдың өзінде-ақ Түркияға большевик паша ретінде келіп, билік басына отыруға келісім беріп қойған еді.

	Әрине, Мұстафа Шоқай бұл жайттарды білді. Білді де өзегін өкініш оты өртеді. Әнуар пашаның әуелі алмандармен келісімге келуі қандай қателік болса, большевиктермен ымыраға келуі одан өткен қателік еді. Бір бұл ғана емес. Ең сорақысы — әйгілі Әнуар пашаның Түркияның азаттығы үшін күресіп жатқан тегеурінді Мұстафа Кемал пашаға қарсы келуі еді. Ер мінезді, аңғал батырды большевиктер лас ойында қолдану үшін дайындап жатты. Осы арада Ресейдің ежелден келе жатқан «бөліп ал да, билей бер» саясатын қолданғалы отырғанын Шоқай жақсы ұғынды. Өйткені ол бірінші Петрден өткен шовинист Ленинді де, Макявеллидің өзін шатастырып, алдап кететін большевиктерді де жақыннан танитын еді. Әйтпесе, Тұран мемлекетін құруды аңсап, мұсылман жұртының жағдайын ойлап жүрген Әнуар пашаны большевиктер қайтсін? Сондықтан, Шоқай енді Әнуар пашаның тағдырынан бұрын Түркияның болашағын ойлап, алаңдай бастады. Ол жаңадан бойын тіктеп, ірге бекітіп келе жатқан жас елдің бауырлар арасында бөліске түсіп, төлемі қанмен келген құтты тәуелсіздігінен айырылып қалуынан қауіптенді.

	Оның үстіне, саяси үмбетшілдік пен әсіре түрікшілдікті ешқашан жақтамаған Шоқайдың пікірінше, бұл уақытта дүниені билеп тұрған ағылшындарға қарсы келіп, бүкіләлемдік төңкеріс жасау мүмкін емес еді. Түркі халықтарының ұлт-азаттық күресі ағылшынға емес, адамзат үшін одан да қауіптірек қызыл империяға қарсы бағытталуы тиіс еді. Әнуар пашаны бағытынан қалай тайдыруға болады?

	Дегенмен, бұл кезде Әнуар пашаның өмірінде елеулі өзгеріс болды. Оған 1920 жылы қыркүйек айында Бакуде өткен Шығыс халықтары құрылтайы үлкен әсер етті. Әнуар паша құрылтай өтіп жатқан ғимаратқа келіп кіргенде делегаттар орындарынан тұрып, ұзақ уақыт қол шапалақтап тұрып алды. Олар мәжіліс төрағасының ескертулерін де, сабырға шақырып соғылған қоңырау даусын да елең қылған жоқ. Құрылтайға жиылған мұсылман делегаттардың назары Зиновьев, Радек және ІІІ Интернационалдың басшылары отырған жаққа емес, Әнуар паша отырған ложаға бағытталды. Құрылтайға «Марокка, Тунис, Алжир, Траблусгарб, Мысыр, Арабстан және Үндістан төңкерісшіл ұйымдары бірлігі» атынан қатынасқан әйгілі қолбасшыны, «жас түріктердің» жетекшісін ерекше қошеметтеп қарсы алған әзірбайжан ұлтшылдары мен Түркістаннан келген өкілдер оның алдына большевиктердің жергілікті жерлердегі түрлі зұлымдықтарын жайып салды. Большевиктер сақтанып, пашаға сөз бермей қойғанымен, шешіліп сөйлеген шешендердің сөздері оған үлкен ой түрткі болды. Тіпті, Зиновьевтің өзі де большевик атын жамылған кейбір әсіреұлтшылдар мен патшалық қалдықтарының жергілікті халықтарды бір-біріне айдап салып, түрлі арандатушылық әрекеттерге барып отырғанын жасырмады. Осыдан барып Әнуар паша өзінің жаңылыс жақта, дұшпан сапында жүргенін сезіне бастады.

	Баку конгресі әлдекімдерге уақыт оздырып, шығыс халықтарын алдарқату үшін ғана қажет болды ма? Шынында шығыс пен батыста империализмге қарсы бүкіләлемдік төңкеріс ұйымдастырмақ болған интернационалист большевиктер қайда кетті? Бізге белгілісі, кейіннен осы құрылтайға қатысқан ұлтшылдар да, интернационалистер де, тіпті белсенді большевиктердің өзі де Сталиннің қырағы көзі мен ұзын құрығынан құтылып кете алған жоқ.

	Баку құрылтайынан бастап Әнуар паша Түркістанға кету туралы ойлана бастады. Большевиктер де бұрынғыдай емес, оған сенімсіздікпен қарады. Сондай-ақ, бұл кезде Мұстафа Кемал да Кеңестер Одағымен келіссөздер жүргізіп, өзінің келешекте одақтас болуға жарайтынын аңғартты. Ең соңғы рет 1921 жылы шілде-тамыз айларында Түркияның шекарасына таяу келіп, Батуми арқылы Анатолияға өтуді жоспарлаған пашаның ойы жүзеге аспады. Бұған керісінше, Кемал пашаның әскерлері жеңісті жорығын жалғастыра берді. Енді Әнуар паша большевиктерге тіптен керек болмай қалды. Осыны сезген бұрынғы бас қолбасшы жанына сенімді серіктерін алып, Түркістанға тартып отырды. Қазан айында Бұқараға барған Әнуар паша, қараша айында басмашыларға қосылып, енді большевиктерге қарсы соғыса бастады... Мұстафа Шоқай, Әнуар пашаның Мәскеуде қалмай, Түркістанға барып, ұлт-азаттық күресіне жетекшілік жасағанына, әлбетте, қуанды. Бірақ ол басмашы қозғалысының жеңіске жете алмайтынын сезетін еді. Дегенмен, большевиктердің қолында қуыршақ болып, лас ойында құрбан болғаннан Түркістанның азаттығы жолында шәйіт болған әлдеқайда артық емес пе? Ең құрығанда Түркия Республикасының бірлігі мен бүтіндігі сақталып, ел екіге жарылмайтын болды. Шоқай түркістандықтар үшін бір қуанса, Түркия үшін одан артық қуанды. Көп ұзамай Әнуар пашаның Белжиуан деген жерде ерлікпен шәйіт болып, Хақтың құзырына шыққаны жайында хабар келді. Түрік әлемі арыстандай айбатты һәм қайратты, аңғал әрі батыр ұлдарының бірінен осылайша айырылды...

	Дегенмен, Әнуар пашаның Мәскеуден кетіп қалғанын қаламаған адамдар да бар еді. Соның бірі — Жамал паша болатын. Мұсылмандар үшін «ислам социализмін» жақтаған Жамал паша да ағылшындардың бітіспес дұшпаны еді. Ол империализмге қарсы дүниежүзі пролетариатының бірігуі тиіс деп ойлайтын. Татар ұлтшылкоммунистерінің арнайы шақыруымен Қазанға да барып қайтқан оған Сұлтанғалиевтің пікірлері ұнайтын.«Иттихад уа теракки» партиясының құрушыларының бірі болған Жамал паша әсіресе ағылшын отары Үндістан мен Ауғанстанға, сондай-ақ Иранға үлкен үміт артатын еді.

	Оның ойын Үндістан мұсылмандары атынан Ташкентке келіп, өздерін ағылшындардан құтқаруды өтінген Мұхаммед Берекетуллаһтың сөздері тіптен қамшылай түскендей болды. Жамал паша келешекте Түркістан өлкесі, Бұхара мен Хиуа хандығы және Ауғанстанды қамтитын үлкен мемлекет құруды армандайтын. Оның ойынша бұл мемлекеттің ұстанымы мұсылман-ұлтшыл-социалист бағытта болуы тиіс еді. Осы ойын жүзеге асыру үшін ол Мәскеуге барып-келіп жүрді.

	Жамал пашаның ойын білген Мұстафа Шоқай онымен кездесіп, райынан қайтаруды ойлайды. Алайда, бұл кездесу сәл кейінірек, 1922 жылы Парижде жүзеге асатын еді...

	Түркияның тағдырын Түркістанмен байланыстырып қараған Шоқай жас мемлекетінің келешегіне болысып, оған араша түсуді жөн деп тапты. Мұстафа Шоқай сол уақытта Стамбулды басып алған одақтас мемлекеттермен Түркістан және түрік мәселесіне қатысты тақырып төңірегінде қарым-қатынас жасады. Стамбулда көргендерін, Түркия туралы одақтастардың жобаларын және Түркия туралы түркістандықтардың көзқарасы мен тілектерін жазып, мұны одақтас күштердің басқармасына берді. Бұл мәлімдеме бояусыз бүктемесіз, өте батыл түрде жазылған болатын. Сондай-ақ, түрік ұлттық майданы көсемдерін, соның ішінде атап айтқанда, Мұстафа Кемалға «большевизммен ауыз жаласуда» деп кінә артқан одақтас мемлекеттерге тиісті жауабын беру үшін ағылшын қарулы күштерінің басшылығымен кездескен Мұстафа Шоқай, енді ғана құрылып жатқан Түркияны Кеңестік Ресеймен жақындастыратын негізгі себептерді түсіндіре отырып, Түркия Республикасының мүддесін қорғады.

	Стамбулда жүрген кезінде Мұстафа атамекенінен жырақта болғанына қарамастан, елдегі жағдайды біліп отырды. Ол мәліметтерді жан-жақтан алатын. Қызылдардан қашқан босқындар мен саяси эмигранттар Стамбулда көп болатын. Солардың арасынан тіпті Петербордан бері білетін ескі таныстар кездесіп қалып, астан-кестені шыққан дүние, болып жатқан оқиғалар және келешек жайында көңілсіз әңгімелер айтатын. Сонымен қатар, Шоқай елден хат-хабар алып тұрды. Түркістаннан және Мәскеудің өзінен келетін хаттардың арасында әсіресе Вадим Чайкиннің жазғандары көп жайтты қамтып, кең мәлімет беретін еді.

	Тифлисьте жолдары айырылғаннан кейін Ресейге қайтқан Чайкин Мәскеуден жазған алғашқы хатын ескі танысы Шалва Зурабович Элиава арқылы беріп жіберді. Осы сапарында Түркияға Кеңестер Одағының елшісі ретінде келген Элиава да Шоқайға жат есім еместін. Бұған дейін В.И. Лениннің тікелей жарлығымен құрылған БОАК пен РСФСР Халық Комиссарлары Кеңесінің Түркістан ісі бойынша құрылған комиссиясы — Түрік комиссияның төрағасы міндетін атқарған Шалва Элиава, большевиктік Түркістанның ең жоғары лауазымды тұлғаларының бірі болатын. Сондықтан, ол Түркістанда орын алған соңғы оқиғалардың тірі куәгері еді.

	Стамбулдың апшысын қуырып, шаһарды шыжғырып тұрған шілде айының соңына таман Мұстафа Шоқай Элиавадан шақыру алды. Мұстафаны Вадим Чайкин, Мүнәууар қари, Убайдулла Хожа сияқты достары арқылы сырттай білетін Элиава кездесу барысында емен-жарқын, ашық әңгімелесті. Елдегі ахуал мен ондағы отаршыл пиғылдағы кейбір белсенділердің шектен шыққан әрекеттері жайлы сөз қозғап, өзінің бұндай өрескелдіктерге келісе алмағанын жеткізген ол, Түркістан жайында біраз жайттың бетін ашып, айтып берді. Шоқайдың біліктілігін және түркістандықтар арасындағы беделін жақсы білетін Элиава әңгіме арасында оған Мәскеуге барып, қызмет жасауды ұсынды. Ол Шоқайға «сүйікті Түркістанның тағдырына шындап араласатын уақытта сіздің шетелге кетуіңіз жарамайды. Сіз қазір туған еліңізге, өз халқыңызға өте керексіз. Оның үстіне бар мәселенің жауабы Мәскеуде шешіледі. Ал бұл іске сіз сияқты білікті әрі жүрегімен жұмылатын шынайы азаматтар кіріспесе, Түркістан әлдекімдердің ойын алаңына айналып кетуі мүмкін. Шетелге кетемін деген ойыңыздан қайтып, Мәскеуге барыңыз. Мен бұл үшін сізге әртүрлі көмек көрсетуге даярмын» деген мағынаға саятын сөздер айтты. Өзінің дұшпан емес, дос пиғылда болып, айтқан сөздерінің шынайы шындық екенін қуаттау үшін Чайкиннің беріп жіберген хатын ұсынды.

	Қайтпек керек? Адал досы Вадимнен келген хатқа сенер болса, өзге большевиктерге ұқсай бермейтін Элиава, Түркістанның тағдырына жаны ашитын азаматтардың бірі сияқты. Кім білсін, большевиктерге сеніп болмайды. Дегенмен, айтқан сөздері шындыққа келеді. Мирсаид Сұлтанғалиев, Тұрар Рысқұлов бастаған ұлтшылдар тобының Ұлт істері жөніндегі комиссариатта ауқымды жұмыстар жасап жатқанынан өзі де хабардар болатын. Ескі достар Мәскеуде жиі жиналатын көрінеді. Ахмет Байтұрсынұлы мен Убайдулла не істеп жүр екен? Олар бұл мәселе жайында қандай кеңес айтар еді? Сұлтанбек Қожанұлы әнебір жылы, әлі Тифлисьде жүрген кезінде елге шақырған еді. Елшіл азаматтар Ташкентте жиналып жатқан көрінеді. Бірақ, елде де түрлі қайшылықтар жоқ емес. Рысқұловтың Түркістан мемлекетін құру туралы бастамасы өтпей қалды. Лениннің өзі кепілдік беріп, уәдеге қарық қылғаннан кейін Мәскеуге барған Зәки Уалиди үміті ақталмай, осыдан бір жыл бұрын басмашылар жағына шығып кетті. Не істеу керек?

	Вадимнің хатын қолына ұстап, Шалва Элиаваны үнсіз тыңдап отырғанда Мұстафа осы жайттарды ойлады. Сондықтан, Элиаваның күтпеген ұсынысына бірден елп етіп, құлай кетпеген ол «Не де болса асықпай, ақылға салып, елдегі жағдайды есепке алып, таразыға тарту керек. Бұл мәселе жайында ұлттық орталықтың пікірін алу қажет. Ойласпай, асығыс шешім қабылдауға болмайды» деп түйді іштей. Сонда да болса ойын ашық айтпай, ойлануға мұрсат сұрады. Бұдан басқа елдегі жағдай мен ортақ таныстар жайында біраз әңгімелескеннен кейін Шоқай жылы қоштасып, шығып кетті.

	Шоқай үйіне келгеннен кейін, Чайкиннің жазған хатын мұқият оқыды. Шалва Элиаваға белгілі дәрежеде сенуге болатынын ескерткен Чайкин хатында елде қалыптасқан ахуалды баяндай отырып, Мұстафаның елге оралу-оралмау мәселесін көтеріпті. Өзінің екіұшты пікірін қорытындылай отырып ол «Сіз менің шақыруымды күтіңіз немесе хабарласу қиындап кететін болса, яки белгілі бір себептермен үзіліп қалған жағдайда елге келу жайында өзіңіздің нақты шешіміңізді қабылдаңыз. Әзірше, Сіздің достарыңыздың пікірі осыған саяды» деп жазыпты. Мұстафа оған қысқа ғана жауап жазды. Ол Элиаваның айтқан ұсынысы туралы айтып, бұл туралы Чайкиннің жеке пікірі мен ортақ достарының пікірін сұрады. Вадим мен өзге де ортақ достар не ойлайды? Түркістан ұлттық орталығы не айтады? Шоқай соны білгісі келді.

	Шоқайдың 28 шілде күні жазған хатына көп кешікпей жауап келді. Хатты Мәскеуден жазған Чайкин, бұл мәселе бойынша Шалва Элиаваның Мәскеуде жүргенде өзін үгіттеп, хат жазуға кеңес бергенін айтты. Ол сондықтан, Шоқайдың Мәскеуге келуі туралы мәселеге жеңіл қарай алмай, жан-жақты келісім іздегенін де жасырмады.

	Расында, Шоқай сынды тұлғаның Мәскеуге құр тәуекел етіп келе салуына болмайтынын іштей сезінген Чайкин, оның қауіпсіздігі мен еркіндігі толық қамтамасыз етілген жағдайда болуы үшін кеңестік билік өкілдерімен кездескен еді. Алайда бұл мәселе жөнінде Сыртқы Істер жөніндегі халық комиссары Георгий Чичерин және оның тең құқылы орынбасары Лев Караханмен кездескен ол, айтылған сөздерге қанағаттанған жоқ болатын. Өйткені, кездесу барысында Шоқайдың жеке басының қауіпсіздігі жайында сұраған Чайкин нақты жауап ала алмаған еді. Әңгіме барысында Шоқайдың Мәскеуге келуін құп көретінін айтқан Карахан, алайда белгілі тұлғалардың жеке басының қауіпсіздігіне жауап бере алмайтынын да ашып айтқан еді. Өйткені, бұл мәселе олардың құзіретіне кірмейді екен. Бұ жауаптан секем алған Чайкин, жазған хатында осы оқиға туралы айта келіп, Мәскеуге келудің қауіпті тұстарын ескертіп өтті. Оның үстіне, ортақ достар мен ұлттық орталықтың пікірі де Шоқайдың Мәскеуге келуін құп көрмейтін еді.

	Елдегі достары арқылы Парижге бару туралы ойын нақтылап алған Мұстафа келесі бір кездесуде Элиаваның ұсынысына рахмет айтты. Шоқайдың Мәскеуге бармасын білген Элиава, енді оған басқа бір ұсыныс айтты. Ол Түркияны жақсы танымайтынын тілге тиек етіп, Шоқайды Түркиядағы Кеңес елшілігіне қызметке шақырды. Дәлірек айтқанда, Мұстафаға Кеңес елшілігінде кеңесші болып қызмет атқаруды ұсынды. Бұл ұсыныстың Элиаваның жеке достық қатынасы негізінде яки Мәскеудің нұсқауында жасалып отырған Шоқай сұраған да жоқ. Өйткені ол бұл кезде шетелге кету туралы ойын нақтылап, айқындап алған еді. Сондықтан, Мұстафа Шоқай бұл ұсынысты қабыл алған жоқ. Большевиктердің айласымен жақсы таныс және өз елін қызыл империяның бұғауынан құтқару үшін соңына дейін күресуге бел буған ол алған бетінен қайтпады.

	Түркия елінде большевиктердің ықпалы артып келе жатқанын байқаған Мұстафа Шоқай Стамбулда көп бөгелуге болмайтынын, Түркістан мәселесіне қатысты ойларын бұл жерде жүзеге асыра алмайтынын жақсы түсінді. Ол Еуропаға кетуді ойлап, ондағы саяси эмигранттар туралы мәлімет жинай бастады. Осындай ізденіс үстінде жүріп ол бірде шетелдік басылымдардың бірінен Керенский, Авксентьев, Чайковский сияқты орыс эмигранттарының Парижде тұрып жатқанын оқып, білді. Уақыт оздырмай олармен хат алыса бастаған Шоқай, Парижге кету керек деп шешті. Өйткені, Стамбулға қарағанда эмиграциядағы большевизмге қарсы түрлі топтардың жолдары тоғысқан Парижде жұмыс істеу мүмкіндігі әлдеқайда молырақ еді. Әрі сол кезде демократияның бесігі саналатын Париж қауіпсіздеу жер болатын. Сонымен қатар, мұнда жүріп әр деңгейдегі бас қосуларға қатысуға және әлемнің төрткүл бұрышына тарайтын басылымдарға мақалалар жазуға мүмкіндік алады. Ал бұл, өз кезегінде батыс жұртшылығының назарын аударып, оларды Түркістан жайында хабардар етіп отыру үшін қолайлы еді. Шоқай бұл ойын орталықтағы достарына жазып жіберді. Екінші жағынан ол Парижге кету үшін дайындықтарын жасап, жолға қамдана бастады. Визалары қолға тигенде орталықтағы достарынан хат алды. Олар да бұл істі қолдап, қуаттайтынын білдірген екен.





ПАРИЖДЕ ЖАЛҒАСҚАН КҮРЕС




	Стамбулдан айырылатын сәт те келіп жетті. Шоқайды Парижге шығарып салу үшін достары көп жиналды. Әртүрлі тілектер айтылып жатты. Еуропаға сапар шеккелі тұрған оларға қызыға да, қызғана қарағандар болды. Ал Тифлисьтен бері жанынан қалмай, бірге жүріп бауыр басып кеткен Сейіт Насырдың қабағы тіпті түсіп кетіпті. Ол елге қайтуды ұйғарған еді.

	Күндізгі сағат 11-де кеме орнын қозғалып, жылыстай жылжып, жағадан алыстай берді. Перронда қол бұлғаған достар ұзақтап, біртебірте бұлдыр бейнеге айналып, көз ұшында қалып қойды. Оның есесіне, қалықтай ұшқан шағалалар көпке дейін кемеден қалмай, қауқылдасып, әлдекімдерге қош айтысып жатты. Күнмен шағылысып, айнадай жарқырап жатқан Мәрмәр теңізі Стамбулға келген қонақтарды қалай үнсіз қарсы алған болса, бұл жолы да сол қалпынан айнымай, сабырлы кейіп танытты. Ол беймәлім әлемге қанат қаққан жолаушылар үшін күбірлеген баяу толқындары арқылы сәттілік тілеп, іштей мінәжәт етіп жатқандай...

	Кемеде әр тілде сөйлейтін, әр қилы ұлт өкілдері бар екен. Таңғы асқа жиналған жұрттың назарын аудармау үшін оқшауланып, өзара сыбырласып сөйлесіп отырған Шоқайлардың жанына бір кісі жақын келіп отырды. Бұл— Петерборлық адвокат Владыкин еді. Шоқайлардың орысша сөйлесіп отырғанын көрген Владыкин жақын келіп, танысып алды. Тез тіл табысып, шүйіркелесе кеткен олар бет алған болашақ ел туралы әңгімелесті. Француз тілінде тамаша сөйлейтін Владыкин Парижде бұдан бұрын бірнеше рет болған екен. Сондықтан ол Франция туралы көп мәлімет берді.

	Күні бойы палубада отырып, таза ауамен тыныстап, теңізді тамашалаған әрі Франция туралы біраз жайтқа қанық болған Шоқай отбасы кешкі асқа үлкен тәбетпен отырды. Күпті көңілдері жайланып, орныққан еді. Оның үстіне, залда көңіл көтеретін ән қалықтап тұрды. Бірде сыған романстарын, енді бірде орыс әуендерін нәшіне келтіре орындаған әншілерді жолаушылар тебірене тыңдады. Олар алыста қалған елді еске салатын еді...

	Марсельге күндіз келіп жеткен Шоқай отбасы, кемеде танысқан достарының кеңес беруімен станцияға жақын жерден қонақ үй жалдап, заттарын сонда қалдырғаннан кейін қала аралауға шықты. Күн ыстық еді. Елде жүргенде мода журналдарын көп қараған Мария, Марсель көшелерінен әсем француз бикештерін көруге ынтық болды. Бірақ ол гүл сатып тұрған толықша келген ұсқынсыздау бір әйелден басқа ешкімді де көре алған жоқ.

	Кешкі сағат 10-ның уақытында олар Парижге жүретін пойызға отырды. Пойыз өте лас екен. Жолаушы көп. Бір кісілік орынға жайғасқан Шоқай отбасы таң ата Парижге келіп жетті. Алыстан мұнартып Эйфел мұнарасы көріне бастағаннан-ақ жолаушылардан дегбір кетті. Парижге алғаш келе жатқан кейбір адамдар ентелеп, терезелерге ұмтылды. Мария да қызығып, пойыздың ішінде әрі-бері жүгіріп, терезелерге үңілгенімен, ештеңе де көре алған жоқ. Пойыз әртүрлі өндіріс орындары мен көп қабатты үйлердің арасына кіріп кетті.

	Перронда оларды эмиграциядағы татарлардың саяси жетекшілерінің бірі Фуат Тоқтар күтіп алды. Екатеринбург шаһарында Колчактың қолынан қашып шыққалы бері екі достың кездесіп тұрғаны осы. Құшақтар айқаса кетті. Бір-бірінің жағдайын сұрасып, қауқылдасып жатыр. Бір жылдан бері Парижде тұратын Фуат Тоқтар қалаға сіңісіп, үйренісіп қалыпты. Марияның аңғаруы бойынша, французша да едәуір меңгеріп алғанға ұқсайды. Тіпті ол өзін Париждікпін деп санайды екен.

	Фуат Тоқтар алыстан ат арытып жеткен қонақтар үшін қонақ үй дайындап қойыпты. Алайда Парижге ұзақ мерзімге келген Шоқай қонақ үйге көп бөгелгісі келмейтінін жасырмады. Бірнеше күннен кейін ол Порт Дофинге таяу жерден бір пәтер тауып, жалдады.

	Пәтер иесі жақсы адам болғанымен, ас әзірлеп, қонақ шақыруға бұл үй қолайсыздау болып шықты. Сондықтан, пәтер иесінің жәрдемімен Шоқай отбасы бір аптадан кейін жаңа үйге қоныс аударды. Моцарт көшесінің бойына орналасқан екі бөлмелі, жихазды үйдің пәтер иелері де бөлек тұрады екен. Марияның қуанышында шек болған жоқ. Енді іске кірісе беруге болады. Ол қолында бар қаражатқа қажетті заттарды сатып алып, кіре беріске «мадам Шоқай үш табақтан тұратын түскі тамақ береді. Бағасы — 5 франк. Тамақ беретін уақыт түскі 12.00ден 15.00-ке дейін. Тамақтануға келетін кісілердің алдын-ала жазылып қоюын өтінемін» — деп жазды.

	Жарнаманы жазып, көрінетін жерге асып қойғанымен, Мария сасайын деді. Қаражат бітіп қалыпты. «Құдай қарасар, бір амалы табылар» деп отырғанда түске таман алғашқы тұтынушы келді. Қысылған Мария оған тамақтың бітіп қалғанын айтып кешірім сұрағаннан кейін, келесі күнге жазылуға болатынын ескертті. Тұтынушы келісті. Алайда ол Мариядан тағамның құнын алдын-ала төлеу қажет екенін естігенде таң-тамаша қалды. Өмірінде бұлай тамақтанбағанын айтты. Мария тұңғиыққа тіреліп тұрғанда осы сәтте Мұстафа келіп қалып, бейтаныс адаммен түрікше сөйлесе бастады. Ол келген тұтынушыны білетін болып шықты. Бұрын Ресейде Иран елінің елшісі болып қызмет атқарған бұл кісі де өзін танып жатқан үй иесімен әңгімелесіп кетті. Сөздері жарасқан олар ертеңіне кездесетін болып келісті. Алғашқы тұтынушы осылайша Марияға 10 франк тастап кетті.

	Марияның дайындаған ас мәзірі келген қонақтарға өте ұнады. Негізінен орыстың ұлттық тағамдарын әзірлейтін Марияның дастарханына эмигранттар көбірек келетін. Сондықтан олардың кейде күніне 25 кісіге дейін қызмет көрсетуіне тура келетін.

	Осылайша Мұстафа Парижде жалға алған үйінен асхана ашып, әйелі аспаз, өзі даяшы болып жұмыс істеді. Ол Марияға қолқабыс жасап, көкөністерді аршып, турап, дастархан жаюға көмектесетін. 1921 жылы Түркістанның саяси көсемін Париждегі үй-асханада кездестірген Әзірбайжан ұлт-азаттық қозғалысы көсемдерінің бірі Мехмет Емин Расулзаде Мұстафа Шоқайдың картоп аршудан қолы босамай жатқанын көріп қатты әсерленді. Көңілі босап, көзіне жас келген Расулзаде Мұстафаны мұндай жағдайда көргеніне іштей ыңғайсызданып, «ел басқаруға жаралған қайран азамат, сені де, бізді де осындай сергелдеңге салған сұмдарға лағынет болсын» деп, күрсініп қойды. Көптен көрмеген мәртебелі қонақтарымен картоп ашып отырып әңгімелескен Мұстафа да ыңғайсызданғанын сездіріп, олардан әлсін-әлсін кешірім сұраумен болды.

	Парижде өте ауыр жағдайда өмір сүргеніне қарамастан Мұстафа Шоқай өзінің негізгі міндетін, өмірлік мұратын бір сәт есінен шығарған емес. Оған шет елдің жат өмірі де, тіпті, тіл де кедергі болған жоқ. Мектепте жақсы оқыған ол аздап есінен шыға бастағанына қарамастан, француз тілін де тез меңгеріп алды. Оған аудармашы керек болған жоқ. Жалпы, Мұстафа тілге өте бейім болатын. Көп ұзамай ағылшын, неміс, поляк тілдерін де еркін игеріп алды.

	Шетелдегі ұлттық міндетін: «Біздің күресіміз үнемі түсіндіру, анықтау, ынталандыру және мұғажырлардың ұлттық ар-ұжданын ояту жолына бағытталады» деп түйіндеген ол Парижге келе салысымен-ақ баспасөз өміріне белсенді түрде араласып кетті. Осыған байланысты Зәки Уалиди кейінірек: «Большевиктерге қарсы мұғажырлар үшін өте пайдалы болып табылатын мақалаларын орыс баспасөзінде жазған Мұстафа Шоқай Түркістанның тәуелсіздігі жолындағы пікірлерін француз және ағылшын газет-журналдарында жариялады», — деп жазды.

	Ерінің саяси істермен алаңсыз шұғылдануын қалаған Мария тұрмыс тауқыметін өз мойнына алуға тырысты. Ол күнкөріс үшін Мальчевскийдің хорына жазылды. Кейінірек Олимпия сияқты ірі театрларда ән сала бастады. Кездейсоқ жағдайда танысқан Ресейдің атақты опера әншісі Александр Давыдовтың қызы Нина Александровна арқылы Алла Полякованың залына әнші болып қабылданды. Ол орыс романстарын әсем орындайтын. Сондықтан, Париждегі Ресейлік эмигранттар оның әндерін ұнатып, аса жоғары ілтипатпен қабылдайтын. Соның арқасында ол ұлы князь Кирилл Владимирович және патша сарайының бұрынғы қызметкерлерімен, белгілі композиторлармен, әйгілі әншілермен, танымал өнер қайраткерлерімен жақын танысып, араласа бастайды. Сөйтіп жүріп, «аспаздық қызметін» де ұмытпайды.

	Дегенмен, күйбең тірліктен, ауыр жұмыстан қажыған, әбден әлсіреген Мария бірде ауырып, төсек тартып жатып қалды. Оны емдету үшін жеткілікті қаражат табыла қоймады. Не істеу керек? Шоқай отбасы «Берлинге бару керек» деп шешті. Өйткені, сол кезде үлкен инфляцияға тап болған Берлинде өмір сүру қолайлы еді. Осылайша, Мария емделіп, толық айығып кеткенге дейін Берлинде тұрған олар, алты айдан кейін Парижге қайтып оралды.

	Бұл жолы «көрпесіне қарай көсілуді» жөн санаған олар орталықтан емес, Париждің шет аудандарынан үй қарады. Олар татарлардың эмиграциядағы саяси жетекшілерінің бірі Садри Мақсудидің Париж маңындағы Ножанда тұратынын білетін еді. Бәлкім соның да әсері болар, Шоқай отбасы да Ножанға жайғасты. Көрінісі әсем, шағын ғана осы бір қалашық Мұстафа Шоқайдың қоныс тебуімен бірге Түркістанның шетелдегі астанасына айналды. Шоқайға келген достары да Ножанды «Түркістанның уақытша астанасы» деп атайтын еді.

	Ножанға көшіп бару арқылы тұрмысы жеңілдеген Шоқай көп кешікпей П.Н. Милюковтың «Последние новости» және А.Ф. Керенскийдің «Дни» атты газеттеріне жұмысқа орналасты. Аталмыш газеттерде жұмыс жасай жүріп Париждегі баспасөз өкілдерімен, әр деңгейдегі журналистермен, Ж. Кастагн, П. Пеллио, Е. Блоше сияқты Түркістан тарихшылары және түркологтармен жақын достық құрды. Сондай-ақ ол Садри Мақсуди, Аяз Исхаки, Жүсіп Ақшора, Али Мардан Топчыбашев, Мехмет Емин Расулзаде, Ахмет Салихов, Фуад Тоқтар, Абдуллаһ Зихни, Жафер Сейдахмет, Исрафил бек, Шамба Балинов, Н. Хан Иомудский, М. Мұхити, А. Шулгин, және Д. Федотофф Уайт сияқты эмиграциядағы саяси басшылармен, мемлекет және қоғам қайраткерлерімен, Стенфорд университетімен, «Іnstіtuto Superіore Orіentale» (Наполи) мүшелерімен, Лондандағы «Royal Іnstіtute of Іnternatіonal Affaіrs» және «Royal Central Asіan Socіety» қоғамымен де хат алысып тұрды.

	Париждегі түрік халықтарының өкілдерімен де етене жақын араласқан Мұстафа Шоқай 1922 жылы Парижге келген Жамал пашамен танысады. Бұрыннан біліс болмағандықтан, Шоқайды әйгілі пашаға эмиграциядағы татарлардың жетекшісі Аяз Исхаки ертіп апарды. Сәлем бере келген Шоқайды суық қабылдаған паша кездесу барысында өзін жоғары ұстап отырады. Сондықтан, ресми сипатта өткен кездесу кезінде әңгіме тек Түркістан төңірегінде өрбиді. Әр сөзін нығырлап айтатын Жамал паша Шоқайға сынай қарап, өзінің Түркістандағы ұлттық қозғалыстарға наразы екенін жеткізеді. Одан кейін ол Кеңестер Одағына қарсы қарулы күресті тоқтату туралы сөз қозғап, бұл үшін Мұстафаның Түркістандағы достары мен таныстарына хат жазуы керектігін айтты. Мұстафа Шоқай оған Түркістандағы ұлттық қозғалыстардың кеңестік зұлым саясаттың нәтижесінде пайда болып, өршіп отырғанын, шынында большевиктердің алдамшы, әдемі сөздерінің астарында отаршыл озбыр саясаттың жасырын жатқанын және бұл қозғалыстардың кеңестік саясаттың түбегейлі өзгерген шағына дейін толастамайтынын, әрі қарай жалғаса беретінін айтты. Әңгіме осы тұсқа келгенде Жамал паша:

	— Сіз «Түркістанда Кеңестер Одағының саясаты түпкілікті өзгеруі» дегенде нені меңзеп отырсыз? — деп сұрақ қойды.

	Шоқай төтесінен қойылған бұл сауалға ойланбастан:

	— Түркістанның орыс пролетариаты диктатурасынан толық құтылуы, — деп жауап берді.

	Бұл жауап Жамал пашаға ұнай қоймады. Түпкілікті мақсаты ағылшын отаршылдарын Үндістан мен Ауғанстаннан қуып шығу болған паша, Шоқайдың «адасып жүргенін» дәлелдеуге тырысты. Ол тіпті «Түркістандағы түрлі дүрбелең болмағанда, большевиктерді пайдаланып, ағылшындарды Үндістаннан қуып шығу оңайырақ болар еді» дегенді айтты. Сондықтан, ортақ дұшпанға қарсы большевиктермен ымыраға келіп, Мәскеумен біріге қимылдау қажеттігін алға тартты. Ол Шоқайды осыған көндірмек болып, сөзін дәлелдеу үшін едәуір мысалдар келтіріп, шешіліп сөйледі.

	Әрине, Жамал пашаның бұл пікірі Шоқайға тым ерсі көрінді. Шоқай бөтен біреуге болыспақ ниетпен отқа түсіп, сол үшін отанын, өз ата мекенін жауға қия алмайтын еді. Сондықтан ол Жамал пашаға Үндістанды отаршылдықтан құтқару үшін Түркістанды большевиктердің тепкісіне тастағысы келмейтінін жеткізді.

	Қарсыласын тұқыртып алу үшін паша Шоқайдың жаңылып отырғанын, қазір Түркістанда көп жайттың өзгергенін алға тартты. Мұстафа бұған жауап ретінде Әнуар пашаның большевиктерге қарсы келіп, басмашылар сапына өтіп кеткенін айтты. Большевиктер сондай әділ болып, Түркістанда бәрі жақсы болса — Әнуар паша ұлт–азаттық майданындағы басмашылар сапына неге қосылды? Жамал паша өзінің бұл істі қолдамайтынын, Әнуар пашаның бұл әрекетіне қарсы болғанын жасырмады. Әңгіме соңы тартысқа ұласып бара жатқанын сезген Жамал паша «осымен сөз тамам» дегендей үнсіз қалды. Пашаны алған бетінен қайтара алмасын білген Мұстафа да кетуге оңтайлады. Жүрер алдында Жамал пашаның Тифлись арқылы өтпек екенін естіген Шоқай аз аялдап, бұл жолдың қауіпті екенін ескертті. Паша мән бермеген сыңай танытты. Шыдай алмаған Шоқай бірден турасына көшіп:

	— Сізді Кеңес жансыздары Тифлисьте өлтіреді, — деп салды. Тосыннан айтылған бұл сөзге аңтарылып қалған Жамал паша:

	— Неге Тифлисьте? Мені Мәскеуде немесе кез келген бір жерде өлтіру әлдеқайда қолайырақ емес пе? — деп, қайыра сұрақ қойды. Большевиктерді жақсы білетін Шоқайдың бұған берер жауабы дайын еді:

	— Себебі сіз Тифлисьте өлтірілсеңіз, кінәні ұлтшыл армяндарға арта салып, ауыр жауапкершіліктен құтылу оларға оңайға түспек.

	Мұстафаның жауабы Жамал пашаға ұнамаса керек, ол миығынан күліп, «мен үшін алаңдамай жүре беріңіз» дегендей емеурін танытып, қонағын шығарып салды.

	Шоқайдың айтқаны келді. Арада көп уақыт өтпей жатып, 1922 жылы 21 шілде күні Жамал пашаға қастандық жасалды. Кеңестік газеттер бұл туралы «Жамал пашадан кек қайтармақ болған армян ұлтшылдары екен» деп жазды. Алайда, оның Лобадзе деген чекисттің қолынан қаза тапқаны белгілі болып қалды. Бұл туралы кейінірек Мұстафа «Иені Түркістан» және «Яш Түркістан» басылымдарында жазды. Тағдыр деген...

	Осы оқиғадан бір жыл өткеннен кейін Түркия Республикасы одақтастар тарапынан ресми түрде мойындалды. Лозанна қаласында өткізілген Түркия мемлекетінің тағдырын айқындайтын Халықаралық деңгейдегі ірі конференция 1923 жылы 23 шілде күні өз жұмысын аяқтады. Осы елеулі оқиғаның алдында ғана Мұстафа Шоқай бұл уақытта Еуропада жүрген Аяз Исхаки, Садри Мақсуди (Арсал) және Фуат Тоқтарлармен бірге әлемдегі түркі жұртының Түркия мәселесіне қатысты көзқарастары мен олардың талап-тілектері жазылған мәлімдеме дайындап, конференцияға жіберген еді. Бәлкім, Түркия Республикасының тәуелсіздік алуында бұл мәлімдеменің аз да болса өзіндік үлесі бар шығар, кім біледі...

	Эмиграциядағы түрік халықтарының жетекшілері дүниетаным мен саяси ұстанымдары арасында кейбір айырмашылықтар болғанына қарамастан, бір-біріне түсіністікпен қарады. Олар өзара қолдау көрсетіп, ортақ мәселелерді бірігіп шешті. Дегенмен, көп уақыт өтпей араға жік түсті. 1923 жылы желтоқсан айында Парижге Зәки Уалиди келді. Орынборда ұйымдастырылған сәтсіз төңкерістен кейін атаман Дутовтың жанында қалып, кейін Ленинмен ымыраға келіп, ойындағысы болмағаннан кейін басмашылар сапына өтіп, онда Әнуар пашамен тіл табыса алмай, Түркия арқылы Парижге сапар шеккен Зәки Уалидидің Парижге бұл келісін эмиграциядағы татарлар аса жақтыра қойған жоқ. Әуелі ауғандықтармен кездесіп, одан кейін Шоқайдың үйіне келген Уалиди Ножандағы Садри Мақсудидің отбасына да сәлем беруге кіріп шықты. Содан кейін ол Али Мардан Топчыбашевтің үйіне барып, болашақта атқарылатын істер жайында сөйлескісі келетінін айтты. Кеңестер Одағынан келе салып, Еуропаға әлдеқашан орнығып қалған саясаткерлерге ақыл айтқысы келген оның ұшқыр әрекеттері, әрине, кейбіреулерге ұнай қойған жоқ. Сөйтсе де Түркістан туралы, оның қазіргі жағдайы мен соңғы саяси ахуалы жайында білгісі келгендер Зәки Уалидидің әңгімелеріне құлақ түрді.

	Желтоқсан айының 28-і күні Шоқайдың үйінде болған Уалиди, сол күні кешкісін өткен Милюковтың конференциясына үй иесіне еріп барды. Конференциядан шыққаннан кейін ол Мұстафаға «Милюковпен байланысты кесу керек» деген тәрізді сөздер айтты. Өйткені, кадеттерді жақтырмайтын, сол үшін солшыл-революционерлердің жетекшісі Виктор Черновпен байланыс құрған Уалиди, солшыл социалистердің тобына жататын. Тіпті 1921 жылы Бұхарада жүріп солшыл бағыттағы социалист «Ерік» партиясын құрған ол кейінірек, дәлірек айтқанда 1924 жылдың желтоқсан айында Берлинде өткен дүниежүзі солшыл социалистерінің құрылтайына қатысады. Ал Әлихан Бөкейхановтың ізімен кадеттерге жақын тұрған Шоқай болса солшыл социалистерді жек көретін. Бірақ ол сонда да болса қонағына сыр алдырған жоқ.

	Татарлар мен Шоқайдың өзін жақтырмағанын сезіп, Зәки Уалиди эмиграциядағы әзірбайжандықтардың саяси жетекшілерінің бірі Али Мардан Топчыбашевті араға салды. 1924 жылы 13 ақпан күні Али Мардан бектің үйінде өткен жиында ара қатынас тіпті шиеленісіп кетті. Кешкі астан кейін жалғасқан бұл мәжілісте Топчыбашев пен Уалиди түрікшілдікті жақтады, ал Мақсуди мен Шоқай «большевизмге қарсы ортақ майданды тәрк етуге болмайды» деген пікірде болды. Алғашқы екеуі «Ресей мұсылмандары мен түрік халықтарының тәуелсіздік күресі орыс эмигранттарына арқа сүйемеу керек, өзіндік жеке бағыты болуы қажет» деген пікірді ұстанса, екінші топ «большевизмге қарсы ортақ майдан қалыптастыру және түпкілікті нәтижеге қол жеткізу үшін эмиграциядағы барлық күштерді пайдалану қажет. Еуропалық елдер де түрікшілдікті хош көре қоймайды. Оның үстіне түрік халықтары жеке күрес жүргізу үшін жеткілікті күшке ие емес» деген пікірді қолдады. Өздерінің ұстанымдарын қабылдату мақсатында екі жақ біраз айтысты. Әңгіме келешек мемлекеттің құрылымы жайына ойысқанда талас қыза түсті. Тіпті Топчыбашев пен Мақсуди қызу әңгіме барысында шекісіп те қалды. Жасы кіші Мұстафа сөзге араласып, араны жұмсартуға тырысқанымен, бұдан кейінгі әңгіменің қиуы қашып, жарасым таппады. Көп ұзамай Зәки Уалиди Парижден жүріп кетті.

	Расында, Мұстафа Шоқай мұғажырлықтың алғашқы жылдарында эмиграциядағы орыс баспасөзінде, атап айтқанда, П.Н. Милюковтың «Последние новости», А.Ф. Керенскийдің «Дни» газеттерінде жұмыс істеді. Сондықтан, большевизмді және оның Түркістанда жүргізіп жатқан солақай саясатын әшкерелейтін мақалалары осы басылымдарда үзбей жарияланып тұрды. Ол Керенский мен Милюков тарапынан ұйымдастырылатын түрлі деңгейдегі конференциялар мен жиындарға да қатысып, Түркістан атынан өкілдік етуге тырысатын. Сонымен қатар, ағылшын, француз және поляк баспасөзімен байланыс орнатуға тырысатын. Бұл іс нәтижесіз де болған жоқ. Мұстафа Шоқайдың 1923 жылы мамырда «Orіent et Occіdent» журналында «Ресей саясаты және Түркістан ұлттық қозғалысы» атты мақаласы жарық көрді. Бұл мақаланың Еуропа баспасөзінде Түркістан Ұлттық тәуелсіздігі туралы жазылған алғашқы мақала екенін де айта кеткен жөн.

	Мұстафа Шоқай жазған мақалаларына қаламақы алып, сонымен күнін көретін. Ол өте жұпыны өмір сүрді. Тіпті, оның бұл жағдайына жаны ашыған Зәки Уалиди Парижге келгенінде киерге киім тастап кетеді. Соған қарамастан, Мұстафа Шоқай бірде өзіне Милюков тарапынан жасалған «өте тиімді ұсынысты» қабыл алған жоқ. Париждегі Ресей құрушы мәжілісіне қызметке шақырған Милюков, Шоқайға арнайы қордың атынан айлық тағайындап, сол арқылы «қораға кіргізуді» ойлайды. Алайда қордың шовинистік пиғылын бұрыннан білетін Шоқай өзінің тек Түркістан үшін ғана қызмет ететінін, сондықтан Ресей құрушы мәжілісінде жұмыс істегісі келмейтінін және сол ұйымға қызмет ететін қорды да пайдалана алмайтынын мәлімдейді.

	Әрине, бәрі де Зәки Уалиди ойлағандай емес еді. Оның ескертпесі артық болатын. Шоқай өзі жұмыс істейтін Милюков тобын жақсы танитын. Милюков те, Керенский де, жалпы эмиграциядағы барлық орыс топтары келешек Ресейдің тұтастығын қалайтын. Одан Кавказ, Түркістан, Еділ-Оралдың бөлініп, тәуелсіздігін алып, жеке шаңырақ көтеруіне әсте төзбейтін. Бұл мәселеде олардың большевиктерден тіпті айырмашылықтары жоқ еді. Шоқай бұл туралы кейінірек былай деп жазды: «П.Н. Милюков Орталықтан басталған төңкерістік қозғалысты шет аймақтардағы көтерілістермен ұштастырады. Милюков большевиктерге қарсы жалпы күрес жолдарынан шыға отырып осылай етеді. Ол Кеңес деспотизмін бұрынғы паталық Ресей, кейінгі кеңестік Ресей тұсындағы шекаралардың тұтастығын сақтай отырып құлатқысы келеді.

	Ресейдің орталықтарында төңкерістің төбесі көрінбей тұрып, орыс емес өлкелерде толассыз болып жатқан төңкерістер бұл өлкелердің Ресейден бөлініп шығу мүмкіндігін күшейте түседі. Милюков, әрине, мұны көргісі келмейді. Ол мұнан қатты қорқады. Ресейдің болашақта федерациялық тұрғыдан құрылуын көздеп жүрген Милюков, ондай федерацияны жоғарыдан үстем ұлт жүзеге асырады және басқарады деп түсінеді. Өйткені ол Ресейден бөлініп кеткен өлкелер оған тіпті федерациялық түрде болса да қайтып оралмайды деп қауіптенеді.

	Кеңестік Ресейде орыс емес ұлттардың өзіне тартып, жүрегін баулап аларлық ешқандай бір қадір-қасиет жоқ екенін айтпай кетсек, біз өзіміздің ой-пікірімізді толық білдіре алмаған болар едік. Ол бұл халықтармен бір мемлекет ішінде бірге өмір сүруге моральдық құқыққа ие емес. Нәтижеде бұдан Милюков үшін жайсыз қорытынды шығады.

	Көтеріліс туын көтеріп, тәуелсіздікке бет түзеген халықтар ақырында өз еріктерін жүзеге асырмай қоймайды. Осы өлкелерде тәуелсіз мемлекеттер құрылғанда ғана Ресеймен тату-тәтті, қалыпты қарым-қатынас орнатуға болады».

	Әйтсе де, барлық күресін сүйікті елінің большевизм бұғауынан азат етілуіне бағыттаған Шоқайдың басқа амалы да жоқ-тын. Өйткені, бұл кезде Еуропадағы алпауыт мемлекеттер Түркістан ұғымын мойындамайтын. Олар Орталық Азияны Ресейдің меншігі деп есептейтін және барлық армандары большевизмді құлатып, ескі Ресейді қайта орнату еді. Сондықтан, Керенский мен Милюковты айналып өтіп, басқа жерден жұмыс тауып алу да оңай емес еді. Оның үстіне, аз ұлттардың қамын жасап, құқығын қорғайтын орталық құру мәселесі де әлі пісіпжетілмей тұрды. Сондықтан, қандай да болмасын Ресейге қарсы тұратын, сөйтіп оның қоластындағы аз ұлттарға қамқорлық жасайтын, олардың тәуелсіздік алуына жәрдем жасайтын бір ел табылғанға дейін күте тұруға тура келді. Солай болды да. Шоқай 1926 жылы Польша мемлекетінің басшысы маршал Пилсудскийдің қолдауына сүйенген «Прометей» қозғалысы дүниеге келгенге дейін орыс баспасөзінде жазуын жалғастыра берді. Бұл нәтижесіз де болған жоқ. Шоқайдың «Дни» және «Последние новости» газеттерінде бірінен кейін бірі бұрқырап басылған мақалалары батыс жұртшылығын былай қойғанның өзінде Кеңестер Одағындағы басшылықтың қолына жетіп жатты. Большевиктердің ұлттар саясаты және оның Түркістандағы зардаптары жайында жазған мақалалары әлем жұртшылығына жалған ақпарат таратып жатқан Сталиннің идеологтарының зәресін алды. Ең бастысы, қандай жолмен болса да мақсат орындалды...





	Тифлисьте. 1919 жыл





	Жұбайы Мария





	Қоқан үкіметі орналасқан ғимараттың бүгінгі көрінісі



	Мұстафа оқыған Ташкент гимназиясының бүгінгі көрінісі



	Құжаттары



	Құжаттары





	Құжаттары





	Түркістан ұлт-азаттық қозғалысы жетекшілерінің бірі Махмұд хожа Бехбуди (1875-1919)



	Түркістан жәдитшілдері көсемдерінің бірі Мүнәууар қари Абдурашидханов (1878-1931)



	Мұстафа Шоқайдың жақын пікірлес досы Убайдулла Хожаев (1890–1938)



	Зәки Уәлиди Тоған (1890–1970)





	Әйгілі Әнуар паша





	Түркістан автономиясының мәлімдемесі



	Мұстафа Шоқай. 1920 жыл





	Түркістан ұлттық автономиясын қолдауға арналған митингі





	Мұстафа Шоқай Парижде





ҮШ БАҒЫТТА ӨРБІГЕН МАЙДАН




	Түркістан аумағында құрылған ұлттық автономиялар большевиктік билік тарапынан күштеп құлатылғаннан кейін, отарлық езгіге қарсы ұлт-азаттық күрестің белең алғаны баршаға мәлім. Түркістанның тұтастығы мен тәуелсіздік идеясының төңірегіне топтасқан ұлттық ұйымдар бұл кезеңде негізінен үш бағытта күрес жүргізді: Кеңес өкіметіне қарсы қарулы көтеріліс ұйымдастыру, үкімет аппараттары мен партия қатарында жасырын күрес жүргізу және ұлттық майданның ауқымын кеңейту, дәлірек айтқанда, күресті халықаралық ұйымдар мен әлем жұртшылығының назарына ұсыну, жаңа одақтастар табу. Бұл туралы Мұстафа Шоқай «Түркістанның бақытсыздығы және одан құтылудың жолы» деп аталатын мақаласында: «...Дұшпанға қарсы қарулы күресті партия, үкімет аппараттары ішіндегі күрестермен байланыстыру керек. Мемлекеттің

	іштей біріккен күштерін өздерінің ұлттық тәуелсіздігі жолында Ресейге қарсы күресіп жатқан басқа да халықтардың күресумен үйлестіру лазым. Тығырықтан шығудың бұдан басқа жолы жоқ. Тек осылай еткенде ғана бостандыққа және тәуелсіздікке жету мүмкін болады», — деп атап көрсетті.

	Большевиктік билікке қарсы бағытталған ұлт-азаттық қозғалысының бірінші бағыты — әрине, басмашылық қозғалысы еді. Бұл жалпыхалықтық ұлт-азаттық қозғалысы Қоқандағы Түркістан ұлттық автономиясын қатігездікпен талқандау нәтижесінде, әуелі Ферғанада пайда болған еді. Басмашылық қозғалысы бастапқыда стихиялық түрде өрбіді. Әуелгіде саяси және стратегиялық бағыты айқын болмаған қорбашылар қозғалысы кейінірек күреске жәдитшілдер мен ұлт зиялыларының қосылуымен бірге үлкен күшке айналды. Осылайша, зиялылардың толығуымен бірге, Мұстафа Шоқайдың сөзімен айтқанда, ұлт-азаттық қозғалысының екінші кезеңі басталды. Бұл қозғалыс кең ауқымды қамтыды. Басмашылық қозғалысына Османлы мемлекетінің бас қолбасшысы және ХалифаСұлтанның күйеу баласы Әнуар паша келіп қосылғаннан кейін, бұл күрес мүлдем жаңа сипат алды. Түркістандық ұлт зиялылары Әнуар пашаға үлкен үміт артты. Алайда, Түркістанды және ондағы кейбір ерекшеліктерді жақсы білмейтін Әнуар паша Бұқара әмірінің бас уәзірі деген атақ алғаннан кейін жергілікті зиялылардың оған деген көзқарасында күрт өзгеріс байқалды. Өйткені, басмашылар мен жәдитшіл ұлт зиялылары Ресейдің әскери күшіне сүйенген Бұқара әмірі Мір Әлім ханды жек көретін еді. Сондықтан, Әнуар пашаға үміт артқан ұлттық күштер бірте-бірте одан алыстай берді. Оның үстіне, Мір Әлім хан да жас түріктердің жаңашыл көсеміне сенбейтін. Осылайша, Әнуар паша ұлттық зиялылардың да, Бұқара әмірінің де сенімінен шығып қалды...

	Дегенмен, Түркістан халықтарының ұлт-азаттық күресі болып табылатын басмашылық қозғалысы жер-жердегі астыртын ұйымдармен байланыста болды. Бұл тұрғыдан алғанда, жалпы халықтық сипатта болған ұлт-азаттық қозғалысының ауқымды майданға айналуына ұйымдасқан жасырын ұйымдардың қосқан үлесі зор еді. Өйткені, білікті мамандар мен саяси сауатты зиялылар жаңадан орнығып келе жатқан Кеңестік жүйенің құрылысымен жақсы таныс болатын әрі онымен күресудің жолдарын анағұрлым жақсырақ білетін еді. Сондықтан, негізінен астыртын ұйымдарда біріккен зиялылар бастапқыда шашыраңқы әрі бағыты айқын болмаған жекелеген қарулы күштерді топтастырып, оларды бір майданға шоғырландыра білді әрі сол арқылы қозғалысқа біртұтас саяси сипат берді.

	Түркістандағы жасырын ұлттық ұйымдардың тарихы жалпы алғанда міне, осы басмашылық қозғалысымен тұстас келеді. Басқаша айтқанда, ұлттық автономия құлағаннан кейін халық қолына қару алып, күреске шыққан кезде ұлт зиялылары да Кеңес үкіметіне қарсы екінші майдан ашып, жасырын ұйымдар құра бастаған. Сондықтан, Түркістанда тәуелсіздікке деген пікірдің белең алған тұсында отаршылдыққа қарсы күрестің ұйымдастырылуында ұлттық жасырын топтардың ықпалы зор болды. Бастапқыда Мұстафа Шоқай іргесін қалап, құрылуына ұйытқы болған астыртын ұйымдар уақыт өте келе әр жерде пайда бола бастады. Екатеринбург және Орынборда құрылған астыртын ұйымдар Мәскеуде, Ташкентте, Шымкентте, Әулиеатада, Алматыда, Ақмолада, Семейде, Қызылордада, Ферғанада, Самарқанда, Бұхарада және тағы басқа жерлерде жалғасын тауып, жұмыс істей бастады.

	Осындай жасырын ұлттық ұйымдардың бірі — Түркістан жәдитшілдік қозғалысы жетекшілерінің бірі Мүнәууар қари тарапынан 1919 жылы Ташкент қаласында құрылған «Иттихат ва таракки» атты ұйым еді. Зәки Уалидидің естеліктеріне сүйенсек, бұл ұйымның құрылуында Тұрар Рысқұловтың да ықпалы болған. Осы жылы Ташкентте Тұрар Рысқұлов, Садуллах Тұрсынхожаев және Низамхожаевтың ұйытқы болуымен бас қосу өтті. Нәтижеде, Садуллах Тұрсынхожаев, Абиджан Махмуд, Убайдулла Хожа сияқты Мұстафа Шоқайдың сенімді серіктері әрі Түркістан автономиясы үкіметінің бұрынғы мүшелері тарапынан астыртын ұйым құрылды. Османлы мемлекетіндегі «Иттихат ва таракки» партиясын негізге алып құрылған бұл ұйымның жетекшілерінің бірі, «Иттихат ва таракки» партиясының өкілі, кавказдық Емин Ефендизаде еді. 1917 жылы қос төңкерістің арасында «Түркістан адеми меркезиет» партиясының құрылуына мұрындық болған және Түркістан автономиясы тұсында Мұстафа Шоқаймен тізе қосып, бірге жүрген Ефендизаде, большевиктік билік орныққаннан кейін мұсылман бюросының басында тұрған Тұрар Рысқұловтың жанына келіп, жаңа үкіметтің құрамында орын алды.

	Осылайша, Кавказдағы және Түркиядағы орталықпен астыртын байланыс орнатқан «Иттихат ва таракки» партиясының басты мақсаты Түркістанның тұтастығы мен тәуелсіздігі жолында күресу, жастарда ұлттық сана қалыптастыру, білім беру саласын күшейту және т.б. еді. 1920 жылы әр түрлі себептерге байланысты ұйымның аты «Мілли Иттихат» (Ұлттық Бірлік) деп өзгертіледі. Бұл уақытта большевиктердің сеніміне кіріп, Түркістандағы үкіметтің тізгінін қолына алған Тұрар Рысқұлов бұл ұйымға жең астынан жалғасып, қолдап, қуаттап отырды. Осы орайда айта кетерлік жайт, Мүнәууар қаридің кейінірек жарияланған естеліктерінде ұйым мүшесі ретінде Тұрар Рысқұловтың аты аталмайды, өйткені, аса сақ әрі сауатты саясаткер болған Тұрар Рысқұлов ұйымның мәжілістеріне қатыспайтын, бірақ ұйым мүшелері мен ұлтшыл зиялыларды қорғап, өз қамқорлығына алып отыратын еді. Ұлт-азаттық қозғалысының көрнекті жетекшілерінің бірі Зәки Уалиди кейінірек: «Тұрар Рысқұловты көре алмайтын едік. Өйткені, оны үкімет мұқият қадағалайтын еді. Дегенмен, Дінше сияқты сенімді адамдары арқылы ол бізге хабар жіберіп, тапсырма беріп отыратын еді» — деп жазды.

	Астыртын ұйымдар большевизмнің ұясы Мәскеудің өзінде де жұмыс жүргізді. Зәки Уалидидің естеліктеріне жүгінер болсақ, құрамына Түркістан, Башқұртстан, Бұхара, Хиуа өлкелік партия комитеті мүшелерін тартуды көздеген және «Шығыс социалист партиясы» деп аталған жасырын ұйымға башқұрт Зәки Уалиди, татар Илияс Алкин, Мирсаид Сұлтанғалиев, өзбек Низамхожаев, қазақ Ахмет Байтұрсынұлы мен Тұрар Рысқұлов мүше болған. Олар әуелгіде партия ретінде жасақталып, Коминтерннің құрамына енуге әрекет жасағанымен, Компартия бұл партияның құрылуына түбегейлі қарсы болғандықтан, жасырын ұйым ретінде жұмысын жалғастыра берді. Кеңес өкіметіне қарсы астыртын күрес жүргізген бұл жасырын топ үш бағытта жұмыс жүргізді: 1. партия қатарында, үкімет аппараттарында басшылық қызметтерде бола жүріп, тәжірибе жинақтау, 2. Жаңа кадрлар даярлау мақсатында оқу ордалары мен білім ошақтарын қолға алу 3. Басмашылық қозғалысы сияқты кеңес өкіметіне қарсы ұлттық топтармен байланыс орнатып, ұлттық мемлекет құрудың алғышарттарын даярлау.

	Түркістандық жәдитшілдер мен ұлтшылдар да ұлттық социализмнің іргесін қалау үшін «Иштракиюн партиясын» құру қажет деп тапты. Нәтижеде, 1919 жылы 24 мамыр күні Ташкент қаласында «Түркістан жұмхуриеті мұсылман иштракиюн партиясының» алғашқы құрылтайы болып өтті. Түркістанда әлі күш алып, қайратына міне қоймаған большевиктер бұған уақытша болса да көз жұма қарады. Құрылтай жұмысына белсене араласқан Ефендизаде Кавказ және Әзірбайжандағы мұсылман, түрік коммунистерінің атынан сөз сөйлейді. Сондай-ақ, құрылтай жұмысын Бұхара Республикасының басшысы Осман Қожаұлы құттықтады. Маусым айының 12-сіне дейін жалғасқан құрылтай жұмысында елеулі қарарлар қабылданады. Құрылтайдан күш алып, арқаланып шыққан ұлт зиялыларының белсенділігі арта түседі. Бірнеше күннен кейін өткізілген Мұсылман Бюросы «Иштракиюн» газетін қайта құрып, өз қарамағына алу туралы ұсыныс көтерді. Уақыт өте келе «Иштракиюн» газеті Түркістан ұлтшылдарының топтасқан басылымына айналды. Бұл газетте Абдуррауф Фитрат сынды Түркістан ұлт-азаттық қозғалысының жетекшілерінің еңбектері жариялана бастайды.

	Мұсылман Бюросының төңірегіне топтасып, ұлттық күресті партия мен үкімет аппараттарында жүріп жалғасыруды көздеген ұлтшылдар Ресейлік отаршылардың езгісінен толық құтылуды және ұлттық тәуелсіздік пен Түркістанның тұтастығын басты мақсат етіп алған еді. Осы мақсат жолында, 1920 жылы 17–20 қаңтар күні өткен Түркістан Коммунистік партиясының V конференциясы мен Мұсбюроның төтенше ІІІ конференциясында Тұрар Рысқұлов әйгілі баяндамасын жасап, онда мұсылман түрік халықтарын соңынан ілестіре алатын партия құру қажеттігіне тоқталады. Тұрар Рысқұлов осы конференцияда ТКП-ның атауын «Түрік халықтарының Коммунистік партиясы» деп атауды, ал Түркістан Республикасын «Түрік Кеңес Республикасына» айналдыруды және оның құрамына Қазақстан, Татарстан, Башқұртстан, Әзірбайжан сияқты түрік жерлерін қосуды, осыған орай жаңа Конституция қабылдауды ұсынады. Бұл ұсыныс арқылы Тұрар Рысқұлов Түркістанды Ресейдің құрамынан толық бөліп алуды көздеген еді. Қайсар ұлдың қаймықпай жасаған ұсынысы қызу қолдау тауып, конференцияға қатысып отырған, атағынан ат үркетін орыс большевиктерінің өзін оң шешім қабылдауға мәжбүрлейді.

	Алайда, бұл шешімдерге отаршылдық пиғылдағы орталық пен большевиктік биліктің келісуі екіталай еді. Расында, солай да болды. 1920 жылы 23 ақпанда М.В. Фрунзе бұл шешімдерді «пантүрікшілдік», «панисламшылдық» және «буржуазиялық ұлтшылдық» деп қаралады. Ол 1920 жылы 14 сәуірде«күнкөсем» В.И. Ленингежазғанхатында Тұрар Рысқұловқа төмендегідей баға берді: «олар белгілі бір коммунистік емес элементтерден құралған және тек объективті жағдайдың ықпалымен ғана коммунистік туды көтеруге мәжбүр болған адамдар». Түркістанның тұтастығы мен тәуелсіздігі жолында жасалған бұл идеяға кезінде ұлттар теңдігі жайында үндеу қабылдап, бүкіл шығыс жұртшылығына үйіп-төгіп уәде берген В.И. Ленин мен орталық партия комитеті өре түрегеліп, конференция шешімдеріне қарсы шықты. Өйткені, Тұрар Рысқұлов 1920 жылы 25 мамыр күні Компартия Орталық комитеті мен В.И. Ленинге жазған қосымша баяндамасында Түркістанның мемлекеттігін қалпына келтіру, Мұсылман Қызыл Армиясын құру, шет елдермен дипломатиялық және экономикалық байланыстар орнату, Түрккомиссия мен шовинистік рухтағы орыс коммунистерін Түркістаннан алып кету сияқты талаптар қойған еді. Коммунистік партия жетекшілері Рысқұловтың әрекетінен шошынып, оны дереу «пантүрікшілдікпен» айыптады. «Рысқұловшылдық» деген атау пайда болған осы кезеңде бір белсенді тіпті, екпінін баса алмаған күйі «Валидов (Уалиди) пен Рысқұлов сияқты ұлтшылдарды жергілікті жұмысшы табының дұшпаны және халық жауы ретінде әшкерелеу қажеттігін» айтады. Бұл жайында кейінірек Зәки Уалиди былай деп жазды: «1920 жылы 4 ақпанда болған бас қосуда Тұрар Рысқұлов пен «Иттихат ва таракки» партиясының өкілі Емин Ефендизаденің Түркістанда Түрік Республикасын құру, «түрік ұлттық армиясын» жасақтау және ішкі мәселелерді Түрік Республикасының еркіне қалдыру сияқты ұсыныстары өтпей қалды. Большевиктер Рысқұловқа сенуден қалды».

	Сондай-ақ, мұсылман коммунистерінің жетекшілерінің бірі Мирсаид Сұлтанғалиев те орталықтың отаршылдық пиғылдағы шешімдеріне қарсы наразылық білдірді. Бірақ, орталық партия комитеті М. Сұлтанғалиев пен өзге де Түркістандық мұсылман коммунистердің пікірлерін құлаққа ілген жоқ. Бұның есесіне, 1923 жылы Мирсаид Сұлтанғалиевтің ісі қаралып, әйгілі «сұлтанғалиевшілдік» деген атау пайда болды.

	Бұл кездері Түркістанның азаттығы үшін эмиграцияда жүрген Мұстафа Шоқай, Тұрар Рысқұлов бастаған жергілікті ұлтшыл азаматтардың батыл іс-әрекетіне жоғары баға берді. Ол 1923 жылы жарияланған «Түркістанда ұлттық қозғалыс» атты мақаласында Тұрар Рысқұловтың бастамасын «өзбек, қазақ, қырғыз, башқұрт және татарларды біріктіретін тәуелсіз Түркістан мемлекетін құру жолында жасалған әрекет» деп бағалап, бұл әрекеттің шығыс халықтары арасында үлкен серпіліс туғызатынын қуана хабарлады. Сондай-ақ, 1927 жылы «Иені Түркістан» жорналында жариялаған бір мақаласында «Мұсбюроның 1920 жылы болған ІІІ конференциясында түрік қауымдарының басын біріктіру әрекеті «пантүрікшіл» деп айыпталды. ...Түрік ұлыстарының өз қалауы бойынша бірігіп, Орталық Азияда ұлттық түрік республикасын құру әрекетіне қарсы Мәскеу күш қолданып, Қызыл Армия арқылы тұсау салды» — деп дұрыс атап көрсетті. Бар ғұмырын Түркістанның тұтастығы жолында сарп қылған Мұстафа Шоқай, сонымен қатар, «Яш Түркістан» жорналында жарияланған «Кеңестік Орта Азия Федерациясынан Түркістан ұлттық тәуелсіз мемлекетіне» атты мақаласында Тұрар Рысқұлов және оның серіктері жайында былай деп жазды: «...ұлттық намысы мен иманын жоғалтпаған түркістандық коммунистер федерация идеясын көтерген болатын. ...Большевиктер түркістандықтардың ұлыстық өмірден ұлттық мемлекет құруға қарай жылжуына барынша кедергі жасайды. Біз бұл арада Тұрар Рысқұлов басшылығында Түркістан коммунистерінің әрекеттерін, яғни олардың Түркістанда тәуелсіз мемлекет құруға қарай жасаған ұмтылыстарын оқырмандардың естеріне сала кетуді жөн көріп отырмыз. 1919 жылы партия конференциясында Түркістан коммунистері Мәскеудің «ұлттық шекараға бөлу» деген сұмпайы саясатынан бұрын «тәуелсіз Түркістан мемлекетін» құру идеясын көтерген еді. Біз Түркістан ұлттық коммунистерінің бүгінгі большевиктік «Орта Азия федерациясы» бағдарламасының әрбір түркістандықтың қасиетті ұлттық міндеті болып табылатын біртұтас тәуелсіз Түркістан мемлекеті мұратына қарай жақындата түсетініне ешбір шүбә келтірмейміз». Мақалада айқын айтылғандай, Мұстафа Шоқай, Тұрар Рысқұловтың идеясын тәуелсіз Түркістан мемлекетін құру әрекеті деп бағалады. Осы орайда айта кетуге тиіспіз, Түркістанның қос бәйтерегі Мұстафа Шоқай мен Тұрар Рысқұловтың өмірлік мұрат-мақсаты мен күрес жолы осы «тәуелсіз Түркістан мемлекеті» идеясы төңірегінде тоғысып жатқан еді. Бір мақсат жолында бірі шетте жүріп алысса, екіншісі күші басым билікпен іште жүріп жағаласты.





«ТҮРКІСТАН ҰЛТТЫҚ БІРЛІГІ» КОМИТЕТІ




	Төртеу түгел болмай, төбедегінің келмейтінін ұққан ұлт зиялылары, Алашорда мен Түркістан үкіметтерінің бұрынғы мүшелері және талантты ақын-жазушылар ұлттық майданның орталығы ретінде Ташкентке топтаса бастады. Жасырын ұйымдардың қайсібірі әдебиет үйірмесі ретінде, енді бірі бірлестік болып құрылып жатты. Астыртын ұйым мүшелері кейде әдебиет кештерінде жолығып, бас қосатын, ал кейде үйлердің қалтарыстарында, дәліздерде, подвалдарда, вагондарда кездесіп, хабарласып тұрды. Олар бір-бірімен тығыз байланыста болды. 1921 жылы ақпан айында башқұрт, қазақ, өзбек және түрікмен ұлттық ұйымдарының өкілдері Бұқараға келді. Мұнда Түркістандағы негізгі үш ұйымның, атап айтқанда Алашорда, жәдитшілдер және социалистік бағыттағы «Ерік» партиясының біріккен бағдарламасы қабылданды. Зәки Уалидидің естеліктерінде айтылғандай, Алашорда өкілдері Хайретдин Болғанбаев, Дінше Әділов және қазақтың заңғар жазушысы Мұхтар Әуезовтің қатысуымен қабылданған бұл бағдарламада тәуелсіздік, демократиялық республика, ұлттық армия, ұлттық экономика, халық ағарту ісінің жаңа жолға қойылуы, ұлт мәселесі және діни бостандық сияқты барлығы жеті баптан тұратын ауқымды мәселелер қарастырылған болатын.

	Бұл байланыс тек түркістандықтар арасында ғана емес, Ресейді мекен еткен бүкіл түркі жұртын түгел қамтыды. Мәселен, татардан шыққан қайраткер тұлға Мирсаид Сұлтанғалиевтің Башқұртстандағы партия жетекшілерінің бірі Адигамовқа жазып, алайда И.В. Сталиннің қолына түскен хатында «Валидовпен байланыс құр» деген сөйлем бар еді. Ал, Валидовпен, яғни Зәки Уалидимен байланыс құру — басмашылық қозғалысымен байланыс орнату екені айтпаса да түсінікті жайт.

	Міне, осындай жасырын топтар мен ұйымдардың басын қосқан іргелі ұйымның бірі — «Түркістан мілли бірлігі/Туркестанская национальная объединение» яғни Түркістан ұлттық бірлігі деп аталатын еді. Түркістанның түрлі ұйымдарынан құралған (қазақ, өзбек және башқұрт ұлттық топтары) «Түркістан ұлттық бірлігі» комитеті 1920 жылы мамыр айынан бастап, 1921 жылдың басында толығымен құрылып бітті. Ұйымның құрылуына Түркия Республикасының да өзіндік үлесі болды. Атап айтар болсақ, 1921 жылы шілде айының соңына таман Түркиядан Мұстафа Кемал Ататүріктің тапсырмасы бойынша Ұлттық мәжілістің мүшесі Мұстафа Супхи Сойсаллыоғлы Бұқараға келді. Оның қолдау көрсетуімен Түркістандағы ұлттық ұйымдардың басын қосатын одақ құрылып, оның төрағасы болып Зәки Уалиди сайланды. Тамыз айының 3–5 күндері комитеттің алғашқы отырысы болып, комитет бұдан былай «Орта Азия ұлттық мұсылман ұйымдарының одағы» деп аталды. Айта кету керек, бұл одаққа көп еңбек сіңіргендердің бірі — қырғыз халқының аяулы перзенті Төреқұл Жанұзақов еді. Бұдан кейін 1920 жылы 5–7 қыркүйек күндері арасында бас қосып, құрылтай өткізген ұйым мүшелері одақтың жарғысы мен Түркістан ұлттық байрағын қабылдады. Ұлттық байрақты жасауға Зәки Уалиди, Төреқұл Жанұзақов, Мүнәууар қари бастаған бірнеше кісі атсалысты. Ұйым мүшелері 1921 жылы 11 мамырда қайта жиналды. Осы жылы 18–21 қыркүйекте Ташкент қаласында Зәки Уалидидің ұйытқы болуымен VІІ. Түркістан Ұлттық құрылтайы өтті. Тағы да Уалидидің естелігіне жүгінер болсақ, Алихан Бөкейханов, Мұхаметжан Тынышбайұлы, Ахмет Байтұрсынұлы және Тұрар Рысқұловтың хабары болғанымен, түрлі себептермен құрылтай жұмысына қатыса алмады. Ұйым «Түркістан азаттық қоғамы/жемиеті» болып қайта құрылды және Мұстафа Шоқай ұйымның Еуропадағы өкілі болып сайланды.

	Ұлттық тәуелсіздік жолында ішкі күштерді біріктіре отырып сырттан қолдау іздеген ұлттық бірліктің мүшелері ағылшын және жапондармен байланыс орнатудың жолдарын қарастыра бастады. Осылайша 1920–1921 жылдары жасырын ұйымының мүшелері Абиджан Махмуд, Мирадил, Убайдулла Хожаев, Садреддин хан, Сайт Насыр, Ариф Керими және түркиялық Юсуф Зия бей басшылығындағы топ Құлжадағы ағылшын консулдығына шығып, Британ үкіметінен көмек сұрауды ұйғарады. Алайда Құлжаға бара жатқан хабаршы Әулиеата шаһарында чекистердің қолына түсіп, жоспар жүзеге аспай қалады. Жасырын ұйымның мүшелері жан сауғалап қашуға мәжбүр болады. Қолға түскендерін жергілікті большевиктер сотқа тартады. Бір қызығы, сотта ұйым мүшелеріне шариғат үкімі бойынша айып тағылады. Яғни, большевиктер қолға түскен азаттық жауынгерлерін «Мекке мен Мәдина сияқты қасиетті шаһарларды басып алып, мұсылман үмбетін құлдыққа салған ағылшындардан көмек сұрау ислам шариғатына қайшы келеді» деген айыппен соттайды. Дегенмен, Түркістанда большевиктік билік әлі толық орнықпағандықтан болса керек, айыптылар өлім жазасына кесілмей, абақтыға жабылады. Көп кешікпей ұйым мүшелері ұйымдасқан түрде абақтыдан қашып кетеді. Күшейіп келе жатқан басмашылық қозғалысымен күрес жүргізу үшін Түркістанда жылымық саясат жүргізуге мәжбүр болған Мәскеу, жергілікті ұлтшылдардың тілегін уақытша да болса қабылдауға келісім берді. В.И. Лениннің өзі қабылдаған бұл саясаттан түркістандықтар да мейлінше пайдаланып қалуға тырысты. Алғашқыда большевиктік билік ұзаққа бармайды деп ойлаған ұлт зиялылары, жаңа үкіметтің алысқа шабар кең тынысын сезгеннен кейін ұлттық күрестің ауқымын кеңейту мақсатында шет елдерге жастарды жіберу көздеді. Өйткені, шет елдерге шығудың басқа амалдарды таусылғандықтан, тығырықтан шығар жол ретінде осы бағыт таңдап алынды. Бұл үшін «Түркістан азаттық қоғамы» бастама көтеріп, Бұхара Халық Республикасы үкіметінің төрағасы Файзулла Хожаев пен Түркістан АССР-і Халық Комиссарлары Кеңесінің төрағасы Тұрар Рысқұлов бұған ресми түрде қолдау көрсетіп, 70-қа таяу оқушыны Түркия мен Германияға жіберу үшін дайындады. Осы мақсатта 1922 жылы «Көмек» атты ұйым құрылды. Мүнәууар қари, Абдулхамит Сүлейман Шолпан бастаған жәдитшілдер мен ұлт зиялылары аталмыш ұйымға үлкен көмек көрсетіп, халықтан қаржы жиналды. Осы жылы Ташкент қаласында әдеби кеш өтіп, мұнда оқушылар үшін 7500 сом қаражат түсті. Алманияға жіберілген оқушылар арасында Ғазімбек Бірімжанов, Ахмет Наим, Ахметжан Ибрахим, Абдулуахап Оқтай, Тахир Шағатай сияқты «Түркістан ұлттық бірлігінің» мүшелері бар болатын. Уәли Қаюм да осы топтың ішінде еді. Оқушыларды Мәскеу қаласына дейін Мұстафа Шоқайдың жақын серігі Убайдулла Хожа ертіп апарды. Оқушылар Алманияға жеткеннен кейін, Мұстафа Шоқай оларға басшылық жасады. Мұстафа Шоқайдың сөзімен айтқанда, «Алманияда оқыған түркістандық жастар шынында Түркістан ұлт-азаттық күресінің алдыңғы сапынан көріне білді. «Яш Түркістан» соларға және Түркиядағы жастарға арқа сүйеп дүниеге келді. Осы жастардың белсене ат салысуының арқасында ол өз ісін жалғастыра білді».

	Басында Зәки Уалиди, Мұстафа Шоқай, Мұхаметжан Тынышбайұлы, Мүнәууар қари, Убайдулла Хожа, Файзулла Хожаев, Мұстафа Шахқұли, Садреддин хан, Хайреддин Болғанбаев, Дінше Әділов сынды ұлт қайраткерлері тұрған «Түркістан азаттық қоғамы» комитеті құрылып жатқан жылдың өзінде Кабулда бөлімше ашты. «Түркістан азаттық қоғамының» 1923 жылы 26–28 маусым күндері арасында Кабулда өткен мәжілісіне Зәки Уалиди, Осман Қожаұлы, Абдулқадир Инан және тағы басқа тұлғалар қатысты. Мәжілісте Мұстафа Шоқайды сыртынан ұйымның Еуропадағы өкілі сайлады. Сондай-ақ, мәжілісте Түркістан туралы бір журнал шығару мәселесі де сөз болды. Осылайша, Мұстафа Шоқайдың Еуропада болуына байланысты, 1923 жылдан бастап ұйымның Алмания, Франция сияқты мемлекеттерде кішігірім өкілеттіліктері ашылды.

	Түркістан ұлттық қозғалысы үшін «қатардағы жауынгер болып» қызмет етуді таңдаған және осы жолда кез келген ұйымдармен байланыс құруға даяр болған Мұстафа Шоқай «Түркістан азаттық қоғамы» комитетінің белсенді мүшесіне айналды. 1924 жылы 23–24 қараша күндері Түркістан азаттық қоғамы атынан Берлинде өткізілген жиынға Мұстафа Шоқай, Зәки Уалиди,Абдулкадир Инан,Абдулуахап Мұратжәне Әлімжан Таған қатысты. Аталмыш жиында тұтас Түркістанның кеңестік бес республикаға бөлінуіне байланысты шешімдер қабылданды. Атап айтқанда, «Түркістан» сөзінің сыртқы баспасөз беттерінде қолданылуының жалғастырылуы, ал жеке республикалардың аймақ ретінде аталуы мақұлданады. Бұл шешім бойынша мәселен, Өзбекстан атауын «Түркістанның Өзбекстан аймағы», Қазақстанды «Түркістанның Қазақстан аймағы» түрінде қолдану қарастырылды. Сонымен қатар, ұлттық тудың Самарқанда қабылданған түрінің сақталуы жайында шешім шыққан жиында Түркістанның ортақ әдеби тілі мәселесі қаралды және қабылданды. Жиында «Түркістан азаттық қоғамының сыртқы істер комитеті» құрылды.

	Алайда, көп ұзамай Зәки Уалиди мен Мұстафа Шоқай арасындағы түсініспеушілік анық байқала бастады. Негізінде, бұл түсініспеушілік Орынборда ұйымдастырылып, сәтсіз аяқталған оқиғадан өрбіп, Зәки Уалидидің Париж сапарында анық көрініс тапқан еді. Саяси ұстаным және күрестің бағыты тұрғысынан екі тұлға өзара келісімге келе алмады. Валиди орыс эмигранттарымен байланысты үзіп, Милюковтың газетінен жұмыстан шығып, түрікшілдік және социалистік бағытында жұмыс жүргізуді ұсынды. Бұған көнбеген Шоқай әзірге орыс эмигранттардың мүмкіндіктерінен бас тарта алмайтынын және саяси түрікшілдіктің ортақ майданның ауқымын шектейтінін баса айтты.

	Оның үстіне, Зәки Уалиди түркістандық емес-тін. Ұлты башқұрт ол жағрапиялық орналасу бойынша Еділ-Орал аймағына жататын. Бірақ эмиграциядағы татарлар Зәки Уалидиді қабылдай қоймайтын еді. Осыған байланысты эмиграцияда «Түркістан мәселесіне неге Уалиди жетекшілік жасайды?» деген сөздер де тарай бастады. Дегенмен, Шоқай мен Уалиди арасындағы түсініспеушілік бұған келіп тіреліп тұрған жоқ еді. Мәселе 1924 жылы 24–25 желтоқсан күндері арасында Берлинде өткен «Дүниежүзі солшыл социалистерінің құрылтайына» Зәки Уалидидің «Түркістан ұлттық бірлігі» атынан қатысуымен бірге ушыға түсті. Осыған байланысты Мұстафа 1925 жылы 25 қаңтар күні Зәкиге хат жазып, өзінің наразылығын білдірді. Зәки Уалидидің бұған жауабы қатқыл болды. Ол осы жылдың ақпан айының басында жазған хатында Мария Яковлевнаға да тіл тигізіп өтеді: «...Менің айтқандарым мен жазған хатым Мария Яковлевнаға ұнамаған болар? Мұндай жағдай былтыр да бірнеше рет болған еді. Әлекең (Бөкейханов) мен Ақаңның (Байтұрсынұлы) әйелдері де орыс болатын. Бірақ олар әйелдерін саясатқа араласпауға үйреткен еді...». Әрине, бұл хаттың Шоқайдың шымбайына қатты батқаны анық. Өзіне емес, отбасына бағытталған бұл айыптау — расында әдептілікке де жат еді. Мария ханымның бар айыбы — ұлтының орыс болуы ма? Әлде бұл Зәки Уалидидің өзін «түркістандық емес» деп айтылған сөздерге берген жауабы ма? Өкінішке қарай, саясаттан тысқары, қысылып, тарыққан шақта еріне әрдайым қолдау көрсетіп отыратын бейкүнә ханымды айыптау мұнымен шектелмеді. Уалидидің Шоқай отбасы жайында жалған мәлімет беруі нәтижесінде кейінірек түрік ұлтшылы Нихал Атсыз да осы мәселеге қайтып оралды. Ол тіпті Мұстафаға «өзін қондырған үй иесінің көңілдесін алып қашып кеткен» деген сияқты негізсіз жала жапты. Осылайша досының жаласына ұшырап, отбасының ары аяққа тапталған, жүрегі жараланған Мұстафа бір мақаласының соңында:



	Жүре алмас осал адам өсек айтпай,

	Өсектен осал өлер беті қайтпай.

	Ұят, ынсап осалға жолдас емес,

	Тұра алмайды көрінгенді бұтып-шатпай,



	— деп жазған еді.

	Түркістан үшін басын бәйгеге тіккен қос арыстың айтысы бұдан кейін де тиылмай, керісінше ұлғая берді. Зәки Уалидидің берген мәліметіне сүйенсек, 1925 жылы 9 мамырда «Түркістан азаттық қоғамы» комитетінің Еуропада соңғы жиналысы өткізілді. Парижден Мұстафа Шоқай және Будапешттен доктор Әлімжан Таған қатысқан жиналысқа Зәки Уалиди басшылық жасады. Бұл мәжілісте Түркістан азаттық қоғамы орталығының Түркияда қалуы, Мұстафа Шоқайдың «Түркістан азаттық қоғамының Еуропадағы өкілі болуы және Стамбулда шығатын басылымның тілі мен бағдарламасы туралы шешім қабылданды. Осыған орай қазақ, өзбек, татар және башқұрттар түрік тілінде жариялаған басылымдарында өз тіл ерекшеліктерін және жеке диалектілеріне тән сөздерді қорғай отырып, этимологиялық және морфология мәселесінде ортақ ереже бойынша жариялайтын болды. Алайда, Зәки Уалиди мен Мұстафа Шоқай тағы да «саяси күресте қандай бағыт ұстану керек?» деген мәселеде ортақ мәмілеге келе алмады.

	Бұдан кейін «Түркістан азаттық қоғамы» комитетінің Еуропадағы мүшелері 1927 жылдың бас кезінде Алманияның Хайдельберг қаласында бас қосты. Бұл басқосуда күн тәртібінің бірінші мәселесі ретінде Алманияда оқып жүрген кейбір оқушылардың, соның ішінде Ғазімбек Бірімжанов, Абдулуахап Муради сияқты комитет мүшелерінің елге оралу мәселесі және Түркістанда жасайтын жұмыстары сөз болды. Мәжілісті ашқан Мұстафа Шоқай жастарды Кеңестер Одағындағы жалпы саяси жағдаймен таныстыра келіп, белең алған сталиншілдер мен троцкийшілдер арасындағы қақтығысқа тоқталды. Ол Еуропа елдерінің, соның ішінде Алмания мен Британия үкіметтерінің Кеңестер Одағына қарсы ешқандай әрекет жасамай отырғанын тілге тиек ете отырып, Мәскеудің әлі де біршама өмір сүретінін, сондықтан, сыртқа күштерге қарап қалмай, елдегі иманды, ұлтшыл қайраткерлермен біріге отырып, күрестің ауқымын кеңейту туралы айтты. Оқу бітіріп, елге қайтуды ұйғарған жастар да Шоқайдың пікірімен келісе отырып, ортақ шешімге келді. Бұл шешімдер бойынша, елге оралған жастар кадр мәселесімен мықтап айналысып, оқу-ағарту мекемелеріне, байланыс тораптарына, темір жолдары мен түрлі өнеркәсіп орындарына жұмысқа орналасып, сенімді адамдар топтастыру арқылы майданның ауқымын кеңейтпек болды. Сонымен қатар, олар ұлт азаттық жетекшілері басшылық жасайтын жасырын ұйымдар мен эмиграциядағы өкілдер арасындағы байланысты нығайтуға дәнекер болатын болды. Бұл ретте аса сақтықпен әрекет ету жайы да ескертілді. Хейделберг басқосуында комитеттің басылымы ретінде шығуы тиіс басылым туралы да сөз болды. Мұстафа Шоқай бұл басылым үшін бір жылға жететін қаржы тапқанын айтып, жиналғандардың көңілін сергітіп тастады. Мәжіліс соңында тебіренбеген жан қалмады. Мұстафа Шоқай елге оралуға шешім қабылдаған бауырларын құшағына басып тұрып, оларға сәт-сапар тіледі. «Алла жарылқасын. Жаратқан жолдарыңды берсін. Тәңірім бізді азат, тәуелсіз Түркістанда жолықтыруға жазсын...» деген сияқты тілектер айтылып жатты...

	Осы басқосудан кейін көп ұзамай Мұстафа Стамбулды бетке алып, жүріп кетті. Шоқай Стамбулға келгеннен кейін, 1927 жылы 15 наурыз күні «Түркістан азаттық қоғамының» орталық комиеті Зәки Уалидидің үйінде бас қосты. Бұл мәжіліске онымен бірге үй иесі Зәки Уалиди, Абдулқадир Инан, Мамур Ниязи, Осман Қожаоғлы, Мұстафа Шақұли қатысты. Мәжілістің алғашқы күні «Түркістан азаттық қоғамының» аты «Түркістан ұлттық бірлігі» деп өзгертілді. Ұлттық бірліктің Еуропадағы өкілдігіне басшылық жасайтын Мұстафа, Зәки Уалиди және Осман Қожаоғлымен бірге ұйымның орталық комитетінің мүшесі болып сайланды. Үздіксіз жалғасып, 15 наурыздан 26 наурызға дейін болған мәжілісте өте маңызды шешімдер қабылданды. Солардың бірі басылым шығару ісі болатын. Расында, осы мәжілістен кейін эмиграциядағы түркістандықтардың жаңа басылым шығару туралы ойлары жүзеге аса бастады. Шоқайдың қайраты арқылы Польша үкіметі мен Пильсудский қоры жаңа басылым үшін қаржылай көмек көрсететін болды. Мұнда Польша үкіметі парламентінің депутаты Холовко қол ұшын берді.

	Дегенмен, осы оқиға Зәки бей мен Мұстафаның арасын тіпті ушықтырып жіберді. Зәки бей Варшавада сәтсіздікке ұшыраған еді. Польша үкіметі Мәскеуде, Кеңес өкіметінде Лениннің жанында тоғыз ай жұмыс істеген Валидиге сене алмады. Қолдарында мұны айғақтайтын хаттар да болды. Сондықтан олар Түркістан тәуелсіздігі төңірегінде Тоғанмен емес, Шоқаймен жұмыс істеуді дұрыс деп тапты. Бұған Зәки бей қатты ашуланды. Үлкен үмітпен келген Пилсудкийдің елінен түнеріп қайтты. Ол бұған Мұстафа кінәлі деп ойлады.

	Стамбулда өткен, өзі ұйытқы болған мәжіліс қорытындысына да Зәки Уалидидің көңілі толмады. Өйткені, бұл мәжілісте Мұстафа Шоқайдың ықпал етуімен Осман Қожаоғлы «бірліктің» төрағасы болып сайланған еді. Зәки Уалиди осы оқиғадан кейін Шоқайға Осман Қожаоғлының орнына өзінің төраға болғысы келетінін ашық айтып, қайта-қайта хат жазды. Зәки Уалидидің осындай мазмұндағы хаттары мен түрлі әрекеттері нәтижесінде иліккен Шоқай, 1927 жылдың маусым айында Осман Қожаоғлының кандидатурасын қолдамайтынын білдіріп, қайта сайлау өткізу жөнінде Стамбулға ұсыныс білдірді. Қайта сайлау қорытындысында Мұстафа Шоқайдың ықпал етуімен Зәки Уалиди «Түркістан ұлттық бірлігі» комитетінің төрағасы болып сайланды. Енді ол өзінің басты қарсыласы болып табылатын Мұстафа Шоқайды комитеттен аластатудың, осылайша ұйымға жеке дара билік жүргізудің жолдарын қарастыра бастады.





«ИЕНІ ТҮРКІСТАН» ЖӘНЕ ЭМИГРАЦИЯДАҒЫ ТҮРКІСТАН ӘДЕБИЕТІ




	Эмиграцияға кеткен ұлт зиялылары Еуропада шоғырланып, газет-журналдар шығарды. Большевиктік билікке қарсы ақын-жазушылар өз шығармаларын жариялап, сол арқылы әдеби үрдістің одан әрі дамуына ықпал етті. Эмиграциядағы күрес негізінен саясат майданында жүріп жатқанымен, идеологиялық күрестің құралы ретінде жаңа әдеби туындылар жарыққа шықты. Бұл орайда татарлар мен әзірбайжандардың еңбегін ерекше айта кеткен жөн. Патшалық Ресейдің тұсында эмиграцияда жүріп, қызмет етуді үйренген татарлар мен әзірбайжандар, бұл кезде өздерінің тәуелсіз әдебиеттерін қалыптастырды. Бұл әдебиет — мұғажыр әдебиеті, яғни эмиграция әдебиеті деп аталды. Ал, эмиграция дәстүрі әлі қалыптаса қоймаған Түркістан халықтары, атап айтқанда өзбектер, қазақтар, қырғыздар және түрікмендер бастапқыда Кавказдық бауырларымен бірге болып, ал, 1927 жылдан бастап өздерінің тәуелсіз журналдарын шығара бастады.

	Мұстафа Шоқай, Зәки Уалиди, Осман Қожаоғлы және Междеддин Делил сынды қайраткерлердің ұйытқы болуымен және «Түркістан ұлттық бірлігінің» 1927 жылы ақпан айында қабылдаған шешіміне орай сол жылдың маусымынан бастап Стамбулда «Иені Түркістан» атты журнал жарық көре бастады. Сондықтан, «Иені Түркістан» журналы Түркістанның тұтастығы мен тәуелсіздігін ту ғып ұстаған «Түркістан ұлттық бірлігі» ұйымының басылымы еді.

	«Иені Түркістанның» мақсаты Түркияда Түркістан мәселесі туралы қоғамдық пікір қалыптастыру болатын. 32 бет болып шыққан журнал саяси мақалалар, әдебиет бөлімі және хабарлар ретінде 3 бөлімнен тұратын еді. Алғашқы саны 500 данамен жарық көрген журнал бірте-бірте тиражын көбейтіп, уақыт өте келе 1000 данамен басылып шыға бастады. Әуелі араб әріптерімен шыққан «Иені Түркістан» 1930 жылдан бастап латын әріптерімен жарияланды. Бұл — Түркия Республикасының латын әрпіне көшуіне байланысты мәжбүрліктен туған шара болатын. Дегенмен, латын әрпі өзге мұсылман елдерінде өмір сүретін түркістандықтарға бейтаныс болғандықтан, өзінің кері әсерін тигізбей қоймады.

	«Иені Түркістан» журналының меншік иесі Осман Қожаоғлы еді, дегенмен журнал басшылығы ұлттық бірліктің шешіміне сәйкес бірнеше рет өзгерді. Оның алғашқы сандарына Зәки Уалиди мен Абдулқадир Инан басшылық жасаған болса, 1928 жылдың қараша айынан бастап журналды Осман Қожаоғлы мен Междеддин Делил бірігіп шығара бастады. Осман Қожаоғлының журнал істерінен қол үзуіне байланысты басылымның 1931 жылға дейін шыққан соңғы сандарына Междеддид Делил мен Насыр Хекимзаде басшылық жасап тұрды.

	Жалпы алғанда журнал шығару ісіне Мұстафа Шоқай, Зәки Уалиди, Осман Қожаоғлы, Абдулқадир Инан, Междеддин Делил, Мұстафа Шахқұли және Алмания мен Түркияда оқып жүрген Ахмет Найым, Салих Еркинкол сияқты түркістандық жас шәкірттер белсене араласты. Журналдың Еуропадағы өкілі болған Мұстафа Шоқай 1931 жылға дейін, яғни «Яш Түркістан» басылымы жарық көргеннен кейін және «Иені Түркістан» жабылғанға дейін журналға барынша қолдау көрсетіп, мақалалар жариялап, журналдың ішкі істерін қадағалап және басшылықтың ауысуына ықпал жасап отырды. Тіпті, журналға қажетті қаражатты табуға және Пильсудский қорынан қаржы бөлдіруге де Мұстафа Шоқайдың жағдай жасағаны анық. Бұл — Мұстафа Шоқайдың Түркістан ұлт-азаттық қозғалысы мен «Түркістан ұлттық бірлігі» ұйымының шешімдеріне адалдығын көрсететін жарқын мысалдардың бірі ғана. Сондықтан, «Иені Түркістанның» алғашқы санынан бастап өз мақалаларын жариялай бастаған Мұстафа Шоқай хақында Зәки Уәлиди былай дейді: «Түркістанның Еуропадағы өкілеттігі мәселесіне келсек, бұл үлкен мемлекеттің бір ұлттық ұйым атынан өкілдік етуінің өзі жаңалық… Журналымызға өзіндік үн қосқан Мұстафа Шоқай 1921 жылдан бастап Еуропаның әр түрлі елдерінде Түркістанның жағдайына байланысты көптеген мақалалар жариялап, конференциялар өткізіп, түркістандықтардың ой-пікірін жеткізді».

	Мұстафа Шоқай журналдың алғашқы санынан бастап большевиктердің Түркістанда жүргізіп жатқан саясаты жайында сын мақалаларын жариялай бастады. Оның «Большевиктердің Түркістанда жүргізіп жатқан ұлт саясатының идеялық және практикалық жақтары» (1927, №1, 9–16 б.), «Түркістанда саяси әсерлер» (1927, №2–3, 6–8 б.), «Түркістанда Кеңестер Одағының «аштық саясаты» (1927, №4, 8–11 б.), «Түркістанды аштық қыспаққа алды» (1927, 5–6, 7–10 б.), «Орыстардың мұғажырлық саясаты хақында» (1928, №9, 6–10 б.), «Түркістанда «пагром»» (1929, №25, 7–10 б.), «Тұран мемлекеті жайында» (1930, №26, 6–10 б.), «Түркістанда мақта төңірегінде күрес» (1930, №26, 11–17 б.), «Түркістанда ұлт-азаттық күрес» (1930, №29, 2–4 б.), «Ұлттық идея төңірегінде күрес» (1931, №31,32, 5–9 б., 10–14 б.), «Орталық Азия федерациясы жобасы» (1931, №35, 1–5 б.) және тағы басқа саяси мақалалары большевиктердің зәресін алып, кейбір белсенділерді түн ұйқысынан шошытып оятқан болар, сірә. Мәселен, Мұстафа Шоқай «Түркістанда пагром» атты мақаласында Аягөз (Сергиополь) және Кереку (Павлодар) қалаларында жасалған пагром — жаппай қырыпжоюды бүкіл әлем жұртшылығының алдына жайып салды. Большевик Иван Таболиннің «Маркстік көзқарас тұрғысынан алғанда әлеуметтік жағынан әлсіздер — көшпелілер құрып бітуге тиіс» деген сөзін мысалға алған Шоқай, аталған мақалада великорустық шовинизммен ауырған орыс жұмысшыларының пагромды қалай ұйымдастырғанын жазып, кеңестік жүйені әшкереледі. Ол «Түркістандағы Кеңес үкіметі — пагром жасағандардың үкіметі» — дей отырып, Түркістандағы кеңестік жүйені «пагром жасайтын жүйеге» теңеді. Халқының қырылып жатқанын көріп, ашу-ызаға булыққан Мұстафа Шоқай: «Пагром... Бұл қандай жабайылық, тағылық! Бейшара халқымыз осы тағылықты сезе отырып, тағылықтың қоластында өмір кешуде. Великорустық сезімге мастанған өкілдерін қанағаттандыратын бұл пагромдардан біз тек қана ұлттық азаттық пен тәуелсіздікке қол жеткізгенде ғана құтыла аламыз. Түркістандықтар, мұны ешуақытта ұмытпаңыз!» — деп жазды.

	Бұл мақаладан кейін ұзамай «Түркістанда ұлт-азаттық күрес» (Түркистанда милли мүжаделе) атты мақаласында Мұстафа Шоқай былай деп жазды: «Түркістандағы кеңестік басылымдардың беттерінде ұлтшылдық ағымының қайтадан бас көтере бастауы туралы хабарлар өріп жүр. Түркістанның өзбек аймағында кеңестік қызметкерлер мен партия мүшелерінің өлтірілу оқиғаларының артып отырғанын жеке ақпарат көздерінен де, ресми басылымдардан да білуге болады. Түркістанның түрікмен аймағындағы Ашхабад шаһарында түрікмен әскерлері мен орыс әскерлері арасында қанды қақтығыс орын алған. Сондай-ақ Түркістанның қырғыз аймағындағы Ош ауданында қырғыздар мен қызыл әскерлер арасында кескілескен шайқастар болған. Түркістанның қазақ аймағында Қызылорда маңайында қазақтар орыс коммунистерін өлтіріп кеткен. Мұндай оқиғалар Түркістанның тәжік аймағында да тіркелген. Міне, осындай оқиғалар арқылы Түркістанның төрткүл бұрышында большевиктік билікке қарсы жергілікті халықтың бас имей, кектеніп күресуіне куә боламыз. Соңғы ақпаратқа қарағанда, Самарқан пен Шехри себз қалаларының арасында Ақ ишан деген кісінің қарулы тобы пайда болғанға ұқсайды. ...Большевиктер қандықол қарақшылары мен ГПУ (Чека) агенттері тарапынан өлтірілген бейкүнә жандар мен бишараларды атып жатқанда мылтықтың дауысын мотор үнімен бүркемелеуге тырысқаны сияқты, Түркістандағы ұлттық күрестің жалынын да сондай айқай-шу мен мағынасыз сөздер арқылы тұншықтырмақ болады. Алайда мұнымен большевиктер көздеген мақсаттарына жете алады ма? Біздің ойымызша, бұл түпкілікті мүмкін емес. ...Түркістандағы ұлт-азаттық күрес еш уақытта жекелеген тұлғалар арқылы өрбіген емес. Бұл күрестің объективті себептері бар. Олар: 1 — Түркістан ұлттық мүддесінің Ресей мемлекеті мүддесімен үйлеспеуі; 2 — Халықтың осы кереғар екі мүддені жақсы түсініп, ұғына білуі. Орыс большевиктердің отарлық саясаты мен «төңкеріс шовинизмі» нәтижесінде бұл ұлт-азаттық күрес күн өткен сайын өрши түспек. Түркістандағы орыс отаршылдығы жойылғанға дейін бұл ұлттық қозғалыс пен күрес тоқтамайды, жалғаса береді. Біз бұған сенімдіміз. Большевиктер де осыған сенсін!».

	Осыған ұқсас, осындай мағынадағы сөздерді Мұстафа Шоқайдың әрбір мақаласынан кездестіруге болады. «Тұран мемлекет (дәулеті) хақында» деген мақаласында большевиктік түрлі негізсіз жалаларға жауап берген Шоқай, кеңестік Түркістандағы ұлт-азаттық қозғалыстың түп-тамырына, оның шығу тегіне шолу жасады. Әйгілі «Мирсайд Сұлтанғалиев ісіне» байланысты өз ойын өрбіте отырып, Тұран мемлекеті туралы пікірін түйіндеді. Шоқай өз мақаласын былай деп аяқтады: «Панрусистер, яғни Мәскеулік коммунистер Сұлтанғалиев, Енғамов және басқа да түрік коммунистері арасында «тұтас Ресей идеясымен» күреске шыққандарды, ұлттық ұждандары арқылы кеңестік жүйеге қарсылық білдіргендерді әруақытта эмиграциядағы Түркістан мұғажырларымен байланыстырып қарауға дайын тұрады. Олардың ойынша біз осында жүріп оларға тапсырма береді екенбіз-міс. Жоқ, біз ешқандай тапсырма бермейміз. Алайда біздің барлығымыз да бір ғана бұлақтан бастау аламыз. Бұл бұлақ көзі де — біздің өлтірілмейтін ұлттық бірлік идеямыз. Біз — Тұрандықпыз. Біздің ортақ отанымыз — Түркістан. Біз сол жерден өсіп өндік, өйткені жатжұрттыққа бойсұнғымыз келген жоқ. Ол жердегілер болса «панрусистердің» біртұтас Ресей орнату үшін жасалып жатқан әрекеттерді көріп, күреске шықты. Біздің дертіміздің ортақ бастауының қайда жатқанын біліп қойсын. Міне, осы ортақ бастаудан біз ұлт-азаттық күресі үшін тапсырмалар аламыз. Біз — Тұрандықпыз. Иә. Түркістан — біздің атамекен, отанымыз. Иә. Міне, біздің барлығымыз осы атамекен-бесігіміздің империализмдің бұғауынан босауы үшін күресіп жүрміз».

	Мұстафа Шоқай 1928 жылы «Иені Түркістан» журналына жариялап жатқан мақалаларына қысқа мерзімге болса да үзіліс жариялауға мәжбүр болды. Бұған әрине, Зәки Уалидимен арада болған салқындық өз әсерін тигізбей қоймады. Өйткені, сайланып алғаннан кейін, Зәки Уалиди ұлттық бірліктің төрағасы ретінде Шоқайдың өзін қыспаққа ала бастады. Ол тіпті Шоқайдың ісін қарау туралы комиссия тағайындады. Ол «Мұстафа журналға қаржы бөлінуге кедергі келтіріп отыр, сондықтан оны басылымның басшылығынан аластау керек» деген ұйғарым жасады. Стамбулдағы Түркістан ұйымы ақпанның жетісі күні шұғыл жиналып, Уалидидің жолдасы Абдулқадир Инанның мәлімдемесі арқылы Шоқайды шеттету жөнінде қаулы қабылдады. Қаулыда Мұстафа Шоқайдың «орыс басылымдарында мақалалар жариялау арқылы ұлттық бірліктің жұмысына зиян келтіргені» айтылды. Шешімді сырттай естіген Мұстафа хат арқылы мән-жайды сұрағанымен, нәтиже шықпады. Оның хатына «қауымның қарары түзу болса да, қисық болса да қарар болып қала береді» деген Зәки журнал бетінде Мұстафаның мақаласын бұрмалап аударып жариялады. Мұстафаның жанына батқаны, Зәкидің оны «мұхтариятқа басынан қарсы болған, тәуелсіздікті шартты түрде ғана қабылдаған, орыстармен, яхудилермен ауыз жаласқан, милюковшыл, керенскийшіл, нәтижесінде Түркістан автономиясын құлатқан кісі» деген сияқты ақыл-ойға қонбайтын жалалармен айыптауы еді.

	Мұстафа журналмен бірге ұйымнан да мүшеліктен шығарылды. Ол бірауық күйзеліске түсті. Өзінің достары, пікірлес бауырлары мұндай қадамға қайтіп барды? Жарайды, екі жақтан да қателіктер кеткен шығар, бірақ мұншалықты қатігез болуға бола ма? Соңында «битке өкпелеп, тоныңды отқа жақпа» деген сөзге тоқтаған Мұстафа Түркістанның тәуелсіздігі жолындағы күресті жалғастыра беруге шешті. Ол бұлтуралы пікірін сұраған Мехмет Емин бейге «Ұйымға мүше болсам да, болмасам да жұмыс істей беремін. Мені ешқандай орын да, атақ та қызықтырмайды. Маған өзімнің жүз пайыз түркістандық екенім жетеді. Тәңірім менің ниетімді біледі» деп жазды. Осы пікірге нық табан тіреп, 1929 жылы 29 қаңтар күні Зәки Уәлидиге хат жолдады: «менің журнал ісіне қатысуым пәлендей маңызды нәрсе емес. Мен бұған соншалықты мән бермеймін. Маңыздысы сол, Түркістан органы Түркістан материалдарымен қызықты болсын, Түркістан өмірінің маңызды мәселелерін шешетін болсын».

	Хатты жіберген соң Мұстафа өзін жеңілдеп қалғандай сезінді. Бір жыл бойы дауласып, сөз ұқтыра алмай жүргенше, басынан бері неге осылай жасамаған? Иә, жолды жалғастыра береді. Жалғыз қалса да. Түркістан тақырыбын халықаралық деңгейде, шет тілдері арқылы үзбей жазып тұру керек. Ол енді жаңа жоспарлар жасай бастады. Тынысы ашылғандай болды. Сәуір айының бесінде Давровскийге бұл туралы «Түркістандық парызымды Стамбул ұйымынан және «Иені Түркістан» журналынан бөлек орындаймын. Егер қаржы табылып жатса, 1–2 кітапша орыс тілінде, мүмкін, француз тілінде де шығармақпын. Біреуінің қолжазбасы да дайын. Келесісі пісіп-жетіліп келеді. Лондоннан мақала жазуды сұраған шақыру алдым. Бір француз басылымы үшін екі үлкен мақала жаздым. Грузин журналына нөмір сайын мақала беріп тұрамын» деп жазды.

	Алайда, Зәки Уалиди үшін бұл жеткілікті емес еді. Шоқайды тұқыртып алудың реті келіп тұрғанда, оған әуелі «кінәсін мойындатып», сосын ұйым мүшелігінен біржола шығарып жіберуді ойлады. Осылайша Уалиди Еуропадағы «Прометей» ұйымы мен «Кавказ» комитетіне және эмиграциядағы түрлі ұйымдарға Шоқайдың бұдан былай «Түркістан ұлттық бірлігімен» ешқандай байланысы қалмағанын ресми түрде хабарлады. Бірақ, бәрі де Уалиди ойлағандай оңай болмай шықты. Еуропаға келген Зәки Уалидиге эмиграциядағы түрлі ұйым жетекшілері, әсіресе «Прометей» ұйымының басшылары жылы қабақ таныта қойған жоқ. Мұстафа Шоқайды сыйлайтын және оған сенетін Әзірбайжан, Кавказ, Еділ-Орал және Ресейден келген эмигранттар Уалидиді өте суық қабылдады. Оның үстіне, Еуропа мен Түркияда оқып жатқан және оқуын аяқтап, түрлі қызметтерге араласа бастаған жас түркістандықтар да Мұстафа Шоқайдың жағына шығып кетті. Тахир Шағатай, Абдулуахап Оқтай бастаған бұл топ Мұстафа Шоқайды Түркістанның саяси жетекшісі ретінде танитын еді. Стамбулдағы Междеддин Делил бастайтын жастар тобы да Шоқайды қолдап, оның комитетке қайта келуі үшін өтініштер түсіре бастады. Нәтижеде жан-жақтан келген қысымға шыдай алмаған Зәки Уалиди досы Абдулқадир Инан екеуі «Түркістан ұлттық бірлігі» комитетінің құрамынан шығуға арыз берді. Жаңадан «Башқұрт орталығын» құрған Уалиди-Инан екеуі осылайша ұлттық бірліктен біржола кетті. Мұстафа Шоқай бұдан кейін ұйымға мүшелікке қайта өтіп, қызметін одан әрі жалғастыра берді. Оның үзіліп қалған мақалалары да «Иені Түркістан» беттерінде қайта жалғасын тапты.

	Әлбетте «Иені Түркістан» журналында саяси мақалалар көптеп жарияланды. Саяси мақалалар көбіне-көп Мұстафа Шоқай мен Осман Қожаоғлы тарапынан жазылатын еді. Мемлекеттік қызметкер болғандықтан, Зәки Уалиди мен Абдулқадир Инан тарих, мәдениет саласында құнды зерттеу еңбектерін жариялаудан әрі аса алмайтын. Өйткені мемлекеттік қызметкерлердің ережесі бұған рұқсат етпейтін-ді. Сонымен қатар, «Иені Түркістан» журналында саяси мақалалармен бірге әдебиет және мәдениет жайында кең ауқымды мақалалар жазылып, өлең-жырлар жиі басылып тұрды. Журналда Түркістан мәдениетіне қатысты өте құнды мақалалары жарияланды. Кеңестік Орта Азия мемлекеттерінде болып жатқан мәдени жаңалықтар мен өнер тағдыры жайында тұжырымды, тұшымды публицистикалық мақалалар да басылымның назарынан тыс қалған жоқ. Дегенмен, журналдың әдеби бөлімінде көбіне-көп өлең жырлар жарияланып жатты. Журналда Осман Қожаоғлының «Ей, Тәңір!», Ахмет Хакидің «Азаттық жолында», Тұйғұнның «Байрағыма арнап» және тағы басқа өлеңдер жарияланды. Бұл өлең-жырлар арасында әсіресе Илтер (Салих Еркинкол) атты түркістандық шәкірттің жырлары отты жолдарымен ерекшеленіп тұратын еді. Мәселен, оның 1928 жылы журнал бетінде жарық көрген «Түркістан қорбашыларына» деген өлеңі Түркістан ұлт-азаттық қозғалысының жетекшілеріне арналған еді:



	Елімнің еркі үшін өлімге бел байлап,

	Арыстан ерлерге болды олар жолбасшы.

	Шаң қылған Каспий мен Алтайдың арасын,

	Түріктің ұрпағы — қаһарман қолбасшы.

	Ұлы Отан — анамыз, жетелер жеңіске,

	Еркіндік әніміз, азаттық салтымыз.

	Тікенек тапталып, жаншылар аяққа,

	Құзғыннан қаймығып, айнымас антымыз!

	Бұл Отан біздікі, қымбатты ұлысым.

	Біз оның иесі, сол үшін ұлы ісің!

	Жат жұрттық жаулардан қалғанша тазарып,

	Қынына кірмейді серттескен қылышым!



	Атамекеннен алыс жырақта жүріп, дұшпаннан кек алар, жау қолында қалған отаны мен от басын азат етер күнді аңсаған азаттық жыршысы мақсатқа жетпей қылышын қынабына салмауға серт етеді. Журналға жарияланған өлең-жырлар негізінен осы сарында ел, жер, отан, азаттық, тәуелсіздік тақырыптарына арналды. Шетте жүріп шерменде болған ақын жүрегінен шыққан жалынды жырлар ыза мен кек, сағыныш пен серт аралас еді. Отандастарды ерлікке, батырлыққа, күші басым дұшпанға қарсы тайсалмай қарсы тұруға, тіпті, ұлы мақсат жолында қажет болса тік тұрып шейіт болуға шақырған отты өлеңдер жасындай жарқылдап, байрақтай желбіреді:



	Қуан туыстар, азаттық анық!

	Түркістаннан түрілді қараңғылық.

	Қаншама жылдар езілдік, жетер,

	Еріксіз өмір — ең ауыр қорлық.



	«Иені Түркістан» басылымында жарияланған мақалалар мен өлеңжырлардың авторлары негізінен Еуропа мен Түркияда өмір сүріп жатқан түркістандықтар болатын. Сонымен қатар, бұл журналдарда түркиялық және әзірбайжандық ақындардың да өлеңдері басылып тұрды. Мәселен, «Иені Түркістан» журналының 1928 жылғы бір санында жарияланған «Тұрғыттың сауалы» атты өлеңнің авторы Санан, әзірбайжандық болатын.



	Неге қайғырып, мұңайдың, ана?

	Жайыңды сенің сұраймын, ана.

	Шашымды сипа, аялап мені,

	Мауқым басылар, саялап сені.

	Жасыңды тый, жылама, ана,

	Сырыңды менен жасырма, ана.

	Отансыз қалып жабықты жаным,

	Жырақта жүріп, тарықты жаным.

	Ақ шалған басын тауларым қайда?

	Миуалы, жасыл бауларым қайда?



	Бүкпесіз жалғаны жоқ ақын өлеңінен ана мен баланың жан азабын сезіну қиынға соқпаса керек. Бейкүнә сәбидің сауалы мен Отанынан айырылып, қанаты қайырылған, қара жамылған ананың зары. Ерінің қайғысынан елінің қайғысы ауыр болған зарлы ана Отанын жоқтап, жылайды. Қайғылы қасіреттің байыбына әрі бойлап бара қоймаған бала бұйыға түсіп, анасының бауырына тығылады…



	«Ей, Отаным, әр кезде жанымды өртеп,

	Қоштасу сәтін ойлап, жылаймын.

	Батар күннің шапағы көңілімді кернеп,

	Сағыныш сезіміне тұншығып, жылаймын.

	Бұл шетсіз мекен, ұсқыны бөтен,

	Жұбата алмайды мені, көктемі келсе де.

	Сағынышпен сарғайып өтер ме екем?

	Түнек айықпайды, көкте күн күлсе де…



	«Иені Түркістан» журналында 1930 жылы жарияланған бұл өлеңнің астына «Сүргін» деп қол қойылыпты. Сүргін — саналы түрде сүргінге кеткен бір мұжаһит мұғажырдың лақап аты болса керек. Әйтсе де, сай-сүйегіңді сырқырататын бұл өлеңнен абыз Қорқыттың аңыраған қобыз үні естілетіндей. Алдыңғы өлеңдегі бейкүнә бала ержетіп, ата қонысын аңсайтындай. Оны шет елдің әсерлі өмірі қызықтырмайды. Жер шарын қуанышқа бөлеп, көктемнің жайма шуақ күні келсе де, Түркістанның ұланы жаны жадырап, қуана алмайды. Жат жұрттың ауасынан тынысы тарылып, кеудесі қысылған ақын, көктегі күннің өз отанында азаттық таңы боп атуын тілейді. Бұл жырлар — Отанға деген ұлы махаббаттан және оған деген шексіз сағыныштан туындаған шынайы шығармалар еді.

	1930 жылы «Иені Түркістанның» 27-санында Түркістан ұлтазаттық күресіне қатысы жоқ бір өлең жарық көрді. Бұл өлең — Түркия Республикасының құрушысы Мұстафа Кемал Ататүрікке арналған өлең болатын. Бар болғаны 4 жолдан тұратын «Истикбал» деген өлең мынадай еді:



	Саған ұмтыламыз ұлы азаттық,

	Бас қолбасшымыз — ғази Мұстафа Кемал.

	Туымыз — республика, мүддеміз — халықтық,

	Мәңгі жасай береді бұл идеал.



	Мұстафа Шоқай бұл өлеңге байланысты журнал редакциясына дереу хат жазып, өзінің наразылығын білдірді. Шоқайдың ойынша, Түркия мен оның президенті Ататүрікке деген құрмет болуы тиіс, дегенмен, Ататүрікті Түркістан ұлт-азаттық майданының басшысы деу дұрыс емес. Өйткені бұл — Түркістан ұлт-азаттық қозғалысына да, Ататүрік пен Түркияға да абырой әпермейтін тірлік. Дұшпандар «түрікшіл, тұраншыл» деп айыптап жатқан кезде, мұндай әрекет «Түркістан ұлттық бірлігінің» ресми басылымы «Иені Түркістанды» да, оның басшыларын да тұңғиыққа тірері анық. Осындай ой білдірген Шоқай, Осман Қожаоғлын журналдың меншік иесі болудан бас тартуға шақырды. Шоқайдың пікіріне журнал редакциясының өзге мүшелері қолдау көрсеткеннен кейін, 1930 жылы наурыз айында Осман Қожаоғлы журналдан кетуге мәжбүр болды. Шоқайдың ұсынысы бойынша журналдың меншік иелігіне Насыр Хекимзаде, ал бас редакторлыққа Междеддин Делил сайланды. Бұл кезде «Түркістан ұлттық бірлігі» ұйымынан шығарылған Зәки Уалиди мен Абдулқадир Инан болса, мәжіліске қатысқан жоқ. Осылайша, Мұстафа «Яш Түркістан» журналымен бірге «Иені Түркістан» басылымына да сенімді серіктері арқылы басшылық жасауды жалғастыра берді. Дегенмен, араға бір жыл салып, дәлірек айтқанда 1931 жылы қыркүйек айында Түркия үкіметінің ресми қаулысы бойынша «Иені Түркістан» басылымы жабылды. Әрине, мұнда Кеңестер Одағының Түркияға қарсы қыспағы мен әртүрлі қысымының шешуші рөл атқарғаны сөзсіз.





«ШОҚАЙШЫЛДЫҚ» ҚАЙДАН ШЫҚТЫ?




	Үкімет тарапынан жіберілген оқушылардың жай-күйімен танысу мақсатында 1922 жылдың соңына таман Бұхара Халық Республикасы үкіметінің төрағасы Файзулла Хожаев Алманияға барып қайтты. Сондай-ақ, Түркістан АССР-і Халық комиссарлары кеңесінің төрағасы ретінде Тұрар Рысқұлов 1923 жылы Алманияға барып, мұндағы түркістандық оқушылармен кездесіп, жүздесіп қайтты. Бұл кезде Алманияда жалпы саны 58 түркістандық шәкірт білім алып жатқан еді. Берлинде болған кезінде Тұрар Рысқұловтың Мұстафа Шоқаймен кездесіп-кездеспегені жайында қолымызда нақты мәлімет жоқ. Тумысынан талантты әрі идеялас екі саясаткердің сақтық үшін кездеспеуі, бірақ жең ұшынан жалғасып, жасырын хабарласуы да мүмкін. Өйткені, ресми сапармен келген Тұрар Рысқұловты кеңестік қырағы көздер қас қақпай қадағалап отырғаны белгілі. Оның үстіне, Тұрар өз мақаласында оқушылардың Еуропадағы түрік эмигранттармен, яғни Мұстафа Шоқай сияқты түркістандықтармен кездесетінін, алайда олардың оқушыларға ешқандай кері әсері жоқ екенін жазған болатын. Шетелде жүріп Кеңестер Одағын ауыр сынға алған, оның ымырасыз дұшпанына айналған Шоқайға және оның түркістандық шәкірттерге тигізіп жатқан ықпалы туралы Рысқұловтың көзқарасын осыдан-ақ байқауға болады.

	Дегенмен, онсыз да ұлтшыл атанып, орталықтың «сенімінен шығып кеткен» Тұрар Рысқұловтың бұл сапары ақыр аяғында үлкен дауға ұласты. Сондықтан, Тұрар Рысқұловтың 1938 жылы «сотында» тағылған айыптар негізінен оның 1919 жылдан бері үкіметке қарсы «Иттихат ва таракки» ұйымына мүше болғаны және осы 1923 жылдан бастап Алманияға жұмыс істегені төңірегінде болған еді.

	Алмания сапарында эмиграциядағы ресейлік ақ шовинистерінің және сапардан кейін Мәскеулік қызыл шовинистердің аяусыз сынына іліккен Т. Рысқұлов, 1924 жылы «Правда» газетіне «Эмиграция в Туркестане» атты мақала жариялады. Аталмыш мақаласында ол Мұстафа Шоқайдың эмиграциядағы «Дни» газетінде жарияланған «В новом Туркестане» және «Наследие Ленина в Туркестане» атты мақалаларына жауап жазды. Аталмыш мақаласында деректерге көбірек жүгініп, дипломатиялық тәсілді ұтымды пайдаланған Тұрар Рысқұлов, Шоқайға қарсы ғайбат сөз қолданбады. Негізінде, түсіне білген адамға бұл бір ескерту еді.

	Әйгілі Сұлтанғалиевтің сотымен тұстас келген бұл кезеңде Кеңестер Одағында «ұлтшылдықпен күрес» туралы ұран тасталып, ұлттық қозғалыс жетекшілері қуғындала бастаған еді. Сондықтан, Мұстафа Шоқайдың да Тұрар Рысқұлов пен түркістандық шәкірттерге қарсы бағытталған сталиндік қаһарлы сынды ескеруіне тура келді. Сол үшін, ол Рысқұлов туралы сөз болғанда «Сталиннің фавориті», «большевиктердің Түркістандағы сенімді өкілі» сияқты сөздерді қолдана бастады. Шоқай мұндай сөздері арқылы «Рысқұлов шынында Сталинге берілген, адал большевик, менің онымен қатысым жоқ» деген ұғым қалыптастырып, Түркістанның қайраткер ұлын төніп келе жатқан қауіп-қатерден қорғаудың бір амалын қарастырғаны еді.

	Сонымен қатар, эмиграциядағы Керенский бастаған орыс және армян шовинистері Шоқайға да тиісіп, оны «Дни», «Возрождение», «Последние новости» сияқты газеттердің беттерінде «пантүрікшіл» деп айыптай бастағаннан және осы бағытта жазылған арандатушы мақалалар көбейіп кеткеннен кейін, Мұстафа Шоқай бұларға арнайы жауап жазды. Тіпті, «Последние новости» газетінің бас редакторына жазған хатында Мұстафа Шоқай өзінің Тұрар Рысқұловпен ешқандай байланысы жоқ екенін алға тартты. Аталмыш хатында ол Рысқұловтың большевиктер тарапынан «фашистік Алманияның агенті» ретінде айыпталып жатқанын, шын мәнінде Рысқұлов келген 1923 жылы Алманияда әлі фашистік биліктің орнықпағанын да ескертіп өтті. Мұстафа Шоқай, осылайша шовинизмнің тегеурінді шабуылына тойтарыс беріп, одан Рысқұлов пен өзін арашалап алуға ұмтылды.

	Иә, шовинистік пиғылдың Кеңестік жүйе мен эмиграцияда астасып, бір сипатта өрбігені сияқты ұлтшыл зиялылар да елде болсын, мейлі эмиграцияда жүрсін ұлттық мүдде тұрғысынан бір арнада тоғысып жатты. Тәуелсіздік жолындағы Түркістан ұлт-азаттық қозғалысы елде және эмиграцияда бір бағытта жүріп жатты. Қолына қару алып, басмашылық қозғалысына қатысушылар, партия қатарындағы ұлт жанашырлары және эмиграциядағы қайраткер тұлғалар іштей үндесіп, бірлесіп жатты. Басқаша айтқанда, бәрінен бұрын отаршылдық пен шовинизмге қарсы бағытталған ұлт-азаттық күресі біртұтас майданға айналды.

	Тұрар Рысқұловтың Алмания сапарынан және араға біршама уақыт салып студенттердің елге орала бастауынан кейін ресми орындарда жиі ауызға алына басталған «шоқайшылдық» туралы сыпсың әңгіме күн өткен сайын өршіп, өрби түсті. Тіпті, 1924 жылы ОГПУ Мұстафа Шоқай туралы «қазақ ұлтшыл-керітөңкерісшілі» деген атпен арнайы іс қозғады. Оған бір жағынан Мұстафаның саяси сауатты еңбектері де әсер етпей қоймады. Өйткені, Мұстафа Шоқайдың мақалаларын эмигранттар сүйсініп қабыл алса, большевиктік билік өкілдері күйініп оқыды. Мұстафа Шоқайдың қуатты қаламынан туған уытты сындары нысанаға дөп тиіп жатты. Сол кездері ресми газеттер даурыға жазып жатқан кеңестік жетістіктерді нақты мәліметтер арқылы жоққа шығарып отырған Шоқайдың еңбектері Мәскеуге аса жайсыз тиді. Әсіресе оның Керенскийдің «Дни» газетінде жарық көрген «Голод и голодная политика большевиков в Туркестане» (22.03.1923, №120), «Одна из причин недоверия» (10.10.1923, №286), «В новом Туркестане» (01.02.1924, №375), «Наследие Ленина в Туркестане» (11.04.1924), «Голод» (05.07.1924), «Политические убийства в Туркестане» (16.04.1925, №741) сияқты саяси мақалалары большевиктердің бүйірінен тиген соққыдай болды. Сондықтан, Шоқайдың шетелдегі іс-әрекеттерінен әбден мазасы кетіп, құты қашқан ресми Мәскеу 1925–26 жылдары оған тым болмаса еліне, яғни Түркістанға келіп қайтуын ұсынды. Кеңестер Одағының Франциядағы өкілетті елшісі Красин Шоқайға кепілдік беріп, оның бас амандығына өзінің жауапты болатынын алға тартты. Сол арқылы оны қолға түсіруді көздеді. Бірақ Мұстафа Шоқай бұл ұсыныстарды қабыл алмады.

	Мұстафа Шоқайдың Кеңестер Одағын сынға алған еңбектерінде жиі сілтеме жасап, пайдаланатын басылымдардың басында Ташкентте шығатын ресми «Ақ жол» газеті келетін еді. Алаштың қайраткер ұлы Міржақып Дулатұлының редакторлығымен жарық көрген бұл газет кеңестік жүйенің жағымсыз істерін сынға алатын жалғыз ресми басылым еді. Алаш рухын асқақтатып ұстаған газеттің бағыты, әрине, әлдекімдерге ұнай қойған жоқ. Ұлттық ұранды ту етіп ұстанған алаштықтардың ісін режимге қарсы қауіпті деп санаған «белгісіз белсенділер» көсемге жеткізген болу керек, көп кешікпей Мәскеуден ызбар шашқан хат келіп түсті. Бұл хат — ұлттар көсемі Сталиннің өзінен келген еді. Ол 1925 жылы 29 мамырда ВКП(б) өлкелік комитетіне арнайы жазған осы хатында «Ақ жолдың» ұстанған идеологиялық бағыты шет елдегі Шоқайдың идеяларымен рухани үндес екенін айтып, аса алаңдаушылық білдіреді. Сталин: «Я имел возможность на днях познокомиться с журналом «Ак жол». Я вспомнил в связи с этим некоторые статьи небезызвестого Чокаева в белогвардейской печати и к ужасу своему открыл некоторые, так сказать духовное «единство» между этими статьями и журналом «Ак жол». Невероятно, но факт, «Ак жол», конечно, помимо своей воли громадный материал Чокаеву» — деп жазды.

	Хаттың соңын зілмен аяқтаған Сталин, шара қолданылмаған жағдайда «расында шоқаевшылардың Қазақстанда үстемдік алып кетулері әбден мүмкін» деп атап көрсетті.

	Осы ретте атап өтерлік жайт, «Ақжол» журнал емес — газет. Осының өзі-ақ аталмыш газетті Сталиннің көрмегенін, сондықтан бұл материалды оған Қазақстаннан, яки орталықта Қазақстанмен айналысатын әлдекімдердің дайындап бергенін көрсетеді. Сталинге «справка» дайындаған «пысықайдың» тіпті, қазақ болуы да ғажап емес!

	Дегенмен, осы кезеңнен бастап «шоқайшылдыққа» қарсы күреске Сталиннің өзі басшылық етті. Сталиннің бұйрығы бойынша Мұстафа Шоқайдың Еуропадағы барлық жұмыстары, мақалалары мен конференциялары кеңестік құрылымдардың бақылауында болды. Көсемдерінің айтқанын емеурінінен байқайтын ОГПУ органдары Шоқайға байланысты «Двуликий», «Светоч» және «Франц» атауларымен үш оперативті іс қозғады. Бұл істер бойынша, әсіресе 1926 жылы ОГПУ-дың Шығыс бөлімі тарапынан ашылған №145 «Франц» операциясы бойынша ондаған тыңшылар Шоқайдың соңына шам алып түсті. Олар Мұстафаның жазған мақалаларын оқып, жасаған баяндамаларын тыңдап, оның Кеңестер Одағындағы сыбайластарын анықтауға күш салатын. Мәселен, 1929 жылы мамыр айында «Прометей» тобының ұйымдастыруымен және Варшавадағы «Шығыстану» институтының қатысуымен ғылыми конференция өткізілген еді. Осы конференцияда Мұстафа Шоқай Кеңестер Одағының Түркістанда жүргізіп жатқан озбыр саясаты жайында баяндама жасады. Саяси эмигранттар үшін даярланған конференция жұмысына Мұстафа Шоқайды тыңдау үшін құрамында Кеңестер Одағынан Ішкі Істер Министрлігіне қарасты Шығыс бөлімінің басшысы генерал Глушко бастаған ресми-әскери адамдар қатысып отырды.

	Сталиннің хаты әлбетте қазақ зиялыларына әсер етпей қоймады. Олардың арасында Шоқайдың аты үрейге айналды. Сталиннің жергілікті жерлердегі жандайшаптары көсемге жағынып қалудың орайын ойластырып, «шоқайшылдыққа» қарсы соғыс жариялады. Сондықтан болар, Смағұл Садуақасұлы, Сұлтанбек Қожанұлы, Тұрар Рысқұлов, Нәзір Төреқұлұлы, Ораз Жандосұлы, Нығмет Нұрмақұлы, Сейітқали Меңдешұлы сияқты қазақтың сол кездегі белді, белгілі азаматтарына «Еңбекші қазақ» газеті арқылы ашық хат жазған бір топ жастар, арада 4–5 ай өткеннен кейін қолдарын қайта қалам алып, ашық хатқа түсінік берді. «Біздің хатымызды қалай ұғыну керек?» деп аталатын бұл ашық хатта былай деп жазылды: «Осы хат туралы айта келіп біз Парижге қашып кеткен Мұстафа Шоқай баласының сөзін тыңдамаймыз. Шынында бізге Шоқай баласының қалай ұққаны керек емес. Шоқай баласымен сөйлесер ретіміз жоқ. Қазақ коммунистерінің онымен сөзі әлдеқашан біткен. Шоқайдың қазаққа симай, Парижден қоныс тапқаны — Шоқай мен біздің сөзіміздің біткендігінен болатын. Шоқай баласына қазақтың керегі жоқ. Қазаққа Шоқай баласының керегі жоқ».

	Екінші рет жазылған ашық хаттан үрей және мәжбүрлеуден туған шарасыздық байқалады. Сірә, алғашқы хатта «қазақ сықылды 98–99% шаруа табы болған елде Маркс, Ленин жолын тура жүргізетін коммунистер партиясының болуына нендей дәлелдер бар?» деп сұрап, қазақта тап айырымының жоқ екенін меңзеген олардың сөздерінен әлдекімдер Шоқайдың «ықпалын» іздесе керек. Оның үстіне, бұл ашық хат жайында Мұстафа Шоқай арнайы тоқталып, тіпті кейінірек «Яш Түркістан» беттерінде оның толық мәтінін жариялаған болатын. Міне, сондықтан, ашық хат жазған албырт жастардың көп ұзамай бастарын арашалап, өздерінің Шоқаймен еш қатысы жоқ екендерін дәлелдеулеріне тура келді.

	Дегенмен, Шоқайдың соңына шам алып түскен ОГПУ Түркістандағы елшіл азаматтар мен ұлт зиялыларын көптен бері бақылауға алған еді. Кеңестік билікке жергілікті ұлтшылдардан арылудың орайлы сәті жақындап келе жатты. Нәтижеде, 1927–1930 және 1930–1932 жылдары арасында Алаш қозғалысы жетекшілері мен Түркістан автономиясына ұйытқы болған зиялылар екі дүркін тұтқынға алынды. Осы жылдары сотталған және ұлтшылдықпен айыпталған зиялыларға қойылған негізгі сұрақтардың бірі Мұстафа Шоқаймен байланысы жайында болатын. Әсіресе, Алманияда оқып, елге қайтып оралған түркістандық шәкірттерге бұл сұрақ көбірек қойылды. Оларға ашықтан-ашық «Шоқай мен Уалидидің адамы» деген айып тағыла бастады. Кеңестік билік студенттерді де, олардың шетке шығуына мұрындық болғандарды да кешіре алмады. Әсіресе, Еуропадағы ұлттық майданның күрескерлеріне айналған жастардың Кеңес өкіметінің қаражатымен оқығаны олардың жанына қатты батты. Сол үшін Өзбекстан Коммунистік партиясының бірінші хатшысы Осман Юсупов идеология майданында жүріп жатқан күреске тоқтала келіп: «керітөңкерісшілдер күш жинауға, кадр дайындауға айрықша көңіл бөлді. Осы мақсатпен олар Еуропа елдеріне буржуазиялық ұлтшылдықпен уланған жастарды оқуға жіберіп, олардың оқу қаражатын біздің халқымыздың алтынымен төледі. Артынан бұл жастар «фашист шпиондары» болып шықты», — деп күйініш білдірді. Бірінші хатшы «бұл студенттер Мұстафа Шоқаймен байланыс құрған» деп байбайлам салды. Ол тіпті партия активтері мәжілісінде сөйлеген сөзінде оқиғаны өз көзімен көргендей сипаттап: «Кеңес өкіметінің ақшасымен Берлинде оқыған бір кісі Өзбекстанға қайтар алдында Мұстафа Шоқайға барып, Өзбекстандағы керітөңкерісшіл ұйымдарға нұсқау беруін сұрайды» деген сарында сөздер айтты.

	Мұндай айыптауға алғаш іліккеннің бірі — Абдулуаһаб Муради болды. Берлиндегі Ауылшаруашылық академиясын бітіріп, 1927 жылы елге оралған Муради, Ташкент маңындағы Кауыншы қаласына орнығып, жұмыс істей бастайды. Алайда ол 1929 жылы Мүнәууар қаримен бірге тұтқындалды. Тұтқындалған 28 кісінің арасында Абдулла Авлани, Хасан қари сияқты белгілі жәдитшіл тұлғалар бар еді. Муради және серіктеріне «Иттихат ва теракки» ұйымын құру, Жамал пашамен байланыс орнату, Мұстафа Шоқаймен сыбайлас болып, Кеңес өкіметін құлатуға әрекет жасау сияқты айыптар тағылды. Сот процесі ұзаққа созылмады, тұтқынға алынғандардың біразы бірден ату жазасына кесілді, енді бірі итжеккенге айдалып кете барды. Олардан қайтып хабар ошар болмады. Сол сияқты Әминжан Махдум, Амануллаһ Насруллаұлы, Саттар Жаббар, Насреддин Ширахметұлы, Сұлтан Мадқұл, Төлеген Мүмин және тағы басқа елге оралған азаматтардың барлығы да «Шоқаймен сыбайлас болу», «шет елге қызмет жасау», «Түркістан ұлттық бірлігі ұйымына мүше болу» сияқты айыппен сотталып, атылып, яки айдалып кетті. Абдулуаһаб Муради сияқты «Түркістан ұлттық бірлігі» ұйымына мүше болып, оның құрылтайына қатынасқан Ғазімбек Бірімжанов та қазақстандық «қырағы көздердің» қырына ілігеді. Қатты қыспаққа алынғанына қарамастан ол Шоқай туралы ғайбат сөз айтпады. Осылайша есіл ер қызыл қырғынға алғашқылардың бірі болып ілігіп кетті.

	Шоқай, әрине, болып жатқан бұл оқиғаларға бей-жай қарай алмады. Жаппай қуғынға түсіп, атылып жатқан кінәсіз жандарды қорғау мақсатында ол былай деп жазды: «Мен мынаны айтуға тиіспін: Түркістанда болып жатқан оқиғаларды күнбе-күн біліп отыру мүмкіндігім жоқ болғандықтан, Түркістандағы жас өркенге еліміздегі ұйымдар жайлы бағыт беретін ондай аңқау адам емеспін. Егер мен осылай еткен болсам, онда екі түрлі ауыр қателік жіберген болар едім. Біріншіден, саяси және әлеуметтік мәселелерде қателік жіберген болар едім. Екіншіден, саяси күрес пен ұйымдастыру тәжірибесі кемшін бір жас түркістандықты тура жендеттердің тұзағына түсірген болар едім».

	Алайда, кеңестік басшылар Мұстафа Шоқай мен жергілікті ұлтшылдар арасында байланыс бар екеніне бек сенімді еді. Расында, егер елде «сыбайластары» болмаса, онда Шоқай күн сайын бұрқырап шығып жатқан сын мақалалары үшін дәл әрі нақты мәліметтерді кімдерден алатын еді? ҚазЦИК төрағасы Сейітқали Меңдешұлы ОГПУ-дің Қазақстандағы басшысына жазған хатында мұның сырын білуге құлшыныс танытады. Оның ойынша, Түркістанда Шоқайға жең астынан жалғасып жатқандар бар. Өйткені, Шоқайдың жазғандары арасында кейде басылым беттерінде жарық көрмеген материалдар да кездесіп жатады. Оның үстіне Шоқайдың жазғандары Ақмолада шығатын «Бостандық туы» мен Семейде жарық көретін «Қазақ тілі» басылымдарымен үндес, сарындас. Бұл материалдарды жеткізіп берушілер әлбетте бұрынғы Түркістан мен Алашорда үкіметі мүшелері болса керек. Меңдешұлы, міне, осыларды білгісі келді. Алайда, бөгде біреулерден күдіктеніп жүрген ол өзінің де «Шоқайдың жақтасы» екенін білмейтін болып шықты. Көп ұзамай Сейітқали Меңдешұлына «ұлтшыл-фашист» деген айып тағылды.

	Қазақ зиялылары арасында Мұстафа Шоқаймен байланысы бар күдікті ретінде алғаш нысанаға іліккендер, әрине, Алаш қайраткерлері Әлихан Бөкейханов, Ахмет Байтұрсынұлы, Міржақып Дулатұлы, Мұхаметжан Тынышбайұлы, Сұлтанбек Қожанұлы, Хайретдин Болғанбаев, Серәлі Лапин, Жақып Ақпаев, Жаһанша Досмұхамбетов, Халел Досмұхамбетов, Ғазімбек Бірімжанұлы, Райымжан Марсеков, Дінше Әділов сынды тұлғалар еді. Бұлардың арасында Сталин ерекше тоқталып өткен «Ақ жол» газетінің басы-қасында жүрген Ахмет Байтұрсынұлы, Міржақып Дулатұлы және Сұлтанбек Қожанұлына ерекше бақылау орнатылды. Әйгілі әнші Әміре Қашаубаевтың Париж сапарынан кейін бұл күдік тіпті ұлғая түсті.

	ОГПУ-дің шүйлігіп, соңына шам алып түскен, сондықтан «шоқайшылдықпен» алғаш айыпталған тұлғалардың қатарында Сұлтанбек Қожанұлы мен Смағұл Садуақасұлын ерекше атап өтуге болады. Қоқанда құрылған Түркістан автономиясында тізе қосып қызмет атқарып, «Бірлік туы» газетін бірге шығарысқан Сұлтанбек Қожанұлы Мұстафамен байланысын үзбей, жалғастырып келе жатыр еді. Тіпті, Мұстафаның інісі Нұртаза да ағасымен Сұлтанбек Қожанұлы арқылы хабарласып тұратын еді. Ағасының хабарын айтып, мекен жайын берген Сұлтанбек сонда Нұртазаға Мұстафаның жолының дұрыс екенін айтып, жігерлендірген еді. Мұның бәрі ОГПУ тыңшыларына белгілі болды. Сондықтан, «салпаң құлақтар» «бұрынғы автономияшыл, ұлтшыл» ретінде «саяси сенімсіз» болып табылатын Сұлтанбектің соңына шам алып түсті. Ал теке сақал басшының өзінен қаймықпай, қарсы шыққан Смағұлдың жайы белгілі...

	Ғаббас Тоғжановтың «Қызыл Қазақстан» басылымының 1927 жылы №2 санында жарияланған Смағұл мен Сұлтанбектің «қателерін» тізіп жазған мақаласында Шоқай мен қазақ ұлтшылдарының арасында пікір үндестігі бар екені айтылды. Мақала артынша «Еңбекші қазақ» газетінде жарық көрді. Смағұл Садуақасұлы бұл мақалаға «Қызыл Қазақстан» басылымы бетінде жауап бергенімен, Ғаббас Тоғжанов «Еңбекші қазақ» газеті арқылы «Кімдікі жала» деген қарсы мақала жариялады.

	Мәскеуден келген қандықол, теке сақал басшының тікелей тапсырмасымен «Садуақасұлы Кеңес өкіметінің бітіспес жауы Шоқаймен сыбайлас» деген сөз күннен-күнге арта түсті. Тоғжанұлының пікірімен сарындас жазылған Ораз Исаевтың «Ұлттар және байшыл ұлтшылдар туралы» деген мақаласында автор Смағұл Садуақасұлын «Яш Түркістан» журналымен салыстырады. Ол Смағұлдың «Меніңше, орыс қара шаруасының қазақтан айырмасы сол, оларда ру жоқ, өзге жағынан бәрі бірдей» деген сөздерін Шоқайдың «Яш Түркістан» журналында басылған мақаланың мазмұнымен, рухымен үндес деп қарастырады. Садуақасұлы туралы осындай сарында жазылған жалаға толы сөздерді Ізмұхан Құрамысовтың «Ұлттар және байшыл ұлтшылдар туралы» деген мақаласынан да көруге болады. 1928 жылы ақпан айында «Еңбекші қазақ» газетінде жарық көрген бұл мақалада Құрамысов Смағұлды Мұстафа Шоқайдың «Иені Түркістан» журналымен байланыстырып айыптады.

	Бір таңқаларлығы, Смағұл Садуақасұлы өзіне тағылған түрлі айыптарға жауап берген кезінде, өз басын арашалап алу мақсатында болсын, Шоқайға байланысты ешқандай ғайбат сөз қолданбады. Мәселен, ол Ғаббас Тоғжановқа жауап бергенде Шоқайдың атын ауызға да алмады. Ал, «Правда» газетіне жіберіліп, бірақ түсініксіз себептермен «Большевик» журналының 1929 жылғы №1 санында жарық көрген «О национальностях и националах» атты мақаласында БКП (б) ОК Орталық Азия бюросының төрағасы Зелинскийдің сынына жауап бере отырып былай дейді: «Тут приходится признать, что т. Зеленский переходит от метода убеждения к методу принуждения или, вернее, к методу острастки. Есть, мол, такой «контра», по имени Чокаев; осторожнее, ребята-националы, а то мы вас запишем к нему. На это можно ответить, что коммунисту-националу не страшны ни Чокаевы, ни разговоры о Чокаевых...».

	«Шоқайшылдар» және олардың Қазақстандағы ықпалы туралы байбаламға толы материалдар Мәскеудің «Большевик» журналының беттерінде де бой көрсетіп жатты. Аталмыш журнал Садуақасұлының жоғарыдағы мақаласы жарияланған санында К.В. Таболов дегеннің қарсы мақаласын жариялады. Сондай-ақ, Қазақстанды «шоқайшылдардан» тазарту науқанында Постополов деген болгар коммунисті де көзге түсті.

	1928 жылы 11 желтоқсан күні өткен Кеңестер Одағы Орталық партия комитетінің мәжілісінде күн тәртібіне Мұстафа Шоқайдың мәселесі қойылып, онда Хожаев, Элиава сияқты ірі тұлғалар сөз сөйледі. Қызу пікірталас түрінде өткен бұл жиында Мұстафа Шоқай мен оның Кеңестер Одағының саясатын сынаған мақалалары талқыланды. Талқылау барысында базбір большевиктер Шоқайдың сынында айтылған жайттарды мойындауға мәжбүр болды.

	Сондай-ақ, Қазақстандағы большевиктік партияның ресми басылымы болғандықтан «Еңбекші қазақ» басылымы ұлтшылдыққа және соның ішінде «шоқайшылдыққа» қарсы күрестің басында тұрды. Қазақ коммунистері арасынан Кеңес үкіметінің орыстарды қоныстандыру және аймақтардағы отаршылдық саясатына қарсы шығушыларды «Еңбекші қазақ» газеті «Партия комитеттері мен кеңестік мекемелеріндегі түсін өзгерткен шоқайшылдар» деп жар салды. 1930 жылы 12 қыркүйек күні шыққан санында: «Түркістанның буржуазиялық зиялылары... Мұстафа Шоқайдың басшылығымен Қоқан хандығын құрмақшы болды. Олар қолдарына қару алып, кеңестік Түркістан Республикасына қарсы шықты» — деп, «шоқайшылдарға» қарсы ымырасыз күресетінін сездірді. Мұнымен тынбаған аталмыш газет 1930 жылы 3 қазанда жарық көрген санында бұдан бұрын көсемнің сынына ұшыраған «Ақ жол» газеті туралы да «Сұлтанбек Қожанұлы, Смағұл Садуақасұлы сияқты ұлтшылдардың басшылығымен шығатын «Ақ жол» газеті Шоқайұлының басылымы» — деп жазды.

	Шынында,ресми Мәскеудішошытып,бүкіл Түркістандыдүрбелеңге түсірген «шоқайшылдық» деген не өзі? Оның бір қалыпқа түскен тұрақты анықтамасы бар ма? Большевиктерге салса — «Түркістанда Кеңес өкіметіне қарсы тұрған, партияның саясатын сынаған, көсемге қарсы келген, «троцкийшілдермен» бірігіп, елді іштей ірітуге әрекет жасаған, социалистік құрылысқа зиянкестік жасаған, Англия, Алмания және Жапония сияқты империалистік һәм фашистік пиғылдағы күштерге сүйеніп, тыңшылықпен айналысқан, байшыл, буржуазияшыл, керітартпа, керітөңкерісшіл, т.б. толып жатқан «жағымсыз» әрекеттердің барлығы да «шоқайшылдық» болып табылады. Айтқан сөздеріне есеп бермейтін, сондықтан дәлелге, дәйекке сүйенуді қажет деп таппайтын олар енді бірде «шоқайшылдықты» Түркиядағы «кемализмге» теңейді. Мәселен, Өзбекстан Рспубликасында 1927 жылы көктем айларында өткізілген халық ағарту ісіне қатысты бір конференцияда партия жетекшілерінің бірі түркістандық оқытушылар мен студенттерді: «Жолдастар, егер Мұстафа Шоқайдың жоспары 1918 жылы жүзеге асқанда, не болар еді, білесіздер ме? Қазір Мұстафа Кемалдың басшылығындағы Түркиядағы шарттарға ұқсас жағдайда болатын едік» — деп, қорқыта сөйледі.

	Сондай-ақ, «Шоқай және оның жақтастарының рухани жетекшілігінде етек алған басмашылық дүрбелеңі экономикалық және саяси құқықтан жұрдай етілген Түркістандағы буржуазия табының әрекетінен басқа ешнәрсе де емес», — деп атап көрсетті «Қызыл Өзбекстан» газеті 1930 жылы 29 сәуір күні жарық көрген санында.

	Қазақстан Орталық партия комитеті насихат бөлімінің меңгерушісі Ілияс Қабыловтың мақалаларынан да «шоқайшылдықтың анықтамасын» табуға болады. «Казахстанская правда» газетінің 1936 жылы 16, 21 шілде және 2 тамыз күндері жарық көрген сандарында «садуақасовшылдар», «қожановшылдар», «меңдешовшылдар» туралы көлемді мақалалар жариялап, ұлт үшін туған қайраткер тұлғаларды қаралау мақсатында қара бояуды аямай жаққан Қабылов «ұлттық керітөңкерісшіл агенттерді» барынша әшкерелеуге күш салады. Ол «Түркістанды Кеңес Одағынан бөліп әкетуге әрекет жасады», «тәуелсіздік идеяларын таратты» деген сияқты айыптар таға отырып, Сұлтанбек Қожанұлы, Смағұл Садуақасұлы және Сейітқали Меңдешұлына шүйлікті. Әсіресе Қожанұлы мен Садуақасұлын «Шоқаймен сыбайлас болды» деген сөзбен тықсырып алғысы келген болу керек, сірә, ол өз сөзін дәлелдеу үшін бірнеше мысалдар келтіре кетіпті. Соның бірінде «Қожанұлы о баста ескішіл реакцион ұлтшылдық ағымының жетекшісі Мұстафа Шоқай тарапынан ұйымдастырылған Қоқан ұлтшыл автономияшылдарының қозғалысына қосылып кеткен. Одан соң, автономия құлағанда, қожанұлышылдар «Бірлік туы» газетінде Мұстафа Шоқай тобының таратылуы мен автономияның құлауын аза тұтып жазған» деп жазған Қабылов, аталмыш мақалада «Ақ жол» газетін де түйреп өтіпті. Мұны «Ақ жолды» сынаған Сталиннің көзіне түсудің оңтайлы жолы деп ойласа керек.

	Кеңестер Одағында болып жатқан оқиғаларды қалт жібермей бақылап отырған Мұстафа Шоқай, эмиграциядағы басылым беттерінде жағылған жалаға, дықпырт-дабыраға жауап беріп отыратын. Сұлтанбек Қожанұлы, Смағұл Садуақасұлы сынды алаш арыстарына баттастырылып қара күйе жағылып жатқанда да ол үнсіз қала алмады.

	«Яш Түркістан» журналында жарық көрген «Ұлттық «керітөңкерісшіл ме», жоқ әлде «ұлттық төңкерісшіл» ме?» деген мақаласында Шоқай былай деп жазды: «Смағұл Садуақасұлы, Сұлтанбек Қожанұлы және Меңдешұлы Кеңес дәуірі орнаған кезде Кеңес үкіметін бірден жақтап шыққан адамдар болатын. Бірақ олар өткен уақыт тәжірибелері көрсетіп отырғанындай, Кеңес үкіметіне тек қара басының қамы үшін ғана қызмет етпегенін біз жақсы білетінбіз. Сұлтанбек Қожанұлы қара басының қамын ойламайтын, халқы үшін қам жеп, ел үшін еңіреп туған азамат еді. Ол бұдан былай да осы қасиеттерінен айрылмайды деп сенеміз. Смағұл Садуақасұлы да дәл сондай тұлға. Ал Меңдешұлын өз басым білмейді екенмін. Бірақ оның да Сұлтанбек пен Смағұл тәрізді қайраткер екеніне шүбә келтірмейміз...».

	Осы ретте тағы бір айта кетерлік жайт, «шоқайшылдықпен» күресте Ілияс Қабылов ерекше белсенділік танытты. Ол «Казахстанская правда» газетінде 1936 жылы 30 желтоқсан күні жарық көрген «Сосредоточить огонь против казахского национализма!» деген мақаласында:

	«Один из матерых алашординцев, небезызвестный Чокаев, организовавший в 1918 г. контрреволюционную «Кокандскую автономию», вывернутый затем из Казахстана и очутившийся в белой эмиграции, протягивает из-за рубежа свои подлые нити к контрреволюционному подполью отрепьев, алашординцев, казахских националистов. Вместе с троцкистами, вкупе и влюбе с национал-уклонистскими отщепенцами, он, верный наймит империализма, организует свою чокаевско-фашистскую агентуру шпионов, вредителей, диверсантов.

	Об этом, в частности, говорят вскрытые вредительские факты в нашей цветной металлургии (Карсакпай, Чимкентский завод и на других участках). Диверсии, шпионаж, вредительство, подготовка подлых нападений на рабочих-колхозников, стахановцев — таково отравленное оружие, к которому вместе с троцкистами прибегают контрреволюционные алашординцы и националисты, чокаевско-фашистские агенты» — деп жазды. Бұл мақалада айтылған жайттарға сенер болсақ, Қарсақпай кені мен Шымкент қорғасын зауытында жоспардың орындалмай қалуына кінәлі де, стахановшыл жұмысшылар мен қарапайым колхозшыларға қарсы жұртты айдап салып отырған айыпты да, Сталиндік негізгі заңға қарсы үгіт-насихат жұмысын жүргізіп жүрген басбұзар да Шоқай көрінеді. Ол троцкишілдермен және билікке жат пиғылдағы түрлі зиянкес ұлтшылдармен ымыраласып, шпиондық әрекеттерді ұйымдастырады-мыс.

	«Шоқайшылдықпен» шындап күресуге бел байлаған Ілияс Қабылов араға екі апта салмай «Социалды Қазақстан» газетіне көлдей мақала берді. Іле-шала екпінін баса алмаған күйі «Казахская правда» газетінің 1937 жылы 18 ақпан күні жарияланған «Боевая задача казахских большевиков» атты мақаласында ол тағы да: «Небезызвестный предатель казахского народа, руководитель пресловутой буржуазной кокандской автономии, изгнанный с позором из казахской земли, в своем гнусном и жалком эмигрантском журнальчике «Яш Туркестан» мечтает об отторжении Сов. Казахстана от великого Союза, о превращении цветущей Казахской Союзной республики в своего рода Манчжоу-Го японского империализма, проповедует фашистские идеи панисламизма и пантюркизма. Раскрытая недавно история с японским шпионом Бекарисовым, пробравшимся в Казахстан из-за границы, и ряд других ярко показали, что Мустафа Чокаев не просто пропагандирует гнуснейшие свои идейки, но и посылает сюда свою агентуру. Установлено, что Бекарисов появился в Казахстане в качестве шпиона иностранных держав по прямому заданию этого гнусного предателя казахского народа» деп жазды.

	Жаппай жүргізілген бұл науқаннан сол кезде Қазақ ССР Халық ағарту комиссары болып тұрған Темірбек Жүргеновтетыс қала алмаған сияқты. Ол «Казахстанская правда» газетінің 1937 жылы 11 қаңтар күні жарияланған мақаласын қазақ даласындағы өнер, білім және мәдениет саласындағы Кеңес өкіметінің дұшпандарын «әшкерелеуге» арнапты. Оның жазуына қарағанда «шоқайшылдар» мен «алашордашыл ұлтшылдар» көптеген мектептерге орнығып алған. Тіпті, сабақ кестесінің жасалуы, тіл ұстарту және кадр тағайындау мәселелеріне де араласа бастаған «шоқайшылдардың» мақсаты — қазақтың әдеби тілін орыс тілінің әсерінен, қазақ халқының мәдениетін орыс «пролетариаты» мәдениеті әсерінен қорғап, құтқару екен. Жүргенов аталған мақаласында Қазақстандағы ұлттық театрдың алғашқы директоры, «Уалидимен сыбайлас болып, Түркістан ұлттық бірлігінің тапсырмасын орындады» деген айыппен 1930 жылы атылып кеткен Дінмұхамет (Дінше) Әділовке ерекше шүйлігіпті.

	«Шоқайшылдықпен» күрес Өзбекстанда да қарқынды жүрді. Қоқанда құрылған Түркістан автономиясына қатысы бар адамдардың барлығы бұл айыптаудан тыс қалмады. Мүнәууар қари, Убайдулла Хожаев, Абиджан Махмуд, Сағидолла Тұрсын, Ташболатбек Нарбутабеков сынды ұлтшыл қайраткерлерге «ұлтшыл-фашист», «керітөңкерісшіл», «Шоқаймен сыбайлас» деген айыптаулар тағылып, атылып кетті.

	Өзбек коммунистері арасында «шоқайшылдықпен» қарсы күресте ымырасыздық танытып, кейін өзі де сол «керітөңкерісшілдікпен» және «шоқайшылдық» сияқты айыптауларға ілігіп, өлім жазасына ілікендердің бірі — Камал Акрамұлы. Ол билігі жүріп тұрған кезде өзге жұрттың бәрін «шоқайшылдықпен» қорқытатын еді. Сондай шақта, бір мәжілісте Камал Акрамұлына орыстардың отаршылдығы жайында сұралды. Сонда сұрақтан шошып, шоршып кеткен Акрамұлы сауал қойған жастың өзіне шүйлігіп: «Бұл — партия мен кеңес рухында қойылып отырған сұрақ емес. Бұл — керітөңкерісшілдік рухта қойылған сұрау. Бұл — біздің партия мен кеңестік аппаратымызға жағылған күйе, жабылған жала. Мұндай сарындағы сөздерді тек Шоқайдың ұлтшыл, керітөңкерісшіл журналынан ғана кездестіруге болар еді. Өйткені, Шоқайдың журналында да «Өзбектердің жоғары топтары қолдарын қояды, ал іс жүзінде жұмысты орыстар жүргізеді» деп жазған еді. Міне, сондықтан, бұл сауалдан біз буржуазия агенттерінің партия жиналыстарына дейін еніп алғанын көріп отырмыз», — деп дүрсе қоя береді.

	Бір кездері «шоқайшылдыққа» қарсы белсенділік танытып, Мәскеудегі қожайындардың көзіне ілігіп қалуды көздеген Рахым Анғам сияқтылар сәл мүлт кеткен уақытта «шоқайшылдықпен» айыпталып шыға келді. Қандай парадокс! «Правда востока» газеті былай деп жазды: «Рахым Анғам, Сәдуақас және Садықтардың шығуы — Шоқайға үміт тудырғаны және ол бұларды үлкен проблемалар жасау үшін пайдаланбақ болғаны ешкімге құпия емес. Коммунистік партияның жетекшілігіндегі күшті пролетарлық қозғалыс қана социлистік құрылыс жолындағы барлық кедергілерді жеңіп, Шоқайлардың ой-армандарын жүзеге асырмай тастауда».

	«Шоқайшылдықпен» кімдер айыпталмады дейсіз? Автономия кезеңінде Мұстафамен тізе қосып бірге жүрген көрнекті ғалым Санжар Асфендияров Қоқан қаласында 1918 жылы қаңтар айының бас кезінде Мұстафа Шоқаймен кездесіп, әңгімелескені үшін «әшкере болып», «шоқайшылдардың» қатарына ілігіп, атылып кетті. Қырағы көздер Санжардың әкесі Сейітжапар Асфендияровты да Мұстафа Шоқаймен «байланыстырып» қойды. Сондай-ақ, қазақтың әйгілі әншісі Әміре Қашаубаевтың 1925 жылы Парижде өткен Бүкілдүниежүзілік декоротивтік көрмеге барған сапарында Шоқаймен жолығып, үйіне қонақ болғаны үшін көрмеген қорлығы жоқ. Еуропаны таң қалдырып келген күміс көмей, жез таңдай әнші «қара киімділердің» қолынан өте аянышты жағдайда қаза тапты. Тергеп, сыр тартып нәтиже ала алмағаннан кейін әлгілер сырбаз ерді әбден қорлап, көкала қойдай сабап, үйіне ес-түссіз күйде әкеліп тастайды екен. Сыр ашпай кетсе керек, өштескен ОГПУ көшеде жұмбақ өліммен көз жұмған Әміренің тіпті зиратына дейін тып-типыл жоғалтып жібереді. Сол сияқты суырып салма ақын, төкпе термеші әйгілі Иса Байзақов та күдіктілер қатарында болды. Өйткені Иса Байзақов сол кезде Әміремен бірге тұрған екен. Мұндай күдік жауырыны жер иіскемеген атақты балуан Қажымұқан Мұңайтпасовтың да қыр соңынан қалмаған. Ал, Шоқайдың туған туыстарының қайғы-қасіретін, олардың бастарына түскен ауыртпалығын тілмен айтып жеткізіп болмайды. Ағасынан хат алғаны үшін Мұстафаның туған інісі Нұртаза Шоқайұлы мен немере інісі Мырзеке Қалмұхамедов «үштіктің» бұйрығымен атылып кетті. Немере інісі Байдаулет Дабылов өмірінің соңына дейін қуғын көрді. Бүкіл әулет бұл зобалаңның ылаңын көрді. Шоқайдың кейбір туыстары ата қонысын тастап, қоныс аударуға мәжбүр болды. Олар жоғары білім алу мүмкіншілігінен шеттетілді. Қызметтен аластатылып, өмір бойы қуғын көрді. «Шет елдердің шпионы болған халық жауы Шоқайдың туысы» деген атау тек Мұстафаның етжақын ағайындарына ғана телініп қойған жоқ. Мәселен, Қызылордада тұратын Мұстафаның Қоқанда бірге болған досы Серікбай Ақайұлы (Ақаев) жазаға тартылғанда оған «шоқайшыл, Шоқайдың жақын туысы» деген айып тағылды.

	«Правда Востока» газеті оны «шетелдегі әйгілі Шоқайдың ең жақын туыстарының бірі» деп жазды. Расында, Мұстафаның досы болған Серікбай Ақайұлы Кіші жүздің Жаппас руынан еді. Ал Шоқайдың қыпшақ руынан екені баршаға белгілі. Әрине, аласапыран кезде бұған қарап жатқан кім бар, партия айтса болды — бітті.

	Шоқайдан хат алған яки жазылған хатта аты аталғандардың барлығын ОГПУ «Шоқаймен сыбайлас» деген күдікпен ізіне түсіп, қамаққа алатын. Мәселен, Ташкент кәсіптік-техникалық училищенің оқушысы, өзінің немере інісі Байдаулет Дабыловқа жазған хатында Мұстафа «Тар жол, тайғақ кешу» кітабын жіберуді өтініп сұраған екен. Хатты қолға түсірген ОГПУ-дің қырағы көздері «жарық көрмеген кітапты Шоқай қайдан біледі? Демек, Сәкен Сейфуллин оның сыбайласы» деген қорытындыға келіп, «қызыл сұңқарды» да қара тізімге енгізіп жібереді.

	Сағидолла Қасымға телінген «шоқайшылдық» және «пантүркистік» қылмыстың сиқын «Правда востока» газеті 1930 жылы 2 сәуір күні жарияланған мақалада: «Сағидолла көне Ташкентте Қоқан автономиясы өкімет мүшелері және керітөңкерісшіл Мұстафа Шоқайдың пікірлесі Ғабидолла Қожа да қатысқан бір бас қосуға шақырылыпты» деп жазды. Шоқайдың өзімен емес, автономия жылдары пікірлес болған танысымен бір басқосуда отырғаны үшін Сағидолла Қасым «шоқайшыл» атанды.

	Тәжікстандық Камили Мұстафа Шоқайдың есімін өзіне «шоқайшыл» деген айып тағылғанда барып естіген. Осыған орай Мұстафа Шоқай былай деп жазды: «Камили Тәжікстан Мемлекеттік жоспарлау басқармасының бастығы болып қызмет атқарды. Демек, Камили білімді, еңбек өтілі көп һәм неше түрлі саяси сынақ пен партиялық тазалаулардан өткен кәнігі қызметкер. Бірақ оның есімі неге Ленин және оның «саясатының» нағыз қас дұшпаны Петлюра және Шоқайұлдарымен бірге атала бастады? Камили де өзінен бұрынғы Рамиз, Бату, Хансуварұлы, Анғамұлы, Садуақасұлы және басқаларының аяғын құшты. Камили Мемлекеттік жоспарлау басқармасында жұмыс істегендіктен, әрине ол барлық мәліметтер мен неше түрлі цифрларды жетік білетін еді және барлық «даңғаза жетістіктердің» шынайы құны оған аян болатын».

	Мәскеу ауылшаруашылық банкісінің орталық басқармасының мүшесі болған Қыдыралиев Кеңес өкіметінің Түркістандағы отаршылық және орыстарды қоныстандыру саясатына қарсы наразылық білдіріп еді, ол да ит қорлықты көріп, ақыры аяғы өзінөзі өлтіріп тынды. Кеңестің ресми насихат органдары өліп қалған Қыдыралиевті де «шоқайшылдар» қатарына әкеліп қоса салды.

	Тіпті, жаппай қуғындау науқаны кезінде Ташкент институты студенттерінің кеңестік мақта саясатына қарсы шығуы мен орыс жұмысшыларының түркістандық тракторшыларды таяққа жыққаны үшін де Мұстафа Шоқай айыпты саналды. Самарқанның тәлім-тәрбие институтында және Байрамғали техникумында өзбек, түрікмен оқушы жастары өздерінің азаматтық сезімдерінің еркімен Түркістанның Кеңес отарына айналдырылуына қарсылық білдіріп бой көрсетуге дейін барған еді. Кеңес газеттері түркістандық бұл жастарға да «шоқайшылдар» таңбасын басты.

	Сол сияқты, Нәби Қадырұлы деген Кеңес өкіметіне қарсы насихат жүргізген молдаларды да «шоқайшылдар» деп атады. Түркістанда Томойлов атты біреудің басшылығымен «троцкийшылдар» пайда болған еді. Кеңестік насихат оларды да бірден «шоқайшылдарға» айналдыра салды. Большевиктер «Рушнай» атты бір арзанқол газетін самарқандық еврейлер сынай бастағанда, оларды да «шоқайшылдар» ордасына кіргізіп жіберді.

	«Шоқайшыл» деп айып тағылғандар тек бұл адамдардан ғана тұрмайды. Әсіресе 1937–1938 жылдарындағы жаппай қуғын– сүргін жылдары «Жапонияның агенті», «Алманияның тыңшысы», «фашист», троцкийшіл» және т.б. толып жатқан айыптаулардың қатарында «шоқайшылдық» та орын алған еді. Расында Шоқайдың тәуелсіз Түркістан үшін күрескені белгілі. Дегенмен, Шоқайды «фашист», «Алманияның агенті», «ағылшындар мен жапондардардың жансызы» деуге келе қояр ма екен? Елінің егемендігі үшін сыртқы күштерден көмек сұраған адамның барлығы да «агент» бола ма екен? Оның үстіне, Шоқайды «троцкийшілдермен сыбайлас» деу тіпті қисынға келмейді. Шоқай Троцкийді және оның жолын тіпті қуаттаған емес. Керісінше, Мұстафа Шоқай Түркістанның тағдыры үшін Сталиннің билігін «екі жаманның тәуірі» ретінде бағалаған еді. Басқаша айтқанда, 1927 жылы ақпан айында «Түркістан ұлттық бірлігінің» Еуропадағы мүшелері алдында «Кеңестер Одағы және оның қазіргі ішкі саясаты» атты тақырыпта баяндама жасаған Шоқай, егер Троцкий мен Зиновьев бастаған топ билік басына келер болса, онда олардың «дүниежүзілік төңкеріс жасаймыз» деген дықпыртпен дүниежүзін, соның ішінде әрине Түркістанды да соғысқа итермелеп, әлем жұртшылығын қанға бояйтынын атап көрсетті. Оның ойынша, Троцкий мен жақтастары осылайша Ресейдегі билікті қолға алу арқылы бүкіл әлемнің тұтқасын ұстауды армандап отырған сияқты. Ал бұл — өз кезегінде сионизмнің бүкіләлемдік билікке ұмтылысының да көрінісі болатын. Сондықтан, Шоқай Троцкийге қарағанда ішкі дамуға мән беретін Сталиннің билігі Түркістанның өсіп-өркендеуі үшін пайдалырақ болады деп ой қорытты. Әрине, бұл салыстырмалы түрде болатын. Әйтпесе, Шоқайдың пікірінше, бұл екеуінің залымдығы мен зұлымдығы, қулығы мен қанқорлығы тұрғысынан келгенде бірін-бірі жоқтатпайтын дәрежеде болатын. Өйткені екеуінің де мектебі мен ұстазы бір еді.

	Дегенмен, «троцкийшілдермен» күрес кезеңінде «ұлтшыл», «оңшыл-уклонистер» мен түрлі зиянкестер қатарында «шоқайшылдық» та аталып жатты. Қазақстан Ішкі істер Халық комиссары Л. Залин 1937 жылы 9 маусым күні ҚК (б) П-ның І съезінде жасаған баяндамасында өндіріс орындарында «шоқайшылдық» белең алып отырғаны жайында хабарлады. Осы съезде сөйлеген Ораз Исаев болса оңшыл-ұлтшылдармен ымырасыз күресу қажеттігін баса айтты. Ол екпінін баса алмаған күйі: «Жолдастар, бұл дұшпандар, зиянкестерді құрту үшін, сол зиянкестердің өзін құртуымыз керек. Олар қалай жүріп отырса да, қалай жасырынса да, біз оларды табуымыз керек. Міне, соңғы уақытта осы жауыздардың бірсыпырасының беті ашылды. Олардың түрлі ұйымдарының жұмыстары әшкеренді» деп салды.

	Дегенмен, осы құрылтай жұмысына белсене қатынасқан Ораз Исаевтың өзі де араға бір жыл салып «дұшпан, зиянкес, ұлтшылфашист» ретінде айыпталып, атылып кетті. Тіпті, ол тұрмақ И.В. Сталинге Қазақстанда тұтқындалған «ұлтшыл-фашистік ұйымның» мүшелері туралы мәлімет беріп, Рысқұлов, Қожанұлы, Садуақасұлы, Нұрмақұлы, Сармолдаұлы сынды ұлтшылдардың Мұстафа Шоқаймен, Әнуар пашамен және басмашылармен байланысын «әшкерелеп», көсемнің алдына жайып салған Қазақстандағы большевиктердің жетекшісі Л.И. Мирзоянның өзіне де кешірім жасалған жоқ.

	Кеңес өкіметін орнатуға белсене араласып, бұл жолда ештеңеден аянбай, жаңа жүйенің «жауларымен» жағаласып жүргендердің өздері де «ұлтшыл-фашист, зиянкес, шоқайшыл» деген айыпқа ілігіп кетті. Шынында, әуелгіде қиялдан шығарылған «шоқайшылдықпен» күреске барын салып, ерекше белсенділік танытып, көзге түсіп, мақтау алып, «тап жауларын» әшкерелеуге құлшыныспен ұмтылғанымен қожайындардың құрығынан құтыла алмай, өзі де көп ұзамай атылып кете барғандардың тағдыры қандай аянышты! Бір ғана ол ма, сеңдей сапырылысқан бұл аласапыран уақытта жаға жыртыса айтысып, бар қажыр–қайратын жаңа үкіметке арнап, сол үшін бірін-бірі айыптап, ақыр аяғында құрдымға кеткен қаншама жандар болды? Ең өкініштісі, бір-бірімен айтысып, бірін-бірі айыптаған жандардың бәрі де бір кезде, бірер күннің ішінде және бір тізіммен атылыпты. Яғни, Қожанұлы, Меңдешұлы атылған кезде бастапқыда оларды айыптаған Қабылов, Құрамысов, Тоғжанов, Исаев, Жүргенов сияқты партия қайраткерлері де «жаппай қуғын-сүргіннің» құрбанына айналған. Жалпы, «шоқайшылдық» мәселесін көтеруге атсалысып, жұртты жаппай айыптау науқанына қандай да бір себеппен, мейлі ол өз басын қорғау мақсатында болсын, әйтеуір қатысы болған адамдардың өздері де ақыр аяғында қатігез жүйенің қармағына іліккен сияқты.

	Жоғарыдааталғандардыңбарлығырасында«шоқайшыл» болдыма? Шоқай шынында олардың барлығына тапсырма беріп, Кеңес үкіметін құлатуға жұмылдырды ма? Түркістандағы үкіметке қарсы зиянкестік әрекеттердің барлығы да Шоқайдың қатысуымен жасалды ма? Әрине, жоқ. Бұл туралы Мұстафа Шоқай «Әрине, біз атамекеніміздегі күрескер күштерді өз қызметіміздің нәтижесі деуден аулақпыз. Өйткені біз өз орнымызды жақсы білеміз. Біз — атамекеніміздегі Ресей империализміне қарсы тегеурінді қозғалыстың шет елдердегі қызметкерлеріміз. Бұл істің нағыз шындығы, міне, осындай» — деп жазды.

	Дегенмен, Түркістанда көтерілген «шоқайшылдық» төңірегіндегі жайттарға бей-жай қарай алмаған Мұстафа Шоқай «Түркістан лениншілдеріне жауап» атты мақаласында былай деп жазды:

	«Түркістанда ұлттық қозғалысты тудырған екі түрлі себеп бар. Оның біріншісі: Түркістан халқы орыстардан мүлде басқа ұлт екені. Екіншісі: Түркістанның ұлттық экономикасының мүддесі Ресейге қарсы екені. Лениншіл мырзалар осы шындықты көре алған түркістандықтардың әрекетіне «шоқайшылдық» таңбасын басып, Түркістанның тәуелсіздік мұраттары жолында күресушілерді «шоқайшылдар» деп атайды.

	«Шоқайшылдар» жөнінде Өзбекстан ағартушыларының Самарқан құрылтайында Камал Акрамұлы сөйледі. «Шоқайшылдар» туралы Нәби Қадырұлы «Баспасөздің маңызы және оның міндеттері» атты кітабында жазды. Ташкентте шығатын «Шарқ ақиқаты» газетінің 18 ақпанындағы санында да «шоқайшылдарға» қарсы әжептәуір айтылды.

	Мен сол Шоқайұлының өзі болуым себепті, большевиктердің ойдан шығарған жалаларына жауап қайтаруға және сонымен бірге «шоқайшылдар» деп аталған адамдардың кейбіреулері жөнінде өз көзқарасымды білдіруге міндеттімін деп есептеймін. Большевиктер «шоқайшылдарға» кімдерді жатқызып отыр? Большевиктер басылымы беттерінде мені сөгуге келгенде Түркістандағы барлық лениншілдерден асып түскен Рахым Анғамұлы. Мәскеулік қызылдардың шынайы сыйқын көріп, олардың Түркістандағы ұлт саясатының отаршылдық сипатын танысымен, ол «Өзбекстанға орыстардың басшылығы керек емес» деп мәлімдеген еді, орыстар оны сол заматтаақ «шоқайшылдар» қатарына жатқыза салды Нәби Қадырұлы мен Камал Акрамұлының айтуынша, мен: «Түркістанда ағылшындардың қол астында болғанда ғана өмір сүре алады», — дейтін көрінемін. Олардың мұнысы шылғи өтірік. Қып-қызыл жала. Мен ешқашан олай деген жоқпын және дей алмаймын да».

	Мұстафа Шоқайдың тегеурінді іс-әрекеттері мен өткір сындарының кеңестік басшыларды мазасыздандырғаны соншалық, ресми баспасөз Шоқайдың жеке басы мен тілеулес жақтастарына «фашист», «империализмнің малайлары», «троцкийшіл қанқұмар элементтер», «жексұрындар», «оңбаған», «қара ниет», «ит» деген сияқты ауызға алып болмайтын дөрекі, былапыт сөздер арқылы шабуылдап жатты.

	Бірақ осындай дөрекі сөздер жазылған мақалаларға Мұстафа Шоқай ренжімейтін, қынжылмайтын, тіпті керісінше, ерінің тағдырына алаңдаған Марияға: «Мақсатым орындалар, менің пікірлерім оларға да әсер етті. Олардың ашуланып жауап бергендеріне қарағанда менің бағытым дұрыс» деп айтып, сүйікті жарын жұбататын. Өйткені, Мұстафа Шоқай «Түркістан ұлттық қозғалысына қарсы бағытталған жаулардың аяусыз соққысынан, ұятсыздықпен, арсыздықпен айтылып жатқан түпсіз өтіріктерінен һәм мәлімдемелерінен Түркістан ұлтшылдарының қарсылық көрсетерлік күші мен дұшпан идеясының жалғандығы туралы дәл, айқын, жаңылдырмайтын нәтиже шығару мүмкін» — деп ойлайтын еді. Сондықтан, ол «Жауларымыз біз туралы не айтады?» деген мақаласында былай деп жазды: «Шоқай фашистері» — большевиктік орыс империализмінің өз жауларына беріп отырған жаңа бір есімі. Бұл күнде Кеңес Одағының ішкі жаулары троцкийшілдер мен фашизмшілдер деп аталады. Кеңестерге бітіспес жау болып келе жатқан біз де, әрине, солардың қатарында екеніміз өз-өзінен түсінікті... Большевиктер қанша тыраштанғанымен, Түркістанда орыстардың империалистік үстемдігіне қарсы сұрапыл күрес ұлғайып барады. Большевиктердің осы ұлтшылдық қозғалысты шоқайшылдарға теліп отырғандарына қарағанда, біздің істеріміздің текке кетпегенін, біздің сыртта жүріп айтқандарымыз атамекендегі ағайын-туыстарымыздың көңілінен шығып, жүрегіне жол тапқанын, бізді халқымызбен байланыстырып тұрған тіндердің соншама берік екенін көреміз. Мынаны да ұмытпаған жөн.

	Большевиктердің шоқайшылдыққа «шоқайшыл-фашистік» сөзін жапсыруы ел ішінде күшейіп бара жатқан ұлтшылдықпен, ел сыртында «Яш Түркістан» насихаттап келе жатқан Түркістан ұлттық бірлігі ұйымының бірлескен әрекетін көздейді».





«ПРОМЕТЕЙ» ҚОЗҒАЛЫСЫ




	919 жылы Мұстафа Шоқайдың тікелей араласуымен құрылған славян, грузин және түрік халықтарының одағы 1921 жылы Грузияның тарауы нәтижесінде 1921 жылдан кейін Стамбулға және Батыс Еуропаға қарай жайыла түскен. Мұстафа Шоқай 1919 жылы бейбітшілік конференциясына қатысу үшін Париж қаласына келген Әзірбайжан елінің көсемдері Али Мардан Топчыбашы, Жейхун Хажыбейли мен украиндық Петлура және грузин Шарашидзелермен кездесіп, ескі қозғалысты қайта жандандырудың алғы шарттарын іздестіреді. Стамбулда және басқа да Еуропа қалаларында жасалған әрекеттердің нәтижесінде эмиграциядағы орыс емес халықтардың көсемдері Польшаның көмегіне сүйенген. Польшаны, сол арқылы жалпы Еуропаны большевиктік биліктен арашалап қалған маршал Пильсудский сол кездері елінің егемендігі жолында Ресей бодандығымен күресіп жүрген ұлт жетекшілері үшін үлкен үмітке айналған еді.

	Мұстафа Шоқай жұмыс жүргізу мақсатында өздері таңдап алған Польшаны арада бірнеше жылдар өткеннен кейін «Яш Түркістан» журналында жарияланған мақаласында («Лех ефкары аммесі тауышы», Яш Түркістан, №72, 1935, 8 б.) былайша сипаттайды: «Прусия, Австрия және Ресейдің одақтас әскерлері тарапынан жаулап алынған Польша ұлттық тұтастығын жоғалтпай, күрес жүргізген еді. І Дүниежүзілік соғыстан кейін тәуелсіздікке қол жеткізеді және осы жолда 1920 жылы Кеңес әскерін жеңіп, Шығыс Еуропаны «қызылдардың» қауіп қатерінен сақтап қалған еді. Польша және поляк халқы әлемде азаптың ең ауырын тартқан, зұлымдық көрген ұлт еді. Поляк халқы тартқан қасіреттің басым көбі Ресейден келген еді. Сол үшін де Ресей зұлымдығына ұшыраған халықтардың ауыр жағдайларын жақсы түсініп, сезінетін халық бар болса, ол осы поляк халқы дей аламыз. Бақыттан көзі қарауытпай, өзгелердің бақытсыздығын көре білу және мұны жар салудағы ерліктері осының айғағы іспеттес».

	Ресейдің отар елдерімен тағдырлас Польша үкіметі езілген ұлттар өкілдеріне достық құшағын ашуда кешікпейді. Өз мүдделері тұрғысынан әрекет жасайтын алпауыт империялар сияқты емес, терезесі тең дәрежеде қатынасатын одақтас іздейтін эмигрант көсемдері үшін Польша ең қолайлы мемлекет еді. Сонымен қатар, осы кезеңде Кеңестік Ресейдің Польшаға қарсы айрықша дұшпандығы бар еді.

	Польшаның жасаған көмегі арқылы саяси босқындарға «Прометей» қозғалысын құрудың сәті түсті. Бірнеше тілде басылымдар шығаратын бұл қозғалыстың ортақ үні, Парижде 1926 мен 1938 жылдар арасында француз тілінде үздіксіз жарияланған «Прометей» журналы болды. Осылайша, «Прометей» қозғалысы алғаш рет журналда көрініс тапты. Он екі жылдық ғұмырында орасан істер атқарған журналдың негізгі тіректері Мұстафа Шоқай, Мехмет Емин Расулзаде, Георгес Гвазава және Солтүстік Кавказдық заңгер Мир Якуб Мехтиев еді. Журналдың ұйытқысы болған Мұстафа Шоқай мақалаларын алғашқы кезеңдері бүркеншік аттармен жазатын еді, ал 1928 жылдың мамыр айындағы санынан бастап өз қолтаңбасымен мақалалар жариялай бастады.

	«Прометей» клуб секілді құрылған еді. Бұл одақтың құрамында бірлескен ұйымдардың жетекшілері түгелдей дерлік Ресей бодандығындағы халықтардың ұлт азаттық қозғалыстарын басқарған танымал тұлғалар болатын. Атап айтқанда, «Прометей» одағының негізгі көрнекті өкілдері мыналар еді: Мұстафа Шоқай мен Осман Қожаоғлы (Түркістан), Ной Жордания (Грузия), Жафер Сейіт Ахмет (Қырым), Аяз Исхаки (Қазан), Сайд Шамил (Солтүстік Кавказия), Мехмет Емин Расулзаде (Әзірбайжан) және басқалар. «Прометейдің» алғашқы жеті саны «Украина және Кавказия Одағы» болып шықты. Сегізінші санынан бастап «Украина, Кавказия және Түркістан ұлттық бірлестіктерінің баспасөзі» атты тақырып аясында шығарыла бастады. Уақыт өте келе «Прометейдің» өрісі кеңи түсті, ол Ресей қол астындағы отар елдердің барлығын қамтиды. Польшаның және «Прометей» одағының ықпалды басылымдарының бірі болған «Wоshod» (Шығыс) жорналының бас редакторы Пан Бончковский аталған журналдың 17–18 сандарында жарияланған «Заманымыздың мәселелері» атты мақаласында маршал Пильсудскийдің пікір толғамдарын қорыта отырып, «Прометейді» былайша түсіндірді: «Прометейде көтерілетін негізгі мәселе — жалпы Шығыс Еуропада, анығырақ айтқанда, Кеңестер Одағы бодандығындағы халықтардың ұлт азаттық қозғалыстарының жиынтық көрінісі. Бұл пікірді Еуропада қолдайтындар — Ресейден келген саяси мұғажырлар. Олар — «Кавказия Конфедерациясын» құрайтын грузин, әзірбайжан және кавказдықтар. Қызыл империя тарапынан қыспаққа алынған Украина да осы бірлестіктің құрамына кіреді. Толық азаттықтары үшін топтасып, өсіп келе жатқан түркістандықтар, Қырым және Еділ-Орал татарлары, армяндар, карелялықтар және казачество да осы топқа енеді. Саяси қозғалысы баяу, бейғам жатқан белорустар мен өзге аз халық өкілдерін де тілге тиек етпей өте алмаймыз». Әрине, Польша үкіметінің «Прометей» қозғалысын қуаттап, қаржылай көмектесуі және сол арқылы Ресей қоластындағы ұлттар мен ұлыстардың тәуелсіздік ұранын көтере бастауы Керенский сияқты шовинистерге ұнамайтын еді. Сондықтан, Парижде «Тактика өзгерту» деген тақырыпта баяндама жасаған А.Ф. Керенский осы мәселеге орай байбайлам салды. Баяндамасында Польша үкіметіне шүйліккен ол аптығын баса алмай: «…біздің (Ресейдің) бақытымызға Ресейге ең күшті соққы беруі мүмкін деп танылған Польша бұл күндері қалжырап, әлсіреп барады» деп, аз-кем қуанышын да жасыра алмады. Мұстафа Шоқай осыған орай: «Өздерінің атамекендері мен халықтарының азаттығы жолында күресіп келе жатқан ұлтшылдар Ресейдің қалжырап, әлсіреуіне қуанса, Керенский мырза оларды айыпқа бұйыра қоймас деп үміт етеміз. Ресейдің біздің ұлттық болмысымызға төндіріп отырған қауіп-қатері Польшаның, мейлі сталиндік болсын, мейлі керенскийлік болсын, Ресейге төндіреді деп жүрген қауіп-қатерін жолда қалдырады. Біздің халықтарымыз осы ауыртпалықтарды көтеріп келеді. Одан құтылу үшін қан төгіп күрес жүргізуде» деп жазды.

	Әрине, Мұстафа Шоқайдың тәуелсіз және тұтас Түркістан идеясын Милюков пен Керенский бастаған топтардың қолдай қоюы екіталай еді. Сонымен қатар, Шоқайдың өздерінің ыңғайына бағынбай, Ресейдің дұшпаны болып табылатын Польшамен одақтасып жұмыс істеуі де олардың шымбайына қатты бататын. Сондықтан, шетелдегі орыс эмигранттары уақыт өте келе Шоқайды «пантұраншыл» деп кінәлай бастады. Тіпті, А. Керенскийдің төңірегіне топтасқан славян және армян ұлтшылдары Шоқайды ғана емес, түрік халықтары арасындағы мәдени байланыстар туралы ой өрбіткендердің барлығын «пантұраншыл» деп айыптай бастады. Осыған байланысты кейіннен «Прометей» журналының 38-ші нөмірлі арнайы санында Мұстафа Шоқай мен Мехмет Емин Расулзаденің жауаптары жарияланды.

	Айта кетерлік жайт, армян мәселесіне қатысты Тифлисьде жүрген кезінде бірнеше мақаласы жарық көрген Мұстафа Шоқай, кейіннен «Orіent et Occіdent» журналының 1922 жылдың 4 сәуір және 1923 жылдың 13 қаңтар күнгі сандарында, Кавказдың саяси босқындары тарапынан Парижде шығарылатын «Горцы Кавказа» журналының 1929 ақпан айындағы №2 және №3 сандарында және «Прометей» журналының 1930 жылдың 26 қантар айындағы №73 санында жариялаған мақалалары арқылы аталмыш тақырыпты егжей тегжейлі түрде қарастырды. Бірақ, А. Керенскийдің басшылығымен арандаған армян ұлтшылдарының «Дашнак» тобының мәселені ұдайы ушықтырып отыруына байланысты 1929 жылдан бастап шыға бастаған «Яш Түркістан» беттерінде тақырыпқа қайта оралып, негізсіз пікірлер мен қаралауларға жауап ретінде «Армян мәселесі» деген тақырыпта 3 тараудан тұратын зерттеу мақаласын әр сан сайын жариялап отырды.

	Осы орайда тоқталып өтерлік бір жайт, Мұстафа Шоқай пантұраншыл болған емес еді. Армян ұлтшылдарына жазған жауабында, «Мұстафа Кемал Ататүріктің Түркістанды жаулап алуы… және Еділ бойынан Памир тауларына дейін созылып жатқан алып империя құруы ешқашан мүмкін емес. Қазір Түркия мен түркі тілді елдер арасындағы байланыстың соншалықты қиын екенін ескерер болсақ, саяси қарымқатынастың қалай құрылатыны да түсініксіз» — деп жазған М. Шоқай, өз мақаласында Тұран мемлекетінің шындыққа сәйкеспейтінін баса айтады. Түрік халықтары арасында бірлік құрылар болса, оның саяси сахнада ұранға айналдырылмай, мәдени және экономикалық бірлестік болуын қалайды. Сондықтан, түрік ұлтшылы Нихал Атсыз тарапынан қатал сынға ұшыраған Мұстафа Шоқай, түрік федерацияларының терезесі тең конфедерация түрінде қалыптасуы мүмкін деді. Оның көзқарасы бойынша, федерация, соның ішінде Түркістан федерациясы Швейцариядағы катондар үлгісінде өзіндік ерекшелігі мен жергілікті заңдары бар автономиялар негізінде құрылуы мүмкін еді. Дегенмен Шоқай бұл тақырыпты азаттық алғаннан кейін көтерілетін мәселе деп тапқандықтан, оның дәл қандай формада болатынын келешектің еншісіне қалдырды. Сондай-ақ, ол қандай да болмасын бір ұлтқа қарсы емес еді. Жаман халық емес, жаман адамдардың болатындығын ерекше ескерткен Шоқай ұлтты елеп ескермейтін коммунистік идеологиямен қатар әсіре ұлтшылдық — фашизмге де қаны қас дұшпан еді.

	«Прометей» тобына 1929 жылдан кейін тағы да бір қолдаушы табылды. Франция Сыртқы істер министрлігінің тікелей қолдауымен 1913 жылы құрылған «Франция шығыс комитеті» төрағалығына Францияның сенат төрағасы Пауль Доумердің тағайындалуымен бірге 1929 жылдан бастап күрт күшейген еді. Міне, құрылтайшылары мен басшылары құрамында белгілі қоғам қайраткерлері, генералдар, бұрынғы министрлер мен депутаттар болған бұл комитеттің құрметті мүшелері арасында Түркияның Париждегі төтенше елшісі Фатих мырза, әзірбайжандық Алимардан Топчыбашев және Мұстафа Шоқайдың орны ерекше болатын.

	Мұстафа Шоқай және басқа да «Прометей» мүшелерінің ортақ ісшаралары нәтижесінде Парижде 1934 жылы 11 мамырда «Кавказия, Түркістан және Украина халықтарының достық комитеті» құрылды. Украиналық А. Шульгин төраға болып сайланған комитеттің алғашқы бас қосуында Мұстафа Шоқай төраға орынбасары және бірлестіктің бухгалтері болып сайланды. Комитет өз мақсаттары мен жұмыстарын «Яш Түркістан» журналы арқылы қалың оқырман қауымға таратып отырды. Комитет түрлі шараларымен қоса, халықаралық ресми платформада күрес жүргізу үшін жыл сайын Біріккен Ұлттар Ұйымына өтініш білдіретін. Сонымен қатар, 1934 жылы 18 қыркүйек айынан бастап жыл сайын Кеңестер Одағының Біріккен Ұлттар Ұйымына қабылданғанына наразылық білдіретін еді. 1935 жылы 19 қыркүйек айында жазылып Біріккен Ұлттар Ұйымының төрағасы Эдуард Бенеске жолдаған хатта комитет мүшелері «Өлкемізге зорлық-зомбылық жасап, әскер күші арқылы басынған, елімізді террормен басқарған, өз азаматын құлға айналдырған, солақай саясатының нәтижесінде бай мемлекеттерімізді аштыққа ұшыратқан Кеңес Одағының ешқандай тосқауылсыз Біріккен Ұлттар Ұйымына қабылдануы бізді далада қалдырғандай болып отыр» дей отырып, мәлімдемені былайша аяқтайды: «Біздің пікірімізше, өз билігін көптеген ұлттарды зорлықзомбылықпен басып жаншуға негіздеген, әлемнің тұрақтылығын жоюды көздеп, әрбір мемлекет ішінде іріткі салып арандатқан және дүниежүзілік төңкерісті насихаттаған бұл үкіметтің Женевадағы іргелі одаққа мүше болуы Біріккен Ұлттар Ұйымының негізгі заңына толығымен қайшы келеді».

	Бұл мәселе төңірегінде аяусыз ізденген комитет мүшелері 1937 жылы 23 қыркүйекте Біріккен Ұлттар Ұйымына тағы да наразылық білдірді. 6 беттен тұратын мәлімдемеде ұлттық тәуелсіздік және жалпы бейбітшілікті қорғау мақсатында құрылған Біріккен Ұлттар Ұйымының бедел жоғалтқаны, мұның негізгі себебі ұлттар түрмесіне айналған Кеңестер Одағының аталмыш ұйымға мүше болуы салдарынан екендігі анық әрі түсінікті түрде айтылды. Мәлімдеме Кеңестер Одағының қол астындағы ұлттарға жасаған зорлық-зомбылығы мен озбырлығын әшкерелеп берді. Мәлімдемені Біріккен Ұлттар Ұйымына тапсыру үшін Женеваға келген комитеттің төрағасы, Грузияның бұрынғы үкімет басшысы Чхенгели және төраға орынбасары Мұстафа Шоқай Біріккен Ұлттар Ұйымы мүшелерінің және әлемнің түкпір– түкпірінен келген журналистердің назарын елең еткізді.

	Мұстафа Шоқай комитет өткізген жиындар мен жиналыстарда саяси, қоғамдық және әскери тұлғалар мен университет пен баспасөз қызметкерлері арасында қарым-қатынас орнатып, олардың назарын Түркістан мәселесіне аударуды көздейтін еді. Мысалы, Мұстафа Шоқай 1930 жылы 8 қаңтарда Шығыс Франция комитетінің ұсынысымен «Түркістан ахуалы» тақырыбында баяндама жасайды. Бұл баяндама, кейінірек аталмыш комитеттің басылымында жарияланды. «Прометей» одағының 1932 жылы 26 наурыздағы жиналысында «Түркістанда ақпан төңкерісі» туралы баяндама жасаған Мұстафа Шоқай қазан айының 23-інде тағы да осы «Прометейдің» басқармасында «Түркістанда Қазан төңкерісі» атты конференция өткізеді. Осы аралықта босқын грузиндер тарапынан Берлинде ұйымдастырылған жиналыста Түркістан жайында баяндама жасайды.

	«Royal Central Asіan Socіety» қоғамының арнайы шақыруымен 1933 жылы 29 наурызда Лондонға келген Мұстафа Шоқай, мұнда Түркістан жайында сөз сөйледі. Бұл баяндаманың Ресейдің Түркістанда жүргізіп отырған саясатына қатысты тұстары кейіннен «Яш Түркістанда» қысқартылып жарияланды.





«ЯШ ТҮРКІСТАН» ЖУРНАЛЫ




	929 жылы — Түркістан әдебиеті мен мәдениеті үшін қасіретке толы қайғылы кезеңнің бастауы. Алаш азаматтарының тұтқындалып, қуғын-сүргінге ұшыраған бұл кезеңде ұлттық сипаттағы әдебиет көмескі тартып, оның орнына сыңаржақ саясаттың сойылын соғатын «таптық әдебиет» орнығып, «уақытша жеңісін» даурыға тойлап жатты. Дегенмен, Ахмет пен Жүсіпбегінен, Міржақып пен Мағжанынан, Фитраты мен Шолпанынан айырылған ұлт әдебиеті біржола өлген жоқ еді. Өйткені, идеологиялық қысымға ұшырағандықтан, ел ішінде бәсеңсіп қалған ұлт әдебиеті сыртта қуатты үнге ұласып, қарқын алды. Сондықтан, бұл жылы эмиграциядағы Түркістан баспасөзіне кең тынысты жаңа екпін келіп қосылды. Дәлірек айтқанда, 1929 жылы ақпаннан бастап Мұстафа Шоқайдың басшылығымен «Яш Түркістан» журналы жарық көрді. Түркістан мәселесін барша халыққа жеткізу және Еуропадағы саяси орталардан қолдау табу үшін «Иені Түркістан» атқаратын миссияның жеткіліксіз екенін байқаған Мұстафа Шоқай Берлинде «Яш Түркістан» журналын шығара бастады.

	«Яш Түркістан» журналы 1929 жылы Стамбул қаласында өткен «Түркістан ұлттық бірлігі» ұйымының кезекті мәжілісінің шешімі бойынша жарық көрді. Өйткені, «Иені Түркістан» журналының латын әріптерімен шығуы және Түркия Республикасы үкіметінің қысымы нәтижесінде оның ауқымы тарылып келе жатқандықтан, арап әріптерімен жарық көріп Үндістан, Ауғанстан, Иран және Арабстан сияқты мұсылман елдеріне түгел тарайтын журналға деген сұраныс үлкен еді. Мұндай журналды Түркияда шығару мүмкін болмағандықтан, Мұстафа Шоқайдың басшылығымен Еуропада басып, тарату туралы шешім қабылданды. Мұстафа Шоқай жүргізген келіссөздер нәтижесінде журналға «Прометей» ұйымы мен Польша үкіметі қаржылай жәрдем беретін болды.

	Сол жылы қазан айында Берлинге келіп, Алманияда оқып жатқан түркістандық студенттермен кездесу өткізген Мұстафа Шоқай, жиналғандарға мәселенің мән-маңызын түсіндіріп өтті. Жастардың қызу қолдауына ие болған Шоқай журналдың алғашқы санын дайындай беруге тапсырма берді. Осылайша 1929 жылы желтоқсан айында «Яш Түркістан» журналының алғашқы саны жарық көрді. Журналдың алғашқы бетіне «Түркістан идеясына қызмет ететін айлық журнал» деп жазылды. Сонымен қатар журналдың «Түркістан ұлттық қозғалысының басылымы» екені де ұмыт қалған жоқ. Журналдың мақсат-мүддесін айқындайтын «Біздің жол» атты беташар мақалада Мұстафа Шоқай басылымының миссиясын былай деп атап көрсетті:

	«Жаңадан шыққан кез-келген журнал немесе газет оқырмандарына өзінің саяси мұратын, жолын және мақсатын таныстырып өтетін әдеті бар. Дәстүрге айналған бұл әдетке біз де жүгінеміз. Ұстанған жолымызды ұзақ түсіндіріп жатудың қажеті жоқ. Тоқ етерін айтқанда, жолымыз бен мақсатымыз: Біз, Түркістан тәуелсіздігін жақтаушылар, еліміздің еркі үшін және жұртымыз Түркістанның бодандықтан құтылуы үшін күресеміз. Түркістандықтарға бұдан басқа жол болмаған. Қазір де жоқ және бұдан соң да болмайды. ...Егер біз халқымыздың ұлттық тәуелсіздігі жолындағы талаптарының мән-мағынасын бұзбай, күшін әлсіретпей, «Яш Түркістан» беттерінде көтере алсақ, онда бәріміз үшін қасиетті және ауыр жауапкершілік артқан міндеттердің бір бөлігін өтеген болар едік».

	Расында, осы алғысөз іспетті беташар мақалада айтылғандай, «Яш Түркістан» журналы уақыт өте келе бүкіл Түркістанның жоғын жоқтайтын жалғыз ұлттық басылымға айналды. Бұлай дейтініміз, кеңестік қысым күшейген бұл тұста жалғыз «Яш Түркістан» ғана Түркістанның тәуелсіздігі жайында сөз қозғап, қалам тербей білді. Сондықтан, Алмания мен Түркияда оқып жатқан түркістандық шәкірттер мен эмиграциядағы зиялылар, сондай-ақ, шет елдерде өмір сүретін түркістандықтар журнал ісіне белсене араласты. Басылымға Еуропа мен Түркиядан ғана емес, сонымен қатар Ауғанстаннан, Ираннан, Үндістаннан, Шарқи Түркістаннан, Жапониядан, тіпті, кеңестік Түркістаннан оқырман хаттары ағылып келіп жататын еді.

	Мұстафа Шоқайдың бас редакторлығымен жарыққа шыққан «Яш Түркістан» журналының жазу жұмыстарын негізінен Тахир Шағатай мен Абдулуахаб Оқтай қадағалады. Осы ретте қиын-қыстау кезеңде Мұстафа Шоқайға сенімді серік бола білген, оның соңынан еріп, аманатына адал болып, бар қажыр-қайратын Түркістанның тәуелсіздігі жолында сарп еткен екі абзал азамат жайында кеңірек тоқталып өтуді жөн санап отырмыз.

	Бұлардың алғашқысы — Абдулуахаб Оқтай (Исхақұлы) 1904 жылы 10 желтоқсанда Ташкентте дүниеге келген. Әуелі Ташкентте ашылған Мүнәууар қаридің «усул и жәдид» мектебінде білім алған. Бұл мектепті 1916 жылы бітіріп, орта білім алу үшін төрт жолдасымен бірге келесі жылы Әзірбайжанға келген. Сонда 1922 жылға дейін әуелі Шекиде, кейін Бакуде оқып, орта мектепті аяқтаған. Әзірбайжанда болған жылдарында Әзірбайжан ұлттық қозғалысына қатысқан. 1922 жылы Түркістанға қайтып оралған Оқтай медициналық білімін әрі қарай жалғастыру үшін Еуропаға баруды ойлайды. Көптеген қиындықтардан соң 1922 жылы Алманияға жіберілген студенттер тобына қосылады. Біраз уақыт Берлинде болып, кейін Хайдельбергтегі медицина факультетіне оқуға түседі. Бұл жерден 1929 жылы медицина ғылымының докторы атағын алып шығады. Мұстафа Шоқайдың жанында өткен 1929–1939 жылдар арасында Алмания ауруханаларында түнгі кезекте жұмыс істеген Абдулуахаб Оқтай әрі тамаша ұйымдастырушы және қаламы ұшталған талантты журналист ретінде таныла білді. Ол 1934 жылы өзімен бірге Алманияға білім алуға келген биология ғылымының докторы ташкенттік Саиде (Ширахмет) ханымға үйленді. Ал II дүниежүжілік соғыс басталар алдында, дәлірек айтқанда 1939 жылы жаз айларында Стамбулға келіп орналасты.

	«Түркістан», «Әзірбайжан», «Түрік елі», «Дерги», «Солтүстік Кавказ» сияқты түрлі журналдарда «Түркістан ұлттық қозғалысы және Мұстафа Шоқай», «Мұстафа Шоқайдың жастық шағынан және саяси өмірінен үзінділер», «Мұстафа Шоқайдың архиві және кітаптары»,

	«Түркістан ұлттық автономия үкіметі» және тағы басқа да көптеген ғылыми еңбектерін жарияланған доктор Абдулуахаб Оқтай 1968 жылы Стамбул қаласында қайтыс болды.

	Шоқайдың сенімді серігі бола білген Тахир Шағатай (Чағатай, Шакир Шакирзаде) 1902 жылы Ташкент қаласында дүниеге келген. Алғашқы білімін ауылдық мектепте алған ол Мүнәууар қаридің Ташкентте ашқан «усул и жәдид» мектебінде оқып, одан әрі білімін орыс-өзбек мектебінде жалғастырды. Бұдан соң Уфадағы «Ғалия» медресесінде тәлім алып, кейін Бакудегі мұғалімдер мектебінде оқуын жалғастыру үшін Әзірбайжанға барады. Тахир Шағатай да мұраттас досы Абдулуахаб Оқтай сияқты 1921 жылы Әзірбайжан ұлттық қозғалысына қатысады. Сол жылы Түркістанға қайтып келген Шағатай 1922 жылдың күзінде Алманияға жіберілетін талапкерлер тобына қосылады. Тахир Шағатай мұнда Хайдельберг университететінде оқуын жалғастырады. Аталмыш оқу ордасында 1930 жылға дейін философия, социология және экономика саласында білімін тереңдетіп, дәріс тыңдайды. Ол осында жүріп «көшпелі халық экономикасының негіздері» тақырыбы бойынша докторлық диссертация қорғайды. Алманияның ғалымдары мен мамандары тарапынан жоғары бағаланған бұл еңбек 1931 жылы неміс тілінде басылып шығады. Сол жылы Берлинге барып орныққан ол Еділ-Орал тобының жетекшісі, татар ұлтының көрнекті қайраткері, эмиграциядағы ұлттық көсемдерінің бірі Аяз Исхакидің қызы Сағадат ханымға үйленеді. Айта кетерлік жайт, әкесі мен «Яш Түркістан» журналының арасындағы кейбір келіспеушіліктерге қарамастан, Шоқайдың сенімді шәкірттерінің бірі болған Сағадат ханым түркология саласының айтулы маманы әрі ірі ғалым еді.

	Тахир Шағатай 1929–1939 жылдар арасында шыққан «Яш Түркістан» журналының жауапты редакторы қызметін атқарады, сондай-ақ, журналдың белсенді авторларының бірі болды. Осы уақыт аралығында Түркістанның қилы тағдыры мен тарихына қатысты бірнеше кітап жазып шығарған ол «Яш Түркістан» журналына «Шағатай», «Есен Тұрсын», «Тахир Шакир», «Ташбалта», «Темірұлы» сияқты бірнеше бүркеншек аттармен көптеген мақалалар жазды. Алмания соғысқа араласып,«Яш Түркістан» журналы жабылып қалғаннан кейін Тахир Шағатай 1939 жылы жанұясымен бірге Түркияның астанасы Анкара қаласына келіп орналасты. Мұнда біраз жылдар Ауыл шаруашылығы министрлігінде және Анкара университетінің тіл, тарих және география факультетінде оқытушы болып жұмыс істеді. Аталмыш университетте ұзақ жылдар жемісті еңбек еткен ғалым 1953 жылы доцент, 1962 жылы профессор атағын алып, 1972 жылға дейін социология кафедрасын басқарды.

	«Яш Түркістан» журналына сонымен қатар, Ибраһим Арифхан (Иаркын), Ахмет Найым Өктем, Салих Еркинкол, Тевеккүл Абдуллахзаде Бабур сияқты түркістандықтар түрлі мақалалар жазып, атсалысып тұрды.

	«Яш Түркістанның» жарық көретіні туралы ең алғаш «Иені Түркістанда» хабарланады. Журналдың 1929 жылы шыққан №24–25 санында жарық көрген хабарламада: «Еуропадағы ұлтжанды Түркістандық достарымыздың ат салысуымен Берлинде «Яш Түркістан» атты басылым жарыққа шығады. Еліміздің тәуелсіздігін бізбен бірге қорғайтын бұл басылымды жуық арада оқи алатындарыңызды қуанышпен хабарлаймыз» — дейді. Сондықтан, эмиграциядағы түркістандықтар журналды:

	«Еркіндік жолын көрсеткен жұлдыз!

	Қуанышпен сені құттықтаймыз» — деп, өлең жолдарымен қарсы алды. Жаңа шыққан журналдың тілі жөнінде: «өзіндік бағыты бар әрбір журналдың айқын ұстанымы мен мәдениетке деген көзқарасы болады. Бұл тұрғыдан алғанда, біздің ұстанымымыз — мәдениет саласында бізден озық тұрғыдан Түркия түріктерінің тәжірибесінен пайдалана отырып, заман талабына сай, тілімізді байыта түсу. …Журналымыз белгілі бір диалектінің ықпалында болмайды, біз тұтас Түркістанның ортақ журналы болғымыз келеді» — деп жазған редакция басшылығы, бар қажырқайратын Түркістанның тәуелсіздігі мен тұтастығы жолына арнайтынын айтты. Өйткені әуелі араб әріптерімен шыққан Стамбулдағы «Иені Түркістан» кейіннен латын әріптерімен жарияланғандықтан, Түркиядан басқа елдерге табан тіреген түркістандықтар бұл жаңа басылымды көп біле бермейтін еді. Сондықтан «Иені Түркістанның» керісінше, шағатай диалектісіне жақын тілмен жарық көрген және қысқа мерзімнің ішінде өзіндік бағыты бар басылымға айналған «Яш Түркістан» журналы Түркиядан тыс елдерге (Иран, Ауғанстан, Үндістан және т.б) ауып кеткен мұғажыр түркістандықтарға арналды. Сонымен қатар Берлинде 1925 жылы 9 мамырда қабылданған «Түркістан ұлттық бірлігі» комитетінің шешімдері «Яш Түркістан» журналында толық жүзеге асырылды. Ал, сол кездері кейбір материалдық қиыншылықтарға да тап болған «Иені Түркістан» басылымы 1931 жылы қыркүйекте Түркия үкіметінің тыйым салуына байланысты 39-шы санынан кейін жарық көруін мүлде тоқтатқаннан кейін, «Яш Түркістан» іштегі және сырттағы тек тәуелсіз ұлттық журнал болып қалды.

	Журнал редакциясы 1930 жылы ақпан айында Берлин қаласына ауыстырылды. Мұның да өзіндік мәні, себебі бар еді. Өйткені «Яш Түркістан» журналын шығаруға атсалысқан жастар негізінен осы Алманияда топтасқан еді. Олар тақырыптарға орай материал дайындап, мақала жазу, оқырман сұрақтарына жауап беру және журналдың таралуы сияқты басылымға қатысты барлық ұйымдастыру жұмыстарына да белсене араласатын болғандықтан, «Яш Түркістанның» Берлинде жарық көруі әлдеқайда қолайлы еді. Парижде жалғыз жүрген Шоқайдың мұның бәріне үлгере қоюы әрине екіталай болатын. Оның үстіне «Прометей» ұйымының белсенді мүшесі ретінде түрлі елдерде өтіп жатқан ірі конференциялар мен басқосуларға, келіссөздер мен мәжілістерге қатысып, Біріккен Ұлттар Ұйымына дейінгі деңгейде ұйымдастырылып жатқан шаралардың бел ортасында жүретін Шоқайдың «Яш Түркістанның» әрбір саны мен онда жарияланып жатқан мақалаларға көңіл аударып отыруға уақыты да жетпейтін еді. Сондықтан аты да айтып тұрғандай, журнал түркістандық жастардың басылымына айналды.

	«Яш Түркістан» 1929 жылы шыққан алғашқы санынан бастап әдебиет айдарын ашып, өлең-жырлар жариялай бастады. Мәселен, журналдың алғашқы беташар санында Мағжанның «Түркістан» атты әйгілі өлеңі мен Шолпанның «Жапырақтар» атты өлеңі жарияланды. Осы орайда айта кетерлік жайт, Мағжан — эмиграциядағы түркістандықтардың ең сүйікті ақыны еді. Сондықтан, аталмыш журналдың 3–4 санында Мағжанның «Алыстағы бауырыма» атты өлеңі жарияланды. Түркиядағы ұлт-азаттық күресіне арналып жазылған бұл өлең, Мұстафа Шоқайдың алғысөз іспетті кіріспе сөзімен бірге жарық көрді. Алғысөзді «Біз құл болып тұра алмаймыз. Біз ұлт азаттығымызды аламыз» деп бастаған Мұстафа, Мағжанның өлеңдерін түрікшілдік үшін ең құнды және ең пайдалы шығарма деп атап көрсетті. Мағжанмен бірге Түркістанның тұтастығын жырлаған ақындарға кең орын берген журнал беттерінде Шолпанның, Фитраттың, Елбектің және т.б. ақындардың өлеңдері жарық көрді. Абайды «Түркістанның ең ұлы ақыны» деп атаған журнал, сонымен қатар Ахмет Байтұрсынұлының еңбектеріне жоғары баға берді. Міне, осындай ұстанымда болған Мұстафа Шоқай 1931 жылы журнал бетінде жарық көрген «Ақ-қызыл» атты мақаласында: «Ахмет Байтұрсынұлы мен Шолпан — ұлттық әдебиетіміздің ең үздік тұлғалары. Олардың шығармаларынан біз орыс тепкісінде қысым көрген тіліміз бен мәдениетіміздің өлмес, өшпес өміршең қуатын көреміз. …Қазір Ахмет пен Шолпандар қайда жүр? Олар неге қуғын-сүргінге ұшырайды? Орыс әдебиеті мен рухани мәдениетіне қатысты дүниелердің бәрі Пушкин, Тургенев, Толстойсыз шығарылмайды. Ал біздің халқымыз өзінің Байтұрсыны мен Шолпанын неге оқи алмай отыр?» деп, ашына жазды. Мұстафа Шоқай шовинизм мен шалағай саясатты, сыңаржақ идеология мен соның сойыл соғары — советтік реализмді жеріне жеткізе сынады. Сондықтан, ол «Ұлттық арамшөптер жарияланымы» атты мақаласында: «… большевиктердің пайымдаулары нағыз өмірдің өз көрінісінен туындамайды, «таптық сұраныстардан» туындайды. Ендеше, мұндай пайымдауларға негізделіп жасалған шығармалар да өмір шындығын толық көрсете алмайтыны өз-өзінен түсінікті болса керек» деп жазды.

	«Яш Түркістан» журналында Мағжан мен Шолпанның сарынында көптеген өлең-жырлар жарияланды. Солардың бірі ретінде «Яш Түркістан» бетінде 1932 жылы жарық көрген «Домбырама құлақ сал» атты өлеңде автор былай толғайды:



	Домбырамның құлағын бұрай алмаймын,

	Бұрай алмасам, ширығып, тұра алмаймын.

	«Бай мен кедей тең» деген тентек орыс,

	Тең болғанды дүниеде көре алмаймын.

	Құрғақ отты қайнатсаң ас болмайды,

	Қара балшық, құрғатсаң, тас болмайды.

	Жұрттың биі өзінен болмақ керек,

	Қызыл орыс қырғызға бас болмайды.

	Түкті жерді жайлаған байлар қайда?

	Кісінеген, тебісіп тайлар қайда?

	Жылқыдағы торының жалын тұтып,

	Құла дүзде ойнаған айлар қайда?

	Қазақ түйе көрмейді ауылдарда,

	Қырғыз бие көрмейді қияларда.

	Түрік баласы қалмады, қанқор орыс

	өрмекшідей ау құрды ұяларда!

	«Коммунистік» дегенің тұзақ екен,

	Айтқан сөзің өзіңнен ұзақ екен.

	«Тауариш» деп алдадың туғаныңды,

	«Азаттық» деп айтқаның — тұзақ екен.

	Жоғарыдан келемін, жолаушымын,

	Бабалардың жолын мен құраушымын.

	Қызылдардың қырғынын күні келіп,

	Құнын қайтып өзінен сұраушымын.

	Алыс екен келген жол, жете алмаймын,

	Ел есіме түскенде жата алмаймын.

	«Кеткен енді келмес» деп айтпа ақымақ,

	Жаным құрбан, жұртымды сата алмаймын.

	«Қызыл көшіп келеді Алмалыға,

	Кім көнбейді тағдырдың салғанына».

	Түркістанның түріктігін білмек керек,

	Мен сенбеймін орыстың қалмағына.

	Қара торы атыммен есе алмаймын,

	Ақ қымызды сіміріп іше алмаймын.

	«Жұрттан кетті» демеңіз қызыл қорқау,

	Өлгенімше елімнен кете алмаймын.

	Домбырамның айтқанын тыңдадың ба?

	Құлақ салып, жақсылап түсіндің бе?

	Болмағанға болар деп таң қалмаңыз,

	Түркістанның түрік болғанын білмедің бе?

	/Ауд: Д.Қ./



	Сезім мен рухтың біте қайнасып, қуатты екпінмен туған, езілген елдің еңсесін көтеретін осынау жырдың соңына «Тайлақ Ахмет» деп қол қойылыпты. Бүркеншік атпен жазылған бұл өлеңнің авторы біздің ойымызша Мұстафа Шоқайдың өзі болуы да әбден мүмкін. Өйткені, Шоқайдың ақын болғаны және сағынышқа толы жырлар жазғаны белгілі. Сонымен қатар, өлеңдегі саяси бояу өте қанық. Сондықтан, көркемдік жағына қарағанда саяси-әлеуметтік мәні басым бұл өлеңжырды жазған автор әлбетте өте саяси сауатты һәм қайраткер болса керек. Оның әр сөзінде саяси астар, тегеурінді ой мен қисынды логика, екпінді рух пен қайтпас, қайсар мінез атойлап тұр! Сондай-ақ, «Қызыл көшіп келеді Алмалыға, Кім көнбейді тағдырдың салғанына» деп келетін өлең жолдары оның қазақ автор тарапынан жазылғанын меңзейді. Ал, бұл кезеңде біздің білуімізше, эмиграцияда басқа қазақ немесе қырғыз ақыны болған жоқ. Өлеңнің қазақ елінен жазылып жіберілуі де мүмкін емес. Өйткені, жырдың түпнұсқасына шағатайша, түрікше сөздер енген. Ал, біздің білуімізше, өзбек немесе түрікмен эмигранттардың арасында өлең жаза алатындай деңгейде қазақ тілін жетік білетін ақын болған жоқ. Оның үстіне, Мұстафа Шоқай түрлі басылымдарда жарияланған мақалалары мен еңбектерін әртүрлі лақап аттармен де жариялай беретін. Мәселен, бізге Шоқайдың «Таймырза» деген атпен мақалалар жариялағаны белгілі. Бұл атау «тай» және «мырза» деген қос сөзден құралып тұр. Жастайынан тай мен тайлаққа мініп, ерке өскен және қозы-лағын өлеңге қосқан Мұстафа неге Тайлақ Ахмет деген ат қолданбасын? Бұл жерде Тайлақ — қазақтың сөзі, ол «Қаратаудың басынан көш құлаған» аласапыран заманды, жастайынан жерінен, елінен айрылып, «екі көзінен мөлтілдеп жас келетін» бейкүнә жанды суреттейді, ал Ахмет болса — Мұстафамен бір мағынаға келеді. Дәлірек айтқанда, Ахмет те, Мұстафа да — Мұхаммет (с.ғ.у.) пайғамбардың аты. Басқасын айтпағанда, өлең-жырдың «Яш Түркістан» журналында жарық көруінің өзі тегін емес. Тіпті, өзге автор тарапынан жазылған күннің өзінде журналдың бас редакторы ретінде Шоқайдың өлеңді қарауы, тексеріп, өңдеуі немесе авторға идея беруі ғажап емес. Қалай болған күнде, «бұл өлеңге Шоқайдың тікелей қатысы болды» деуге толық негіз бар.

	Иә, көшпелі өмірге тамыр тартып, құнарлы, қуатты поэзиямен сусындаған ақын жаны қоғам қасіретін жете сезініп, домбыра үнімен қосылған күйі күмбірлеп жатыр. Ақынды әулие дерсің! Халықтың қасіретін тап басып айтқан және өзінің арман-тілегін жеріне жеткізе айтқан бұл үн, бұл сарын уақыт өте келе шынайы шындыққа айналды. Іле-шала «Яш Түркістан» беттерінде Тайлақ Ахметтің «Жұрт ойлары» атты екінші өлеңі жарық көрді. Онда ақын былай деп толғады:



	...Жирен атым баулаймын,

	Жеті атамды ойлаймын.

	Жау болып келген жаманды,

	Жеткенде жұртқа қоймаймын.

	Қиядан қыңыр ұшпайды,

	Қырылғыр орыс көшпейді.

	Жауларға қалған жамандар,

	Жақсыға құшақ ашпайды.

	Көкте жұлдыз жәудірер,

	Жамандар жаудан қалтырар.

	Жоғалтып жұрттың шырағын,

	Кімдерге көзі мөлдірер?

	Түркістанның даласы,

	Жылама жұрттың баласы.

	Ерттеп атты мінгенде,

	Қанасын жаудың жарасы!



	«Жирен атын жаратып, жеті атасын ойлап», «жеті жұрттың қамын жеген» ақын өзіне серт береді. Ол жырақта қалған Түркістанның ұланын жұбата отырып, азаттықтың алыс емес екенін меңзейді.

	Осы ретте эмиграциядағы түркістандықтардың жетекшісі Мұстафа Шоқайдың әдебиет жайындағы ой-пікірімен таныса кетудің орайы келіп тұр. Ұлтқа ұйытқы болар саяси жетекші ғана емес, көреген көсем де бола білген Мұстафаның пайымдауы бойынша нағыз әдебиет еркіндік, тәуелсіздік тұсында туады. Еркіндік болмай, демократия болмай, нағыз әдебиетті жасау мүмкін емес. Бұған мысал ретінде Шоқай орыс әдебиетін алға тартады: «Мәселен, бай әдебиет саналатын орыс әдебиетін алсақ, ол большевиктерден бұрынғы дәуірде жасалған. Орыстың патшалық жүйесі зұлым жүйе болғанына қарамастан, жазушылардың қаламында еркіндік бар еді. …Орыстың ең үздік жазушыларының бірінен саналатын Максим Горький өзінің әлемге танылған шығармаларын патшалық заманда жазған болатын. Ал кеңес заманында Горький большевик бола жүріп, бірде-бір елеулі шығарма жазған емес. Неліктен? Себебі, бұл большевик жазушының зердесі пролетариат диктатурасы уымен уланған ортада гүлдеп, көркейе алмай отыр». Мұстафа Шоқайдың пікірі бойынша, әдебиет аяққа қарай тігілетін етік емес. Әдеби шығармалар адам баласының ең ізгі көз қарастарынан туындайды. Сол үшін ол сырттан болатын қысымдар мен қарсылықтарға төзе алмайды.

	Әрине, саяси бағыттағы басылым болғандықтан «Яш Түркістан» беттерінде негізінен саяси-әлеуметтік сын мақалалар жарияланды. Сонымен қатар, «Яш Түркістанда» тек қана түркістандықтардың емес, сол сияқты тәуелсіздік жолында күресіп жатқан Әзірбайжан, Солтүстік Кавказ, Еділ-Орал, Қырым, Грузия, Украина халықтары туралы да қоғамдық саяси тақырыптарда мақалалар жарияланады. Олардың жеңістері бәрінің жеңісі, олардың қайғысы бәрінің қайғысы екенін үнемі еске салып отырды.

	1917 жылы ақпан төңкерісінен кейін орын алған кейбір келеңсіз оқиғалар кезінде ұлттық автономиялардың, әсіресе, Еділ-Орал және Башқұртстан автономиясы жетекшілері арасында қалыптасқан унитаризм-федерализмге байланысты пікір айырмашылықтары мен шекара дауына байланысты келіспеушілік шетелде де жалғасып жатқан еді. Атап айтқанда, Ақпан төңкерісінен кейін Еділ — Орал мемлекетін құрмақ болып әрекет жасаған Аяз Исхаки, Садри Мақсуди бастаған топпен Башқұрт Республикасын өз алдына жеке құрмақ болып талпынған Зәки Уалиди арасындағы дау шет елде толастамай, тіпті, үдей түскен еді. Бұл уақытта қарсыластар бірін — бірі «ұлтшыл» немесе «сатқын» деуге дейін барған еді. Міне, мәселенің ушығып, біртұтас ұлттық мұраттың іргесі сөгіліп тұрған осындай жағдайда «Ресей құрамындағы Еділ бойындағы татар — башқұрт бауырлармен бірге өмір сүру түріктік және түрік мәдениеті үшін үлкен жетістік болатындығын» айтқан Мұстафа Шоқай арадағы салқындықты жою мақсатында бірнеше мақала жариялады. «Яш Түркістанның» 18 санында татарлардың саяси жетекшісі Аяз Исхакидің суретін басып, 1931 жылы 18 мамырда оның баспасөз дүниесіндегі қызметіне 25 жыл толғанын хабарлады. «Яш Түркістан», сонымен қатар, татар мұғажырлар тарапынан шығарылатын «Яна Милли Юул» жорналының 1931 жылғы 5 санынан бастап баспа істері мен жазушыны танытады. Мұнда Аяз Исхакидің шығармалары туралы айтылады. Аяз Исхакидің тек әдеби шығармаларын ғана емес, саяси көзқарастарын да насихаттаумен айналысқан «Яш Түркістан» 1932 жылы 33 санында «Яна Милли Юул» журналының 7 санында жарияланған «Мұғажырлығымыздың борышы» атты мақаланы ұсынады. Аталмыш мақалада Аяз Исхаки өздерінің ұлттық тәуелсіздіктері үшін Ресейге қарсы құрылған майданды кеңейту мақсатында түрік-татар одағының бірігуі жайлы сөз қозғаған болатын. Сондай-ақ «Яш Түркістан» 45 санында Аяз Исхакидің Еділ-Орал қозғалысы мен жалпы жағдайы туралы мәлімет беретін «Идил-Урал» атты шығармасының французша жарық көргенін хабарлайды. Аяз Исхакиге Токиода қастандық жасалған кезде Мұстафа Шоқай көңіл айтып көлемді мақала жазды. Сол сияқты, «Яш Түркістан» 1932 жылы қаңтардағы 26 санында әзірбайжандық Мехмет Емин Расулзаденің редакторлығымен Берлинде «Истиқлал» атты саяси газет және 1932 наурыздағы 28 санында «Иені Тұран» атты түрікше-финше (латын алфавитімен) айлық журнал шығарыла бастағанын хабарлайды.

	Бұл байланыстар тек қана «Яш Түркістан» бағандарымен шектеліп қалмады. Кавказ және Әзірбайжан Ұлттық майданымен тығыз байланыста болған Мұстафа Шоқай, жыл сайын мамыр айында Кавказ бен Әзірбайжан туралы мақалалар жариялап тұрды. Әзірбайжандық саяси мұғажырлар тарапынан Стамбулда шығарылған «Одлу Юрд» журналының алғашқы санында «Түркістан мәселесі» деген мақаласы жарияланған Мұстафа Шоқай, 1933 жылы Кавказ мейрамында Кавказдық бауырларына арнап жан тебірентер сөз сөйледі. Сонымен қатар 28 мамыр Әзірбайжанның тәуелсіздік күніне байланысты Парижде өткен жиналыста сөз сөйлеген Мұстафа Шоқай Каспий теңізінің түркістандықтар мен әзірбайжандықтарды бөлмейтінін, керісінше біріктіретінін, себебі судың ең тиімді тасымал жолы екенін баса айтады. Ол сол күнгі «Яш Түркістан» беттерінде жарияланған мақалада былай деп жазды: « Біз, негізінде, үлкен күшке иеміз. Бұл күш — түрік бірлігі, түрік майданы одағы, яғни тек құр сөз емес, іс бірлігі… Еврейлер:

	«Варшавада бір еврейдің тісі ауырса, Америкадағы еврейдің жаны сыздайды» дейді. Сол сияқты біз де түрік тектес бір ел азап шексе, барша түріктер азап шегеді» деуіміз қажет… Біз аса қиын жағдайда өмір сүріп отырмыз. Қазіргі жағдай біздің өз күштерімізді біріктіруге мүмкіндік бермеуде. Менің мынадай ұсынысым бар: «Біздер — әзірбайжандар, Еділ-Оралдықтар, қырымдық және түркістандықтар — тек көз қылу үшін ғана емес, өз іс-әрекеттеріміздің дұрыс немесе бұрыс екендігін анықтау үшін де кеңес түрінде жылына бір рет бас қосып тұруымыз қажет. Біздің бас қосуымызға ең қолайлы күн Әзірбайжанның тәуелсіздік күні, яғни 28 мамыр болуы мүмкін». Бұл Мұстафа Шоқайдың шынайы көңілінен шыққан игі лебізі еді.

	Мұстафа Шоқай Берлинде жарық көретін «Милли Юул» және Варшавада шыққан «Шимали Кавказия» журналында түрлі мақалалар жариялап, Анкарадағы «Түрік Юрды» мен Көстенжедегі «Эмел» журналдарымен хат алысып тұрды.

	Ерекше айта кетерлік жайт, Мұстафа Шоқайдың іс-әрекеті мен жазған мақалалары тек түрік халықтарымен ғана шектеліп қалмайтын. Барынша кең тараған «Яш Түркістанға» жазылуға өтініштер ТяньШаньнан, Шанхайдан, Мукденден, Үндістаннан, Жапониядан, Хельсинкиден т.б. келетін. Әсіресе, Үндістанда үлкен қызығушылық тудырған «Яш Түркістанның» 20 және 21 сандары толығымен урду тіліне аударылып басылды.

	Бәлкім осының да әсері болар, Мұстафа Шоқай мұсылман әлемінде танымал тұлғаға айналды. Мұның айғағы ретінде, Мұстафа Шоқайдың Иерусалимде өткізілуі жоспарланған Ислам конференциясына Түркістанның атынан делагат болып қатысуға шақыру алғанын айтсақ та жеткілікті болар.

	Сонымен қатар, большевизмге қарсы ортақ күресте тағдырлас христиан — славян азаттық күштерінің құрылып ұйымдасуына да Мұстафа Шоқайдың көп еңбегі сіңген. Сондықтан да, осы топтардың сый-құрметіне бөленген Мұстафа Шоқай «Яш Түркістанның» 29-санында жарық көрген «Жепхемізді бірлестірейік» деп аталатын мақаласында бұдан бұрын жасаған үндеуін қайталады: «Кавказ, Украина, Түркістан, Еділ-Орал, Қырым және азаттық күрес жолындағы казачилер — бәріміз ұлттық күштерімізді біріктіріп, өз одағымыз бен орталығымызды құруымыз керек. Бұл орталық, әрбір жеке ұлттық ұйым өз азаттығын қорғаған жағдайда мейлі ол большевик болсын, мейлі ұлттық сипатта болсын, орыс империализміне қарсы күресте біздің ұлт-азаттық бірлігімізді білдіруі қажет».

	Артынша-ақ «мұғажырлық баспасөзі» бұл мақаланы қолдайтын мақалалар жариялай бастады. «Яна Милли Юул» журналы 4-санында, «Истиқлал» 9-санында, «Иені Тұран» 5-санында және «Вольные Казачества» 105 санында жауап жазды. Міне, Мұстафа Шоқайдың осыған ұқсас ұйытқылары нәтижесінде шетелдегі түрік халықтары мен озбырлық көрген оқшау ұлттар өз араларындағы мәдени және саяси байланыстарын нығайтып, коммунизм және фашизмге қарсы басқа да саяси топтармен өзара бірлік пен ынтымақтастығын арттырды. Грузин, украин және казачество белсенді түрде ат салысқан осы ұйым арқасында «Прометей» тобы жаңа сипат алды. Осы уақыт аралығында Мұстафа Шоқай асқан қажыр қайрат пен үлкен саяси біліктілік нәтижесінде Түркістан ұғымын әлемдік саясат сахнасында іргелі мемлекет деңгейіне көтерді. Сол арқылы бұған дейін Еуропаның саяси ортасына беймәлім болып келген Түркістан ұлт азаттық қозғалысы үлкен маңызға ие болды.

	«Иені Түркістан» мен «Яш Түркістан» басылымдарымен қатар Еуропа баспасөзінде белсенді түрде мақалалар жариялаған Мұстафа Шоқай жалпы Кеңестік Ресей туралы беймәлім жайттарды баяндайтын мақалаларын орыс баспасөзінде, ал тәуелсіздік туралы мақалаларын француз баспасөзінде жариялап отырады. Ол сонымен қатар Еуропаның түрлі басылымдарында ағылшын, француз, неміс, поляк тілдерінде жарық көрген мақалаларын да оқырмандардың сұранысы бойынша эмигранттардың ортақ тілі — орысшаға аударып, қайтадан жариялап отырды. Мысалы, «Прометей» журналында жарияланып, жалпы жұртшылықтың назарын аударған «Түркістанда халықаралық қатынас мәселесі» атты мақаласы көптің сұранысы бойынша француз тілінен орысшаға аударылып, Кавказдық эмигранттардың саяси басылымы «Горцы Кавказа» журналында қайта жарияланды. Аталмыш еңбегінде Кеңес үкіметінің Түркістанда жүргзіп отырған саясатын жан-жақты талдай келіп: «Кеңес үкіметі он екінші жылына аяқ басты. Шетелдерден келгендерге ұлтаралық туыстықтың салтанат құрғаны жайында түрлі аңыздар айтылады. ...Қысқасы, олардың айтуынша, Ресейді мекен еткен азшылық ұлттар бұл дүниедегі пейіште өмір сүреді екен. Алайда, осы пейіш-өмірдің қаншалықты тозақ екенін және мұнда орыстардың жазалаушы-құбыжық, жергілікті халықтың да азап шеккен күнәһарлар рөлін сомдап жүргенін көру үшін кеңестік газеттерге бір көз жүгіртіп шығудың өзі жеткілікті. Біздің қолымызда Түркістандағы түрлі ұлттар арасындағы қарым-қатынасты айғақтайтын жеткілікті мәлімет бар. Біз олардың ішінде тек кеңестік ресми деректерге ғана тоқталамыз. Өйткені большевиктердің өзөздеріне жала жаппайтындарына сенімдіміз», — деп жазған Мұстафа Шоқай, бұл мақаласында да кеңестік, соның ішінде әсіресе, «За партию» және «Правда востока» сияқты ресми басылымдарға сілтеме жасады.

	Осы арада айрықша тоқталарлық жайт, Мұстафа Шоқайдың тұжырым-пікірлерін нақты дәлелдерге сүйеніп, ресми құжаттар арқылы беруінде еді. Пьер Ренсдель дәл көрсеткендей, «Мұстафа Шоқай тәсілді оңтайлы, ұрымтал әрі өте нақты қолданады. Ол кеңестік режимнің кесірінен жүз мыңдаған түркістандықтың құрбан болып, қырылғаны және ол жерде сауатсыздықтың қаншалықты бел алғаны туралы дәлелдерді, сондай-ақ, марксизм-ленинизм жеңісінің құр дабыра сөз бен көзбояушылықтан басқа ештеңе емес екенін … большевиктік кітаптардың мәтіндерінен алып, қорытынды жасайды».

	Мұстафа Шоқай дәйек-деректерді белсенді большевик жазушылардың кітаптарынан, сонымен қатар, көбінесе режимнің Түркістанда жарияланатын ресми «Казахстанская правда», «Еңбекші қазақ», «Қазақ әдебиеті», «Ақ жол», «Қызыл Өзбекстан», «Жаңа Ферғана», «Азат Бұхара», «Бұхара пролетариаты», «Шарқ хакикаты», «Шуралар Түрікменстаны», «Туркменская искра», «Туркменстан», «Қызыл Юлдуз», «Аваз-ы Тажик», «Рехбер-и Даниш», «Куртулуш», «Правда Востока», «За партию», «Советская степь» сияқты қазақша, өзбекше, түрікменше, тәжікше, ұйғырша және орысша басылымдарынан пайдаланатын еді.

	Мұстафаның еңбектері бірінен кейін бірі толассыз жарық көріп жатты. «Chez les Sovіets en Asіe Centrale» атты кітабы басылған жылы (Париж, 1928 жылы) «The Asіatіc Revіew» журналында «Түркістанда басмашылық қозғалысы» (M.Chokaev, The Basmaji Movement in Turkestan, The Asiatic Review, London, 1928, p.273–288) атты 15 беттік ауқымды мақаласы жарық көрген Мұстафа Шоқай 1929 жылы тағы да сол журналда «Большевиктер және Ауғанстан» (M.Chokaev, The Bolsheviks and Afganistan, The Asiatic Review, London, Juli 1929, p.497–516), ал 1930 жылы «Ауғанстандағы жағдай» (M.Chokaev, The Situation in Afganistan, The Asiatic Review, London, 1930, vol.26) атты мақалаларын жариялады. Женевада Біріккен Ұлттар Ұйымында жасаған «Түркістанда ұлттық мәселе» атты баяндамасы қалың жұртшылықтың сұранысы бойынша баспасөз бетінде жарық көрді (La question nationale du Turkestan, La Tribune de Geneve. 5-рр. 1931) Сонымен бірге «Түркістан және Кеңестік жүйе» (M.Chokaev, Turkestan and the Soviet Regime, JRCAS, 1931, p.403–420) және «Түркістандағы большевиктік билікке 15 жыл» (M.Chokaev, Fifteen Years of Bolshevik Rule in Turkestan, JRCAS, 1933, vol. xıx, p.403–420) атты мақалалары «Journal of the Royal Central Asіan Socіety» журналында жарияланды. Мұстафа Шоқайдың «Иені Түркістан» және «Яш Түркістан» журналдарында жарияланған «Кеңестік Орта Азия Федерациясынан Ұлттық Федеративті Түркістан мемлекетіне» деген тақырыптағы мақаласы Еуропа баспасөзінің назарын аударды. Аталмыш мақала «Прометей» және Берлинде шығатын «Ost Europa» басылымдарында жарық көрді. Мұстафа Шоқайдың ең ауқымды еңбегі болып табылатын «Кеңестер қол астындағы Түркістан» (М. Чокай-оглу, Туркестан под властью Советов (к характеристике диктатуры пролетариата). Париж, 1935) атты кітабы 1935 жылы, ал «1917 жылдан естеліктер» атты шығармасы 1937 жылы жарық көрді.

	Шет елде, қиын жағдайда, ауыр шарттар астында өмір сүре жүріп Мұстафа Шоқай мұның бәріне қай уақытта және қалай үлгерді? Біздің ойымызша, мұның бір ғана жауабы болса керек. Ол — Түркістанның тұтастығы мен тәуелсіздігі идеясы! Расында, бұл идея Мұстафаның ойынан бір сәтте шыққан емес. Бұғаулық қамытын киген елінің тағдыры еске түскенде ол тыным тауып, тыныш ұйықтай алмады. Жаны жай тауып тұра алмайтын. Сондықтан, Мұстафа Шоқай шаршап шалдыққанын жанындағы серіктері мен шәкірттеріне сездірмей, үнемі жұмыс істейтін, өте аз ұйықтайтын. Достары кейде біраз демалу керектігін ескерте қалса: «Демалу үшін алдымызда әлі шексіз өмір бар» — деп, жұмысын әрі қарай жалғастыра беретін. Оның отаны мен туған халқына деген шексіз сүйіспеншілігінен туған қажыр қайраты мен жанкешті еңбегінен күш алған «Яш Түркістандықтар» да қуаттанып, ортақ іске құлшына кірісетін...





ШЫҒЫС ТҮРКІСТАН ҺӘМ ТҮРКИЯ МӘСЕЛЕСІ




	1931 жылы Шығыс Түркістандағы Құмылаймағындаұйғыр,қазақ, қырғыздардың жергілікті қытай билігіне қарсы көтерілісінің басталуымен бірге Мұстафа Шоқай мен «Яш Түркістан» ұйымына тағы бір міндет жүктелді. Ол — Шығыс Түркістан ұлттық майданын жүргізу міндеті еді. Сондықтан, «Яш Түркістан» барлық сандарында дерлік Шығыс Түркістан мәселесін жазып, оған Еуропаның назарын аударуға тырысты. Дәлірек айтқанда, «Яш Түркістан» журналында Түркістан мәселесінен тыс ешқандай мәселеге бұлай ауқымды және тұрақты түрде орын берілмеген-ді. Өйткені, Шоқай Шығыс Түркістанды тұтас Түркістанның құрамдас бөлігі ретінде танып, оны ұлы Түркістанның тағдырымен бірге қарастыратын еді. Ал Шығыс Түркістанда азат, тәуелсіз мемлекеттің құрылуы — ұлы Түркістанның тәуелсіздігіне баратын жолды ашып беруі мүмкін еді. Кезінде Қашқарда құрылған Якуб бектің үкіметі сияқты аймақтағы бүкіл мұсылман түрік халықтарына қозғау салып, олардың тәуелсіздікке деген үмітін оятар еді. Сол себепті Мұстафа Шоқай Шығыс Түркістандағы ұлт-азаттық қозғалысының жеңіске жетуі үшін бар мүмкіншілігін сарп етіп, қолынан келген көмегін жасады. Жергілікті халықтың ашу-ызасымен пісіп жетілген көтерілістің бесігінде тұншықтырылып, түбінде екі алыптың, дәлірек айтқанда Қытай мен Кеңестер Одағының өзара бөлісіне түсіп кетпесі үшін алаңдады.

	Міне, сондықтан Шығыс Түркістанда басталған ұлт-азаттық көтеріліс туралы: «...Шығыс Түркістан көтерілісшілері бұдан бұрынғы көтерілісшілер сияқты атамекенін қытайлардан біржола азат етуді көздеп отыр. Бұл мақсаттарына олар ішінара болса да қол жеткізгендей сыңайы бар. Шығыс Түркістан мәселесі бізге — басқа өлкелердегі түріктерге — қайда болсақ та қолымыздан келген барлық шараларды қолданып, шығыс түркістандықтардың ұлтазаттық күресіне көмектесу және кейбір орыс басылымдарында оқиғаның шығу себептері бұрмаланып көрсетілуіне байланысты тойтарыстар беру сияқты аса маңызды жүктейді» деп жазып, үлкен міндеттеме алған Шоқай Шығыс Түркістан ұлттық майданын таныту үшін Еуропаның ең үлкен мәдени және саяси орталықтарында, атап айтқанда, Париж бен Берлинде, Варшавада және Лондонда конференциялар өткізді.

	Шығыс Түркістан мәселесіне терең тоқталған Мұстафа Шоқай Парижде екі конференция өткізді. Оның мәтіндері іле-шала «Яш Түркістан» беттерінде жарық көрді. Ал, Шоқайдың айрықша мән берген Лондондағы конференциясы Кеңестер Одағының жалған ақпараты арқылы бұл ұлттық қозғалысты «Кемализмге сүйенген панисламистік бағыт» деп таныған ағылшындарға үлкен қозғау салды. Конференцияның әсерлі болғаны соншалық, тіпті бір ағылшын басылымы конференцияның түйінін де жариялайды. Бұл арада Мұстафа Шоқай мен Түркістан ұлттық бірлігі мүшелері Якуб хан төренің ұлы Якуб ханзада арқылы ағылшын үкіметімен де байланыс жасады. Әйтсе де, ағылшын үкіметі Шығыс Түркістан мәселесіне араласуды жөн санамады. Әрине, бұл кезде Үндістанда қиындықтарға тап болған әрі Ресей, Қытай, Жапония сияқты мемлекеттердің арасына кіруді жөн деп таппаған ағылшындар, Шығыс Түркістанның азаттық күрескерлеріне жәрдем беруден бас тартты. Оның үстіне, ағылшындар бұл аймақта мұсылмандардың жеке мемлекет құруына да оң қабақ таныта алмайтын еді. Осыған байланысты Мұстафа Шоқай «Шығыс Түркістан, сыртқы дүние және біздің міндеттеріміз» деп аталатын мақаласында:

	«Шығыс Түркістан ұлт-азаттық қозғалысына Англия қандай позиция ұстап отыр? Ағылшындар да Шығыс Түркістан ұлт-азаттық қозғалысына көмек қолын соза қоятындай сыңай танытып отырған жоқ. Ағылшындар да Шығыс Түркістан қозғалысының исламдық сипаты бар деп сескенеді. Зердеп, зерделеп қарасаңыз, мұндай ұғымның да түп төркіні кеңес баспасөздерінде жатқанын көру қиынға соқпайды. «Панисламизм» десе ағылшындардың да басының «сақинасы» ұстайды. Сол себепті ағылшындар Шығыс Түркістан ұлт-азаттық қозғалысына аса сақтықпен қарайды. Өкінішке қарай, ағылшындар Шығыс Түркістан ұлт-азаттық күресуіне көмек көрсетуі былай тұрсын, оған сырттай жанашырлық та көрсетпейді» деп жазды.

	Сонымен қатар, Түркістан ұлттық бірлігі мүшелерінің Жапония басшыларымен жүргізген келіссөздері де нәтижесіз аяқталды. Бәлкім, бұл уақытта Қытайды толық бағындыруды жоспарлап отырған және осы мақсатта Маньчжурияға басып кіріп, онда қуыршақ үкімет орнатқан жапондар да бұл аймақта мұсылман-түрік республикасының құрылуын тиімді көрмеген болар.

	Дегенмен, Түркістан ұлттық бірлігінің басшылары Жапон үкіметімен байланысын шорт кесіп тастаған жоқ. Түбінде Кеңестер Одағы мен Жапония арасында қақтығыс шығып, соғыс өрті тұтанған жағдайда Түркістандағы мұсылман халықтардың ұстанымы қай бағытта болатынын білгісі келген жапондар да Шоқаймен байланыс жасауды теріс көрмеді. Олар эмиграциядағы түркістандықтардың көсемі деп бағалағандықтан, Мұстафа Шоқайдың пікірін тыңдағысы келді. Мәселен, 1936 жылы Цюрихте болған кездесуде жапон елшісі Кеңестер Одағының жай-күйі, ондағы мұсылмандардың ахуалы және ислам туралы сұрады. Екінші рет кездескенде жапон елшісін қызықтырған тақырып — түрікшілдік болды. Ол Мұстафа Шоқайға түрік халықтарын жақындастыратын факторлар жайында, олардың бірігіп, келешекте бір мемлекет құруы мүмкіндігі және пантұранизм туралы сауал қойды. Әңгіме барысында өзінің әсіретүрікшілдікке қарсы екенін және саяси түрікшілдіктің большевизммен күресіп жатқан түрік халықтарына опа бермейтінін тілге тиек еткен Шоқай, аймақтағы түрік халықтарын жақындастыратын, олардың іргесін біріктіретін негізгі фактордың ислам діні екенін, бұл діннің тек түріктер ғана емес, барша мұсылмандарды табиғи түрде рухани бірлікке бастайтынын айтып берді.

	Шығыс Түркістанның тәуелсіздігін Түркістанның тәуелсіздігіне бастар жол ретінде бағалаған Мұстафа Шоқай бұл мәселе бойынша Польша үкіметінен де көмек сұраған болатын. Дегенмен, «Прометей» қозғалысын қаржыландырып отырған Польша үкіметі ортақ дұшпан большевизмге қарсы екенін, алайда Шығыс Түркістан үшін арнайы қаржы бөліп, жәрдем бере алмайтынын жасырмады. Осылайша, Шығыс Түркістан ұлт-азаттық қозғалысына көмек қолын созарлық, жәрдем берерлік ел табылмады.

	Шығыс Түркістан тақырыбында жүргізген конференциялар тізбегі арқылы Мұстафа Шоқай Еуропа жұртшылығына ондағы ұлт-азаттық күрестің мәнін, оның өрбуін және сипатын дұрыс түсіндіруге талпынды. Қытай және орыс басқыншылығына қарсы бағыттаған күресті «түрікшіл», «кемалшыл», «әсіреұлтшыл», «исламшыл» деген негізсіз жалалардан қорғауға ат салысты. Бұл туралы Мұстафа Шоқай: «Біз Шығыс Түркістандағы оқиғалардан көз жазбай, қадағалап келеміз. Шығыс Түркістан ұлттық қозғалысын орыс большевиктері тарапынан жапсырылған кемализм мен панисламизм туралы жалған жалалардан арашалауға тиіспіз. Шығыс Түркістан ұлттық қозғалысына кемализм тарапынан келетін зиянкестік туралы ертегілер қандай негізсіз болса, панисламдық зиянкестік туралы өсек-аяңдар да сондай күлкілі, түкке тұрғысыз бірдеңелер. Шығыс Түркістан халқы да әлемнің басқа еркін, азат халықтары сияқты өз тағдырын өзі айқындауын қалайды» деп жазды.

	Еуропа елдерінде конференциялар бере жүріп Шоқай Шығыс Түркістандағы ұлттық қозғалыстың ішкі істерін жергілікті жердегі халық жетекшілерімен бірігіп шешу жолын қарастырды.«Яш Түркістан» журналында жарық көрген мақаласында: «Шығыс Түркістан мәселесіне біз отанамыздың мәселесі сияқты қарауымыз қажет. Алайда бұл Шығыс Түркістанның өз күрескерлерінің қатысуынсыз, өздерінің басқаруынсыз басқа өлкелердегі түріктер Шығыс Түркістан комитетін құра беруіне болады деген сөз емес» деп, Шығыс Түркістанның атынан тек жергілікті халық көсемдерінің өкілдік ете алатынын ескерткен Мұстафа Шоқай, ұлттық қозғалыс өз күшін туған халқынан алғанда ғана табысты болатынын айтады. Оның пікірінше, эмиграциядағы негізгі міндет — ұлттық қозғалысты басқарып және өкілдік етіп жүрген тұлғаларды шет елдерге таныту, оларға құрмет көрсетіп, абыройын асыру болмақ.

	Дегенмен, қозғалыс басшысы Қожанияз қажының Кеңестер Одағымен ымыраға келуін, оның Мәскеуден көмек ала бастауын жақсылыққа жорымаған Мұстафа Шоқай, Шығыс Түркістан ісіне бел шешіп кіріспесе, оның Монғолия сияқты қуыршақ республикаға айналып кетерін сезді. Сондықтан, ұлтқа толық тәуелсіздіктің ұлт-азаттық қозғалысы арқылы ғана келетінін, бұдан басқа жол қалмағанын көрген Шоқай мен серіктері ақылдаса отырып, Түркістан ұлттық бірлігінің бас хатшысы Междеддин Делилді Шығыс Түркістанға жіберу керек деген шешім қабылдады. Осылайша, Шоқайдың жақын серіктерінің бірі Междеддин Делил 1933 жылы жолға шығып, 1934 жылдың бас кезінде Шығыс Түркістанға барып жетті. Шығыс Түркістанда 1937 жылға дейін болған ол ұлт-азаттық күресі жетекшілерінің жанында жүріп, қозғалысқа бағыт-бағыт көрсетті. Сондай-ақ, Мұстафа Шоқай мен Түркістан ұлттық бірлігі 1933 жылы жарияланған Шығыс Түркістан түрік-ислам жумхуриетінің басшыларымен де тығыз байланыста болды. Мұстафа Шоқаймен тікелей байланыс құрып, қозғалыс жайында мәлімет беріп, хат жазып тұратыдардың бірі — Сұлтанбек Бахтиярбек болатын.

	Сонымен бірге «Яш Түркістан» журналы шығыстүркістандықтар жіберген түрлі хабарлар, естеліктер, зерттеулер мен ұсыныс хаттарға көлемді орын бөлді. «Яш Түркістан» беттерінде Шығыс Түркістан мәселесіне қатысты маңызды құжаттар да жарияланатын еді. Солардың бірі, бәлкім ең маңыздыларының бірі — «Кеңестер Одағы үкіметі мен Шығыс Түркістан Республикасының басшысы Қожанияз қажы арасында жасалған келісімшарт мәтіні және оған қарсылық ретінде Шығыс Түркістан бас қолбасшысы орынбасары Сұлтанбек Бахтиярбектің жазған жауап хаты еді. «Яш Түркістанда» осы тарихи құжатпен қатар Мұстафа Шоқайдың «Шығыс Түркістанда» атты мақаласы да басылады: «Жапонияның «Ренго» телеграф агенттігі 35.09.24. күні таратқан хабарында Шығыс Түркістанда Кеңестік Республика жарияланып, бұл елдің кеңестік Ресейге қосылғаны туралы айтылады. Кеңестік телеграф агенттігі «ТАСС» бұл хабарды бірден теріске шығарды. ...Шығыс Түркістан түріктерінің қытай билігіне қарсы ұлт-азаттық күресі басталған күннен бастап большевиктердің мазасы кетті. Өйткені, Шығыс Түркістанда қытай отаршыл үстемдігін аударып тастап, тәуелсіз түрік мемлекетінің шаңырақ көтеруі қызыл орыс империализмінің Азиядағы мүдделеріне қайшы келетін. Сол себепті кеңестік Ресей әу бастан-ақ Шығыс Түркістандағы ұлттық қозғалысқа қарсы бағыт ұстанды. Бұл қозғалысты басып-жаныштау үшін большевиктер жергілікті Қытай үкіметіне алуан түрлі көмегін аямады. Сонымен қатар большевиктер дүние жүзі жұртшылығын адастыру мақсатында, яғни әлем халықтарының назарын өздерінен басқа жаққа аударып жіберу ниетімен Жапония және Англия елдерінің Шығыс Түркістанға араласуы туралы ертегіні ойлап шығарды. Кеңес үкіметі мен Қожанияз қажы арасында жасалған келісімшарт ұлтты құтқару күресінің ең қызу жүріп жатқан кезінде өздерінен қолдау күткен Шығыс Түркістан түріктеріне «Ақтеңіз мәдениеті» атынан кеңестік Ресей империализмімен «дос» болу жөнінде уағыз айтушыларды қанағаттандырған болса керек. ».

	Мұстафа Шоқайдың бұл жерде ашынып «Ақтеңіз мәдениеті» деп отырғаны — сол кездері Кеңестер Одағына жақындасып жатқан Түркия болатын. Осыған байланысты журналдың кейінгі бір санынан мынадай сөйлем оқуға болады: «Кеңес үкіметінің шынайы досы ретінде тек Түркияны ғана көрсетуге болады. Негізінде осы тақырыпты қайтақайта оралып, күн тәртібіне енгізуді түріктер де, большевиктер де жақсы көреді».

	Бұл орайда айта кетерлік жайт, Кеңестер Одағымен ымырабайланыстары үшін сынағанына қарамастан, Мұстафа Шоқай Түркияның саясатына аса шүйлікпеуге және оны басқа мемлекеттер алдында төмендетпеуге тырысатын: «Біз, түріктер, Түркияға қатысты мәселелерде өте абай болуға тиіспіз. Түркияның мүддесіне, оның ішкі және сыртқы саясатына қайшы келетін істерге бармауымыз ләзім. Қазіргі қиын жағдайда Түркияның алдына орындалуы мүмкін болмайтын талаптарды қою арқылы біз, жалпы түрікшілдіктің болашағына залалды наразылықтардың туылуына себепкер болуымыз ықтимал. Сол себепті де біз Шығыс Түркістандағы болсын, немесе басқа жерлердегі барлық түрік тұқымдас бауырларымызды осы бір түйінді мәселені дұрыс түсінуге, ағат басудан сақ болуға шақырамыз...».

	«Яш Түркістан» беттерінде Түркияға қатысты мақалалар жазып, оны қызыл Ресейден келетін қауіп-қатерден сақтандырып отыратын Мұстафа Шоқайдың еңбектері мен іс-әрекеттері, әрине, Кеңестер Одағына ұнай қойған жоқ. Бастапқыда «Иені Түркістан» журналының жабылуына себеп болған большевиктік билік енді «Яш Түркістанға» шындап шүйліге бастады. Өйткені, Шоқай шығаратын журнал өздеріне жақсы таныс биліктің барлық қитұрқы әрекеттерін әшкерелеп, оның түрік әлеміне қатысты түпкілікті пиғылын көпшілікке жайып салып отыратын. Ал бұл кезде большевиктер Түркия Республикасымен жақсы қарым-қатынас орнатып үлгерген еді. Әсіресе, Түркия Республикасының 10 жылдығына орай 1933 жылы қараша айында Түркияға келген Кеңес Одағының делегациясы ерекше жағдайда қабылданды. Делегацияны басқарып барған Ворошилов Измир қаласының құрметті азаматы атанды. Екі жақтың басылымдары осы оқиғадан кейін біраз даурығып, достық жайында жарыса жазып жатты. Сондықтан, Мәскеу арада орнаған осы «достықты» пайдаланып, Шоқайды Түркиядан мүлде аластатуды ойлады. Ол орайы келген мүмкіншілікті қалт жібермеуге тырысты.

	Нәтижесінде, Кеңестер Одағының қысым жасауымен 1934 жылдың 16 қазан күнінен бастап «Яш Түркістанның» Түркияға таралуына тыйым салынды. Түркия үкіметі мұны журналдың Түркия мен Кеңестер Одағы арасындағы қарым-қатынас төңірегінде жазылған мақалаларға байланысты деп түсіндірді. Түркияда шығатын «Миллиет» газеті 07.10.1934 күні, Аданада шығатын «Түрік сөзі» газеті 08.10.1934 күні және елдің ресми басылымдарының бірі «Жумхуриет» газеті 11.10.1934 күнгі санында бұл оқиғаны оқырмандарына «үкіметіміз бен Кеңестік Ресей үкіметінің байланысы мен қарымқатынасына қайшы мақалалар басқан Берлинде шығатын «Яш Түркістан» журналының елімізде таралуына Министрлер Кеңесінің шешімімен тыйым салынды» деп жеткізді. Осыған орай Мұстафа Шоқай «Жығылғанға жұдырық» деп аталатын мақаласында былай деп жазды: «Бұлай болады деп ойламаған едік. Күтпеген жерден кездейсоқ соққығадушар болып отырмыз. Түркия үкіметінің 16 қазанкүні шығарған қаулысымен «Яш Түркістан» енді Түркия жерінде таратылмайтын болды. Мұндай шара Түркияда өмір сүріп «Яш Түркістанды» алып тұратын түркістандықтардың ғана емес, сонымен қатар, Түркияны өзінің екінші отаны санаушы барлық түркістандықтардың жүрегіне ауыр салмақ түсіріп отыр. Рас, біз түрік-кеңес қатынасы хақында жиі-жиі жазып тұрамыз. Бірақ біз дипломатиялық тұрғыдан жазған жоқпыз. Дипломат болуға ұмтылмаймыз да. Біз қашанда Түркияның мәскеулік достары жүргізген большевиктік насихаты хақында жаздық. Біз орыс большевиктерінің түрік ұлттық төңкерісі мен кемализм жөніндегі көзқарастарын жаздық. Біздің бұл жазғандарымызда шындыққа сәйкес келмейтін сынық сөз жоқ. Бәрі де большевиктердің сөздеріне сілтеме жасай отырып негізделген. Біз ешқашан түрік-кеңес қатынасын суытуға ұрынған жоқпыз. Біз түрік ұлттық төңкерісін большевиктік насихаттың жаласынан қорғадық. Мұны осы күнге дейін өзіміздің борышымыз деп санап келгеніміз сияқты бұдан соң да солай ете беретін боламыз. Бізге «бұл сіздердің жұмыстарыңыз емес» дейтіндер табылар. Қателесесіз. Бұл біздің жұмысымыз да, мүддеміз де. Өйкені, түрік ұлттық төңкерісі көтерген ұлт азаттығы мәселесі біздің де арманмұратымыз. Түрік ұлттық төңкерісі көтерген ұлт азаттығы мұраты біздің халқымыздың азаттық күресіне де күш-жігер береді. Үміт дарытады. Міне, сондықтан да түрік ұлттық төңкерісіне көлеңке түсіріп, оны қаралап, оған жала жабуға дейін барған Мәскеу насихатына тойтарыс беруді түрік ұлттық төңкерісін қорғау, ақтау және қолдауды өзіміздің ұлттық міндетіміз деп білдік. Мәскеу большевиктерінің қитұрқылықтарын әшкерелеу өзіміздің болашағымыз үшін де қажет деп түсіндік. Не де болса біз жазаландық. Енді «Яш Түркістан» Түркия жеріне аяқ баса алмайды. «Яш Түркістанға» тиым салынуы Түркияда тұрып жатқан түркістандықтардың атамекенімен байланысын бүтіндей үзіп алуына әкеп соғатын болды. Мұғажыр жерлестеріміз бен ел арасын жалғаған «Яш Түркістанның» Түркия жаққа созылған қолы туыс Түркия үкіметі тарапынан кесіліп тасталынды. Амал жоқ. Осы бір ауыр, естен кетпес соққыны да қабылдай отырып, біз оның жан дүниемізге салған терең іздерін қымтап ұстап, бұған да төзіп, жолымызды жалғастыра береміз».

	Стамбулға табан тіреген кезінен бастап жас Түркия мемлекетінің болашағы үшін алаңдап, оны Түркістанныңтағдырынан бөліп қарамай, ата жауларынан, сыртқы дұшпандарынан қорғау жолында жарғақ құлағы жастыққа тимей жүрген Мұстафаға бұл расында өте ауыр тиді. Эмиграциядағы түркістандық бауырлар екіге жарылып, бір-бірінен қол үзіп қалды. Басым бөлігі Түркияда шоғырланған, сондықтан оны «екінші отаным» деп есептейтін түркістандықтар сүйікті басылымдары «Яш Түркістаннан» мақұрым қалды. Жат елде жетімсіреп жүргенде жүрекке сызат түсті. Дұшпанның суық қанжарынан достың таяғы қатты батты. Алайда, ортақ дұшпанға қарсы күресте «бас жарылса, бөрік ішінде, қол сынса жең ішінде» деген қағиданы берік ұстанған Шоқай шарт сынбады. Жан дүниесіне терең әсер еткен оқиғаны үлкен жүрегінің түкпіріне көміп, жолын жалғастыра берді. Оның бұл оқиғаға байланысты Түркияға, оның көсемі Ататүрікке деген сезіміне қылау түскен жоқ.

	Мұстафа Шоқай Түркия Республикасының президенті Мұстафа Кемал Ататүрікке ерекше құрметпен қарайтын еді. Ұлт-азаттық соғысынан бері оның барлық істерін қолдап, жасап жатқан реформаларына сүйсінетін. Сондықтан, 1938 жылы қазан айында Ататүрік қайтыс болғанда Шоқай шынайы сезімін былай деп жеткізді: «Түрік нәсілінің тарихында ең басты орындардың бірін иеленетін ең ұлы тұлғалардың бірі Мұстафа Кемал Ататүрік сынды көсем-қолбасшының, ұлы реформатор және мемлекет қайраткерінің 57 жасында дүниеден өтуі қандай ауыр, қандай қасіретті десеңізші! ...Түркия ел ретінде тәуелсіздіктен, түріктер ұлт ретінде еркіндіктен айрылғанда Түркия мен түріктерді осындай халден Ататүрік құтқарды. Ататүрік басшылық еткен соңғы 10 жылдық реформа барысында Түркияда қол жеткен оңды өзгерістерді, бәлкім, дүние жүзінде ешбір ел бастан кешірмеген шығар. Бұл реформалар елдің сыртын ғана емес, ең бастысы ішін, түрік халқының танымтүсінігін, ойлау жүйесін өзгертті. ...Осы жолдарды аяқтай отырып, түрік халқының ұлы перзенті Ататүріктің ғазиз рухы алдында басымызды иеміз. Жатқан жері жайлы, артына қалдырған мұралары мәңгі болғай!»

	Реті келгенде айта кетейік, «Яш Түркістан» бағандарында ең көп жазылған тақырыптардың бірі де Түркияға қатысты мақалалар мен түрлі хабарлар болатын.





АДАМЗАТҚА ТӨНГЕН АЛАПАТ ІНДЕТ




	Мұстафа Шоқай 1939 жылды да жақсы тілекпен, үлкен үмітпен қарсы алды. Ол «1939 жыл» атты мақаласында:

	«Отанымыздың сыртында өткен тағы бір жыл артта қалды. Біз әр жолы жаңа жылды үміт және сеніммен қарсы алып келдік. Бірақ үмітіміз ақталмады. Соған қарамастан біз үмітімізді жоғалтқанымыз жоқ. Сеніміміз де жылдан жылға күшейіп келеді» деп жазғанымен, үмітке күдік араласа бастады. Кеңестер Одағы күннен-күнге күшейіп келе жатты. Түркістандағы ұлт зиялылары мен бас көтерер азаматтар жаппай қуғын-сүргіннің құрбаны болып, көпшілігі атылып кетті. Оның үстіне Еуропада үлкен соғыстың өрті тұтанып, үрейге бой алдырған жұрттың әрі-сәрі күн кеше бастауы да Мұстафа Шоқайға әсер етпей қоймады. Жанға жайсыз күндер мен мазасыз түндер көбейе берді. Аласапыран кезеңнің жақындап келе жатқанын сезген Мұстафа да алаңдап, заманның ыңғайын аңғаруға тырысатын. ІІ дүниежүзілік соғыс өрті тұтанса — Түркістанның тағдыры не болмақ? Зұлымдықтың ошағына айналған қос мемлекет Алмания мен Кеңестер Одағының арасында қақтығыс шығып, соңы соғысқа айналса — түркістандықтар не істемек? Қанды қырғын ұйымдастырып, елдегі бас көтеретін азаматтарын жаппай қырып жатқан Кеңестер Одағы бұл соғыста мықты қарсыласқа қарсы тұра алады ма? — Міне, осы сияқты ойлар Мұстафаны үздіксіз мазалайтын еді. Сондықтан, ол күндіз-түні радионың жанынан шықпай, ақпарат ағынынан қажетті хабарларды тыңдауға тырысатын, өзіне керекті жерлерді түртіп, жазып алатын. Алайда радиосы 5 лампалы болғандықтан, ол кейде жөнді естілмей, ызыңдап тұрып алатын. Сондай кезде Мұстафа қатты қиналып, жақсы хабарды дұрыстап тыңдай алмағанына кәдімгідей өкініш білдіріп, жаны күйзелетін.

	Расында, Мұстафа Шоқайдың қатты күйзеліске түсіп, қиналуының тағы бір сыры бар еді. Өйткені 1939 жылы қыркүйекте Алманияның Польшаға басып кіруімен «Прометей» қозғалысы өте маңызды қамқоршысынан айырылды. Ал келесі жылы, яғни 1940 жылы неміс әскерлерінің Парижді жаулап алуымен мүлде қолдаусыз қалған журнал жабылуға мәжбүр болды. Осылайша «Прометей» журналы да, «Яш Түркістан» басылымы да жабылып, «Түркістан ұлттық бірлігі» ұйымы жұмысын уақытша тоқтатты. Польшаның басып алынуы және оның Алмания мен Кеңестер Одағы тарапынан бөлініске түсуі, оның үстіне Алман-Кеңес басқыншылық пакті «прометейшілдердің», соның ішінде Мұстафа Шоқайдың да арманын көкке ұшырды. Сондықтан, «Гитлер де, Сталин де залым. Бірі — әсіре ұлтшыл-нацист, ал екіншісі — интернационалист болып көрінгеніне қарамастан, екеуінің де саясаты мен залымдығы тең дәрежеде. Егер екеуі достасып, бірігіп дүниеге үкім жүргізбекші болса, онда бүкіл дүниежүзін қан қақсатады», — деген Мұстафа Шоқай достары Александр Шульгин, Мир Якуб Мехтиев және Ное Жорданиямен бірге барлық отандастарын Алман-Кеңес коалициясына қарсы бірігуге шақырды. «Прометей» журналының 1940 жылы сәуірде шыққан соңғы нөмірі финдердің қаһарманша табандылық танытуынан шабыт алып, оқырмандарын «оба мен холера» арасында таңдау жасамауға үндеді. Өйткені ұлт шындығын жоққа шығаратын бұл екеуі де бүкіл адамзатқа төнген ортақ алапат індет, орасан зор қауіп болатын.

	Саяси жағдай өте тұрақсыз еді. Бұл кезде қос диктатор Сталин мен Гитлер бірігіп, әлемді ортақ билеу үшін ортақ келісімге келіп те қойды. Мұстафаның қорқынышы үдей түсті. Майдан даласынан емісеміс жеткен хабарлар да үрейлі болатын. Халық арасында алып-қашпа сөздер көбейіп кетті. Фашистердің Бельгияны басып алып, Парижге қарай бет түзегенін естіген халық, әсем қаланы тастап кетіп жатты. Эмиграциядағы ұлт жетекшілері де бұл уақытта елден кету үшін Бордоға қарай бет түзеген еді. Бірақ Мұстафа Шоқай Францияда қала берді. Ол бар болғаны сақтық шараларын жасап, мұрағатын аманатқа сақтау қоймасына тапсырып, Ножанда тұрып жатты.

	Фашистер 1940 жылы маусымда Парижге басып кірді. Дегенмен олар қорғаусыз қалған қаланы қиратып, бүлдірген жоқ. Неміс әскерлері қала тұрғындарына сыпайы болып көрінді. Шоқай отбасын да ешкім мазаламады. Өмір қалыпты арнасына түсіп, бірте-бірте жергілікті халық туған қаласына орала бастады. Қала бүлінбегенімен, соғыс жағдайында болғандықтан, жұрт көңілсіз еді. Жұрт бір-біріне сенбеді, кеше ғана елпілдеп, даурығысып жүргендер бүгінде сыбырлап сөйлеуге көшкен.

	Алшаң басып, ширақ қимылдап, үнемі асығып, жұмыс істеп жүретін, бір жерде байыз тауып отыра алмайтын Мұстафа Шоқай бұл күндері тіпті бұйығы тартып, үнсіз ғана радио тыңдайтын болып алды. Қауіп-қатер бұлты сейілгенімен, ұйқысы да тыныш болмады. Түнде жайсыз түстер көре бастады. Ол көбіне-көп туған ауылын, жақын бауырларын түсінде көретін. Бірде ауылына барып, әлдеқашан өмірден озған ағасымен кездесу сәтінде большевиктерге ұсталып қалғанын көрсе, енді бірде адамдар арасында ауыр азап шеккенін көріп, ұйқысынан шошып оянатын еді. Не де болса ағасымен қауышар сәттің жақындап келе жатқанын іші сезетін. Бір құдірет оған осыны сездіретін. Оянып алғаннан кейін ұйқысы қашып, ұзақ ойға шоматын. Не болғанын сұраған жарына да ауылын, жақындары мен бауырларын қатты сағынғанын айтып жауап беретін.

	Мұндай түстерді Мария да көретін еді. Бір күні ол түсінде Мұстафа екеуінің бір бейтаныс жерлерде тайғанақтап, адасып жүргенін көреді. Алға қарай еш жылжи алмайды. Мария оңға қарай тартса, Мұстафа тұңғиық тунелге қарай жетелейді. Оны қанша жібергісі келмесе де, Мұстафа қап-қараңғы тунелге қарай бет алып, кетіп барады. Тунелдің арғы жағының тұйық екені Марияға ап-анық көрінеді. Бірақ оған мән бермеген Мұстафа әрі қарай жылжи береді. Осылайша олар бірбірінен көз жазып қалады. Мария жылап жатып, оянып кетті. Сүйікті Мұстафасының жанында екенін көріп қуанып кетсе де, түсін қалай жорырын білмей біраз жатты. Сосын орнынан тұрып, оны бір жерге жазып қойды. Түсті «түлкінің боғына» жорыған ол, Мұстафадан мәңгілікке көз жазып қалатынына сенгісі келмеді. Дегенмен, көпке дейін тыншымаған жүрек құрғыр дүрсілдеп, бір жаманатты хабарлап тұрғандай әсер қалдырды. Осы оқиғадан кейін Мария Мұстафадан бір елі қалмайтын болып алды. Ол ерінен бір сәт көз жазып қалса, мәңгіге айырылып қалатындай қорқатын еді. Бұл қорқыныштың араға бір жыл салып шындыққа айналарын кім білген?

	Сұрқай тартқан күздің көңілсіз күндері де келіп жетті. Бір-біріне ұқсап өтіп жатқан осындай күндердің бірінде таңертең Мұстафа Шоқайдың үйінің есігі қағылды. Бейтаныс бір жас жігіт екен. Оңтүстіктің адамдарына ұқсайтын бұл қараторы жігітпен Мұстафа өзбек тілінде сөйлесті. Шақырылмаған қонағын жақтырмай, әңгімеден тартыншақтап отырған Шоқай, оны тіпті шайға да шақырмастан шығарып салады. «Таңғы ас Тәңірден» деген, Мұстафаның бұл қылығы Марияға ерсі көрінді. Ол Мұстафадан бейтаныс қонақтың кім екенін, неге келгенін сұрады. Жауап бергісі келмеген Мұстафа жарының көңілін қалдырмау үшін ғана бірдеңе айтқан болды. Ерінің аһылапуһілеп, қатты қиналып отырғанын көрген Мария да одан әрі қазбалап сұрап жатпады. Тек бұл келістің тегін емес екенін іші сезіп, ақырының қайырлы болуын тіледі.

	Келген жұмбақ жігіт — Берлинде тұратын және сол уақытта гестапоға жұмыс істейтін Уәли Қаюм еді. Мұстафа Шоқай жылы шырай танытпаған Уәли Қаюм кім? Енді сәл шегініс жасап, Уәли Қаюмның өміріне аз-кем тоқтала кетейік. 1904 жылы Ташкентте дүниеге келген Уәли Қаюм 1922 жылы Бұхара халық үкіметінің шешімімен Алманияға жіберілген оқушылардың арасында болды. Берлинде оқыған Қаюм түркістандық шәкірттермен, әсіресе, ұлт-азаттық майданына бел шешіп кіріскен ұлтшыл азаматтармен мүлдем араласпаған, сондықтан, Мұстафа Шоқай оны 1939 жылға дейін танымайтын еді. Кейінірек бұл жағдайды Шоқай және оның төңірегіндегі түркістандықтармен пікірі ұштаспағанымен түсіндірген Қаюм, нацистер билік басына келгеннен кейін немісше мақалалар жариялай бастады. 1930 жылдардың ортасынан бастап үкіметтің Росенберг басшылық жасайтын «Сыртқы саясат басқармасымен» қарым-қатынаста болған ол Түркістанның Кеңес үкіметі тұсындағы ауыл шаруашылығы туралы мәлімет жинап, оларды аталмыш басқармаға ұсынатын еді. Осы және басқа да қызметтері үшін оған кейінірек арнайы дипломатиялық паспорт, қызмет көлігі мен үй берілді. Неміс қызына үйленген Қаюмды эмиграциядағы түркістандықтар аса жақтырмайтын еді. Бұл жағдайды Мұстафа Шоқай да жақсы білетін еді.

	Осы оқиғадан екі апта өткеннен кейін, яғни, 1941 жылдың сәуір айында Уәли Қаюм тағы келді. Мұстафаның жұмыс бөлмесінде біраз сөйлескеннен кейін ол кетіп қалды. Суыт келіп, суыт қайтты. Бұл суық жүрістен кейін үйдің ішінде суық ызғар сезіле қалды. Бұл жолы ол Мұстафа Шоқайды Берлинге шақыра келіпті. Қонағына ыңғай бермеген Шоқай, оған әйгілі түрколог, профессор Герхард Мендеге табыстау үшін хат жазып беріп, шығарып салады.

	Бірнеше күннен кейін профессордан жауап хат келді. Осыдан кейін ықтиярсыз болғандықтан, Шоқай Берлинге баруға бел байлайды. Өйткені, егер фашистер Шоқайды есепке алып қойған болса, оның қандай жауап бергені маңызды емес еді. Жаулап алушылар қашанда өзінің үстемдігін жүргізеді. Олар қандай жолмен болсын, ойға алған ісін жасамай қоймайды. Сондықтан фашистерге бірден «жоқ» деп жауап берсе, онда жарымен қосып тұтқындалатынын Мұстафа жақсы білді. Білді де тәуекелге бел буды. Не де болса қасқайып тұрып көріп алды.

	Герхард фон Менде Түркістан тарихының байыпты маманы болатын. Оның жеке кітапханасында шығыс әдебиетінің сирек кездесетін қолжазба нұсқалары да бар екен. Мұстафа Шоқай ғалымның орыс және өзбек тілдерін еркін меңгеріп алғанына таңданыс білдірді. Профессор да Шоқайды жақсы білетін болып шықты. Олар ұзақ әңгімелесті. Әңгіме барысында Алманияның ахуалы, Еуропадағы саяси жағдай, нацистік биліктің ендігі көздеген нысанасы туралы да сөз болды. Әңгіме ауанынан Мұстафа фашистердің Кеңестер Одағына шабуыл жасайтынын аңғарып қалды. Профессордың сөзіне қарағанда, осал Франция жеріне кіріп, сонымен шектеліп қалып, реті келіп тұрғанда Англияны басып алмағанына өкініш білдіретін әскердегі «жас қырандар» өз қателіктерін ұланғайыр Кеңестер Одағын бағындыру арқылы түзегісі келеді екен. Әрине, жасы ұлғайып, ақыл тоқтатқан егде генералдар мұндай көзсіз батылдыққа баруды қолдамайтын көрінеді. Ал Гитлерге қайсы жақтың сөзі өтімдірек болады — ол жағы да әзірге белгісіз. Дегенмен, СС-тағы жастар жағы соғысқа дайындалып жатқан көрінеді. Олардың Кеңестер Одағының әскери қуатын білгісі келеді екен. Фон Менде «бұл жайынан не білесіз?» деп, Мұстафа Шоқайға сынай қарады. Төтесінен оқыс қойылған бұл сұраққа Шоқай тікелей жауап бермей, әскери адам болмағандықтан, тек Түркістан аймағының жалпы жай-күйімен ғана таныс болып, қалған жайттардан хабары жоқ екенін айтты. Әйтсе де осы мәселеге қайта оралған профессор Мұстафаға қарап:

	— Мені сіздің ұлтыңыздың әскери сипаты қызықтырады — деді.

	— Мен елден кеткелі түркістандық әскерлерді көрген де, кездестірген емеспін, — деп жауап берді бұл жолы Мұстафа. Тек қана Финляндия майданында үсіп өлген әскер мүрделерінің суреттерін ғана көрдім. Олар француз басылымдарында жарық көрген еді. Сондықтан, сізге бұл жайында мардымды жауап бере алмасым анық. Дегенмен, Кеңестер Одағында тек қана түркістандықтардан тұратын арнайы жасақтардың жоқ екенін білемін. Өйткені Кеңестер Одағының әскери құрамы ұлттарға қарай емес, аралас жасақталған. Онда түркістандықтар өзге ұлттармен бірге, бір құрамада қызмет етеді. Бұл жайында мен өзге ештеңе де білмеймін. Өйткені мен олардан өте шалғайдамын. Сондықтан, менің де оларды танығым келеді. Бүгінге дейін жазып жүргендерімнің қаншалықты дұрысбұрыстығына көзімді жеткізгім келеді. Бұл үшін олармен кездесіп, жүздесіп, сөйлескенге не жетсін, шіркін. Әрине, менің журналым елге жетіп жатты, оны оқып, маған тісін қайрап отырғандардың да көп екенін білемін. Тістерін қайрағандарына қарағанда, жанды жерлеріне тиіп кетсем керек. Дегенмен, соғыстың кесірінен қазір журналымыз тоқтап қалған. Оның үстіне мен де шаршадым...

	Қонағын үнсіз тыңдаған профессор Мұстафаға шынайы сөздері үшін рахметін айтып, шығарып салды. Осылайша Шоқай бір аптаның ішінде Ножанға қайтып келді. Өзін сарыла күтіп отырған Марияны жұбатып, бар шаруаны жайғап келгенін, енді өздерін ешкімнің мазаламайтын айтып, жұбатты. Көңілі орнына түсіп, Марияның секемшіл жүрегі де аздап тынышталғандай болды.





ТҮРКІСТАН ЛЕГИОНЫ МӘСЕЛЕСІ




	Күндерден жексенбі болатын. Бұзылып қалған радиосымен біршама әлек болған Мұстафа, оны ертерек жөндетіп алмағанына қынжылыс білдірді. Сосын орыс асханасына барып тамақтану үшін киініп, Мария екеуі сыртқа шықты. Олар үйлерінен шыға бергенде француз көршісі жақындап келіп французша: «Мұстафа мырза, сіз қалай ойлайсыз, бұл соғыста Кеңестер Одағы жеңе ме, әлде алмандар жеңіске жете ме?» — деп сұрақ қойды. Оның бұл сауалын түсінбеген Мұстафа:

	— Мұнымен сіздің не айтқыңыз келгенін түсіне алмадым? — деп, қайыра сұрақ қойды.

	— Сіз алмандардың Кеңестер Одағына қарсы соғыс жариялағанын естімедіңіз бе?

	— Жоқ. Оны сіз қайдан білесіз?

	— Радиодан хабарлады.

	Аңтарылған Мұстафа «жаңылыс естімедім бе?» дегендей:

	— Бүгін мен радио тыңдай алған жоқ едім. Радиом бұзылып қалған еді. Шынымен солай деп хабарлады ма?» — деп, қайталап сұрады. Осы сәтте оның жүзінде таңданыс пен толқудың табы байқалған еді.

	— Иә, солай деп хабарлады. Түстен кейін газет келеді. Газеттен де оқып-білуге болады.

	— Біз қазір Парижге кетіп барамыз. Сол жерде барлық жағдайды анықтап, білетін боламыз — деген Мұстафа, аялдамаға келіп тоқтаған автобусқа үлгеру үшін Мариямен бірге жүгіре жөнелді.

	Ентіге басып автобусқа іліккеннен кейін, бос тұрған орынға жайғасқан Мұстафа, жол бойы соғыс туралы естіген сұмдық хабардың әсерінен айыға алмай отырды. Ол таңданысын жасыра алмай: «Демек, ақыры шешімге келген екен, жастар жағы жеңіске жетіпті. Енді біздің де өзімізше жоспарымыз болуы керек» деп, осы сөзді еріксіз қайталаумен болды.

	Мұстафаның қатты толқығаны соншалық, оның қасында отырған Мария қорқа бастады. Ол сасқанынан: «Соншама не болды? Көргендер сені жынданған екен деп ойлап қалар?» дейді ерін сабырға шақырмақ ниетпен. Әйелінің мына сөзінен кейін оның бейғамдығы мен жайбырақаттығына ашуланған Мұстафа ендігі жерде өзімен-өзі болып, бір нәрселерді күбірлеп, қолымен ауаға бір нәрселерді жазды. Бұл — оның қиналған сәтте бір пікірді еске түсіру үшін бала кезінен бері қалыптасқан әдеті еді.

	Таңертеңнен басталған қырсық сол күні Шоқай отбасын шыр айналдырып алды. Жайсыз хабардың әсері мен кім білсін, әйтеуір сол күні сәтсіздіктерге толы болды. Ол әуелі метродан шыға бергенде аяғы тайып кетіп, шалбарын кірлетіп алды. Одан кейін асығып жүріп автобустың жанында құлап қалып, аяғын ауыртып алды. Ол жетпегендей, маңайда тұрған жолаушылар оны мазақтап, бір-біріне көрсетіп күлді. Мұстафа болса Марияға ашуланды. Бірақ қырсық мұнымен ғана бітпеген екен. Үйлеріне әрең жетіп, жуынып, енді отыра бергенде, есік қағылды. Түскі үштердің кезі болатын. Есікті ашқаны сол екен, Марияны итеріп жіберіп, әскери форма киген, қарулы үш әскер үйге кіріп келді. Осылайша ІІ дүниежүзілік соғыс басталған күні, яғни 1941 жылы 22 маусым күні неміс әскерлері Мұстафа Шоқайды Ножандағы үйінен тұтқындап әкетеді.

	Оқыс болған осы оқиғадан кейін еңсесі түсіп, рухы басылып қалған Мария жарын бірнеше күн бойы күтті. Оның басқа амалы жоқ болғандықтан, шарасыз күйде күтті. Сыртқа шығып, тұтқындар лагеріне барғанымен, онысынан түкте шықпады.

	Арада екі апта өткеннен кейін Мұстафадан хат алған Мария, соны көңіліне медеу тұтты. Ең бастысы — ері тірі екен. Айтқандай, бір аптадан кейін Мұстафаның өзі де келді. Күтпеген уақытта үйге кіріп келген Мұстафаны көргенде, Марияның аузына сөз түспей қалды. Ол толқығаны соншалық, аңтарылған күйі, Мұстафаға қарай берді.

	Оған көріспеген осы бірнеше аптаның ішінде Мұстафа өзгеріп кеткендей әсер қалдырды. Жүдеу тартып, күнге күйіп, тотығып, қарая түсіпті. Түрі өрт сөндіргендей түтігіп кетіпті. Бір нәрсеге алаңдаулы сияқты. Тым асығыс көрінеді. Тіпті, үйіне келгенге де қуанбайтындай.

	Мұстафаның сыртқы және ішкі дүниесінде болған алапат өзгерістерді байқаған Мария, шыдай алмай, мұның себебін сұрады.

	Өзінің бар болғаны екі күнге рұқсат алып келгенін айтқан Мұстафа, Марияның сауалына көңіл көншітерліктей жауап берген жоқ. Марияның ұққаны: Компьен лагерінде болған Мұстафа түрлі кездесулер өткізген. Енді Берлинге баруға дайындалмақ екен. Сондықтан, өте асығыс көрінеді.

	— Менің мазамды ала берме, Мусинка, — деді Мұстафа. Сосын, Марияның алаңдаулы жүзін көріп аяған болар, сөзін әрі қарай жалғады: «Маған Компьен лагерінде Түркістан жұртшылығына арнап радиодан сөз сөйлеуге ұсынысы жасалды. Бірақ мен түркістандық тұтқындармен әзірше кездеспейтінімді, радио арқылы да оларға ештеңе айтпайтынымды кесіп айттым. Лагерде Түркістан туралы дәріс оқуым керек болатын. Дәл осы тұста басшылық мені еркіме жіберу туралы бұйрық берді. Жан-жақтан алуан түрлі ұсыныстар түсті, соларды орындауым керек. Сен маған түрлі сауалдар қойып, мазамды алма. Мен қатты шаршадым. Алдағы уақытта тұтқындармен кездесуді ойлап, толқып жүрмін. Олармен ортақ тіл таба аламын ба? Жастар мен туралы ештеңе де білмеуі мүмкін. Менің шет елдердегі қызметтерімнен тіпті бейхабар шығар. Міне, осыны ойласам толқып кетемін».

	Мұстафаның сөзінен осыны ұққан Мария бұдан кейін сұрақ қойған жоқ. Ол ерін жаратқанға тапсырып, сыртынан тілеуін тіледі. Ал түскі астан кейін өз бөлмесіне кіріп алып жұмыс істеген Шоқай, түні бойы жазумен айналысты. Жазу машинкасы түні бойы тынымсыз сыртылдап тұрды. Ұйықтау керектігін айтқан Марияға құлақ та аспаған Мұстафа, таңға дейін жұмыс істеп, күн шыға Парижге қарай жиналды. Парижге барып келгеннен кейін жазу столына қайта отырып, үзіліп қалған жұмысын жалғастыра берді.

	Расында, бұл аса жауапты іске кірісер алдында Мұстафа ерекше толқыды. Ең бастысы — ол жиырма жылдан астам уақыт бойы көріспеген отандастарымен жүздесетін еді. Бұл, әрине, отанын, елі мен жерін шексіз сүйетін Мұстафа үшін үлкен бақыт. Ал тұтқындар оны қалай қарсы алады? Бар мәселе осында еді. Өйткені Мұстафа Шоқай ұзақ уақыт елінен жырақта, шетелде болды. Осы уақыт аралығында ол Түркістанда болып жатқан үлкен өзгерістерден шет қалды. Кеңестік кезеңде дүниеге келіп, қалыптасқан азаматтардың психологиясын, олардың ішкі дүниесін біле бермейді. Тұтқындардың арасында көз көрген азаматтардың шыға қоюы да неғайбыл. Отызыншы жылдары ұлттың бетке ұстар азаматтары мен елшіл патриоттарын жаппай қырып салған Кеңестер Одағы Мұстафаны да барынша жамандап баққан. Ресми Мәскеудің Шоқайға «буржуазияшыл, зиянкес, Алмания мен Жапонияның агенті, фашизмнің қолшоқпары» сияқты айыптар тағып, онымен қоймай, қаншама адамды «шоқайшыл» деп атып жібергені бұл жастарға белгілі. Сондықтан, компартияның солақай саясаты мен сыңаржақ идеологиясын бойына сіңіріп өскен жастар Шоқайды қалай қабылдайды? Оны фашистердің жанынан көрген тұтқындар «сатқын, газеттерде айтылып-жазылған жайттар рас екен ғой» дейді ме, әлде Мұстафаның түпкі ниетін сезіп, оны құтқарушы ретінде құшақ жая қарсы алады ма? Бұл жағы белгісіз. Жаппай қуғын-сүргін кезінде өз әкесіне қарсы шыққан пионер балалар туралы естігені бар-ды. Ендігі жерде ол балалар комсомол қатарына өтіп, қолына қару алып, майданға келген болар? Большевиктік негіздегі орыс мәдениетімен сусындап өскен және оған өздерін қарыздар сезінетін бұл жастар, әрине, Шоқайды білмейді, бәлкім білгісі де келмеуі мүмкін. Өйткені тамырынан қопарылып, өткенінен көз жазып қалған оларға ресми тарих бұрмаланып оқытылды. Ал бұл тарихта Алашорда, Түркістан мұхтарияты, Мұстафа Шоқай сияқты атаулардың «құбыжық» ретінде көрсетіліп келгені белгілі. Оның үстіне, майданның алғы шебінен жеткен хабарларға қарағанда, фашистерге ең тегеурінді қарсылық көрсетіп жатқандардың бірі — түркістандықтар екен. Олар өліспей беріспей, жан аямай соғысып жатқан көрінеді. Кім үшін? Не үшін? Егер Отан үшін ұрысқа түсіп, сол жолда құрбан болып жатса — онда олар фашистердің жанында жүрген Шоқайдың айтқан сөзіне сене ме? Бұған қанды көйлек майдандасынан айырылған, өзі жараланып, тұтқынға түскен, азап шекен жанның ашу-ызасын қосыңыз. Осыны ойлағанда Мұстафа шыдай алмай, орнынан тұрып кетті.

	Дегенмен, Мұстафа Шоқай үшін таңдау мүмкіншілігі жоқ еді. Өмірлік мұрат-мүддесі мемлекетінің азаттығы жолында большевизммен күрес болған Мұстафа Шоқай өмір сүріп отырған орта мен шарттардың ағысына қарай әрекет етуге мәжбүр еді. Ол үшін жалғыз таңдау — сол кезде ықпалды антикоммунист мемлекет ретінде танылған және «екі жаманның тәуірі» сипатындағы күшпен, яғни, Алманиямен келісімге келу болатын.

	Мұстафа отандастарымен кездесуге осындай ойдың құшағында отырып дайындалды. Ол Кеңестер Одағындағы, соның ішінде Түркістандағы соңғы саяси ахуалды қайта қарап, пысықтады.

	Түркістанға қатысты кітаптар мен мақалаларды ақтарып қарап, өзіне сырттай белгілі жайттарды ой елегінен өткізді. Алда жасайтын жұмыстарының жоспарларын жасады. Осылайша өзін алдағы кездесулерге барынша мұқият дайындады.

	Екі күн лезде өте шықты. Белгіленген уақыт та келіп жетті. Мұстафаны Берлинге алып кету үшін таңертең сағат алтыда жеңіл машина келді. «Мені уайымдама, әрі кеткенде бір айдан кейін қайтып келемін» деген Мұстафа, қыстық киімдерін де алғысы келген жоқ. Жеңіл киініп сыртқа шыққан ол Мариямен жылдам қоштасты да, машинаға отырды. Оның кетіп бара жатқанын көріп қалу үшін терезеге жақындап келіп, сыртқа қараған Марияға ишарат жасап, қол бұлғады да кете барды. Сол сәтте олар бір-бірінен мәңгілікке көз жазып қалатынын білген де жоқ...

	Мұстафа Шоқай Берлинде жүріп, қысқа-қысқа хаттар жазып тұрды. Хаттардың мазмұны негізінен бір-біріне өте ұқсас болып келетін. Оларда көбіне «Әлі осындамын», «Берлинде рұқсат күтіп жатырмын», «Таныстармен кездесе алмадым», «Сен уайымдама, жақын арада жолға шығамын» деген сияқты қысқа-қысқа сөздер жазылатын. Әрине, Мұстафа бастан өткеріп жатқан барлық оқиғалар туралы егжей-тегжейлі жаза алмайтын еді. Бұған бір жағынан соғыс жағдайындағы цензура рұқсат етпесе, екінші жақтан, Мұстафаның өзі де үйде алаңдап отырған Марияның көңіліне кірбің түсуін қаламайтын. Әйтпесе, Берлинде өткізген алты апта оған бітпестей тым ұзақ көрінген еді. Тіпті осы уақыт аралығында «ариліктердің үстемдігі, азиаттардың жабайылығы» туралы фильм көріп шыққан бір СС офицері Мұстафа Шоқайды себепсіз, қараптан-қарап тұрып соққыға да жыққан еді...

	Тамыз айында Алман үкіметі тұтқындармен айналысатын арнайы комиссия құрды. Штурмбанфюрер Гейбельдің басшылығында құрылған комиссияда Мұстафа Шоқай мұсылман және түрік халықтары өкілдеріне жетекшілік жасайтын болды. Ал Уәли Қаюм оның орынбасары болып бекітілді1. Шоқай, комиссия құрамында кавказдық және Еділ бойы өкілдерімен бірге 26 тамыз, сейсенбі күні Берлиннен Ганноверге барып қайтты.

	Тұтқындар лагерінде Мұстафа Шоқай түркістандық бауырларын көріп, ерекше күйді бастан кешті. Айтуға жеңіл, 22 жылдан бері бауырларымен кездесіп тұрғаны осы! Осы уақыт аралығында ол отанынан жырақ қалды. Алғашында толқығанымен, түркістандықтардың арасына кірген сайын оның тынысы ашылып, кеудесін ерекше сезім билеп, адымы ширай бастады. Тұтқындағы түркістандықтар да Мұстафа Шоқайды бірден танып жатты. Олардың кейбірі Мұстафаны суреттен көрген екен, ал енді бірі ол туралы газеттен оқыған болып шықты.

	Дегенмен тұтқындардың лагердегі ауыр да азапты өмірін көріп, Мұстафа Шоқайдың қуанышы су сепкендей басылып, көңілі қатты құлазып қалды. Шынын айтқанда ол Алмания лагерлерінде мұндай жағдайды күтпеген еді. Оның үстіне, тұтқындардың жай-күйі мұншама нашар болады деп тіпті де ойламаған екен. Енді ол қар мен жаңбырдың астында қалып, аштық пен аурудан қынадай қырылып жатқан тұтқындардың тағдырын бірінші мәселе етіп көтеріп, оларды аман алып қалу үшін жанталасты. Ортақ тағдырлары бір-бірін бауырға айналдырып жіберген тұтқындағы түркістандықтар да Мұстафа Шоқайға осы жайтты ескертіп жатты. Тіпті олардың арасындағы егде тартқан кексе кісілер алдымен жастарды аман алып қалу керектігін өтініп сұраумен болды. «Жастар аман болсын», «жастарды тұтқыннан босатып, оларды жұмысқа, яки оқуға орналастыруға ықпал етсеңіз екен» деген өтініштерді естіп, Мұстафа еріксіз көзіне жас алды. Болашағын ойлаған қайран ел! Оның көз алдына сол сәтте отының өшпеуін, ошағының сөнбеуін тілеп отыратын ауыл қарттары елестеп кетті.

	Мұстафа мұнда өзіне көмекші тауып алды. Ол — Қарес Қанатбай еді. Қазақстанның Арқа аймағындағы Тоғжан ауылында 1911 жылы 1 мамырда дүниеге келген Қарес Қанатбай Орынбор қаласында орта білім алғаннан кейін, Ресейдің Свердлов қаласындағы металлургия инженерлігі факультетінде оқуын жалғастырыпты. Оқуын бітіргеннен кейін металлург инженер ретінде әуелі Татарстанда, кейін Қазақстанда жұмыс істеген. Осы кезде ұлт тәуелсіздігі жолында күрескен Алаш қозғалысы мүшелерімен байланыста болғандығы үшін бақылауға алыныпты. Екінші дүниежүзілік соғыс басталған кезде әскер қатарына алынған Қанатбай көп ұзамай тұтқынға түскен. Қарымды Қарес Қанатбайдың қабілетін тез аңғарып, таныған Мұстафа Шоқай көп кешікпей оны жанына көмекші етіп алды.

	Мұстафа Шоқай Ганноверден оралғаннан кейін Уәли Қаюм әкелген мәлімет бойынша құрылған арнайы комиссия құрамында Сувалкиді бетке алды. Бұрынғы Польшаның аймағына кіретін Сувалкиге келген Мұстафа мұнда да тұтқындардың өте ауыр жағдайда екенін көрді. Лагердегі адам айтқысыз шарттарда құқықтары қорғалмаған тұтқындар күніне мыңдап өліп жатыр екен. Жұбайына жазған бір құпия хатында Мұстафа Шоқай тұтқындардың осы қорқынышты, жан аярлық жағдайын жіктеп, суреттеп жазды. Онда жазықсыз жандардың мазаққа ұшырап, болмашы қателіктері үшін бірден ату жазасына кесіліп жатқандарын, ашыққан тұтқындардың жан сақтау үшін өз жолдастырының етін жегендерін, қар мен жаңбырдан қорғану үшін жалаң қолдарымен жерді қазғандарын көріп, жаны ауырғанын, бірақ оларға жәрдем бере алмай қиналғанын, жанының ауырғанын жеткізді. Хатта айтылғандай, сүндеттелген мұсылмандардың жөйіттерден айырмашылығын айтып, түсіндіріп, оларды аман алып қалу үшін басшылыққа жалынып, жалбарынған Мұстафа бұлайша тірі жүргеннен өлімді артық көріп, тиісті мекемелерге мәлімдеме де жасапты. Бұл мәлімдемеде: «Сіздер — немістер, өздеріңізді Еуропадағы ең мәдениетті адамдармыз деп санайсыздар. Егер сіздердің мәдениеттеріңіз менің көріп жүргенім болса, онда мен сендерге де тұтқындардың шеккен азабын көрулеріңізді тілеймін. Сіздер ХХ ғасырда өмір сүре отырып ХIII ғасырдағы Шыңғыс ханның жасаған зұлымдығынан асырып жібердіңіздер. Мәдениетті халық екеніңізді айтуға тіпті де хақыларыңыз жоқ», — деп жазған Мұстафа, оны СС офицерлерінің біріне табыс етіпті. Бұл жағдайдан кейін мұндай «мәдениетті» қоғамда тіпті де өмір сүргісі келмейтінін, шынында да ұйқысы қашып, ешнәрсеге тәбетінің жоқ екенін хабарлаған ол фашистердің айуаннан да бетер екенін айта отырып, өзінің бұл жағдайға бұдан әрі төзе алмайтынын, өлгісі келетінін жазған екен.

	Мұстафа Шоқайда ендігі жерде бір ғана мақсат болды. Ол — тұтқында ауыр азап шегіп жатқан бауырларының тағдырына араша түсу, олардың өмірін сақтап қалу. Мұстафа енді осы мақсат жолында іске қызу кірісіп кетті. Просткен, Сувалки, Понеген, Дебица, Деба сияқты лагерлерде болған Мұстафа осы мақсат жолында көп іс тындырды. Ал қараша айының соңына таман Ченстохав лагеріне көптеген түркістандық және кавказдық тұтқындардың әкелінгенін ести сала, ол комиссия құрамында сонда бет алады. Мұстафа Шоқаймен бірге комиссияда М. Тоғай, Т. Алпаути (әзірбайжан), Арутинян (армян), Шефи Алмас (татар), Тогонидзе (грузин), Алихан Кантемир, Батырбек Газихан (солтүстік кавказдықтар), Х. Гейбель және Ю. Зетлер (немістер) бар еді. Комиссия мүшелері негізінен белгілі тұлғалар мен айтулы ұлт қайраткерлерінен емес, жастардан құралған болатын. Өйткені, немістер бұл уақытта ұлт көсемдері мен өзіндік идеясы бар кәнігі саясаткерлермен істесуден гөрі, албырт әрі айтқанға көнгіш жастармен жұмыс істеуді ыңғайлы деп тапқан болатын. Комиссия құрамында бастапқыда Уәли Қаюм жоқ еді, өйткені ол «маңызды шаруаларын бітіру үшін» Берлинде қалған болатын. Алайда ол ертесі күн суыт жолға шығып, комиссия мүшелеріне барып қосылады. Бұл күтпеген кездесуге барынша таңырқаған Шоқай Уәли Қаюмнан неге келгенін сұрайды. Сұраққа әзілмен жауап беруге тырысқан Уәли Қаюм, Шоқайға өзінің «сюрприз» жасағанын, мұнда тұтқындардың көп болуына байланысты арнайы шақыру бойынша келгенін айтады.

	Тұтқындағы түркістандықтармен кездесу барысында Мұстафа түрлі басылымдарда, әсіресе, «Яш Түркістан» журналында жариялап келген сын-мақалаларының шындықпен соншалықты астасып жатқанына тағы да бір көз жеткізді. Қарағанды, Ферғана, Алматы, Ташкент, Ашхабат, Қызылорда, Самарқан, Қостанай, Ақтөбе, Пішпек, Ош сияқты Түркістанның түкпір-түкпірінде туып-өскен тұтқындардың айтқан әңгімелері Кеңестік Түркістанда орын алған жайттарды Мұстафаның алдына жайып салды. Қазақ, өзбек, түрікмен, қырғыз, тәжік тұтқындардан елдегі большевиктер жүргізген саяси, мәдени, әлеуметтік және экономикалық реформалардың нәтижелерін, бесжылдықтардың шынайы шындығын, аштықтан қырылған халықтың қасіретін, осылайша саны алты миллион болған халықтың қалайша үш миллионға кемігенін, сондай-ақ, 30-жылдардағы қанды қырғынның қалай ұйымдастырылғанын, оның салдарын естіген кезде Кеңестік биліктің өзіне соншама шүйлігіп, өшіккенін есіне алды. Демек, Мұстафаның сындары нысанаға дөп тиіп жатқан екен. Кеңестер Одағының Орталық Азиядағы «жеткен жетістіктерін» енді, міне, сол жүйеде туып, өскен түркістандықтардың өздері жоққа шығарып отыр. Салиқалы, білікті бір маман Кеңестер Одағының экономикалық саясатын статистикалық көрсеткіштер арқылы сынаса, енді бір тұркістандық: «оңбаған большевиктер менің отбасымды қырып салды. Туғандарымды енді көремін бе, жоқ па?» деп егілді. Тұтқындармен етене араласа жүріп Мұстафа олардың арасынан өзінің ет жақын екі туысын да тауып алды. Олар Мұстафаның туған-туыстарының соңғы жай-күйін жақсы білетін болып шықты. Отбасы мүшелерінің қуғынға ұшырап, інісі Нұртазаның атылып кеткенін солардан естіп, білді. Бүкіл ауылдың түгелге жуық қуғынға ұшырап, бүгінде қаңырап бос қалғанын айтқаннан кейін, інісінің қазасын естірткен туыстары Мұстафаны құшақтап, егіліп жылады. Сай-сүйегі сырқырап, жүрегі шаншыған, көзіне мөлтілдеп жас келген Мұстафа болса, өзін әрең ұстап отырды. Қасіреттен қайғы жамылған халықтың тауқыметін жан дүниесімен сезіне білген ол талай боздақтың қыршыннан қиылып кеткенін еске алып, құрбандарға дұға бағыштап, бет сипады.

	Бұл кезде ресми биліктің шешімі бойынша, ұлттық ұйымдар тұтқындағы отандастарымен байланыс құрып, олардың аты жөнін анықтау және оларды қолайлы лагерьге жіберу құқығын алған еді. Бұл мүмкіндікті мүлт жібермеуге тырысқан Мұстафа Шоқай дәрігерлердің ескертулеріне құлақ аспастан жүздеген бауырластарын қабылдап, олардың мұң-мұқтажын тыңдап, қолынан келгенше көмектесуге тырысып бақты. Ол отандастарының аянышты жай-күйіне жаны ауырып, билік басында отырғандардан тұтқындардың тағдырына араша сұрап, шыр-пыры шығып, жүгіріп жүрді.

	Тұтқындағы түркістандықтардың майдан даласында қолданылуына қарсы шыққан Мұстафа Шоқай, әсіресе, білімді, қабілетті, ұлтшыл жастарды көбірек іздеді және ұлттық кадрлар үшін лайықты деп тапқан адамдардың тұтқындар лагерінен тезірек құтылуы үшін қолынан келгенін аямады. Ал тұтқындардың көбі арнайы білімі бар, бастауыш және орта мектеп мұғалімдері мен инженерлер, дәрігерлер еді. Сондықтан Мұстафа Шоқай тұтқындардың темір тордан босатылып, өз білімдерін жетілдіруін және мамандықтары бойынша жұмыс істеулерін қарастырады.

	«Менің сүйікті отандастарым!» — деді Мұстафа Шоқай тұтқындар алдында сөйлеген сөзінде: «Сіздерге қарап менің жүрегім қан жылап тұр. Сіздер темір тордың арғы жағында азап шегуге тиіс емессіздер! Жоқ! Алла тағала Түркістанның ұлан-ғайыр төсінде еркін өскен ұланның тілеуін берсін. Жаратқанның жәрдемімен сіздердің немістерге тұтқын болудан құтылып, өз отбасыларыңыздың жанында бейбіт өмір сүретіндеріңізге менің сенімім кәміл. Менің ойымша, сіздердің араларыңызда ынты-шынтысымен берілген коммунист яки комсомол жоқ. Сіздер өзінің отаны бар біртұтас ұлттың ұланысыздар. Сондықтан біздің бір отбасының балаларындай бір-бірімізге бауыр басуымыз керек. Біздің келешек отанымыз — ұлы Түркістанды құру үшін сіздерді түрлі мамандықтар бойынша жұмысқа орналастырып, шеберліктеріңізді шыңдау — менің ең негізгі мақсатым болмақ!»

	Алайда тұтқындарды тек соғыста қолдану керек деп шешкен фашистік үкімет, кейіннен Қаюм жазғандай, Шоқайдың ұсынысына құлақ аспады. Жеңіске жететіндеріне кәміл сенген оларға енді, тіпті, Шоқайдың да қажеті шамалы еді. Фашистік биліктің түпкі пиғылын сезіп, түңілген Мұстафа: «Иә, біз үшін Кеңестер Одағына қарсы болудан және Кеңестік Ресейдің жеңілуін тілеуден басқа жол жоқ. Осы жолда Алманияны пайдалануды көздеген едік. Алайда ол да Дембизде өлтірілгендердің мүрделерімен төселді», — деп жазды.

	Міне, сондықтан, кері қайтуға шешім қабылдаған қайран ер серіктеріне жазған соңғы хаттарында былай деп жазды: «Мұндағы байланыстарым бітті. Мен Парижге қайтамын деп шештім... Тезірек карантинға жауып тастамай тұрғанда, құтылып шығуым керек».

	Алайда тағдыр оған Парижге жетуді жазбапты. Кемеңгердің күдігі шындыққа айналды. Комиссияның жұмысы бітер кезде лагерь басшылығы комиссия мүшелерін жинап, тұтқындар арасында сүзек ауруының қауіпті қарқынмен белең алып отырғанын алға тартып, екі апта карантин жариялады. Арада 10–12 күн өткеннен кейін комиссия мүшелерінің арасында ешқандай аурудың жоқ екенін айтқан әскери дәрігерлер, генерал шеніндегі дәрігердің қарауынан кейін олардың Берлинге қайта берулеріне рұқсат етеді.

	Жолға шыққанға дейін бәрі бір қалыпты болатын. Мұстафа Шоқай орналасқан купеде одан басқа Алихан Қантемир мен Уәли Қаюм бар еді. Кавказдық Алихан Қантемирдің естелігінде, Берлинге кетіп бара жатқан кезде Мұстафа Шоқай басының ауырып, ыстығының көтерілгенін және су ішкісі келгенін айтқан. Содан кейін серіктері шай беріп, Мұстафа Шоқай одан бірнеше стакан ішеді. 1941 жылы 19 желтоқсанда пойыз Берлинге келгенде ыстығы 40 градус болған Мұстафаның ауруы үдей түседі. Диагноз қою үшін профессор Рудневті шақырғанымен, науқасты анықтай алмаған ол, «сүзек (тиф) болуы мүмкін» деп, Шоқайды ауруханаға жолдайды. «Виктория» ауруханасында Мұстафа Шоқайдың жағдайы жақсармайды, керісінше, ыстығы күннен күнге көтеріліп, діңкесі құрып, әбден әлсірейді. Ауруханада Мұстафа өзін Ножандағы үйіне қайтаруын сұрап, қанша жалбарынса да, оны тыңдайтын ешкім болмайды. Өйткені Ресейде екі рет сүзекпен ауырған кезде іші емес, бас ауруынан қатты қиналғанын білетін ол, қазір іші ауырғандықтан, өзінің сүзек емес екеніне сенімді еді. Алайда оны үйіне жіберу былай тұрсын, тіпті, жанына жұбайын да шақырмай қояды. Ол осылайша қиналып, аурухана төсегіне таңылып 7 күн жатады. Жетінші күні, дәлірек айтқанда 27 желтоқсан күні кешкі сағат алты жарымның шамасында медбике бір ине салып, одан не қалайтынын сұрайды. Әбден әлсіреп, қалжыраған Мұстафа бұл сұраққа «ұйқы» деген бір ауыз сөзбен жауап беріп, талықсып кетеді. Есіл ер содан қайта оянбайды. Шаршап-шалдыққан, қажыған денені тастап шығып, ерекше жеңілдеген оның рухы сол сәтте көкке қарай көтеріліп бара жатты. Ол осылайша үнемі түсінде көріп жүретін ағасына қауышу үшін мәңгілік сапарға аттанып кете барды.

	Желтоқсанның ызғарлы бір кешінде, жырақта алып шынар құлады, үлкен жүрек соғуын тоқтатты. Дегенмен, осы бір қым-қуат, аласапыран уақытта Түркістан халқы өзін шексіз сүйген, сол үшін басын бәйгеге тіккен аяулы ұлынан, біртуар азамат-арысынан мәңгілікке көз жазып қалғанын сезген де жоқ. Бар болғаны — Түркістаннан тым-тым алыста, сонау Берлинде, «Виктория» ауруханасында медбикелердің бірі ақырын басып келіп, елеусіз жатқан марқұмның бетін жапты да өз тілінде күбірлеп, білген дұғасын оқыды. Ал сыртта ызғырық жел уілдеп, ішін тартып, ұлып жатты. Ол ұзақ-ұзақ ұлыды...

	Ауруханада жасалған ресми анықтама бойынша, Мұстафа Шоқай 1941 жылы 27 желтоқсанда қайтыс болды. Профессор Сағадат Шағатай ханымның сөзімен айтқанда, бұл күні «шындықтың беті ешқашан ашылмайтын осы бақытсыз өліммен бірге алып тұлға, орны толмайтын саяси қайраткер бір ойынның құрбаны болып кетті».





СОҢҒЫ СӨЗ ОРНЫНА




	Бүкіл саналы ғұмырын елінің азаттығы жолында отаршылдықпен күресуге арнаған Мұстафа Шоқай, озбырлықтың әлдебір ойынына құрбан кетті. Түркістанның ұлы тұлғасы опат болған соң, ресми мәлімдемеге қарамастан, Шоқайдың өлтірілгені жөнінде әңгіме тарады. Шоқайдың жары мен шынайы шәкірттері, большевиктік билікке қарсы бірге күрескен достары мен тұтқындар лагерінде бірге болғандар, тіпті, фашистік биліктің ресми адамдары мен кеңестік «жансыздар» да Шоқайдың «өз ажалымен өлмегені» жайында айтып жатты.

	Берлинге сол күні кешке келген Мария Яковлевнаны, арадан бірнеше күн өткеннен кейін, яғни, 31 желтоқсан күні ғана күйеуінің мәйітін көруге алып келеді. Алайда оған түсініксіз себептермен күйеуімен жақынырақ барып қоштасуға рұқсат берілмейді. Ертесі күні де моргқа жіберілмеген Мария Шоқай жан-жарын тек 2 қаңтар күні жерлеуге апарғанда ғана көреді. Мұнда да Шоқайдың бетін ашып көруге тиым салынады.

	Өлім хабарын естіген сәттен бастап Мария Шоқай жұбайының өз ажалымен емес, кісі қолынан өлгеніне сенімді нық еді. Оның үстіне, көсемдерінің жаназасын шығармай жатып, Уәли Қаюмның қуанышты мереке ретінде үлкен салтанатпен жаңа жыл мерекесін тойлауы да Мария Шоқайдың күдігін арттыра түседі.

	Әрине, ажал айтып келмейді. Өлімнің тосыннан болуы да мүмкін. Сондықтан, Мұстафа Шоқайдың өз ажалынан, сүзектен қайтыс болғанын да түбегейлі жоққа шығаруға болмайды. Өйткені қолда бар құжат — Виктория ауруханасынан берілген ресми анықтамада солай деп жазылған. Нацистік үкімет, Уәли Қаюм және оның жанында болған бірқатар кісілер де бізді осыған сендірмек болады. Оның үстіне, Мұстафа Шоқайдың уланып немесе басқаша жағдайда қайтыс болғанын дәлелдейтін басқа құжат та жоқ.

	Дегенмен, Мария Яковлевна мен Тахир Шағатай, Сағадат Шағатай, Абдулуахап Оқтай және Қарес Қанатбай сияқты Мұстафа Шоқайдың жақын жолдастары, ізбасар шәкірттері де оның өлімінің шүбәлі екендігін алға тартады. Көптеген кісілер сияқты сол кездері ислам қауымдастығы алдында сөз сөйлеген ғұлама Мәулана Исламзаде де Шоқайдың өлтірілгенін айтады.

	Шоқай сүзектен қайтыс болмаса, онда оның өліміне кім кінәлі?

	Фашизмге қарсы болу, Түркістан мемлекетінің тәуелсіздігі үшін батыстық демократтармен тізе қосып әрекет жасау, «жабайы Азия халықтарының» құқықтарын қорғау, түркістандықтардың соғыста қолданылуына қарсы шығу, соғыс тұтқындары арасында үлкен беделге ие болу арқылы Мұстафа Шоқайдың тек фашистерге ғана емес, олардың қолшоқпары болған кейбір кісілерге де ұнамағаны анық. Өйткені Мұстафа өзіндік көзқарасы бар қайсар қайраткер, фашистердің ығына жығылмайтын табанды тұлға еді. Сондықтан оның Шығыс министрі Росенберг тарапынан өлтірілуі әбден мүмкін. Өйткені ұлт-азаттық қозғалыс жетекшілерін жек көретін Розенберг, Ресейдің тұтастай алынуын, оның ешқандай ұлттық автономияларға бөлінбеуін жақтайтын еді. Адольф Гитлерге жақын болған, әсіреұлтшыл пікірлерімен оған ықпал ете білген министрдің мұндай пиғылмен, әрине, өзге ұлт көсемдеріне бүйрегі бұра қоюы неғайбыл еді.

	Шоқайдың фашистік билікке ұнамайтынын білетін кейбір қандастары да жала жауып, ол туралы жалған ақпарат ұйымдастыратын. Мысалы, сол кездері фашистік үкіметтің сыртқы істер министрлігінде жұмыс істейтін Алимжан Идриси «Прометей» ұйымының белсенді басшыларының бірі Мұстафа Шоқай туралы жалаға толы мәлімдемесінде «Қазан төңкерісінің алдында Ресей еврейлері мен Польша еврейлерінің және демократтарының жақтаушысы болған жартылай орыс Мұстафа Шоқайдан дереу бас тарту керек» деп жазған еді. Дәл осы Идриси, Шоқайдың қазасы кезінде осындай «қуанышты жайт» үшін тост айтып, бокал көтерген болатын. Идрисимен бір көзқараста болған Қаюмның да Шоқай туралы осылай ойлауы мүмкін бе? Кеңестер Одағына тұтқынға түскен профессор Шломс Румениге осы істі қараған сотқа берген жауабында, Уәли Қаюмның Шығыс министрі Розенбергке Мұстафаны «ағылшын агенті» деп айыптағанын алға тартады. Неміс армиясының «Түркістан» тобының басшысы Олша Райнердің айтуынша, ол да бұл өлімнің құпиясын білген, алайда Қаюмға қарсы қолынан ештеңе келмеген. Дегенмен, ол Қаюмға қарсы болған Қарес Қанатбай тобына көмектесіп отырған. Шоқаймен бірнеше күн бірге болған Қанатбай Шоқайдың өлтірілгенін, бұған Қаюмның кінәлі екенін айтады. Бұл әңгімеге Қанатбай арқылы қанық болған белгілі ақын Хамза Абдуллин де Мұстафаның Қаюм тарапынан у беріп өлтірілгеніне күмән келтірмейді. Ал бұл «сырды» Шоқаймен бір купеде болған солтүстік кавказдық Алихан Қантемирден естіген Қарес Қанатбай өле өлгенше Қаюммен күресіп өтті. Бір қызығы — дәл сол Алихан Қантемир Уәли Қаюм тарапынан шығарылған «Мілли Түркістан» журналында басылған мақаласында Мұстафаның өз ажалынан өлгенін, оған өзінің куә екенін жазады. Сонда оның қай сөзіне сенуге болады? Бізді бұлай екіұдай жағдайда қалдырған жайттың бірі — Алихан Қантемир соғыстан кейін туған жеріне оралып, содан кейін бейбіт өмірде жан тапсырған көрінеді. Кеңестер Одағы ондай «халық жауының» елге оралуына қалай рұқсат берді? Қантемирдің НКВД-ға қызмет жасауы мүмкін бе?

	Қалай дегенде, Мұстафаның өлімі Кеңестер Одағының басшылары үшін «жан сергітер жақсы хабар» болғаны анық. Сондықтан бұл жерде Мұстафаның НКВД тарапынан да өлтірілуі мүмкін екенін есте ұстаған абзал. Өйткені соғыс басталғаннан кейін өздерінің бітіспес дұшпандарының Берлинге келгенін естіген ресми Мәскеу, «Түркістан легионын» бесікте тұншықтыру үшін Шоқайдың көзін жою туралы бұйрық берсе болғаны — жаналғыштар жетіп келеді. Большевиктердің саяси дұшпандарына қандай әдіс-айла қолданғаны мәлім. Олар ақ гвардия генералдары А. Кутепов пен Е. Миллердің көзін жойды, украин ұлтшылы Степан Бандераны үйінің босағасында атып кетті. Жасырынған жерінен Лев Троцкийді тауып алып, өлтірді.

	Алайда Лев Троцкийді өлтірген испандық Рамон Меркадерге Кеңестер Одағының батыры атағын беріп, қанішердің кеудесіне алтын жұлдыз қадаған большевиктер Шоқайдың өлімі мәселесінде белсеніп ортаға шыға қоймады. Шоқайдың өліміне кінәлі ретінде фашистердің өзін, соның ішінде Уәли Қаюмды көрсететін кеңестік деректер негізінен соғыстан кейін тұтқынға түскендердің және Махмұт Айқарлының берген мәліметтеріне жүгінеді. Дегенмен, бұл — эмиграциядағы түркістандықтар арасында алауыздық туғызу үшін әдейі ұйымдастырылған шара да болуы мүмкін.

	Сонда да болса айта кетейік, 1932 жылдан бастап барлау қызметінде жүріп, соғыстан кейінгі жылдарда Уәли Қаюмның жәрдемшілерінің бірі болған Махмут Айқарлы, «Түркістан легионының» құрылу тарихын жетік білетіндердің бірі еді. Соғыстан кейін Пәкістанда өкілдік қызметін атқарып жүріп, өзіне жүктелген жұмысты «табысты» аяқтаған соң, Кеңестер Одағына қайтып оралған Махмут Айқарлы «Опасыздардың айлалары» атты кітабында «Мұстафа Шоқай өз ажалынан өлген жоқ. Негізінде, оны Уәли Қаюм Ханның айтуы бойынша, у беріп өлтірді. Өйткені бұл істе немістердің де мүддесі сөз болған еді. Бірнеше кісімен жұмыс істегеннен гөрі ырыққа көнгіш, қожайындарына адал, берілген адаммен жұмыс істеу фашистерге де тиімді еді» деп жазды. Дегенмен, бұл кітапта бір-біріне кереғар келетін түсініксіз жайттар көп болғандықтан, мұны таза естелік еңбек емес, барлау басқармасының тапсырысымен арнайы жазылған кітап деп қараған жөн.

	Ал Уәли Қаюм, әрине, Шоқайдың өз ажалымен өлгенін жазады. Алайда Уәли Қаюмның әр жылдары жазған мақалалары мен Стамбул және Салихли қалаларындағы жерлестерімен кездескенде айтқандары бір-біріне мүлдем жанаспайды. Уәли Қаюмның осы жолғы айтқандары Мұстафа Шоқайдың өлімінің шүбәлі екенін көрсетеді.

	Өзінің жазуы бойынша, тұтқындар лагерінде Шоқай, есімі әлемге әйгілі тарихшы Баймырза Хайтты да өлімнен құтқарып қалған еді. Сондықтан, Шоқайдың көзін көрген және оның өлімінен кейін Түркістан легионының қалыптасуында Уәли Қаюмның әскери орынбасары болған Баймырза Хайтпен 1996–1998 жылдары бірнеше рет кездесіп, Мұстафа Шоқайға қатысты сұрақтар қойған едік. Солардың бірінде, Шоқайдың өлімі жайында сұрап, бүкпесіз шындықты айтуын өтінгенімізде, абдырап, өмірінің соңғы кезеңдерінде Шоқайдың жанында болғанын, оның сүзек ауруынан қайтыс болғанын айтты. Ол кезде тұтқындар лагерінен босатылмаған Баймырза Хайт әлі Берлинге келмеген еді, сондықтан оның Шоқай қайтыс болған кезде жанында болуы мүмкін емес-тін.

	1942 жылы 2 қаңтарда Мұстафа Шоқайдың денесі Берлин қаласындағы «Түрік шейіттігі» мазарына жерленді. Көптеген кісілер қатысқан жаназа кезінде марқұмның өсиеті бойынша саяси сөздер айтылмады. Осыған орай, 5 қаңтарда өлімінің тоғызыншы күнінде марқұмды еске алу рәсімі өткізілді. Еске алу рәсімін Уәли Қаюм ұйымдастырды. Құран Кәрім оқуымен басталған еске алу рәсімінде Мұстафа Шоқайдың өмірбаяны, қызметі мен еңбегі баяндалды. Жиынға солтүстік кавказдықтар, Еділ бойы татар башқұрттары, әзірбайжандар, грузиндер тағы басқа ұлт өкілдері қатысып, сөз сөйледі. Өз сөзінде түркі мәдениетінің бесігі болып табылатын Түркістанның Мұстафа Шоқай сынды қайраткер азаматынан айрылуы күллі түрік жұрты үшін орны толмас қайғы екенін атап өткен Қырым татарларының өкілі Мүстежиб Үлкісал ұлт-азаттық күресінің туы жерде қалмайтынын айтады.

	Берлинде өткізілген бұл жиынға Мұстафа Шоқайдың жақын достары қатыса алмағандықтан, Парижде марқұмның қырқы өткізілді. Мария Яковлевна тарапынан ұйымдастырылып, Париж мешітінде басталған рәсімнің жалғасы Деббаси залында саяси жиынға ұласты. Жиынға «Прометей» одағының бұрынғы мүшелері — кавказдықтар, әзірбайжандар, грузиндер және тағы басқа ұлт өкілдері қатысты. Бұрынғы Мемлекеттік дума мүшелері, Грузия Ұлттық үкіметінің сыртқы істер министрі А. Чхенкели, Украина Ұлттық үкіметінің сыртқы істер министрі А. Шульгин, Әзірбайжан Ұлттық үкіметінің басшысы М.Е. Расулзаде сияқты Мұстафа Шоқайдың достары мен әріптестері жиында сөз сөйледі. Жиналысқа қатысқандардың барлығы Мұстафа Шоқай туралы және оның қызметтері жайында сөз қозғады. Еске алу кеші мұңды әрі мәнді өткен еді. Алайда Уәли Қаюмның неміс тілінде және жұртқа сес көрсете жасаған қатқыл үнді баяндамасы жиналғандар тарапынан жылы қабылданбады. Қаралы жиында Уәли Қаюм ендігі жерде қолдаушы билікке сүйене отырып, еркін әрекет жасай алатынын, ал айтқанына көнбегендерді де дұшпан деп тауып, оларды аяусыз жазалайтынын басып айтты.

	Расында, бұдан кейін Қаюмның алдында қарсытұрарлық бәсекелесі қалмаған еді. Неміс зерттеушісі Патрик фон Мюхлен кейіннен кітап болып басылып шыққан докторлық диссертациялық жұмысында Мұстафа Шоқай өлгеннен кейін Уәли Қаюмның жалғыз қалғанын және осы жағдайдың келешекте оның жерлестері арасындағы беделіне оң әсер еткенін атап көрсетеді. Толық қолдау көрсетіп, сенім білдірген үкімет оған арнайы машина, сәулетті үй және дипломатиялық төл құжат берді. Оған ерекше жағдай жасалып, үкімет тарапынан «Хан», «Seine Maistat», «Hochheit», «Ата» сияқты лақап атақтар тағылды.

	Қабілеті мен үкімет сенімі оны лагерьден босап шыққан жерлестері арасында жеке дара көсем болуға итермеледі, ол осылайша бұдан былай Уәли Қаюм Хан деп атала бастады. 1942 жылы тамыз айынан бастап «Ұлттық Түркістан бірлік комитетінің» төрағасы болған ол «Хан», «Ата», «Президент» деп атала бастады. Бұл атақтарын ІІ дүниежүзілік соғыс аяқталғаннан кейін де қорғап қалды. Тіпті Уәли Қаюм батыс мемлекеттері тарапынан тоқсаныншы жылдарға, яғни Кеңестер Одағы құлап, Орталық Азия елдері тәуелсіздік алғанға дейін Түркістанның эмиграциядағы президенті ретінде қабыл көріп, әрекет жасады.

	Ал Қарес Қанатбай сияқты Шоқайдың көзін көріп, жанында болған азаматтар Қаюмның қарсыластары ретінде аяусыз жазаланып жатты. Шоқай қайтыс болғаннан кейін Берлинге барып Уәли Қаюм ұйымдастырған «Ұлттық Түркістан комитетінің» бас хатшысы қызметіне тағайындалған Қарес Қанатбай, мұнда комитет төрағасы Уәли Қаюмның кейбір келеңсіз қылықтары мен жағымсыз істеріне қарсы шыққаны және қазақтар мен қырғыздардың біріккен комитетін құру туралы министр Росенбергке өтініш жолдағаны үшін тұтқынға алынып, екі апта бойы Потсдамда қамауда болады. Өзін Мұстафа Шоқайдың өліміне себепші ретінде көрсеткен Карес Қанатбайға өшігіп алған Уәли Қаюм, оны Кеңес үкіметінің тыңшысы деп көрсетіп, жазалайды.

	Шексіз билікке ие болған Уәли Қаюм, бүкіл Түркістанның көсемі әрі атасы болуды көздеді. 1942 жылы «Мілли Түркістан» журналына Мұстафа Шоқайдың қайтыс болардан бір күн бұрын өзіне «Түркістан ұлттық азаттық күресінің туын сізге қалдырамын. Осы туды мықтап ұстаңыз! Түркістанның тұтастығын қалыпқа келтіріңіз! Мен Түркістанның азат болатынына сенемін...» деп «өсиет» айтқанын жазған Қаюм, осылайша, өзінің аманат иесі екенін алға тартты. Дегенмен, Шоқайға шынайы берілген азаматтар Қаюмның соңынан ермеді. Өйткені, Тахир Шағатай сияқты Шоқайдың шынайы ізбасарлары «хан», аса жоғары мәртебелім», «ата» сияқты «жалған лақап атақтар» тағылған Уәли Қаюмға фашистік режимнің ықпалындағы сойылсоғар деп қарады. Ал, керісінше, әртүрлі тыйым мен қысымға қарамастан, түркістандықтар арасында Шоқайға деген құрмет пен сүйіспеншілік күннен күнге артып бара жатты. Сондықтан, Түркістан ұлт-азаттық қозғалысының көсемін ұмыттыруға тырысатын Қаюм, тіпті, Шоқайдың басына ескерткіш тақта орнатуды да қолдамады.

	Түркістандықтардың қарсылығына қарамастан, Қаюмның бұл әрекеті соғыстан кейін де жалғаса берді. Уәли Қаюм ұйымдастырған «Ұлттық Түркістан бірлігі» комитетінің басылымы ретінде, Түркістанның қилы тағдырына қатысты құнды мақалалар жариялаған «Мілли Түркістан» журналында да Мұстафа Шоқайға көп орын берілмейтін еді. Аталмыш журналда Мұстафа Шоқай туралы бар болғаны төрт мақала жарық көрді, ал олардың екеуі Мұстафа Шоқайдың өз ажалынан апат болғанын дәлелдемек болған, бір сөзбен айтқанда, авторлардың ақталмақ болып жазған мақалалары еді. Осыған орай, мұғажырлықтағы түркістандықтар әртүрлі себептермен өз наразылықтарын білдіріп жатты. Олар тіпті журналдың Түркістанның ұлттық көсемі Мұстафа Шоқайға деген немқұрайдылығын сынға алды. Мәселен, 1956 жылы Стамбулда жарық көретін «Әділет» газетінде Женгиз Тұранлы деген бүркеншік атпен жазған Хасан Оралтайдың сын мақаласы басылды. Онда автор «Мілли Түркістан» журналының мұқабасына «құрушысы Мұстафа Шоқай» деп жазылуын, сондай-ақ, атаулы күндерде Мұстафа Шоқай туралы жариялап тұруды және Мұстафа Шоқайдың мақалаларының журнал беттерінде қайта басылуын сұрады. Бұған Уәли Қаюм басқаратын «Мілли Түркістан» журналы мынадай жауап қайырды:

	«Мұстафа Шоқай мырзаны біз жақсы білеміз, жақсы көреміз және ол кісі туралы реті келгенде жазып та жүрміз. Мұстафа Шоқай 1941 жылы 27 желтоқсан күні қайтыс болды. «Мілли Түркістан» журналының Мұстафа Шоқай мырзаға ешқандай байланысы жоқ. Өйткені Мұстафа Шоқайдың тірі кезінде түркістандық тұтқындардың барлығы лагерьлерде болатын, яғни ешкім әлі азат етілмеген еді. Сондықтан, бұл кезде Ұлттық Түркістан легионы да, комитеті де, журналы да жоқ болатын». Осы қысқаша жауаптың өзінен Уәли Қаюм басшылығындағы «Мілли Түркістан» журналының Шоқайға деген көзқарасын аңғару қиынға соқпаса керек.

	Алайда, бұл күмәнді өлім туралы түйінді байлам жасау қиын. Қолда нақты дәйек, дерек болмағандықтан, Шоқай өлімінің шындығы жуық арада ашыла қоймайтын сияқты. Біз тек «Шоқай фашистердің тапсырысынан, қаскөйлердің қастандығынан, большевиктердің қолынан немесе өз ажалымен өлуі мүмкін», деп төрт түрлі болжам ғана жасай аламыз. Дегенмен бір нәрсе анық — Мұстафа Шоқай елінің азаттығы жолында жат жерде опат болды. Желтоқсан айында дүниеге келіп, 1917 жылы желтоқсан айында Алашорда мемлекеті мен Түркістан Республикасын құруға атсалысқан есіл ер, 1991 жылы желтоқсан айында желбіреген елінің тәуелсіздік байрағын көре алмай, егемендіктен аттай елу жыл бұрын, 1941 жылы желтоқсанда озбырлықтың құрбаны болды. «Егер, бүгін бір қандасымыз еліміздің тәуелсіздігін жарияласа, мейлі ол коммунист болса да, соның қызметінде болар едім» деп армандаған Шоқайдың тілегін 1986 жылы Желтоқсан сарбаздары мұрат тұтты. Ел тәуелсіздігін алып, егемендік туы желбіреді.

	Топырағың торқа, жаның жаннатта болсын, азаттық жаршысы...





	 «Иені Түркістан» журналының мұқабасы





	 «Яш Түркістан» журналы (1929–1939)





	«Прометей» журналы





	Мұстафа Шоқай «Яш Түркістан» журналын шығарып отыр. Париж, 1930





	Мұстафа Шоқайдың пікірлес достары Зәки Уәлиди Тоған, Әзімбек Бірімжанов және Абдулқадир Инан. Берлин, 1924





	Мұстафа Шоқайдың Абдулуахаб Оқтайға жазған хаты және қолы





	Тахир Шакир (Шағатай), Мұстафа Шоқай және Абдуахаб Оқтай





	Мұстафа Шоқайдың соңғы суреттерінің бірі





	Мұстафа Шоқайдың өліміне байланысты Берлиндегі Виктория ауруханасының берген анықтамасы





	Берлиндегі бейіті





	Тұлғаға тағзым





	Туған жер топырағындағы тұғыр



	Мұстафаның кіндік қаны тамған жерге қойылған ескерткіш тақта





	Мұстафа Шоқайдың туыстары арасында





ҚОСЫМША ҚҰЖАТТАР





	Его высокородию!



	Прошение2



	Господину Директору Ташкентской мужской гимназии от киргиза Перовского уезда Гродековской волости Чокая Пергаева



	Желая определить сына своего Чокаева Мустафу в число учеников Ташкентской гимназии, покорнейше прошу Ваше Высокородие допустить его к приемному испытанию в августе месяце сего года.

	При сем представлены свидетельство о рождении, свидетельство врача о прививках сего и свидетельство Перовского городского училища.



	Город Перовск, 1902 года, марта 24 дня.



	***



	М.Н.П.



	Г. Директору Ташкентской мужской гимназии3



	Главный инспектор училищ Туркестанского края.

	17 Мая 1910 г.

	№3429

	г. Ташкент

	Сыр-Дарьинская область



	Вследствие рапорта от 11 сего мая за №865, имею честь сообщить Вашему Превосходительству, что ходатайство о предоставлении оканчивающему курс вверенной Вам гимназии М. Чокаеву спрашиваемой стипендии будет возбуждено по получении от Вас сведений, о том, что Чокаев приобрел право для поступления в высшее учебное заведение, т.е. удостоен аттестата зрелости.



	Главный инспектор училищ: Керенский

	Секретарь: Васильевич

	Помощник секретаря: Мочалов



	 ***



	2 июня 1910 года №1082

	Главному Инспектору училища Туркестанского края



	РАПОРТ4



	Вследствие предложения Вашего Превосходительства от 17 минувшего мая за №3429, имею честь донести, что ученик VIII класса вверенной мне гимназии Мустафа Чокаев приобрел право для поступления в высшее учебное заведение, т.е. удостоен аттестата зрелости от 2 сего июня за №1035 и изъявил свое намерение поступить для продолжения образования в С.Петербургский Университет по Юридическому отделению.



	Подп. Директор — Ев. Вознесенский



	***



	АТТЕСТАТ ЗРЕЛОСТИ5

	Дан сей сыну киргиза Мустафе Чокаевичу Чокаеву, магометанского вероисповедания, родившемуся в декабре месяце 1890 года в том, что он, вступив в Ташкентскую мужскую гимназию в августе 1902 года, при отличном поведении обучался по 2-oe июня 1910 года и окончил полный восьмиклассный курс, при чем обнаружил нижеследующие познания:

	по закону Божью -------

	по Русскому 5 (пять)

	Философской пропедевтики 5 (пять)

	Латинскому языку 4 (четыре)

	Математике 5 (пять)

	Математической географии 4 (четыре)

	Физике 5 (пять)

	Истории 5 (пять)

	Географии 5 (пять)

	Законоведению 5 (пять)

	Французскому языку 5 (пять)

	Немецкому языку 4 (четыре)



	На основании чего Педогогический Совет постановил выдать ему, Чокаеву, сей аттестат зрелости, предоставляющий ему все права, обозначенные в параграфах 129–132 ВЫСОЧАЙШЕ утвержденного 30-го июля 1871 года устава гимназии и прогимназий.



	Директор гимназии



	Члены педагогического Совета



	№ 1035

	2 Июня 1910 г. г. Ташкент

	Секретарь Педагогического Совета



	***



	Мұстафа мырза Шоқайдың хаты6



	Бас редактор мырза!

	«Ұлығ Түркістанның» 37-нші санында «жұмысшы және солдат депутаттарының өлкелік советінің мәжілісінде Орталық Кеңестен (Шурадан) советке уәкілдер жіберу мәселесі қаралғанда Ташкент Ғұлама жамиғатының жол басшыларынан Серәлі әпенді Лапин мырза қазіргі Орталық Кеңестің мүшелерінің бәрі де «самозванецтер» деді» деген бір хабар басылған еді. Осыған байланысты төмендегі сөздерді газетіңізге жариялауыңызды өтінемін.

	Серәлі мырза Лапин айтқан сөзінің дұрыс емес екенін өзі де білуі тиіс еді. Өйткені, Орталық Кеңес осы жылдың сәуір айында құрылып, мұсылмандардың бірінші құрылтайында ұлық Серәлі мырзаның қатысуымен Орталық Кеңеске мүшелер сайланды. Ол мүшелер төмендегі кісілер болатын: Серәлі Лапин, Убайдулла Хожа, Шаһиахмедов, Нарботабеков, Ақаев және мен.

	Осы құрылтайдың қаулысымен Орталық Кеңеске облыстардан да өкілдер сайланған еді. Бұлардың арасында агроном Хидает бек Ағаев, адвокат Оразаев және журналист Мехмет Әли Ефендизаде бар еді. Одан кейін Орталық Кеңес тарапынан шақырылған екі жиында да (екеуі де қыркүйек айында өткізілді) Орталық Кеңестің бүкіл мүшелеріне сенім білдірілді.

	Серәлі мырза Лапин, Орталық Кеңестің мүшесі болып тұрып, бастапқы Ғұлама жамиғаты тарапынан жасалған құрылтайларда әуелі Орталық Кеңес мүшелерін қайтадан сайлау мәселесін көтерген еді. Қазір түсінікті болып отыр, Орталық Кеңеспен күресу үшін ол Орталық Кеңес мүшелерін «самозванецтер» деп атау сияқты күлкілі сылтау ойлап тапқан. Алайда, Серәлі мырзаның есіне сала кетейік, өзінің жеке басының партия іші «интригаларын» жүзеге асыру мақсатында Орталық Кеңестің аты керек болған кезде Кеңестің өзге мүшелері сияқты өзі де «самозванец» болып тұрған. Ол кезде «самозванец» аталуға қысылмаған, керісінше, Кеңестің мүшелері болмай қалған кезде, оларға хабар бермей, өзіне қажет қарар-қаулылар шығарып, үстіміздегі жылдың 4-мамыр күні жұмысшы және солдат депутаттарының өлкелік советіне жалған мәлімет беріп, оларды да шатастырған еді.

	Орайы келіп тұрғанда еске ала кетейік, Орталық Кеңестің атын пайдалануға байланысты Кеңес тарапынан 9-мамыр күні шақырылған мәжілісте қарар қабылданған уақытта Серәлі мырза Лапин өзі шығарған қарарға «төраға міндетін атқарушы» деп қол қойған еді.



	***



	Түркістан автономиясының мәлімдемесі7

	Лә иләһә иллаллаһ Мухаммедун Расулаллаһ



	Жасасын Түркістан Мұхтарияты!

	Түркістан мұсылмандарының төртінші төтенше құрылтайы Түркістан өлкесінде өмір сүретін халықтардың қалауы бойынша, ұлы Ресей төңкерісі тарапынан берілген негіздерге сүйене отырып, федерация негізінде құрылған Ресей республикасымен бірге болатын Түркістанды жергілікті мұхтарият яғни «территориальный автономия» деп жариялайды.

	Бұл автономияның тез арада құрылып, қалыптасуын жақын арада жиналатын бүкіл Түркістан халқының «Учередителный собраниясына» (Түркістан межлис-и мүессесаны/Түркістан құрушы мәжілісі) тапсырады.

	Сонымен қатар (мәжіліс) Түркістан өлкесінде азшылық болып табылатын ұлттар мен ұлыстардың құқықтарының барлық жағынан қорғалуын салтанатты түрде мәлімдейді.



	Қоқант шаһары



	Хижри 1336 сене 25 сафер-ул Хайр

	Милади 27 ноябір 1917



	***



	Мұстафаның хаты8



	Басқармадан: Төмендегі «Мұстафаның хаты» бізге күтілмеген жерден келіп тапсырылып отыр (Бұл хатты бізге бір жолаушы әкеп тапсырып кетті. Ол қарандашпен жазылғандықтан, біраз кірлеңкіреген екен. Бірақ Мұстафаның қолын танып, хатының анық соныкі екеніне көзіміз жеткен соң, басып отырмыз). Осы хатты алған соң ғана біз оның амандығын біліп, қуанып қалдық. Онан бұрын оның хақында неше түрлі алыпқашты хабарлар есітіп, көңіліміз қамығулы еді.

	Мұстафа бұл хатты бізге жібергенде, оны газетке басып шығаруымызды өтінген екен. Соның үшін біз оны һешбір түрлі өзгертпестен төменде басып отырмыз.



	31 ғинуар күні күндізгі сағат 12-де Хоқанд болшеуиктерінің бізге тапсырған ултиматумын сөз қылып отырғанымызда тасыр-тасыр атылған мылтықтың даусы шықты. Бақсақ: мылтық атысып, соғыс бастаған болшеуиктердің солдаттары екен. Болшеуиктердің бұл ісі өздерінің ултиматумында қойған шартнәмасына қарсы келді: олар ултиматумда мәмле шарттарын кеңесуге үш сағат срок қойған еді, һәм сол сроктың уақыты екіден 20 минөт өткенде ғана бітетін еді. Сөйтіп, большеуиктер өз серттерін өздері бұзып, мәмле сөздің жолын бөгеді...

	«Шора-и Исламия» үйінде жиналып отырған хүкімет адамдары бар, һәм басқалар бар, «болшеуик солдаттары жақындап келе жатыр» деген хабарды естіп, жан-жаққа тарасып кетті. Сонан соң хүкімет адамдарына енді қайтып екінші бас қосуға һешбір түрлі жол қалмады. Себебі болшеуиктердің мылтық атқан даусын есіткен соң, мұсылмандар қолдарында бар қару-жарақтарын алып, көшеге шығып қалды. Алдында хүкіметтің: «Болшеуиктерге қарсы қару-жарақ алып шықпаңдар. Әлі де болса мәмлеге келерміз», — деген сөзіне олар құлақ қоймады. Өйткені олар болшеуиктердің мәмле сөзін бітірместен, мылтық атуға бас салғанын көрген соң, бұлар жалғыз хүкіметке емес, бәлки бүкіл мұсылман халқына жау болады деп, өз беттерімен қимыл қыла бастады. Сонан соң-ақ хүкіметтің ол арада істейтін қызметі қалмады.

	Хоқандта болған бұл көңілсіз уақиғаның саяси себептерін бастанаяқ түгел жазуға әзір заман көтермейді. Соның үшін мен бұл жерде бұл уақиға болғаннан кейін өз басымнан өткен ахуалды ғана көптің алдына ұсынғым келеді. Аудара қарап, ақтара түскен адамға бұл жазғандардан бірсыпыра саяси қыртыстар көрінер.

	Болшеуиктердіңоғынанқашып,Хоқанд қасындағықышлақтардағы сарт ағайындардың ішінде 5–10 күн жүрдім. Сол аз ғана күннің ішінде көрген жыбыр-жығамды дұшпан да болса құдай болшеуиктерге де көрсетпесін ...

	Ергеш қарақшы бас болып, Хоқандта сарттар болшеуиктермен соғыс бастағанда, оларда жеңілеміз деген ой тіпті болған жоқ. Соның үшін олар: «Енді сарт заманы болып қалды. Ергешті хан көтереміз. Ферғанада сарттардан басқа жан қалдырмаймыз. Қазақ пен болшеуиктің һешбір парқы жоқ. Ноғай болса, ол мұсылман емес. Себебі Хоқандта бір ноғай мұғалімнің аяғын құбылаға беріп оқытып жатқанын көрдік», — деп қышлақ сарттары үрген местей күмпиіп, сарттан басқа жанның бәрін қырып жібермекке бел байлап, қолдарына пышақ, балта, шот, кетпен, орақ, арқан, жіп, шынжырларын алып, көшеге сыймай күпілдесіп кетті. Болшеуиктерден қашып паналап, мұсылман баласын дос көріп, заманасы тасқан сарттардың ішіне нағыз сол кезде мен де келіп қалған едім.

	2 (7)-сыншы фиурал — сәрсенбі күні Гаухана деген қышлақтан бүкіл Ферғанаға белгілі Мүбарак дейтін қышлақта тұратын Мосыхан қажы дейтін ишанның ғалымдар баласы Ғұмархан төремен бірге Елеш қышлағының үстін басып, Құмбасты қышлағына келдік. Жолдасым — атты, мен — жаяу: сарттар жалдап мінуге көлік бермеді. Үстімдегі киген киімдерім — сарт киімдері: аяғымда — кебіс-мәсі, үсте — ала шапан, баста — қазандай ақ сәлде ...

	Барар жерім белгісіз болған соң, Хоқандтағы соғыс басылғанша, өзіміздің сарттардың ішінде қауіп-қатерден жырақ жүре тұрамын деген ой ғой мені бір қышлақтан бір қышлаққа тентіретіп жберген!

	Құмбастыға келген жерде шетінен қару-жарақ асынған 20 шақты сарттар келіп, мені шап беріп ұстап алды.

	— Һә, сен кімсің?

	— Мұсылманмын.

	— Қайсы мұсылмансың?

	— Қазақпын.

	— Қазақ қашаннан бұ иақ мұсылман?

	— Әлімсақтан бері мұсылман.

	— Шу қазақтың мұсылмандығына біздің шәкіміз бар.

	— Сендердің шәктерің болса, біздің қазақтың шаһиды бар.

	— Шаһиды нимә? Қаны, айтын!

	— Шаһиды — шиш кәлима дүния (Бұл шиш кәлима дүнияны) маған бастан-аяқ түгел айтқызып шықты. Қандай бақ беріп, жас күнімде жаттап алғандарымның ұмытылмағаны мұндай абырой болар ма?

	Осындай тергеу қылып болған соң, менің мұсылман екендігіме сарттар анық сенгендей болса да, онымен қоймай, тұс-тұстан анталап, ол жер-бұл жерімді шұқылап, мұсылманшылықтың онан да көзге көрінетін «нәшнәсін» іздеп бақты. Сол уақытта қасымдағы менімен бір жетіден бері таныс жолдасым Ғұмархан төре ат үстінде маңқиып, тамаша қылып тұрғаннан басқаша һешбір жәрдем көрсете алмады. Ол бүкіл Ферғанаға атақты бір ишанның баласы болғандықтан, маған жәрдем қылайын десе, бір ауыз сөзі ем еді. Ақырында мынау сарттардың жуық арада мені жібермейтініне көзі жеткен соң, атын борбайға бір салып, «шуу» деп жүріп берді ...

	Сарттар менің мұсылмандық жағымнан һешбір кінә таба алмаған соң:

	— Сен қазақ бұл жақта нағып жүрсің? — деп сұрады.

	Мен өтірік қоспай, жайымды айттым, һәм Мосыхан қажы ишанның үйінде бірнеше күн меһман болып жатқанымды да сөйледім.

	— Мосыхан қажы ишанның үйінде жатқаның рас болса, оның баласы сені неге тастап кетеді? — дейді сарттар.

	Мен олардың бұл сауалына не деп жауап берерімді білмедім ... Жолдасым молла Ғұмарханның көңіліне ғылым толып, онда жолдастыққа да орын қалмаған екен.

	Енді сарттар мені осы жерден ұстады. «Бәрібір бұл кім болса, ол болсын, қайдан шықса, одан шықсын — әйтеуір сарт емес екендігі ақиқат. Онан өзі де танбайды. Мұны өлтіру керек. Енді заман сарттардікі. Бізге қазақ та бір, болшеуик те бір», — деп, қолымнан жетектеп, қышлақтың шетіне қарай, көшеменен «Қазақ ұстадық!» деп айқайлап, тұс-тұстан адам шақырып, алып жөнелді.

	Мені өлтіруге жиналған адамның саны 70–80-дей болды. Бәрінің қолдарында қарулары бар: мылтық, қанжар, пышақ, келтек, сота, шоқпар ... Менде өлмеймін деген ойға орын қалған жоқ. Ақырында өлтіреміз ғой деп сарттар мені ұрып-соғып, әуре де болған жоқ. Екі көшенің айырылатұғын жерінде үлкен бір ағаштың түбіне отырғызып, сарттар мені өлтірудің жабдығына кірісе бастады.

	Екі қолым артыма таңулы. Екі көзім байлаулы, мойнымда қара қайыстан тұзақ — ажалды күтіп мен отырдым! Сарттардың ниеті — мені екі аяғымнан ағашқа асып қойып, атып өлтірмекші. Өзгелерден гөрі маған рахым қылған сарттар бытырамен атса, жаны қалар деп, мылтыққа жалғыз оқ салды... Құдайдың ғажап құдіретіне, ғадалдығына күмән келтіріп болмайды. Дәл осы тайғақ кешу, тар жолды Алла ғаділдігі алдымнан шықты!..

	Енді асамыз деп даярланып отырғанда, бір сарт келіп: «Сендер мұны қазақ дейсіңдер. Қазақтың да неше түрлісі болады. Бұл өзі қандай қазақ екен, көрейік», — деп көзімді шешкізді. Ол сарт көзімді шешкен соң, бетіме тура қарап жіберіп: «Ассалаумағалейкум, Мұстафа әфенді!» — деп, жалма-жан байлаулы қолымды босата бастады. Екі көзі жасқа толып, мойнымдағы тұзақты пышақпен қиып жіберіп, отырған орнымнан тұрғызып, өзге сарттарға менің кім екенімді баян қылып, көп сөз сөйледі. Сонан соң есірген сарттар өздері өлтіруді қойып, мені Хоқандқа Ергеш қарақшының алдына жібермекші болып, шаһарға бара жатқан адамдардың біреуінің артына міңгестіріп, жөнелтіп салды ...

	Енді әлгі мені өлімнен құтқарған сартқа келейік. Бұл сарт (атын білмеймін) былтыр пірдікар болып, соғыс тарапына барған көп сарттардың бірі екен. Ол былтыр жұмыс басында жәбір көріп, Ферғанаға қашып бара жатқанда, Петерборда маған кез болып, менен жолқаражаттық пұл алып, қажеті шыққан екен, һәм былтыр мен биыл менің Петерборда, Түркістанда қылып жүрген қызметтеріме де сырттай қанық екен.

	Құмбастыдан шығып, айдалған арестантқа ұқсап, кейін оралып, жоғарыдағы айтылған Елеш қышлағын басып, Гауханаға жөнелдік. Елеш һәм Гаухана қышлақтары арасында бір сай бар. Сол сайдың басында олай-бұлай өткен сарттан басқа жанның бәрін ұстап, тергеп тұрған мылтықты үш сарт кез болды. Менің бөтен екендігім һәм ықтиярсыз шаһарға айдалып бара жатқанымды білген соң, олар көп сөзге келмеді, мені атып өлтірмекші болды.

	Аттан түсірді. Жар басына отырғызды. Мені бастапқы тұзақтан шығарған сарт Құмбастыда қалған. Енді бұл оқтан мені кім құтқарар?

	Әйтеуір, көп қиналмай, жылдамырақ өліп кетсем екен деп, көзімді басып отыра бердім.

	Желлад сарт өзінің мергендігіне сыйынып (менің жүрекке тигізе атсаң, қиналмай бірден өліп кетсем дегеніме болмай), көздеді ме, көздемеді ме — тарс еткізіп атып салды. Құдай сақтады — оқ тимей зу етіп, жанап кетті. Сонан соң сарттар: «Бедбақтың бақыты бар екен!» — деп қайтадан атқа міңгестіріп, жөнелтіп жіберді.

	Гауханаға жеткен жерде әлгі қышлақтың болысы (Қайнар болысы) Жетімқұл Мұхамметқұлоғлы кез бола кетті. Ол мені бұрыннан таниды екен. Жайымды сұрап білген соң, жанымдағы мені алып келе жатқан сарттарға кейіп, өздеріңді атып өлтіремін деп ашу қылып, оларды қуып жіберді. Жетімқұл болыс мені өз үйіне алып барып, қонақ қылған соң, өзімнің айтуым бойынша қасыма жігіт қосып, Құдаш болысына қарай шығарып салды. Көрназар деген қышлақта Құдаш болысына жолығып, оның да мені бәледен құтқара алмайтынына көзім жетіп, қайтып айналып Гауханаға келіп, Хоқанд соғысы бір жайлы болғанша, сонда жатып алдым.

	Хоқанд соғысы тоқтады. Ергеш қарақшы қашып кетіп, шаһар болшеуиктер қолында қалды деген хабар келді. Сонан соң «сарт заманы» да жоғалғанын сезіп, сарттар ішінен желі шығып, солған қарындай жым болды.

	Қышлақ сарттарының пейілін білген соң, ертерек бұлардың арасынан шығып кетпекке қам қылдым. Бірақ көлік жоқ. Ақшаға иә салт ат, иә ат арба табылмай, жол бастауға жолдас шықпай, жаман қиналдым. Заманасы көшкен сарттар тым болмаса жөн сілтеп, қышлақтарының атын айтпай, жаяу жүріп, шаршап келгенде, таңдай жібітуге шай бермей, талай қорлықтарды көрсетті-ау! Алдында екі күн бұрын сарттан басқаның бәрін қырамыз деп, үрген іштей кеуіп жүрген сарттар «қазақсың» деп өлтірмек болып бір қинап еді. Енді болшеуиктер жеңген соң, хан көтеретін Ергештері қашып кетіп, солған сарттар жөн сілтеп, жол көрсетуге кежірлік көрсетіп, тағы ыза қылды.

	Екі күн жаяу жүріп, осындай бейнеттер шегіп, Дағыстан деген қышлаққа келдім. Сонда тоғыз жүз сомға ат алып, екі жүз тоқсан сомға жолдас жалдап, «қазақ — қырғыз, қайдасың?» деп, қарлы таулар асып, жөнеліп кеттім. Һәм сарттарға сол арада «хош!» айттым.

	Көргендерім көп еді. Өзім осы күні көшпелі салтқа түсіп, ат үсті болғандығымнан, орнығып отырып, толықтырып жазуға уақытым жоқ, шырақтарым. Жеке жүрген бауырларыңның дос тұтқан жақыннан дұспандық көріп, көңілі қапа болып тұр. Сөйтсе де Құмбастыдан басқа жер көрмеген, сарттан басқа ел көрмеген ғауамдардың маған қылған жаманшылығын бүкіл сарт халқына жапсырғым келмейді.

	«Бірлік Туы» арқылы алаш азаматтарына сәлем. Құдай тірлікте күліп-ойнап жолықтырсын. Жатқан жерім белгісіз, жария қылып болмайды.



	Мұстафа

	4 (11)-інші фиурал. «Тау арасы».

	***



	Қоқан мұхтарияты жайында9

	(Құрылғанына он жыл толуына орай)



	1927 жылы 10 желтоқсан (ескі жыл санауы бойынша 27 қараша) Түркістан ұлттық қозғалысы тарихында аса маңызды орын алады. Өйткені, бұдан тура он жыл бұрын Түркістан өзін мұхтар (автономиялы) деп жариялаған еді.

	«Қоқан мұхтарияты» — бұл, Түркістан мұсылмандары ұлттық қозғалысының алғаш рет құрылып, қалыптасуы еді. Бұл — біздің отанымыздың ұлттық азаттық жолында абайлап басқан алғашқы қадамымыз болатын. Соңғы кездері Түркістандағы коммунисттік баспасөз беттерінде «Қоқан мұхтарияты» мен оның қалыптасу тарихы жайында көптеген мақалалар жарияланып, түрлі жиындарда да жиі-жиі айтыла бастады. Онда «Қоқан мұхтариятының» алғашқы құрушысы ретінде мені атайды. Бұл ретте ұлттық қозғалыс пен ұлттық мемлекеттің алғашқы ірге тасын қалаушы екенін есту, әлбетте, кісінің көңілін мақтаныш сезіммен қуанышқа бөлейді. Алайда, бұл құрмет маған емес, Түркістан ұлттық ұйымына тиіселі. Ал тікелей маған тиіселі құрмет болса 27–28 қараша (10–11 желтоқсан) күні кешкісін Түркістанды мұхтар өлке деп жариялаған әйгілі әрі тарихи төтенше ұлттық құрылтайға басшылық жасауым болатын.

	Күні бүгінгідей есімде, құрылтайдың «Түркістан мұхтарияты» туралы шешімін бүкіл өкілдер ерекше қуанышпен қарсы алған еді. Шешім оқылған сәтте құрылтайдағы бүкіл өкілдер тік тұрып тыңдады, ал, оқылып біткенде «Жасасын Түркістан мұхтарияты!» деген ұрандар жаңғырығып жатты. Көптеген кісілер тіпті, қуаныштан жылап тұрды. Тек мұсылмандар ғана емес, жергілікті жөйттер де басқа өкілдерді құттықтап, құшақтасып жатты.

	Ташкент қаласында 30 қазан күні билік большевиктердің қолына өткен болатын.

	Уақытша үкіметтің Түркістан комитеті мүшелерінің бірі мен едім. Бұл комитет большевиктер тарапынан таратылды. Бас комиссар, генерал Коровниченко мен оның әскери және азаматтық істер жөніндегі орынбасарлары тұтқындалды. Комитет мүшелері Тынышпайұлы Мұхамеджан мен Шкапский әрдайым Жетісуда болып, мұндағы «төңкерісшіл орыс қоныстанушылары мен солдаттары» тарапынан жергілікті қазақ және қырғыздардың қаншалықты қырылғанын тіркеп отыратын. Комитет мүшелерінің бірі, Ташкент кеңесінің төрағасы Иванов Түркістанға астық сатып алу үшін Солтүстік Кавказға жіберіліп еді. Шендериков болса төңкерістің алғашқы күні қашып кетті. Осылайша, Уақытша үкіметтің Түркістан комитеті мүшелерінен Ташкентте, яғни, Түркістан үкіметінің орталығында жалғыз мен ғана қалған едім. Кейбір орыс ұйымдарының өкілдері маған кезек-кезек келіп, жаңа үкіметке қарсы күрестің орталығы боларлық бір үкімет құруымды өтінетін еді. Мен өзімді бұл қызметті атқара аларлық деңгейде емеспін деп ойладым. Өйткені, бұл күресті нәтижелі жалғастыра білу үшін қолымызда ешқандай құрал да, мүмкіншілік те жоқ болатын. Орыс әскерлерінің бір мұсылманның басшылығы астында әрекет етпейтіні әлбетте, белгілі еді. Әскерсіз қандай күрес болуы мүмкін?

	Халықтың талабына орай әрекет жасау үшін бір жол бар еді, ол да «мұсылмандар одағын» құру арқылы осы одақтың аты мен байрағы астында бірлесіп, әрекет ету. Ташкент қаласында жиналу біз үшін мүмкін емес еді. Қонақ үйдегі бөлмеме күніне бірнеше рет қарулы орыс әскерлері келіп, кетіп, мені үздіксіз бақылауға алған болатын. Ташкенттен кетуден және бұдан басқа қалада ұйым құрудан басқа амал қалған жоқ еді. Қарашаның бірінші күні екі жолдасыммен бірге Самарқанға бардық. Бұл жерде біз жергілікті тұрғындардың құлаған Уақытша үкіметтің басшылығындағы ешқандай қозғалысқа қосылмайтынын жете түсіндік. Самарқаннан Ферғанаға келдік. Бұл жерде де жағдай тап солай болатын: құлаған өкіметке жақ бір де бір мұсылман жоқ еді. Уақытша үкіметтің Түркістан комитетінде қызмет арқарған кезімде жиған азды көпті тәжірибем де менің Уақытша үкіметінің қорғаушысы әрі жақтасы ретінде жұмыс істеуіме мүмкіндік бермеді.

	Осы кезде мен Ташкентте құрылған Түркістан атқару комитетінің мүшесі Барановтың қолы қойылғантелеграмма алдым. Мені «маңызды келіссөз» үшін Ташкентке шақырған екен. Маған толық еркіндік берілетінін де қоса жазыпты. Жолдастарыммен ақылдасқаннан кейін Ташкентке баруға бел байлап, Жаңа Маргиланнан жолға шығып Ташкентке келдім. Бұл жерде күтпеген жағдайда, мені жақсы қарсы алды. Бұдан бірнеше күн бұрын Уақытша үкімет комитеті орналасқан ескі Түркістан генерал губернаторының сарайына шақырды. Бұл жерде мен жаңа үкімет мүшелерінің бірнешеуін көрдім. Олар жаңа үкіметке жергілікті мұсылмандардың уақытша алынбауы жөнінде қаулы қабылданғанын, алайда, ерекше жағдай болғандықтан, мені жаңа үкіметке мүшелікке қабылдайтынын айтты.

	Тіпті, Баранов маған «жаңа үкіметтің басшысы болуыңыз да әбден мүмкін. Мұсылман комитетінің төрағасы ретінде сіз бізге орасан зор көмек көрсете аласыз» деген еді.

	Мұсылмандарды мемлекет басқарудан аластау негізінде құрылған үкіметке менің жылы шырай білдіруім, немесе қосылуым, әрине, мүмкін емес еді.

	Бұл кездейсоқ кездесу маған соншалықты әсер еткен болуы керек, бұлар мен біздің, яғни түркістандықтардың ешқандай ортақ тіл табыса алмайтынын айқын сезіндім.

	Ташкентте көп тұрақтамай, қайтадан Ферғанаға қарай жолға шықтым. Жаңа Маргилан қаласында «өлкелік мұсылмандар кеңесінің» кеңсесінде болған бір жиында бүкіл Түркістандық мұсылмандардың жалпы құрылтайын шақыру туралы шешім қабылданды. Өйткені, сол аласыпыран күндерде саяси мәселенің аумалы-төкпелі жағын реттеп, тұрақтандыратын жалғыз ұйым — осы құрылтай болатын.

	Біздің, яғни құрылтай шақырып жатқан топтың саяси жағдай мен құрылатын үкімет туралы пікірлеріміз әрқилы болатын. Көпшіліктің пікірінше, үкімет билігі толықтай жергілікті халықтың қолына өтуі тиіс еді. Пікірталас нәтижесінде бұл мәселеге байланысты әзірше шешім қабылдамай, құрылтайда қарау ұйғарылды. Сонымен, жанжаққа телеграф арқылы хабар жіберіліп, шақыру қағаздары таратылды. Құрылтай 20-қараша, яғни 8-желтоқсан күні Қоқан қаласында жиылуы тиіс болатын. Құрылтайдың ашылуына дейінгі бірнеше күнді біз құрылтайдың күн тәртібі мен бағдарламасын жасаумен өткіздік.

	Облыс және аймақтық ұлттық ұйымдардың жетекшілері мен басқа да ұлттық топтардың белсенді мүшелері шұғыл түрде Қоқан қаласына шақырылды. Біз күн сайын жиналып, құрылтайға дайындалып жаттық. Оқиғалардың одан әрі өрбуіне әсіресе екі ұйым қатты ықпал етті. (Бұл мәжілістер ол уақытта Қоқаннан жырақта жүрген досымыз Б.Н.-ның үйінде өтіп, оның бұл күндері Өзбекстан үкіметінің басшыларының бірі болып отырған інісі де аталмыш жиындарға қатысқан еді). Аймақтардан келгендер өз пікірлеріне табан тіреп, тұрып алды. Олар осы мүмкіндікті пайдаланып Түркістан өлкесін тәуелсіз мемлекет деп жариялауды ұсынды. Тіпті, кейбір өкілдер егер толық тәуелсіздік жарияланбаса, онда ел ішінде көтеріліс болуы мүмкін деп айтты. Алайда, Убайдулла Хожа екеуіміздің көзқарасымыз бұдан басқа еді. Біз тәуелсіздік яки автономия мәселесінде асықпауды ұсындық. Өйткені, Түркістанның қалаларында тұрған әскерлер арасында түркістандық жергілікті әскер жоқ болатын. Ал, төңкерісшіл орыс әскерлері болса, бізге жаулап алынған жерлердің тұрғындары ретінде қарауға үйреніп қалған еді. Жұмысшыларға келсек, бұлардың арасында да жергілікті ұлт өкілдері жоқ болатын-ды. Орыс жұмысшылары бізге «бодан құлдар» деп қарайтын еді. Осы жұмысшы және әскерлердің өкілдерінен құралған Түркістан Кеңес үкіметінің жергілікті мұсылмандардың еркін ел болуына көз жұмып қарай алмайтыны да бесенеден белгілі еді. Бұл жағдай кеңес үкіметінің мұсылмандарға қарсы және жергілікті халықтың дұшпаны ретінде отаршылдық пиғылын ашық аңғартқан еді.

	Біз сияқты қолында мылтығы жоқ әрі әскери дайындықсыз ұлттың қарулы орыс жұмысшылары мен әскерлеріне қарсы күресуі мүмкін емес еді...

	Убайдулла Хожа екеуіміздің жасаған ұсыныстарымызды өзге өкілдер қабылдамай тастады. Бізден басқаларының бәрі де тәуелсіздікті қолдап, тұрып алды. Бұқара халық үшін де «тәуелсіздік жариялау» әлдеқайда түсінікті әрі өткір мәселе болып табылатын. Колесов — Успенский басшылығымен Ташкентте құрылған Кеңес үкіметінің негізгі сүйенер күші ішкі Ресейден келген орыс әскерлері мен біздің жерлерімізді тартып алған қоныс аударушылары еді. Оның үстіне, үкіметтің өзі де орыстардың ең оңбағандары мен қасиетсіздерінен құралған еді. Міне, осындай жағдайда Ташкенттегі төңкерісшіл үкімет пен біздің келіссөздер жүргізуіміз мүмкін емес еді. Ұзақ әрі даулы пікірталастан кейін, Түркістанды «автономиялы өлке» ретінде жариялау жөнінде құрылтайға ұсыныс беру туралы шешім қабылдадық.

	Ташкенттегі зорлықшыл үкіметпен жүргізілген келіссөздер нәтиже бермеді. 25-қараша (8-желтоқсан) күні Қоқан қаласына Түркістанның түкпір-түкпірінен өкілдер келді. Құрылтай 29-қараша күніне кейін шегерілді. Өйткені, құрылтай жұмысын жүргізу үшін бізге мықты бағдарлама даярлау қажет болды. Осы уақыт аралығында жан-жақтан келген өкілдермен жеке-жеке кездесіп, пікірлескенімізде жиылған көпшіліктің «Түркістанның тәуелсіздігін» күтіп жүргені белгілі болды. Сонымен қатар, Түркістанда «әмірлік жариялау керек» деп жүргендердің де бар екенін білдік. Бұлар «Ғұлама» қоғамының (басшысы Шерәлі Лапин) мүшелері еді. Бұлардың пікірінше, Түркия — Османлы ханзадаларының бірі Түркістанға шақырылып, оның таққа отырғызылуы керек екен.

	Бұқара халық арасында «хан тұқымына» бағыну керектігін айтқандар да жоқ емес еді. Дегенмен, әлбетте, бұлардың барлығы да тек сөз жүзінде ғана болатын.

	26-қараша (9-желтоқсан) күні бүкіл Түркістандықтардың төтенше құрылтайы салтанатты түрде ашылды және бұл құрылтай халықтың шынайы пікірін білдірді. Ташкенттегі большевиктер бұл құрылтайдың алдында үлкен әбігерге түсті. Құрылтайға жиылған өкілдердің сөздері мен баяндамалары ашу-ызаға толы әрі өткір еді. Орыс әскерлерінің жасаған зұлымдықтарын ашына айтқандар да болды. Әсіресе, татар Сабыржан Юсуфов — кейінірек белсенді большевикке айналып кетті — большевиктерді сынағанда сондай сөздер айтты, тіпті, мәжіліс төрағасы Убайдулла Хожаның өзі шешеннің сөзін бөліп, оны тоқтатуға мәжбүр болды. Құрылтайға жиналған халық өкілдерінің шешімімен, Түркістан өлкесін «Ресей федеративтік республикасының автономиялы өлкесі» деп жариялау туралы ұсыныс бір ауыздан қабылданды. Қарарға қарсы дауыс берген жалғыз өкіл Чанышев деген кісі болатын. Бұл адамның Ташкенттегі орыс үкіметінің тыңшысы екені кейіннен анықталды (Түркістандағы Кеңестік баспасөздің «Чанышев Түркістан автономиясы үкіметінің бас қолбасшысы болып тағайындалды» деп жазуы бекер, жалған сөз. Түркістан ұлттық үкіметі Чанышевты үкімет мүшелігіне алмақ былай тұрсын, бәлкім оны Қоқаннан қуып жіберген шығар. Оның Қоқан қаласына қайта келуі автономияшылар мен большевиктер арасындағы қақтығыс кезінде болса керек, ал бұл уақытта ұлттық үкіметтің тарап кеткені белгілі.)

	«Түркістан мұхтарияты» деген қарарға Ғұлама қоғамының мүшелері де қосылып, тілеулестігін білдірді.

	Құрылтай «Уақытша халық кеңесін» сайлады. Кәсіпкерлер мен ғұламалардан және ұлттық ұйымдардың мүшелері тарапынан құралатын «Кеңеске» жаңа мүшелер сайланды. Сонымен қатар, Түркістан құрушы мәжілісін мүмкіндігінше тезірек шақыру туралы сөз болды. Бұл Құрушы мәжіліс — Бүкілресейлік құрушы мәжілістің (Учередительное Собрания) келісімін ала отырып, автономиялы Түркістанның ата заңын даярлауы тиіс болатын.

	29 қараша (12 желтоқсан) күні автономиялы Түркістанның ұлттық үкіметін құру міндетін «уақытша халық мәжілісіне» беріп, құрылтай өз жұмысын аяқтады.

	«Уақытша халық кеңесінің» арасында қайшылықты екі пікірдің бар екені анықталды. Убайдулла Хожа екеуіміз орталық комитет сайлап, уақыттың талабына сай жаңа үкімет құру ісін сол комитетке беру қажеттігін айттық. Ал, қалған мүшелер болса, тікелей «Түркістан үкіметін» жасақтау керек екенін алға тартты. Бұл мәселеде табан тіреп, тұрып алғандардың бірі, әсіресе Түркістан жөйттерінің (еврейлерінің) өкілі Саламон Герцфельд еді. Көпшілік болғасын, олардың айтқаны болды. Соған байланысты, Убайдулла Хожа екеуіміз қайта сөз алып, бізді үкімет мүшелегіне енгізбеуін өтіндік. Өйткені, біз үкімет деп аталған құрылымның шынайы үкімет сияқты жұмыс істеуін қалаған едік. Бұған керісінше, үкіметтің жұмысын атқара білу үшін біздің қолымызда жағдай да, мүмкіншілік те жоқ болатын. Сондықтан, Убайдулла Хожа екеуіміз «күш-қуаты жоқ үкімет мүшесі болғанша, үкіметтің тысында қалып, автономияның пайдасы мен өркендеуіне әлдеқайда көп үлес қосамыз» деп есептедік. Біз Петерборда өтетін Бүкілресейлік құрушы мәжілістің (Учередительное Собрания) жиынына баруға тәуекел еткен болатынбыз. Алайда, «Уақытша халық кеңесі» біздің тілегімізді қанағаттандырмады. Біздің екеуімізді де үкіметке мүшелікке өткізумен тынбай, ең жауапты қызметтерге тағайындады. Ал, Петерборға бару мәселесі де Құрушы мәжілістің белгіленген күнде (1918 жылы 5 қаңтарда) өтіп, өтпейтіні анықталғанға дейін кейінге шегерілді. Ол уақытқа дейін біздің үкіметіміз жергілікті жұмысшы және шаруалардың жай-күйімен жақыннан танысу үшін мұсылман шаруа және жұмысшыларынан тұратын құрылтай шақыру қажет деп тапты. Бұл құрылтай 25-желтоқсан күні өтетін болып келісілді. Сонымен қатар, Башқұртстан және қазақ-қырғыз ұлттық ұйымдарымен байланыс орнату және саяси жағдайды жақыннан біліп, танысу мақсатында мені Орынборға жіберді.

	«Оңтүстік-шығыс казактары одағы» Түркістан ұлттық комитетіне хабар жіберіп, Түркістанның да осы одаққа кіруі жөнінде өтініш айтқан еді. Қоқанда жиылған құрылтай болса «бұл мәселені келешекте жиналатын «Түркістан құрушы мәжілісі» қарап, жауап беретін болады» деп шешкен болатын-ды. Бұл — одақты сыпайы түрде шығарып салу еді. Сондықтан Орынборға жүрер алдында аталмыш одақтың саяси ұстанымы жайында кеңірек мәлімет жинау мәселесі де маған тапсырылды. Желтоқсан айында Орынборға аттанып кеттім.



	***



	Вопрос о межнациональных взаимоотношениях в Туркестане10

	(по советским материалам)



	Настоящая статья была напечатана в журнале «Прометей». Мы пееечватпеарлеиводе с французского языка, причем старались дер жаться ближе к тексту. Ознакомить с ней читателей «Горцев Кавказа» не безынтересно, так как русская национальная политика в Туркестане мало чем отличалась и отличается от таковой на Кавказе.

	Редакция



	Я бы хотел просить редакцию разрешить мне вновь вернуться к вопросу о межнациональных отношениях в Туркестане. На эту тему писалось немало на страницах «ПРОМЕТЕЯ», но с каждой туркестанской почтой, получаемой нашими эмигрантскими кругами, мы знакомимся с чем-то новым, вносящим существенные коррективы в наше старое представление о русском народе,о его демократических и революционных кругах. Наши прежние лидеры крепко верили в присущую русскому народу особенность — отсутствие национального эгоизма и национальной исключительности. В особенности в этом были убеждены те из нас, кто прошел русскую школу, кто познал внешний мир под русским влиянием. Свои убеждения они передавали другим и увлекали за собою массы. Период февральской революции весь прошел под знаком исключительного, слепого, я бы сказал, доверия к русской демократии и особенно к ее революционной части. И когда украинцы первые выступили с программой национального самоутверждения, нами, туркестянчами, это было воспринято, как первое предостережение, и как первая брешь в нашем доверии к русскому народу.

	Февраль сменился октябрем. Народ, точно по приказу свыше, оставался совершенно равнодушным к факту исчезновения Временного Правительства, но и доверия своего к новому советскому правительству не выражал. У этого есть своя причина. Движущими элементами революции и февральской и октябрьской в Туркестане были одни и те же силы, что составляли опору старой русской колонизаторской монархии. Солдаты, которые при царизме привыкли расправляться с «туземцами» по своему усмотрению, при революциях получили еще большую возможность проявления «своей власти».

	Русские рабочие, поставленные царским правительством в исключительно привилегированное положение по сравнению с «туземцами», были заражены, по свидетельству большевиков же, «духом русского империалистического колонизаторства».

	Не приходится и говорить о русских крестьянах-переселенцах. Один туркестанец, собравший богатый материал по революционной эпохе в Туркестане, нам сообщает следующую выписку из книги большевика Сафарова (стр. 62): «Русский крестьянин-переселенец, начиная с февральской революции, стал хозяйничать в кишлаках и аулах), как в своем собственном кармане».

	Таковы три основных элемента революции в их отношении к коренному населению Туркестана.

	И не было ничего удивительного в том, что одна ташкентская газета «ТУРКЕСТАНСКИЙ КУРЬЕР», 5-го сентября 1917 года, т. е. в то время, когда советы раб. и солд. депутатов были в зените своей революционной славы, могла писать:

	— По существу, на революционных солдатах и рабочих ныне лежит та роль, что прежде выполняли царские пушки в Туркестане...

	Каково должно было быть удивление и разочарование туркестанцев, проповедовавших веру в освободительную миссию русской революции, когда они оказались перед молчаливым признанием правоты ташкентской газеты со стороны сов. раб. и солдат. депутатов!

	С тех пор прошло десять с половиною лет. Большевики пережили и осилили эпоху так называемого «военного коммунизма», когда каждая советская ячейка, как бы мала она ни была, сама ставила себе лпюутцииорневного строительства и позволяла безнаказанно ис треблять всех и каждого. То было время, когда центральная власть не отвечала за действия «власти на местах», когда, по свидетельству советских руководителей, советский и партийный аппараты (как будто это не одно и тоже), были если не заполнены, то, во всяком случае, дочонстоатобременены «колонизаторскими эле ментами». Это была весьма удобная форма — взвалить ответственность с «русского революционного народа» на «проходимцев», на «переменивших шкуру» буржуев и националистов.

	Ныне советская власть переступила порог двенадцатилетия своего существования. Партия и власть на местах считаются очищенными от всех нежелательных элементов. Иностранным гостям рассказывается сказка о царстве межнационального братства. Осуществлены на деле какие-то там «национальные советские республики», где вся полнота власти, весь «революционный суверенитет» находятся в руках представителей бывших угнетенных «туземцев».

	Словом, царство земного рая для бывших национальных меньшинств России.

	Но стоит просмотреть советские же газеты, как от этого рая вы получите впечатление настоящего ада, где роль «карающих ангелов» выпала «на русских, а грешными, испытывающими «муки ада», оказались все те же «туземцы».

	Нам доставлены данные о национальных взаимоотношениях в Туркестане. Из них мы остановимся только на тех, которые имеют официальное советское происхождение. Можно быть вполне уверенным, что клеветать на себя 'большевики не станут.

	Говоря о росте национализма в среднеазиатских республиках, советский официальный орган «ЗА ПАРТИЮ» (октябрь 1928 г.) пишет:

	«Одним из условий роста национализма здесь, где живы еще воспоминания о царской политике русского самодержавия, является великорусский шовинизм».

	Чрезвычайно интересно сопоставить это признание большевистского журнала с тем, что пишет парижский журнал г. Керенского «ДНИ» (№ 10) по этому же поводу. Согласно информации органа г. Керенского, «шовинистические настроения в России являются ответом на русофобский шовинизм в школах» республики... с магометанским населением (!). Другими словами, г. Керенский хочет сказать, что русские защищаются от магометанского населения Кавказа и Туркестана.

	Есть люди и вещи, с которыми и о которых не спорят.

	Мы вынуждены причислить г. Керенского к той категории русских людей, с которыми по вопросу о межнациональных отношениях спорить не следует.

	Большевики, стоящие у кормила правления, утверждают, что «великорусский шовинизм» вызывает ответный русофобский национализм на местах, а г. Керенский, сидя в Париже, доказывает как раз противоположное.

	Конечно, будущая политика подавления национального движения в пределах России, если только суждено ей восстановиться в желательных для г. Керенского границах, может быть оправдана только вот такими наизнанку перевернутыми утверждениями.

	Но мы пойдем по следам советских данных.

	Названный большевистский журнал ЗА ПАРТИЮ сообщает следующие формы проявления «великорусского шовинизма» в Туркестане: обеспечение вновь построенными жилищами исключительно рабочих-европейцев; никуда негодное обслуживание культурных запросов и нужд национальных меньшинств; случаи противодействия со стороны администрации, технического персонала и даже рабочихевропейцев в деле повышения квалификации рабочих — неевропейцев; случаи прямого издевательства над рабочими националами (т. е. туркестанцами)...

	Этот же журнал приводит клички, которые дают русские дети детям туркестанцев в школах.

	— От этих кличек, пишет «ЗА ПАРТИЮ», смердит старой зоологической национальной политикой...

	Так, например, детей коренных туркестанцев их русские товарищи в советских школах называют «азиатскими дикарями».

	Вот где причина и корень «русофобства в школах», а не в том, что будто «значительное количество преподавательских мест в советских школах в Туркестане занято бывшими офицерами турецкой армии. («ДНИ», Лв 10). Информатор г. Керенского просто солгал: в Туркестане нет ни одного учителя-турка. Советское правительство уже давно изгнало оттуда всех турок. Разрешение туркам на выезд в Туркестан выдается в исключительных случаях.

	Знает ли г. Керенский, что советское правительство не согласилось на учреждение турецких консульств в пределах Туркестана?

	Я приведу теперь данные об отношении русских рабочих к рабочим туркестанцам. При этом буду придерживаться официального органа ср. аз. бюро ЦК ВКП в Ташкенте — журнала «ЗА ПАРТИЮ» (сентябрь 1928).

	— «Нередко на предприятиях рабочие местных национальностей подвергаются со стороны отдельных рабочих-русских различным насмешкам и издевательствам....

	«В общежитиях КЗЫЛ-КИЯ (каменноугольные копи), рабочиерусские намазывали кровати и посуду свиным салом, с тем, чтобы выжить киргиз из общежития. Киргизы коллективно покидали казармы...

	«Из-за «шуток» товарищей русских, рабочие туркмены на шелкомотальной фабрике вынуждены отказаться от посещения столовой и завтракать располагаются вокруг фабричного здания на засоренной разными отбросами земле...

	«В Байрам-Али (Туркменистан) во время спектаклей на туркменском языке нередко появляются группы залихватского молодняка пьяной ватагой сопровождают спектакль хулиганским смехом-гоготанием...

	«В Красноводске, зная, что рабочие-тюрки с презрением относятся к вину, для питьевой воды использовали винные бочки и тем оставляли их без воды на работе при жаре в 50 гр.

	А вот свидетельство делегата VI Конгресса Коминтерна Домбаля, объезжавшего Туркестан, о положении рабочих-туркестанцев на рудниках КЗЫЛ-КИЯ:

	«Насколько плохи условия жизни рабочих коренной национальности, пишет Домбаль, (см. ташк. «ПРАВДА ВОСТОКА» ном. от 31 окт. 1928 г.), говорит хотя бы имевшееся в одном из бараков объявление, грозящее всем (русским-рабочим), не соблюдающим правил о чистоте, отправкой на жительство в «таджикский» барак...

	И Домбаль вынужден констатировать, что «предпосылкой к росту национального шовинизма» среди туркестанцев служат именно подобные отношения к ним со стороны русских.

	О насмешках над туркестанцами со стороны русских говорят и секретарь ср.-аз. бюро ЦК ВКП Зеленский, и отв. редактор журнала «ЗА ПАРТИЮ» и газеты «ПРАВДА ВОСТОКА» Нодель. И все они, Домбаль, Зеленский, Нодель и ряд др. самых ответственных работников сов. власти и большевистской партии в один голос твердят:

	«Рост русофобского национализма среди туркестанцев объясняется неумеренным проявлением русского великодержавного шовинизма». — И в это самое время осведомитель г. Керенского, одного из людей, воплощающих в себе идеалы февральской революции, пытается перекрасить истину и сообщает совершенно ложные данные о какихто турецких учителях в Туркестане и проявлении русского великодержавного шовинизма, перекрашивает в невинный цвет национальной самозащиты русских.

	Всем известно наше отношение к этой власти: мы ее начисто отвергаем. Но при всем том, мы должны уметь отличить ответственность власти, как таковой, от ответственности отдельных элементов, работающих под флагом этой власти. Так, например, привсем нашем отрицании советской власти, мы не можем сказать, что за издевательство русских рабочих над рабочими туземцами ответственность ложится всецело на Сталина. Нет, в этих издевательствах, в этих кличках «азиатский дикарь» границы ответственности выходят далеко за личности и политику Сталиных, Рыковых и др.

	Среди туркестанцев никогда не было разногласий относительно будущего своей страны. Все, «без исключения, были вначале автономистами, а после стали самостийниками. Были разногласия относительно распределения ответственности за выпавшие на долю Туркестана национальные несчастья. Одни считали ответственными русских вообще, другие старались, больше по соображениям тактики, чем по существу, ограничить ответственность правящими кругами и партиями.

	Вести, идущие из Туркестана и подтверждаемые почти полностью самой же советской прессой о межнациональных взаимоотношениях и их причинах с одной стороны, попытки журнала г. Керенского перекрасить истину и ответственность за нынешний межнациональный ад в Туркестане, за развитие там русофобства, желание перевести «с больной головы на здоровую» — с другой, все это вместе взятое стирает и эту тонкую тактическую грань между группировками туркестанцев.

	Ну а там, где детей туркестанцев обзывают «азиатскими дикарями», где на страницах «научного» журнала («Медицинская мысль Узбекистана»), редактируемого профессорами Ср.-Аз, Университета гг. Грековым, Крюковым и Ситковским, доказывается, что туркестанцы созданы дикарями; там, где рабочий туркестанец подвергается еилзьдсетвваатм только потому, что он туркеста нец; там, где жилище рабочего туркестанца является карцером для провинившихся русских; где русские отрицают «равноправие национальностей», когда речь заходит о туркестанцах; где даже смеются над «правительствами основных национальностей» (см. «ЗА ПАРТИЮ», июль 1928 г.), там, я гноивкоаркюи,х тактических тонкостей не знают и не поймут. Там го ворят просто:

	— Это русские издеваются над нами. И больше ничего. Там русофобство оправдано.

	Это факт весьма прискорбный, но факт.

	Тысячи турецких учителей, если бы они и были в Туркестане, не в состоянии развить русофобство до такой степени, как эта кличка, данная русскими детьми туркестанским детям, как этот плакат о «таджикском бараке»...



	Жанай



	***



	Жұрт ойлары11



	Жыл айналып өтпейді,

	Жүректен ауру кетпейді.

	Ай айналып өтпейді,

	Ауыздан айту кетпейді.

	Ұзақта қалған Түркістан

	Ұзатсам қолым жетпейді.

	Тауларда киік оттайды,

	Мергендер мылтық оқтайды.

	Жүректе жауһар болмаған

	Жұртыңда жауды сақтайды.

	Тауында қырғыз биесі,

	Шөлінде қазақ түйесі.

	Жүректен күйген Түркістан

	Жаулардың болды ұясы.

	Ой тиме таудың басына,

	Келгенде самал ұшырар.

	Кіргізбе жауды жұртыңа,

	Соңында сені көшірер.

	Жирен атым баулаймын,

	Жеті атамды ойлаймын.

	Жау болып келген жаманды,

	Жеткенде жұртқа қоймаймын.

	Қиядан қыңыр ұшпайды,

	Қырылғыр орыс көшпейді.

	Жауларға қалған жамандар,

	Жақсыға құшақ ашпайды.

	Көкте жұлдыз жәудірер,

	Жамандар жаудан қалтырар.

	Жоғалтып жұрттың шырағын,

	Кімдерге көзі мөлдірер?

	Түркістанның даласы,

	Жылама жұрттың баласы.

	Ерттеп атты мінгенде,

	Қанасын жаудың жарасы!



	Тайлақ Ахмет





ТАҢДАУЛЫ БИБЛИОГРАФИЯ




	Мұстафа Шоқайдың еңбектерінен:

	Mustafa Chokaev, Chez les Soviets en Asie Centrale, Paris, 1928.

	Чокай-оглу Мустафа. Туркестан под властью Советов (к характеристике диктатуры пролетариата). Париж, 1935. Mustafa Çokayoğlu, 1917 Hatıra Parçaları, Paris-Berlin, 1937. Мұстафа Шоқай. Түркістанның қилы тағдыры. Құрастырған: Б. Серікбайұлы Қошым Ноғай. Алматы, 1992.

	Мустафо Чукай. Истиқлол жаллодлари. Тошкент, 1993. Мұстафа Шоқай, Мария Шоқай. Естеліктер. Ыстанбұл, 1997.

	Мұстафа Шоқай. Таңдамалы. Құрастырған: А. Нүсіпхан, М. Қойгелдиев, 2 том. Алматы, 1999.

	Чокаев М. Отрывки из воспоминаний о 1917 г. Подг.: Исхаков С. М. ТокиоМоскова, 2001.

	Sovyetlerin Türkistan’da Tatbik Ettikleri Milliyet Siyasetinin Nazari ve Ameli Cihetleri, Yeni Türkistan, 1927, №1, 9–16 s. Türkistan’da Siyasi İntibalar, Yeni Türkistan, 1927, №2–3, 6–8 s.

	Türkistan’da Sovyet Hükümetinin Açlık Siyaseti, Yeni Türkistan, 1927, №4, 8–11 s

	Türkistan’ı Açlık Tehdit Ediyor, Yeni Türkistan, 1927, № 5–6, 7–10 s.

	Türkistan’da Müdafaa Haftası, Yeni Türkistan, 1927, №5–6, 15–17 s.

	Hokand Muhtariyeti Hakkında, Yeni Türkistan, 1927, №7, 7–11 s.

	Rusların Muhaceret Siyaseti Hakkında, Yeni Türkistan, 1928, №9, 6–10 s.

	The Basmaji Movement in Turkestan // The Asiatic Review, London, 1928, p.273–288.

	The Bolsheviks and Afganistan // The Asiatic Review, London, Juli 1929, p.497–516.

	Rus-Çin İhtilafına Dair, Yeni Türkistan, 1929, №23, 3–7 s. Вопрос о межнациональных взаймоотношениях в Туркестане // Горцы Кавказа, 1929, №2–3, с.23.

	Біздің иол, Яш Түркістан, 1929, №1, 1–3 б.

	Түркістанда пахта етрафында күреш// Яш Түркістан, 1929, №1, 4–16 б.

	Шовенизм тоғрысыда // Яш Түркістан, 1930, №2, 1–5 б. Turan Devleti Hakkında, Yeni Türkistan, 1930, №26, 6–10 s. Türkistan’da Milli Mücadele, Yeni Türkistan, 1930, №29, 2–4 s.

	The Situation in Afganistan // The Asiatic Review, London, 1930, vol.26.

	Cellatlar Provakosiyonu, Yeni Türkistan, 1930, №29, 4–5 s.

	Türkistan’da Pamuk Etrafında Küreş, Yeni Türkistan, 1930, №27, 11–17 s.

	Түркістанлылар башларыны егмегенлер // Яш Түркістан, 1930, №3–4, 1–5 б.

	Басмашылық тоғрысыда // Яш Түркістан, 1930, №3–4, 5–9 б.

	Ақ рус, қызыл рус — бәрібір рус // Яш Түркістан, 1930, №3– 4, 25–31 б.

	Болшевиклер тарихны қандай язадұрлар // Яш Түркістан, 1930, №3–4, 31–33 б.

	17 феурал // Яш Түркістан, 1930, №5–6, 1–5 б.

	Түркістан лениншілеріге жеуап // Яш Түркістан, 1930, №5–6, 5–16 б.

	Түркістанлылар назары диккатиге // Яш Түркістан, 1930, №7–8, 1–3 б.

	Рахим Енғам тәубе қылды // Яш Түркістан, 1930, №7–8, 8–12 б.

	Садуллаһ Хожа махкемесі // Яш Түркістан, 1930, №7–8, 12–21 б.

	Қозғалыштан қуртылышқа // Яш Түркістан, 1930, №9–10, 1–7 б.

	Мілли мәселе теуерегінде // Яш Түркістан, 1930, №9–10, 7–15 б.

	Керенский уе Түркістан мілли харекеті // Яш Түркістан, 1930, №11, 11–19 б.

	Бұрынғы чекист Ағабеков хатыраларынан//Яш Түркістан, 1930, №11, 19–21 б.

	Желладлар провоқосионы // Яш Түркістан, 1930, №12, 31–32 б.

	Мұхтарияттан истиклалға // Яш Түркістан, 1930, №13, 1–5 б.

	Тарихи еслемелер // Яш Түркістан, 1930, №13, 6–8 б.

	Түркістандағы сияси уазиет // Яш Түркістан, 1931, №14, 1–6 б.

	Ақ-қызыл // Яш Түркістан, 1931, №15, 3–8 б.

	Совет Орта Азия федерасионындан мілли мүттехид Түркістан деулетіге // Яш Түркістан, 1931, №16, 4–9 б.

	Mefkure Meydanıda Küreş, Yeni Türkistan, 1931, №31, 5–9 s.

	Mefkure Meydanıda Küreş, Yeni Türkistan, 1931, №32, 10–14 s.

	Beyaz-Kırmızı, Yeni Türkistan, 1931, №33, 1–4 s.

	Merkezi Asya Federasyonu Projesi, Yeni Türkistan, 1931, №35, 1–5 s.

	Cemal Paşa’nın Katli Münasebetiyle (Moskova Bolşeviklerinin Cinayeti), Yeni Türkistan, 1931, №35, 8–10 s.

	Turkestan and the Soviet Regime // JRCAS, 1931, p.403–420. Әнуар пашаның шехадеті // Яш Түркістан, 1931, №16, 28–38 б.

	Аладұрған уазиетіміз ашық болсын // Яш Түркістан, 1931, №17, 1–4 б.

	Мілли күреш майданында // Яш Түркістан, 1931, №17, 14–21, б.

	Азери туғанларымызға // Яш Түркістан, 1931, №18, 1–3 б. Мілли зиялы // Яш Түркістан, 1931, №18, 3–9 б.

	Болшевизм түрікшілдік дұшманыдұр // Яш Түркістан, 1931, №20, 1–6 б.

	Қыпқызыл ахмақлар // Яш Түркістан, 1931, №20, 14–18 б. Түркістан мілли күрешінің себеб уе мақсатлары // Яш Түркістан, 1931, №21, 1–7 б.

	Айыблыны тапқанлармыш // Яш Түркістан, 1931, №23, 23–24 б.

	По внешности коммунист, по содержанию националист // Горцы Кавказа, 1932, №29, с.24–26.

	Бір илми ялғанға қаршы // Яш Түркістан, 1932, №27, 4–11 б.

	Түркістанның бақытсызлығы уе ондан құртылыш иолы // Яш Түркістан, 1932, №27, 11–17 б.



	Қоқан мұхтарияты хақында // Иені Түркістан, Яш Түркістан, 1932, № 27, 7 б.

	Түркістан уе Бұхара ма, иоқса тоғрыдан тоғры Түркістан ма? // Яш Түркістан, 1932, №28, 1–4 б.

	Жепхемізді бірлестірейік // Яш Түркістан, 1932, №29, 24– 25 б.

	Жепхемізді бірлестіріш хаққында // Яш Түркістан, 1932, №31, 7 б.

	Түркістан түріклігі // Яш Түркістан, 1932, №32, 1–5 б. Ялғаншының айғағы янында / Яш Түркістан, 1932, № 32, 21–29 б.

	Декабр хатыралары // Яш Түркістан, 1932, №37, 1–6 б.

	Fifteen Years of Bolshevik Rule in Turkestan // JRCAS, 1933, vol. xıx, p.403–420.

	Ермени мәселесі 1 // Яш Түркістан, Март 1933, №40, 17–22 б.

	Ермени мәселесі 2 // Яш Түркістан, Апрель 1933, №41, 24–29 б.

	28 Май // Яш Түркістан, 1933, №42, 9–10 б.

	Ермени мәселесі 3 // Яш Түркістан, Май 1933, №42, 17–22 б.

	Петлурашылар, Чокайоғыллары, Рамиз, Кемали уе башқалары // Яш Түркістан, 1933, №43, 2–8 б.

	Түркістанның инкылап алтындағы уазиеті//Яш Түркістан, 1933, №43, 26–30 б.

	Шарқи Түркістан мәселесі етрафыда // Яш Түркістан, 1933, №46, 7–11 б.

	Хатыралар сахифелерінден // Яш Түркістан, 1933, №47, 20–24 б.

	Түркістан Совет матбуаты уе Түркия жұмхуриетінің 10 иыллығы // Яш Түркістан, 1933, № 49, 14–17 б.

	Иығылғанға иумруқ // Түркістан, 1934, №2, 6–7 б.

	Пек мұхтерем Аяз бей // Яш Түркістан, 1934, №53, 40–42 б. Шарқи Түркістан, тышқы дүние уе біздің уазифамыз // Яш Түркістан, 1934, №56, 23–27 б.

	Орынға келмей қалған бір инқылаби харекет // Яш Түркістан, 1935, №62, 21–25 б.

	17 қат құм астында қалғыр ярамаз бір харекет// Яш Түркістан, 1935, №63, 19 б.

	Иусуф Акчура // Яш Түркістан, 1935, №65, 8–12 б.

	Маршал Жозеп Пилсудский // Яш Түркістан, 1935, №67, 29–34 б.

	Лех ефкары аммесі тауышы // Яш Түркістан, 1935, №72, 8–10 б. 1936 // Яш Түркістан, 1936, № 74, 5 б.

	Мілли кадролар хазырлаш // Яш Түркістан, 1936, №78, 7–11 б.

	Мұхажераттағы мілли уәзифамыз // Яш Түркістан, 1936, № 84, 2–6 б.

	Батыр болшеуик Амангелді хақында хақиқат // Яш Түркістан, 1936, №85, 29–33 б.

	Дүшманларымыз бізнің фаалиетлеріміз хақында ниме диедүр? // Яш Түркістан, 1937, №87, 2–6 б.

	Радлов хақында // Яш Түркістан, 1937, №94, 33–37 б. Түркістан, Кавказия уе Украина халқларының миллетлер жәмиетіне мүражааты // Яш Түркістан, 1937, №95, 31–33 б. Әнуар паша // Яш Түркістан, 1938, №104–105, 2–5 б.

	Ататүріктің реформалары // Яш Түркістан, 1939, №110, 5–9 б.

	Хараб олсын Русия федерализмі // Яш Түркістан, 1939, №116–117, 2–8 б.



	Қазақ тілінде:

	Абдуллин Х. Мұстафаның өмірі мен өлімі // Ана тілі, ақпан, 1991.

	Әлімжанов Ә. Мұстафа Шоқай!.. Ол кім?//Қазақ әдебиеті, 24.06.1991.

	Бәкірұлы Ә. Мұстафа Шоқай. Алматы, 1997.

	Бөкейханов Ә. Шығармалары. Даярлаған М. Қойгелдиев. Алматы, 1994.

	Жолдасбеков М. М. Шоқай жайында//Егемен Қазақстан, 13 көкек, 1995.

	Исахан Ғ. Мұстафа мұралары еліне оралды // Түркістан, 2001.

	Есмағамбетов К. Әлем таныған тұлға. Алматы, 2008. Қамзабекұлы Д. Алаш және әдебиет. Астана, 2002. Қамзабекұлы Д. Пайым. Алматы, 1997.

	Кәкен А. Түркістан легионы. Астана, 2000.

	Кәкен А. Жұмбақ өлім // Егемен Қазақстан, 22 наурыз 2006.

	Қара А. Мұстафа Шоқай. Өмірі, күресі, шығармашылығы. Алматы, 2004.

	Қойгелдиев М. Алаш қозғалысы. Алматы, 1995. Қойгелдиев М. Тұтас Түркістан идеясы және Мұстафа Шоқайұлы. Алматы, 1997.

	Қойшыбаев Б. Беймәлім тағдыр. Мұстафа Шоқаев туралы бірер сөз//Ана тілі, 17 мамыр, 1990.

	Қойшыбаев Б. Мұстафа Шоқай // Қазақ әдебиеті, 2 қараша, 1990.

	Қоңыратбаев О. Тұрар Рысқұлов. Қоғамдық саяси және мемлекеттік қызметі. Алматы, 1994.

	Қыдырәли Д. Мұстафа Шоқайдың мұғажырлық мұраты // Жұлдыз, 2003, №4. 184–193 б.

	Қыдырәли Д. Мұстафа кімнің қолынан ажал құшты? // Жас Алаш. 27.12.2003.

	Қыдырәли Д. Гөзал Түркістан, саған не болды? // Жас Алаш. 02.06.2005.

	Қыдырәли Д. Мұстафа көтерілген шың // Жалын, Алматы, 2004. №8. 74–85 б.

	Қыдырәли Д. Қос бәйтерек // Таң-Шолпан, №1, 2005. 79– 95 б.

	Қыдырәли Д. Эмиграциядағы Түркістан әдебиеті // ТаңШолпан, 2005, №4, 124–131 б.

	Қыдырәли Д. Мұстафа Шоқай. Астана, 2007. Нұрпейісов К. Алаш һәм Алашорда. Алматы, 1995.

	Нүсіпхан А. Кремльдің түн ұйқысын төрт бөлген Мұстафа Шоқай және оның «Яш Түркістан» журналынан соны деректер //Қазақ әдебиеті, 1 мамыр, 1998.

	Оралтай Х. Мұстафа Шоқай және оның шетелдегі ізбасарлары // Қазақ елі, 27.12.1996.

	Сәрсенбай О. Мұстафа Шоқай, қашан, қайда туған?// Кітапта: Мұстафа Шоқай. Таңдамалы. І том. Алматы, 1999. 503–504 б.

	Шәкібаев С. Үлкен Түркістанның күйреуі. Алматы, 1963.



	Орыс тілінде:

	Бакиров А. Операция «Франц». Кызылорда, 2000.

	Чагатай Т. К шестидесятилетию со дня рождения покойного Мустафы Чокая //Яш Туркестан, Париж, 1949–1950, с.18–26.

	Чхенкели А. Памяти моего друга Мустафы Чокаева, //Яш Туркестан, Париж, 1949–1950, с.29–30.

	Чокай М. «Я пишу вам из Ножана...» (Воспоминания, письма, документы). Составление и перевод Б.Садыковой. Алматы, 2001.

	Чокаева М. Биография Мустафы Чокаева — Президента Автономного Туркестана 1918 г., ч.1.

	Джумаев. Наш вождь //Яш Туркестан, Париж, 1949–1950, с.5–6.

	Исрафил Бей. Методы освободительной борьбы Ю. Пилсудского. Горцы Кавказа. №32. Октябрь, 1932. с.8–12.

	Из истории Российской эмиграции. Письма А.З. Валидова и М. Чокаева (1924–1932). Подг.: С. М. Исхакова, М., 1999. Карыс-Бей. Моя встреча с Мустафа — Бей // «Яш Туркестан» (Молодой Туркестан), Париж, 1949–1950, с.27–28.

	Комитет дружбы народов Кавказа, Туркестана и Украины // Северный Кавказ, 1934, №4, с.41.

	Образование КДНКТиУ в Париже // Северный Кавказ, №1, 1934, с.27.

	Октай А. О молодых годах и о политической деятельности Мустафа Бея Чокай Оглу//Туркели, 1951, с. 11–16.

	Программные документы мусульманских политических партий. 1917–1920. Оксфорд, 1985.

	Ресульзаде М.Е. О Пантуранизме. В связи с Кавказской проблемой. Париж, 1930.

	Садыкова Б. История Туркестанского легиона в документах. Алматы, 2002.

	Садыкова Б. Мустафа Чокай. Алматы, 2004.

	Садыкова Б. Мустафа Чокай в эмиграции. Алматы, 2009. Сафаров Г. Колониальная революция (Опыт Туркестана), Алматы, 1996.

	Сапанов С. Мустафа Чокай и большевизм. Алматы, 2000. Шульгин А. Мустафа Бей Чокай-оглу, как человек//Яш Туркестан, Париж, 1949–1950. с.28–29.

	Шульгин А. Памяти друга (отрывок), //Туркели. Декабрь, 1951. с.27–32.

	Туркестан в начале ХХ века: К истории истоков национальной независимости. Ташкент, 2000.

	Вечер посвященной памяти Мустафа Бей Чокай-оглу// Туркели. декабрь, 1951, с.45.

	Уратадзе Г.И. Образование и консолидация Грузинский Демократической Республики. Мюнхен, 1956.



	Өзге тілдерде:

	Азамхужаев С. Түркистон мухтарияти. Ташкент, 2000. Andican, Ahat, Cedidizm’den Bağımsızlığa Hariçte Türkistan Mücadelesi, İstanbul, 2003.

	Baş Makale, «Birleşen Üç», Yeni Türkistan, 1927, № 4, 3 s. Başqarma, «Yeni Neşriyat», Yaş Türkistan, 1933, №45, 42 б. Baysun, Abdullah Receb, Türkistan Milli Hareketleri, İstanbul, 1943.

	Benzing J. Sovyetler Birliği Türklerinin Berlin’deki Siyasi Yayınları. (E.B. Ozbilen), TDAD, Haziran 1985, S.36, s.179.

	Castagne, Joseph, Türkistan Milli Kurtuluş Hareketi, İstanbul, 1980.

	Copeaux, Etenne, «Prometeci Hareket», Unutkan Tarih. Sovyet Sonrası Türkdilli Alan, Haz. Semih Vaner, 1977, s.17–52.

	Çağatay, Saadet, «Prof. Dr. Tahir Çagatay (27.3.1902– 27.7.1984)», Türk Kültürü, Ocak 1985, № 261, s. 55–58.

	Çağatay, Saadet, «Önsöz». Mustafa Çokay. 1917 Hatıra Parçaları. Ankara, 1988.

	Çağatay, Tahir, «Türkistan Hakkında Bir Maruza», Yaş Türkistan,1932, №29, 26 s.

	Çağatay, Ülker, «Hokant ve Alaş Orda Milli Hükümetleri ve Mustafa Çokayoğlu», Türk Kültürü , Şubat 1971, № 100, s. 381–385.

	Çokayeva, Maria, Mustafa Çokay’ın Hatıraları, Haz. Erol Cihangir, İstanbul, 2000.

	Çokayoğlu, M.Y., Eşinin Ağzından Mustafa Çokayoglu, çev: Türkistanlı, İstanbul, 1972.

	«Çokayoğlu Mustafa bek Londonda», Yaş Türkistan, 1934, №55, 1 s.

	Delil, Mecdeddin, Türkistan Türklerinin Büyük Milliyetçi ve Yurtseverlerinden Mustafa Çokay Albümü, İstanbul 1942.

	Devlet, Nadir, 1917 Ekim Ihtilali ve Türk-Tatar Millet Meclisi (İç Rusya ve Sibirya Müslüman Türk Tatarlarinin Millet Meclisi — 1917–1919), İstanbul, 1998.

	Doğu Türkistan Göçmenler Cemiyeti, Türkistan Şehitleri, İstanbul 1969, s.54.



	Ekşi R., Cihangir E., Dr. Baymirza Hayit Armağanı, İstanbul, 1999.

	Ertürk, «Mustafa Çokay», Milli Türkistan, S.65, 1950, s.12–14. Hayit, Baymirza, «Basmacılar». Türkistan Milli Mücadele Tarihi (1917–1934), Ankara, 1997.

	Hayit, Baymirza, Sovyetler Birliği’ndeki Türklüğün ve İslamın Bazı Meseleleri, İstanbul, 1987.

	Hayit, Baymirza, Türkistan Rusya ile Çin Arasında, İstanbul, 1975.

	Hıdıraliyev, Darhan, «Muhtariyet’ten Muhacerete Türkistan Davası: Mustafa Çokay», Türkistan’da Yenilik Hareketleri ve İhtilaller: 1900–1924 Osman Hoca Anısına İncelemeler, Haz. Timur Kocaoglu, SOTA, Haarlem 2001, s. 191–225.

	Hıdıraliyev, Darhan, Mustafa Çokay Hayatı, Faaliyetleri ve Fikirleri, Ankara, 2001.

	Ilgar, İhsan, Rusya’da Birinci Müslüman Kongresi Tutanakları, Ankara, 1988.

	İkram Han, Hüseyin, Bir Türkistanlının İkinci Dünya Savaşı Hatıraları, İstanbul, 1999.

	İmzasız, «Yaş Türkistan», Yeni Türkistan, 1929, S.24–25, s.24. İstiklalci, Türkistan’a dair Bazı Cereyanlar Hakkında Görüşlerimiz, Haz. Abdulvahap Oktay, İstanbul, 1952.

	Kantemir, Ali, «Mustafa Bey Çokay Hakkındaki Hatıratım», Milli Türkistan, 1963, № 99 A, s. 23–26.

	Kayyum Han, Veli, «Mustafa Çokaynı Eslaş», Milli Türkistan, 1951, S.70–71, s.23–27.

	Kırımer, Cafer Seydahmet, «Mareşal Pilsudski ile Mülakatlarım ve Hatıralarım», Dergi, 1958, №13, s. 75–83.

	Kocaoglu, Timur, Türkistan’da Yenilik Hareketleri ve İhtilaller: 1900–1924 Osman Hoca Anısına İncelemeler, Haz. Timur Kocaoglu, SOTA, Haarlem 2001.

	Kocaoglu, Timur, «Yaş Türkistan’ın Türkistan Basın Tarihindeki Yeri», «Yaş Türkistan» Türkistan Milli İstiklal Fikrine Hizmet eden Aylık Dergi (1929–1939), Cilt I, 1929– 1939, İstanbul, 1997, s. 13–30.

	Lazzerini E. J. «The Archive of Mustafa Chokay Bey: An Inventory», Cahiers du Monde russe et sovetique, 238 б.

	Mühlen, Patrik von Zur, Gamalıhaç ile Kızılyıldız Arasında, (çev:E.B.Özbilen), Ankara 1984, s.20.

	Nihal, Hüseyin, Sart Başı’na Cevap, İstanbul, 1933.

	Oktay, Abdülvahap, «Mustafa Bey Çokayoğlunun Yaşlık ve Siyasi Hayatından Bir Parça», Türkeli, 1952, S:12, s.9–12.

	Oktay, Abdülvahap, «Mustafa Çokay’ın Arşiv ve Kitapları», Türkistan, 1953, №6, s.22–24.

	Oktay, Abdülvahap, «Türkistan Milli Muhtar Hükümeti», Dergi, 1960, №19, s.35–47.

	Oraltay, Hasan, Alaş Türkistan Türklerinin Milli Parolası, İstanbul 1973.

	Özcan, Ömer, «Mustafa Çokay Hakkında Bir Mektub», Toplumsal Tarih, S.32, 1996, s.42–44.

	Özcan, Ömer, «Sovyet Mahkumu Muhacir Türklerin Mücadeleleri», Toplumsal Tarih, 2000, S.56, s.56–63.

	«Pariste Türkistan Ahvalinden Bir Maruza», Yaş Türkistan, 1930, №2,36 s.

	«Pariste Türkistan Hakkında Bir Maruza», Yaş Türkistan, 1933, №39, 36 б.

	Rensdel, Pier, «Orta Asya Bolşevikler Nezdinde», Yeni Türkistan, 1929, S.22, s.22.

	Resulzade, Mehmet Emin, «Çokayoğlu Merhum için», Y.T., Türkistan Milli Hareketi ve Mustafa Çokay, s.52.

	Toğan, Zeki Velidi, On Yedi Kumaltı Şehri ve Sadri Maksudi Bey, İstanbul 1934.

	Toğan, Zeki Velidi, Buğünkü Türkili Türkistan ve Yakın Tarihi, İstanbul 1981.

	Toğan, Zeki Velidi, Hatıralar, Ankara 1999.

	Turan, Şekur, «Doğu Türkistan Milli Mücadеlesinde «Yaş Türkistan» Dergisinin Hizmetleri», TK, Ankara 1977, S.177, s.582.

	«Ukrayna, Kafkaz ve Türkistan Protestosu Metni ve Tercümesi», Yaş Türkistan, 1935, №71, 10 s.

	Unutkan Tarih. Sovyet Sonrası Türkdilli Alan, Haz: Semih Vaner, İstanbul 1997.

	Ülküsal, Müstecip, İkinci Dünya Savaşında 1941–1942 Berlin Hatıraları ve Kırım’ın Kurtuluş Davası, İstanbul 1976.

	«Varşovada Şarqi Türkistan Hakkında Mühim Bir Maruza», Yaş Türkistan, 1938, №103, 1 s.

	Y.T., Türkistan Milli Hareketi ve Mustafa Çokay (Merhumun 60-ncı Doğum Yılı Münasebetiyle), çıkaran: Abdulvahap Oktay, İstanbul 1950.

	Y.T., Türkistan’da Türkçülük ve Halkçılık, İkinci Bölüm, Haz: А.Oktay, İstanbul 1954.

	Y.T., Türkistan Kurtuluş Hareketi ile İlgili Olaylardan Sahneler, İstanbul 1959.

	Y.T., Kızıl Emperyalizm, İstanbul 1958.

	Yaş Türkistan, «Yaş Türkistan Urdu Dilinde», Yaş Türkistan, 1932, №27, 30 s.

	Yaş Türkistan, «Dos Matbuat Dünyasında», Yaş Türkistan, 1932, №33, 33 s.

	Yaş Türkistan, «Berlinde İki Mühim Maruza», Yaş Türkistan, 1933, №36, 26–30 s.

	«Yaş Türkistan» Türkistan Milli İstiklal Fikrine Hizmet Eden Aylık Dergi (1929–1930), Cilt I, İstanbul 1997.





	Оглавление

	ТҮРКІ ӘЛЕМІНЕ ҚАЖЕТ ҚҰНДЫ ЗЕРТТЕУ

	ҰШҚАН ҰЯ

	АЛҒАШҚЫ АСУ

	ПЕТЕРБОРДА

	АВТОНОМИЯ АҢСАРЫ

	ТҮРКIСТАННЫҢ ТӘУЕЛСIЗДIГI ЖОЛЫНДА

	ҚОҚАНДАҒЫ ҚАНДЫ ҚЫРҒЫН

	МӘҢГІЛІККЕ СЕРТТЕСУ

	МҰХТАРИЯТТАН МҰҒАЖЫРЛЫҚҚА

	КЕЛЕСІ БЕКЕТ – БАКУ

	ТИФЛИСЬТЕ

	СТАМБУЛ

	ПАРИЖДЕ ЖАЛҒАСҚАН КҮРЕС

	ҮШ БАҒЫТТА ӨРБІГЕН МАЙДАН

	«ТҮРКІСТАН ҰЛТТЫҚ БІРЛІГІ» КОМИТЕТІ

	«ИЕНІ ТҮРКІСТАН» ЖӘНЕ ЭМИГРАЦИЯДАҒЫ ТҮРКІСТАН ӘДЕБИЕТІ

	«ШОҚАЙШЫЛДЫҚ» ҚАЙДАН ШЫҚТЫ?

	«ПРОМЕТЕЙ» ҚОЗҒАЛЫСЫ

	«ЯШ ТҮРКІСТАН» ЖУРНАЛЫ

	ШЫҒЫС ТҮРКІСТАН ҺӘМ ТҮРКИЯ МӘСЕЛЕСІ

	АДАМЗАТҚА ТӨНГЕН АЛАПАТ ІНДЕТ

	ТҮРКІСТАН ЛЕГИОНЫ МӘСЕЛЕСІ

	СОҢҒЫ СӨЗ ОРНЫНА

	ҚОСЫМША ҚҰЖАТТАР

	ТАҢДАУЛЫ БИБЛИОГРАФИЯ





Notes


	[←1]

Кейіннен Уәли Қаюм бұл туралы өз естеліктерінде «неміс тілін білмейтін болғандықтан, Мұстафа Шоқай менің жәрдемшім еді» деп жазады. Алайда бұл шындыққа жанаспайды.





[←2]

ЦГА РУз., ф.И-50, оп.1, д.387, л 199.





[←3]

ЦГА РУз, ф, И-50, оп.1, д.387, л.196.





[←4]

ЦГА РУз, ф. И-50, оп. 1, д. 387, л. 197.





[←5]

ЦГА РУз, ф. И-50, оп.1, д.387, л.195.





[←6]

«Ұлығ Түркістан». 1917 жыл. № 40, 1917 жылы, ноябрь айы. Аударып, баспаға дайындаған: Д.Қыдырәли.





[←7]

Қоқант шаһарында құрылған Түркістан автономиясының ресми мәлімдемесі. Бұл мәлімдемені мәжіліс төрағасы ретінде Мұстафа Шоқай жасаған. Қазақ тілінде алғаш рет жарияланып отыр. Баспаға дайындаған: Д. Қыдырәли.





[←8]

«Бірлік туы». №24. 7 март 1918 жыл. (Бұл хат «Ана тілі» газетінде Д. Қамзабекұлы мен А. Шәріптің дайындауымен жарық көрді. «Ана тілі». «Тау арасы». 1993 ақпан). Сондай-ақ, Шоқайдың аталмыш хаты өзгертілмеген қалпында «Ұлығ Түркістан» газетіне де көшіріліп басылған еді. Қараңыз: «Ұлығ Түркістан». «Мұстафа Чоқаевтің хаты». №74. 26 март 1918 жыл.





[←9]

«Иені Түркістан» журналы, №7. 1927. Қараңыз: Д. Қыдырәли. Мұстафа Шоқайұлы Қоқан Мұхтарияты жайында//Ақиқат, №4, Сәуір 2005, 53–56 б.





[←10]

Горцы Кавказа. Париж 1929, №2–3. стр. 22–25. Сол қалпында жарияланып отыр.





[←11]

«Яш Түркістан». №26. ғинуар 1932, 32 б. Баспаға даярлаған: Д. Қыдырәли.





