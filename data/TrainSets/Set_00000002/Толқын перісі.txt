	Александр Грин

	Толқын перісі



	Oрыс тілінeн аударған Әбілмәжін Жұмабаев





	Бұл Дезирада...

	О, Дезирада, тұңғиық теңіз түбінен сенің ну орманды жоталарың дүңкиіп шыға келгенде біз неге жадырап қуанбадық екен.

	А. Шадурн.





I тарау




	Жұрттың сөзіне қарағанда, мен күтпеген жерден алып соғатын бір талма науқастың кесірінен Лисс Қаласынан келіп шығыппын. Бұ пәле маған жолда жабысса керек. Тұла бойым күйіп-жанып, ес-түссіз жатқан жерімнен мені пойыздан түсіріп алады да, ауруханаға апарып салады.

	Палатадан біржолата шығар алдында дос пейілмен жылы ұшырап, көңілімді көтеріп жүрген доктор Филат дерттің беті бері қарағасын маған бір жайлы пәтер әзірлеп, күтуші әйелге дейін тауып қойыпты. Мен оған соншалық риза болып қалдым, оның үстіне пәтердің терезелері теңізге қарайды екен.

	Бір күні Филат маған:

	–Қымбатты Гарвей, мен сізді қаламызда еркіңізден тыс ұстап қалған сияқтымын. Егер сауығып кеткендей болсаңыз, мені пәтер жалдады демей, қалаған жағыңызға жүре беріңіз. Бірақ саяхат-сапарыңызға шығу үшін әуелі біраз күтініп, өзіңізге өзіңіз келіп алуыңыз керек, – деді.

	Ол әлденені тұспалдап тұр еді, мен сол арада бұрын оған өзім айтқан іңкәр арманның құдіреті жайлы әңгімемді есіме алдым. Әрине оның өктемдігі қатал науқастан кейін біраз бәсеңдеп қалған, бірақ оқта-текте болса да өзімнің ішкі сарайымнан оның оңайлықпен кете қоймайтын құрыш қимылын сезер едім.

	Бір қаладан екінші қалаға, бір елден екінші елге еркін көшіп, қыдырыстап жүріп, мен құмарлық пен қияли аурудан да әлуетті бір құдіретке табынғам.

	Ерте ме, кеш пе, қалтылдаған шал шағында ма, қылшылдаған жігіт кезіңде ме, іңкәр арман бізді әйтеуір бір шақырады, сонда біз осы үн қайдан шықты екен деп артымызға бұрылып жалтақтап кеп қараймыз. Өзіміздің сұрқай тірлік ортасынан селк етіп оянып, әлденені қинала есімізге түсірмек болып, әрбір сәт-сағатымызды сараңдарша ежіктей санап, өмір шіркінге жіті көз тастап, іңкәр арман орындала бастаған жоқ па екен осы деп, соны жан-тәнімізбен көруге тырысамыз ғой. Сонда оның кескін-кейпі анық көрінер ме екен? Енді оның әлсіз ғана епелектеп тұрған бейнесін қолды созып ұстап алып қалуға болмас па екен?

	Бірақ, амал қанша, киелі сәт өтіп кетеді де, біз күнделікті күйкі тірлігімізді сөз қылып, іңкәр арманның тұманды, жарқабақты жағалауын жанай, жайбарақат жүзіп кете береміз. Бұл тақырыпта біз – Филатр екеуміз көп-көп сөз қозғағанбыз. Бірақ осынау сүйкімді жан іңкәр арманның кош айтысып қол бұлғағанын әлі көрмеген де, сезбеген де еді, сол себепті де менің сөзім оның құлағына қонбады. Бұл осының бәрін аспай-саспай, асқан сабырмен тыңдайды, менің іштей әбігерге түсіп, көңілімнің құйындай ұйтқып жүргеніне түсініп, соны ұғып санасына құйып алғысы да келеді.

	Мен кәдімгідей сауығып қалған сияқтымын, бірақ бірден қимыл-әрекетсіз қарап қалу қиын болады екен, сол себепті де Филатрдың ақылы маған дұрыс болып көрінді, мен ауруханадан шығысымен Лисстің ең көрікті көшелерінің бірі–Амилего көшесінің оң қанатындағы бұрышындағы пәтерге келіп жайғастым. Ол үй көшенің төменгі жағында, гаваньға таяу жерде, доктің сыртынан ірге тепкен еді – бұл ара ескі кемелердің қалдықтары жататын маужыраған тыныш жертін, алыстағы порт гүрілі талып естілетін болғандықтан да бұ маңның тыныштығы онша бұзыла бермейтін.



	Мен үлкен-үлкен екі бөлмеге орналасқам: оның біреуінің аумақты терезесі теңіз жағында, екінші бөлме біріншісінен екі еседей үлкен еді. Ал, басқышпен түсетін үшінші бөлмеде күтуші әйел тұрады. Бағзы заманның көзіндей көне де кірпияз жиһаз, көне үй, ішкі құрылымы шытырман пәтер – бәрі-бәрі қаланың осы бөлшегіндегі тыныштықпен табысып жатқандай. Бір бұрышы шығыс пен оңтүстікке қарай орналасқан бөлмеге ұзақты күн күн нұры төгіледі де тұрады, сол себепті де осы бір ежелгі заманның көне ұясы атам заманда келмеске кеткен күндерді мәңгі жас, сарқылып таусылмайтый жаңа күн шұғыласымен қауыштырып табыстырып тұрар еді.

	Пәтер ақы төлеген кезде мен қожайынды бір-ақ рет көргем. Ол сөйлескен кісіге көгілдір момын көзімен тесе қарайтын, бет-пішіні атты әскер пішінінен айнымайтын үйелмендей ауыр кісі екен. Ақшаны алуға келген кезде ол мені тап бір күнде көріп жүрген кісідей-ақ, ешбір сыр бермей меңірейіп тұрды да қойды.

	Күтуші әр қадамын аңдап басатын, шабан қимылды, жасы отыз бестер шамасындағы әйел-тін, ол маған мейманханадан түскі, кешкі асты әкеп береді, бөлмелерді сыпырып жинағасын өзіне кетіп қалады, өйткені, ол маған басқа ештеңенің қажет емес екенін біледі және менің өзге жұрт сияқты бейжай күйде, тісімді шұқып тұрып, жоқты-барды айтуға бас қатырмайтынымды сезеді.

	Сөйтіп, мен со пәтерге тұрып қалдым, бірақ бар болғаны жиырма алты күн тұрыппын. Маған әлденеше рет доктор Филатр келіп кетті.





ІI т а р а у




	Мен Филатрмен кісінің нәумез торығатын шақтары жайлы, саяхат-серуен мен оның әсерлері жайлы неғұрлым ұзақ әңгімелескен сайын, соғұрлым өзімнің іңкәр арманымның мәнісі мен тек-пішінін айқын біле түскендей болдым. Несін жасырайын, ол бір ғаламат үлкен нәрсе еді, бәлкім, оның қыр соңымнан қалмай қойғаны да содан болар, оның сын- сымбаты, архитектуралық тән дерлік сән-сәулеті параллелизмнің үлгі-белгілерінен құралғандай еді. Біздің өзіміздің күнделікті күйбең тірлікпен, сезіммен жүргізетін қосар ойынымызды мен осылай деп атаймын. Бірінші жағынан, олар бізге аса қажет зәру нәрсе болғасын, біз оларға үнсіз көніп жүре береміз; құны алтынмен төленетін ақша сияқты болғасын, біз оған шартты түрде көнеміз; бірақ олармен арада келісімшартымыз жоқ, өйткені олардың қырық құбылып, өзгеріп кететінін сеземіз де білеміз. Картиналардың, музыканың, кітаптың осы ерекшелігі ежелден белгілі: бұл мысалдың көне екенін білсем де, бұдан тәуірірек басқа мысалым болмағасын әдейі келтіріп отырмын. Оның қатпар- қатпар әжімінде бұл фәнидің күллі сағынышы мен аңсауы тығылып жатыр. Жаны күйіп, жабыққан кезде, құмарлық пен құштарлықтың құрбаны болып, бұрынғы шыққан биігінен төмендеп түсіп кететін күйгелек идеалистің сиқы, міне, осындай.

	Өмір заңының кеспірсіз көріністері арасынан және оны мен менің рухымның арасындағы талас-тартыстан, көпке дейін өзім де байқамай, ұзақ уақыт тосын пайда болатын бір жарқын туындыны іздеппін: өзіміз жақсы көретін өлеңнің бізді айырықша таң қалдырған төрт жолы тәрізді (ондай жолдар әманда төртеу болады), бір суретті, табиғи жағдайдан туындаған бір ғажайып оқиғаларды, рухани қызғаныштың шүбә-күдігінен айылын да жимайтын оқиғаларды іздеппін. Әрине, мен өзімнің тілегімді, нені аңсайтынымды біртіндеп барып білдім және оны көпке дейін аңғармаппын да, сол себепті де осы қатерлі өсімдікті түп-тамырымен жұлып тастайтын кезді өткізіп алыппын. Олар бара-бара қаулап өсіп, мені көлеңкелі қою жапырағымен бүркеп тастады. Менің әлдекімдермен кездесуім, хал-ахуалым талай рет бір алдамшы ән әуезінің бас жағындай болып көрінді, әдетте, адам әннің басын көзін жұмбай-ақ тыңдайды ғой. Бағзы бір кездерде қалалар мен елдер маған нұрлы оттары алыстан жымыңдап әзер көрінетін өзгеше бір транспарантты алдымнан жайнатып жібергендей болатын, бірақ соның ізінше олар ызым-ғайым жоқ болып кететін; қатты иірген ұршықтан үзілетін шірік жіп сияқты бырт-бырт үзілетін.



	Қолымды соза талпынған іңкәр арманымның өзі келмесе мен оны біле алмас та едім және оның кескін-кейпін нобай- нұсқасына қарап бейнелеймін деп жансыз бір суреттерлі салар едім. Мұны басқа бір мысалдан, мәселенки, жасанды бау- бақшадан дәлме-дәл көруге болады. Табиғаттың қазыналы қоймасынан күннің сұлу шұғыласы жайымен абайлап суырып алғандай болып көрінетін, ну орманның кездейсоқ бір бөлшегімен салыстырсақ, ол да со бір жансыз өлі сурет сияқты ғой.

	Сөйтіп мен өзімнің іңкәр арманымның не екенін ұқтым да, оған іштей бағынып-табына қойдым.

	Міне, осының бәрі жайлы, адамның тілегі, аңсауы жайлы, тағы басқа да толып жатқан мәселелер жайлы мен Филатрмен көп-көп сыр шертісіп әңгімелесіп жүрдім, әрине, мұндай гәп ол осы мәселені қозғаған күнде ғана туындап кететін.

	Менің бір байқағаным, Филатр іңкәр арманымды ойлап қиялданып, іштей толқып жүретініме ұдайы көңіл бөлсе керек. Ол үшін мен раушангүлдің жұпар иісті бір түрі сияқты болдым, бұл теңеу жұртқа ерсілеу болып көрінгенімен, түптеп келгенде дәл тауып айтылған.

	Со кезеңде Филатр мені Стерспен таныстырды, реті келгенде мен оның үйіне барып тұратын болдым. Мен осыдан біраз бұрын өзімнің сенімді кісім Лерхке ақша жібер деп хат жазғанмын, сол ақшаны күтіп жүргенде қимыл-әрекет орнына Стерстің үйінде ұзақ кешті өткізіп, гаваньға серуен жасап қайтып жүрдім; о жерде жағалаудың үстінен дүңкиіп көрініп тұратын орасан зор кемелердің көлеңкесінен жүрек тебірентетін сөзді, іңкәр арманымның белгілерін: «Сидней», «Лондон», «Амстердам», «Тулон» деген сөздерді тамашалап көп тұратынмын. Мен осы қалада болғанмен немесе келешекте болармын, бірақ гаваньдардың аттары маған дүниеде бар қалаларды емес, басқа бір Тулонды, өзге бір Сиднейді елестетеді, алтынмен басылған жазуларда әлі ашылмаған ақиқат бар сияқты көрінеді.

	Жарылқап тастаймын деп таң атады... дейді Монс, – Жабыққан ұзақ күннен соң Қабағын түйіп, кеш келер.

	Монстің «таңертеңгі» сияқты гаваньда әрқашан уәде-үмітке бай. Оның әлемінде байқалмаған мән-мағына көп, алып кран түсіріп жатқан таудай жүкте де, діңгек-діңгектердің ортасында да, кемелердің темір бүйірлері қысып тастаған жағалауда да, тіпті біріне-бірі иін сүйеп тұрған кеме борттарының ара-арасындағы тар саңылаулардағы көлеңкеде, жабулы кітап сияқты, үнсіз тұнып жатқан теңіздің жасыл суларының өзінде де ашылмаған сыр-жырлар көп-ақ. Аспанға шырқап кетерін де, әлде жерге жайыла саларын да білмегендей дәу трубалардың түтіндері будақтап, бұрқырап жатады; машиналардың құдіретті күшін шынжыр-тетіктер әзер ұстап тұрады; олар айналса болғаны, кеме астындағы тұнық су бұрқылдап толқып ала жөнеледі.

	Портқа келісімен мен сонау мүйістің ар жағындағы алыс көкжиектен сәт сағатын күтіп тұрған кемелердің бугшприттері мегзейтін, ғажайып бір елдердің жағалауын көргендей болам; гуіл-гүріл, айқай-шу, ән мен күй, сиренаның ащы үні – бәрі- бәрі өзгеше құштарлық пен уәдеге толы. Ал, гавань аспанынан

	–елдердің елінен, жүректің орманы мен шөлінен, ой аспанынан – аңшы-саяттың ғажайып бір сырлы маралы – іңкәр арман жарқырап тұрады.





ІІI т а р а у




	Лерхқа не болғанын білмеймін, жедел жауап қайтара ма десем де ол үмітімді ақтамады. Тек Лиссте болған ақырғы күндерімнің бірінде, Лерх үйреншікті әдетімен, жауапты неге кешіктіргенін түсіндіріп жатпай, жүз фунт ақшаны жібере салыпты.

	Мен анда-санда Стерске соғып кетіп жүрдім, оған барғаннан ауру көзге салқын шүберек басқандай бір болмашы ләззат табам. Стерс карта ойнауды жақсы көреді – мен де соны ұнатам. Оның үйіне күн құрғатпай, кешқұрым біреу болмаса біреу келіп жатады, ал, мен болсам ішқұса болып жүре бергенше біраз уақыттың «дұшпанымның» қолындағы картаны табуға кеткеніне қуанам.

	Көп оқиға басталатын күннің қарсаңында (осы әңгімені мен сол үшін жазып отырмын ғой) теңіз жағалауындағы таңертеңгі серуенім әдеттегіден ұзағырақ созылып кеткендей болды, өйткені табан астынан қарным ашып, жұпыны бір асхананың алдына, ақ, көгілдір гүлді шырмауық тектес бір өсімдік бүркеген террасаға келіп отырдым. Мен қуырылған мерлан (балық) жеп, артынан қызыл шарап іштім.

	Тамаққа әбден тойып алғасын барып мен асхананың алдына бір кеме келіп тоқтап жатқанын көрдім, жолаушылар басқышпен жамырай түсе бастағанға дейін тосып, жұрттың үйіне немесе мейманханаға жеткенше асығып-үсігіп әбігерге түсіп жатқанына қарап тұра бердім. Көп арасынан шаршаған, қалжыраған, ашуланған кісілерді көрдім, олардың кейбіреуі ашуын тежеп, шыдап бақса, енді біреулері шыж-быж боп ақырып-бақырып жатыр, қалың нөпірдің қимыл-қозғалысын күрт өзгертіп, жан беріп жатқан да солар сияқты. Осынау экипаждар мен туған-туысқандар арасынан, негрлер мен қытайлар, жолаушылар мен жүкшілер арасынан, тау-тау жүк пен сықырлаған дөңгелектер арасынан мен аспай-саспай, өзімен-өзі боп, керіліп келе жатқан сұмдық сабырлы біреуді көрдім – егер жай-жағдаятты ескерсек, бұл бір жиіркенішті паңдық еді, бейтаныс бір жас қыздың траппен төмен түсуінің өзі айтып жеткізуге болмайтын мінсіз бір ғажайып сурет сияқты еді, ол шамасы онша дәулетті болмаса керек, бірақ ол жүрген жерді, адамдар мен заттарды өзіне тәуелді етіп алатын құдіретті сиқыры бар еді.

	Мен оның бет пішінін борт үстінен, сансыз саквояждар мен қисайған қалпақтар арасынан көрдім. Ол айналасындағы абыр-сабырға ойлана көз тастап, жайымен түсіп кете жатты. Шыбықтай солқылдақ сұңғақтығынан ба әлде басқа бір себептен бе, әйтеуір оны ешкім де қағып-соғып кетпеді. Қыз жүксіз бос келеді, мойын бұрып ешкімге де назар салмады, қалың көп арасынан көзімен ешкімді іздемеді. Дәулетті үйдің басқышымен, қошаметтей ашылған есікке қарай тап осылай жүрер болар еді. Оның екі шамаданы екі қара торы жүкшінің желкесінде, қыз соңынан жайымен жүзіп келеді. Қолын баяу қозғап, ол жүкті қай жерге қою керек екенін көрсетті, шамадандар кемеден аулақтау жерге – көшенің тап ортасына қойылды, қыз оның үстіне барып отырды, енді бұдан былай болар іс тек қана менің тілегіме сәйкес болуға керек, бірақ оған мен қолұшын беруге тиіс емеспін деген оймен, ол алдына сабырлы көз тастап жайбарақат отыра берді.

	Көп кісілерге айықпас пәле боп жабысатын осы мінез табанда өзін-өзі ақтағандай болды. Комиссионерлер, жүдеу- жадау біреулер мен бір келісті кісілер келіп, қызды қоршап алып, дабыр-дұбыр сөзге көмді де жіберді. Егер әбден жуылған, үтіктелген тап-таза көйлекті асығыс жұлқып ала салғанда қандай күйге түссе, қыз да тап қазір сондай күйге түсер деп ойлап қалуға болатын еді.

	Бірақ олай болмады... Сол өзімен өзі отырған күйін өзгертпей айналасындағы кісілерді асықпай көзімен бір сүзіп өтті де, қыз олардың біріне мысқылдап бір-ақ жауап қатты, бір рет ақсия күлсе, екінші рет қабағын түйді, қолын баяу созып комиссионерлердің біреуінің картішкесін алды да, оқып шыққасын самарқау күйі қайта бере салды, сосын сүйкімді басын иіп тағы бір картішкені оқи бастады. Кенет оның көзі кеше саудагері алдына тоса қойған бір стакан салқын сусынға түсті, күн шыжып тұрғасын сәл ойланып, стаканды алды да, өзіне тән қасиетпен тап бір үйінде отырғандай-ақ, шөлін қандырғасын оны қайтып берді. Бірнеше түкті қолдар шамадандар үстіне созылып барып, іліп алып тұра жөнелер сәтті күтіп, ауада аңтарылып тұрып қалғандай; мейманхана мәселесі әлі шешілмегесін, қыз мұның бәріне тіпті мән бермейтін де сияқты. Оның төңірегін ақ ниетті де, арам ниетті де, құрғақ қызықтаушылар да жиналып қоршап алыпты, қыздың самарқау сабырлы кейпі бұларға да әсер еткендей.

	Әрбір күнін жапырақтап бөліп, қырық саққа салып жіберетін сұғанақтар әлемінің адамдары көздері алақтап аңтарылып тұр, ал, бикеш болса көрінбес бір қорғаны бардайын, бұрынғыша алаңсыз жайбарақат отыр, кісі өз қадірін өзі білсе көрінбес қорғаны сол екен және ол қасиет ана сүтімен бірге бітсе, адам оны тыныстаған ауасындай сезбейді екен. Мен бұл көріністі көз жазбай бақылап отырдым. Қыздың төңірегіндегі у-шу бірте-бірте басылды; әлемнің күллі гаваньдарының қиялға сыймайтын бір бастығының қызы жағаға келіп түскендей-ақ, жұрт сыпайы сырбаз бір күйге түсіп, қошамет-құрмет білдіргендей тыныштала қалды. Ал, қыздың (ой, шіркін өкімет-билік дегенді дәулетке балайды ғой) жұпыны ғана бәтес телпегі, үстінде матрос жағалы бәтес жейдесі мен көк жібек етегі бар еді. Оның көнетоз- тазығыр шамадандары үстінде иесі отырғандықтан да, жап- жаңа боп жалтылдап көрінеді. Қыздың әсем жүзінде қаталдықтық нышаны бар, тұп-тұнық күлім көзі мен ұзын да қалың кірпіктері ажарына ажар қосып қайдағы-жайдағына еске түсіреді. Оның кіп-кішкентай мейірлі қолы сабалақ бір тәбеттің басынан сипайды. Іңкәр арманның көмескі шуы талып естілетін көз алдымдағы көрініске тап осындай бір

	теңеу қажет-ақ еді.

	Мен осыны енді ұға бергенімде қыз орнынан тұрды, оның маңындағы нөкерлері шамадандарды алып, уласып-шуласып күймеге қарай ұмтылысты, экипаждың артқы жағында «Дувр мейманханасы» деген жазу бар еді. Қыз күймеге жақындап барып, айналасына уақ тиын-тебен шашып жіберді де, көңілін бір демдегендей күлімсіреп барып орнына отырды. Төңірегінде қайнап жатқан тірліктің бәрі қыз назарынан тыс қалмайтын тәрізді.

	Комиссионер бір секіріп күймешінің қасына барып жайғасты, экипаж қозғала берді, бір топ тіленшілер оның соңынан жүгіре ілесіп барып қалып қойысты, көше бойында бұрқырай көтерілген шаңға қарап тұрып, мен сол арада бұрынғы әдетімше, бәлкім, тап қазір менің алдымнан мақсатыма жеткізетін жол басы елес беріп өте шықты-ау шамасы деп ойладым.

	Несін жасырайын, көңілім алабұртып бір нәумез күйге түстім, сонда осынау бейтаныс қыздан табиғат ақ жұмыртқа сарыуыз етіп тұтас жарата салған сұлулықты көргендіктен емес, ол ескі дертімді қайта қоздырды. Қыздың шамадан үстінде отырған бір сәті ғажайып оқиғалар, әуезді әнші желдер, малта тастар арасынан табылатын асыл тас жайлы көкейкесті сағынышты қайта қозғап кетті. Мен бұ қыз өмірдің өзін бір арнаға салып, саналы түрде тірлік кешетін айырықша бір ардақты жан екен, егер осындай бір тағдыр мені саясына алса, түбінде іңкәр арманды көрер едім-ау деп ойладым. Бірақ ауа райы бұзылғанда сыздап қоя беретін ескі жара сияқты осы бір мұңлы ойдан басқа бір мұңлы ой туындады: ол, көптеген осындай оқиғалардың өзі өтірік боп шығушы еді-ау деген күдік еді. Иә, көз алдымнан әлдебіреудің сыпайы, түр-пішіні, сөзі, табиғат суреттері елес беріп, талай рет алданғаным бар, одан көңілім құлазып опық жеп қала беретінмін, көңілім соқса мен қажетті қызды оңай-ақ тауып алар ем. Мен онын тілін тауып, көңілін аулап, көз қырымнан таса етпес ем, сөйтіп көзі ашылмаған бұлақтай екеуміз бірге ағар ек; жан-жүрегіміздің ең бір нәзік аяулы пернелерін айнымай тауып, көкейдегіні айтпай біліп, оны ақылыммен аялап бәрі-бәрін жүйе-жүйемен ыңғайластырып отырар ем. Бірақ лаж бар ма, мен енді өзіме де, өзгеге де сенуден қалған едім, әсіресе әлдекімдермен оқыс дидарласып, келісе қалудан біржола тыйылған едім.

	Осы жайттарды ойластыра келе, мен қимыл-әрекеттен бас тарттым да, үйге келіп, қалған уақытымды кітап қараумен өткіздім. Бірақ бір өкпек жел соққандайын, көңілім ұйтқып, алаңдап, кітапты да мандытып оқи алмадым. Қызыл іңірде әбден қалжырап, креслода отырыл қалғып кетіппін.

	Ұйқылы-ояу отырсам, кенет вагон ішінде ауырып ақылымнан жаңылып қалған сәтім есіме түсіпті. Құмдауыт даламен зулап келе жатқанда күн шапағының терезеден қызыл орамалын бір бұлғап қалғанын білем. Мен көзімді жұмар-жұмбас мүлгіп отырып, тап бір медаль бетіндегі бейне сияқты, жолсеріктерімнің бірінің сыртынан бірі шығып жатқан құбылмалы кескін-кейіптерін көрем. Кенет олардың даусы дабырлап күшейіп кетті, тіпті ащы айқайға жеткендей болып көрінді, сосын жұрттың ерні жыбырлағаны болмаса, үні шықпай қалды, тек көздері ғана жалт-жұлт етеді, мен ақылымнан жаңылсам керек. Вагон жоғарыға қалықтап ұшып барып, жоғалып кетті.

	Одан әрі не болғанын білмеймін – ыстығым көтеріліп, есім ауып кетіпті.

	Со бір кеште осы бір оқиғаның есімнен шықпай неге мезі еткенін өзім де білмеймін, өйткені оның жалпы әуені жағалаудағы көрініспен байланысып жатыр-ау деген бір тосын ой көңіліме келді. Шала ұйқы іңір өрнегін тоқып жатыр. Мен бағанағы қызды қайта есіме алдым, кешігіп қалғаныма өзім де өкінем.

	Өзімен өзі қақпақыл ойнаған кісіге көлгір сақтықтың қажеті не? Мағынасыз өзімшілдіктің қажеті не? Тіпті күдіктенудің қажеті қанша? Өткен кездегі азды-көпті алданып қала бергендіктен де, осы жолы ашық тұрған есікке кіруден бас тартқан жоқпын ба? Ашық әуенді, жұмсақ үнді есіте тұра, құлағымды тығындап алып, бұрынғы даңғазаны есіме алам. Осы жолғы әуен ақ пейілді оркестрден шықса қайтем?

	Енді бір жүздеген жылдар белесінен өткен соң адамның тілеуі көркем синтездей ап-айқын дәрежеге жетеді. Ол өз әлемінің бейнесін зәрезап жүйкенің күңгірт, көмескі айнасынан барып қарамайды. Кісі тілегінің өзі қаңтардағы жәндік сияқты анық та айқын болады. Летьерридің «Дюрандасы» Трансатлантика линиясының құрыш Левиафанына қандай болып көрінсе, салыстырған кісіге мен де тап сондай болып көрінгім келді. Іңкәр арман тау ішінде жасырып жүрді, сол себепті де мен көкжиектің солай қарай кететін жолдарының бәрін назарымнан тыс қалдырмауым керек-ті. Әрбір нышан- елесті мүлт жібермей, тұнжыр бұлт пен орман-тоғай арасынан жылт еткен сәулені қағып алып тұруым қажет еді. Көп күйбеңмен жүрсем де, көп істерім үшін мен енді қапы кетпеуге тиіспін.

	Осылай әбден ойланып-толғанып алып, бір түйінге келген кезде телефон шылдырады, мен ұйқымды ашып, құлағымды тоса бердім. Филатр екен. Ол менің жай-күйімді білмек болып, бірнеше сұрау берді. Сонымен бірге ол маған ертең Стерстің үйінде жолығалық деді, мен бармақ болдым.



	Екеуміздің сөзіміз біткесін көңілім бір түрлі ұйтқып, тарылған тыныстай өзді-өзімнен қысылып, «Дувр» мейманханасына телефон соқтым. Басыңа осындай бір іс түскенде жұрттың бәрі сенің көңіліңнің құпиясын айтпай-ақ біліп қойғандай болып сезіледі. Бейтарап жауаптың өзі айғақты дәлел сияқты естіледі. Өзіңді көрсетпей, өзге біреудің тірлігіне оқыс жақындатып жіберуге келгенде дүниеде телефоннан жүйрік нәрсе жоқ, қаласаң – ол сен бір ештеңе айтпағандай- ақ, табан астында үзіп жібере салады. Осы бір түкке тұрмайтын бос сөздер, бәлкім, менің бұл әңгімені беймаза күйде бастағанымды білдіретін де шығар.

	Мен әңгімені қысқа қайырдым: «Бүгін «Гранвиль» кемесімен келген Анна Макферсонды шақырыңыз» дедім. Біраз үнсіз тұрып, дәйекші іскер үнмен мейманханада ондай әйелдің жоқ екенін айтты, осындай жауап алатынымды ілгерірек сезген мен күмілжіген дәйекшіге бейтаныс қыздың үстінде қандай киімі барын тәптіштеп суреттеп бердім.

	Менімен сөйлесіп тұрған кісі үнсіз ойланып қалды.

	–Демек, сіз бізден әлгіде ғана вокзалға кетіп қалған бикешті сұрап тұрған болдыңыз. Ол мұнда Биче Сеннэль деп жазылған, – деді бір кезде.

	Мен ойланғаннан гөрі қаттырақ өкіндім бе қалай, әйтеуір іле жауап қаттым:

	–Өте жақсы. Мен біреудің тапсырмасын орындаймын деп аты-жөнін шатыстырып алсам керек. Маған тағы бір жайтты біле сал деп еді...

	Мен сөзімді кілт үзіп, трубканы қоя салдым. Бұл менің орынсыз сөйлей бастаған бос былшылыма ақыл-ойымның тосыннан тапқан тыйымы еді. Биче Сеннэльдің қайда кеткенін білгеннен не пайда? Бағана жағалауда отырғаны сияқты, ол бір шаруасы болғасын өз жөнімен жайбарақат кетіп бара жатқан шығар – мен көңілімді бір демдеп, креслоға отырдым да, кітап оқымақ болдым, оның алғашқы жолдарына көзім түскеннен-ақ, осынау бес жүз бетті бітіргенше жалығып кететін шығармын деп ойладым.

	Мен тық-тық еткен сағат үні ғана өлшеп тұрған тылсым тыныштықта отырғам. Тыныштықтың өзі зулап бара жатқандай, сол арада қалың бір елестер мұнарына еніп кеткендей болдым. Тұла бойымды маужыратып екі рет ұйқы келді, сосын оның қалай келіп-кеткенін де сезбей қалыппын. Сол ұйқыдан күн шыға бір-ақ ояндым. Әуелгі сезгенім, күліп оянған екем. Мен орнымнан тұрып, жаным жадырап жайғасып отыра кеттім. Сірә, мұндай ғажайып құбылыс болар-ау деп ойламасам керек Мен со бұрынғы айтқан бөлмемде жатқам, оның теңізге қараған қабырғасы шынында да үлкен бір терезе еді. Ол үй төбесінің карнизінен едендегі кәсекке дейін созылады, ал екі жағы қабырғаға бір футтай ғана жетпейді. Оның жақтауын ысырсаң әйнектері көрінбей кетеді.

	Терезе сыртында – төменде гүл егілген тілдей ғана жер бар.

	Мен оянғанда күн теңіздің сонау алыс жиегінен енді көтеріліп келеді екен, оның нұры бөлмеге артқы қабырғада ойнаған толқын сәулесімен аралас кіріпті.

	Үйдің төбесі мен қабырғаларында күн аруақтары зулап билеп жүр. Жарық алтын өрмегін жайып, тылсым суреттер салады. Ғажайып бір алтын құстар шоғыры жыпырлап құйғытып келіп, қабырғаларға қонған кезде шұғыла ұшқын шашып алаулап, бір желпіуіш сәулелер, шоқ шеңберлер мен от-елестер жамырап, бөлме ішін кезіп, ойнақ салып кетеді. Күн аруларының осынау қызыл-шұбар кілемі тынымсыз желбіреп, тынымсыз қозғалып, жаңа ою-нақыш салып, көз жауын алып жалтылдап үлкейіп барады, енді оның қимылы шарықтау шегіне жетіп, төңіректі – жоғарыны, төменді түгел жайлап құтырып кетті. Көзге көрінбейтін бір дуалы қол ғажайып бір хаттар жазады, бірақ музыка сөйлей жөнелгенде оның мән-мағынасына түсіну қандай қиын болса, бұған да түсіну сондай қиын еді. Бөлмеге жан бітті. Су бетінен шағылысып, бөлмеге жамырай лап қойған жарықтың шабуылына шыдай алмай, енді ол да жайымен шыркөбелек айнала жөнелетін сияқты. Тіпті менің өн бойымды жарық қаптап өрмелеп барады. Осының бәрі тап бір сілкіп-қағып жатқан ұшқынды тор ішінде мөлдір көбелектер жыбырлап ұшып түсіп жатқандай. Мен есім кетіп, теңіздің көгілдір бояуы мен алтын арайға малынып отырмын. Жаным бір түрлі жеңілденіп орнымнан тұрдым да, солар менің айтқаныма түсінетіндей-ақ, осылардың бәріне шын пейілден: «Белгісіз бір себеппен менің үстіме кимелей кіріп келіп, жалғыздықтан жабыққан көңілімді аулаған бейнелер мен белгілер, әзір ғайып болмай тұрғанда сөзімді сендерге арнаймын – іңкәрімнің ақ көңіліме салған татын алыңдар. Алыңдар да жарығыңмен жуып-шайып, өшіріңдерші соны», – дедім.

	Сөзімді айтып бітіріп, осынау ұйкылы-ояу отырып жасаған қылығымды кейін күліп қана еске аламын ғой деп ойлауым мұң екен, – алтын арай өрмегі де сөне берді, тек есік қасындағы төменгі бір мүйісте жарық тасқынына қарсы ашылған терезенің иіле түскен сәулесі біраз дірілдеп тұрды, әне ол да өшті. Таңертеңгі шадыман көңіл күйім де көмескі тартты, бірақ оның ізі әлі күнге дейін өшкен жоқ.





IV т а р а у




	Кешқұрым Стерстің үйіне бардым. Со бір кеште оның үйінде біз: Андерсон, Филатр үшеуміз жиналғанбыз.

	Стерстікіне бармастан бұрын мен теңізді жағалап кешегі кеме тоқтаған жерге дейін бардым. Енді қарасам, жағалаудың осы бөлігінде кеме жоқ екен, кеша Биче Сениэль есімді бейтаныс қыз отырған жерде бүгін жүк зембілдері тұр.

	Сонымен, ол енді жоқ, өмірде болмағандай, жалт етті де, жоқ болды. Кешегі көріністі қайтадан көз алдыма елестеттім де ауадан кісі бейнелерін жасап, со топты рет- ретімен тұрғызып қойдым, олардың ара-арасынан кешегі су мен рейдтың оттары жылтырап көрініп тұрды. Тебірене ойланып барып, қызды со қалпында ап-анық көргендей болдым, көруін көрсем де, бұрынғы өкінішім қайта туындады, өйткені алған әсерім күшті болса керек-ті. Шамасы «жүрек сақинасы» сияқты бір дерт басталғандай

	–бұндай сезім маған көптен таныс, бірақ оған бұрын ешқандай мән беріп көрмеген жүрек жанға жайлы ән әуенін айтқанмен бірдей сезіледі екен. Шынында да ол – бір ұшы қиырсыз әдемі әуен еді. Айта берсем, сірә шырмауынан шыға алмайтын түрім бар.

	Осылай ойланып келе жатып, кеше мейманханамен сөйлескенде сөзді кенет үзгенім үшін өзіме өзім ренжідім. Осы бір асығыстық – қолдан сусып шығып бара жатқан нәрсені басқа жағымды бірдеңемен айырбастай қоямын деген бір дәме – маған ұдайы кесірін тигізеді де жүреді. Бірақ қанша өкінсем де, мен енді бұрын білгім келмеген нәрсені қайтадан қалай біле қояйын. Мұның үстіне тамылжып атқан таң, серуен-сейіл, құр атқа мінгендей тыңайып қайраттанып қалғаным, көкейіндегің орындала қоймаса, бір сәті түсер деп жүре беретін үйреншікті әдетіміз – бәрі-бәрі қосылып келіп кешегі күннің кемістігін толтырған тәрізді. Мен ол- пұлға жұмсайтын қалған ақшамды, Лерхтан келетін ақшаны ойша есептесем төрт мыңдай болады екен. Со күні хат алғам, Лерх хатында әр түрлі шаруалармен барған сапарынан жуырда қайтып келгенін, сізге ақша шұғыл керек бола қоймас деген оймен мерзімінде нұсқау бермегенін, міне енді келе салысымен, өзім сұраған мың теңгені жіберіп отырғанын хабарлапты. Сөйтіп мен енді ақшадан қысылмайтын болдым. Жағалаудан Стерстің үйіне бардым, онда Филатр мен Андерсон отыр екен.

	Суландыру комитетінің хатшысы Стерс сары шашты ұзын бойлы жігіт-тін. Сұлу кескінді, бұйра сақалды, ширатылған қою мұртын оқта-текте бір жыбырлатып қоятын ер күлкісі, саңқылдаған ашық даусы – оның дөң қайратынан хабар бергендей еді.

	Техникалық мектептің инспекторы Андерсонның кұстың көзі сияқты дөңгелек көзілдірігі мен қып-қызыл беті қобыраған қысқа шашына лайық-ақ, ол тәпелтек болса да сымбатты еді.

	Салмақпен асықпай қозғалатын мығым денелі доктор Филатр әманда жұпыны да сәнді киінеді, ол мені көрісімен ойлана жымиып, қолымды қатты қысып тұрып:

	–Түріңіз тәуір көрінеді, Гарвей, тәуір-ақ, – деді. Біз диванға барып отырдық. Үй қала шетінде, бау ішінде оңаша.



	Стерс қатарынан үш рет ұтты, сосын менің қолыма күшті карта келді де, прикуп алмадым.

	Асханада дастарқан әзірлеп, аяқ-табақты қойып жатып, Стерстің күтушісі кешкі ас жайында қожайынның қарындасымен күбірлесіп кеңесіп жатты.

	Қолымдағы картаға қанша елігіп кетсем де, тамақсау басым, Дэлия Стерс асты сағат он бірге әкел дегенде кәдімгідей көңілденіп қалдым, бұл енді бір сағаттан кейін ас келеді деген сөз, Мен тағы қарап отырмай, шіркін, әлгі құйқалы етпен пісіретін пәрамашы бүгін де бола ма екен деп ойладым, мен о пәрамашты жақсы көруші ем және тап сондай дәмді асты осы үйден басқа жерден татып көрген емен. Дэлия пәрамаштың қалай тәтті боп пісетінін өзім де білмеймін дейтін.

	–Кәне, қосымша карта аласыз ба? – деді Стерс карта үлестіріп жатып. – Ештеңе алмайсыз ба?! Жақсы. – Ол өзгелерге карта беріп, өз картасын қарады да – мен де алмаймын, – деді. Әуелі Андерсон, сосын Филатр қосымша карта алды да, ойнамай қалды.

	–Шайқасыңдар кәне, Гарвей осы жолы қайтер екен, біз қарай тұралық, – деді доктор.

	Ойынның шарты бойынша ставкамыз азғантай-ды, бірақ менің қолым жүрмей қойды, қайта-қайта ұтыла бергесін ептеп ызаланып та отырмын. Бірақ осы жолғы ставкаға қолым жаман емес: төрт ондық пен алтылық, кім білген, Стерстің қолында джокер бар шығар, ендеше сақтанбаса болмайды. Сонымен, біз әдеттегі саудаға көштік: мен асықпай байқап ойнасам, Стерс ойынды шалт та шолақ қайырды, бірақ екеуміз де бір-бірін орға сүйрейтін қос соқыр сияқты, бірімізді біріміз алдап-арбамақ болып құныға ойнап отырмыз.

	Андерсон бізге қарап мәз болып отыр, бәріміз де ойын қалай бітер екен деп ештеңені сезер емеспіз; Филатр картаны жинай бастады.

	Дэлия келіп кірді, ол ағасы сияқты ақ сары шашты, солғын жүзі тотыққан, ештеңеге сенбейтін қияс қыз еді, кірді де, Стерс екеуміздің бір-бірімізден көз алмай, ештеңе білмесек те, ұтар немесе ұтқызар ақшамызды көбейтпек болып қасарысып отырғанымызға қарап тұрып қалды.

	Стерстің сыңайына қарап, қолындағы картасының күшті екенін сездім, бірақ менікінен күшті дейсің бе? Бәлкім, маған дөң айбат жасап отырған шығар? Мен туралы оның да тап осылай ойлап отырмағанына кім кепіл?

	Дэлияны асханаға шақырды, ол кетіп бара жатып:

	–Гарвей, байқаңыз ұтылып қалып жүрмеңіз, – деді. Мен ставканы көтердім. Стерс бұған келіссем бе екен, әлде үстемелесем бе екен деп ойланып, үндемей қалды. Мен қанша көңілді отырсам да, оны білдімеуге тырыстым.

	–Мақұл, – деді бір кезде Стерс. – Кәні қолыңызда не бар?

	Бұл картаны ашайық дегені еді. Оның даусы шыққан кезде, менің ой-санам карта ойынынан безіп, өзгеше бір тыныштыққа бой ұрып еді, тап сол сәтте тылсым бір әйел даусының «Толқын перісі» деген сөзді ап-анық айтқанын есіттім. Бұл жеті түнде қағылған қоңыраудай болды. Лүпілдей соққан жүрегімнен құлағымның аздап шулағаны болмаса, доктор Филатрдың картаны қырынан қойып, қолымен сытырлата ысқанынан басқа ешбір дыбыс естілмейді.

	Осы жерде өтіп жатқан оқиғамен байланысы жоқ бұл ғажайыпқа қайран қалдым да, Андерсоннан:

	–Сіз бірдеңе деген жоқсыз ба? – деп сұрадым

	–О жоқ! – деді Андерсон. – Мен ойыншының ойын бұзбайтын кісімін.

	Қарсы алдымда ештеңеге түсінбеген кісідей Стерс отыр, ол жұмған аузын ашпайды. Біз Стерс екеуміз ойын қызығына түсіп кеткенбіз, аузымызға цифрдан басқа ештеңе түспесе керек. Осының бәрі қас-қағымдай – бір сәтте көңілімнен зулап өткенше әлгі әйел даусынан алған әсерім тұп-тұнық боп тұра берді.

	Ойынға зауқым соқпай, картамды селсоқ аша бердім. Стерстің бес шыбынынан ұтылғасын ойынды доғара қойдым. Сандырақ па, әлде елес пе, не екенін білмеймін, әйтеуір, сол дауыс мені ойыннан жерітіп жіберді. Андерсон менің түсімнің бұзылып кеткенін көріп:



	–Сізге не болды? – деп сұрады.

	–Бір қызық нәрсе болды, – дедім мен бұлардың пікірін білмек болып. – Әлгіде, ойнап отырған кезде мен картадан басқа ештеңені де ойлағам жоқ. Егер қолында карре отырса, өзге нәрсе ойлау мүмкін емес қой. Тап сол кезде сырттан ба, әлде іштен бе, әйтеуір «Толқын перісі» деген сөзді есіттім. Оны айтқан бір бейтаныс әйел даусы. Сол себепті де менің ойынға зауқым соқпай қойды.

	–Естіп отырсыз ба, Филатр? – деді Стерс.

	–Иә. Сіз сонда не есіттіңіз?

	–«Толқын перісі», – дедім мен тағы да таң қалғанымды жасыра алмай. – Тап сіздің сөзіңіз сияқты ап-анық сөздер. Енді бәрінің назары маған ауды. Көп ұзамай, кешкі асқа отырғасын да, біз бұл жайтты әңгімелеумен болдық. Кешқұрым кісі шаршап, жүйкелеген кезде, мұндай нәрсені сөз қылғанның өзі бір ғанибет. Дэлия тек әдептен аспайын деген оймен ғана күлмей отырғанын білдіріп, әдетінше бір- екі ауыз әзіл айтты да, артынша үндемей қалды, сосын

	қасын кіней керіп сөзге құлақ түре бастады.

	–Сіздің сандырағыңыздың қосымша тағы бір серігі жоқ па екен, соны анықталық, – деді Стерс. – Ілгеріде мен зәуімен қалғып кетіп, әлдекімдердің күбір-күбір әңгімесін есіттім. Сөздері естілмейді, үй сыртында сөйлесіп тұрғанға ұқсайды. Бірін-бірі кінәлаған, ақтаған дауыс сыңайына қарап әңгіме төркінін аңғаруға болатын еді. Кейіген, ызаланған, шағынған дауыстар естіледі. Мен ұйықтайтын бөлмеге кірсем, кранды шала жауыпты да, содан су үсті-үстіне тамшылап тұр екен. Құбырдағы ауа ысылдап, гуілдеп, өксіп жатыр. Істің мән-жайын осылай анықтағаннан кейін көңілімнің күдігі де кетті. Ендеше өзімізге мынадай бір сауал қоялық: әлгіде айванның қасынан біреу өткен жоқ па екен?

	Ойын кезінде Андерсон үйге сыртын беріп, бауға қарап отырған. Ол ешкімді де көрген жоқпын, ештеңені де естіген жоқпын деді. Филатр да соны айтты, менен басқа ешкім ешбір сөз естімегендіктен, бұ жәйт тек қана менің еншім болып қала берді. «Сен оған қалай қарайсың?» – деген сауалға мен: әуелде біраз қобалжыдым да, енді соны ұғуға, білуге тырысып отырмын деп жауап бердім.

	–Шынында да, – деді Филатр, – Гарвейдің естіген сөзін біз тек өзіміздің мінез-құлық, сағатымыздың ең бір тылсым жүрісімен ғана түсіндіре аламыз, әрине, ол сағаттың тілін де, тетігін де ешкім көре алмайды. Сіз әлгі дауысты есітер алдында қандай сөз айтылып еді?

	–Не дейсіз? Иә, Стерс картаны ашу үшін менің қолымда не барын сұраған.

	–Хош, – Филатр біраз ойланып қалды. – Кәне, мынаны тыңдап көрелікші: «Сіздің қолыңызда не бар?» Жауапты бір ғана Гарвей естіген, ол жауап біреу-ақ: «Толқын перісі».

	–Бірақ сауал маған қойылды ғой, – дедім мен.

	–Иә, солай. Жауапты сіздің өзіңіз беруіңіз керек еді. Бірақ сіз үшін жауапты екінші біреу берді, сіз оны бізге тек қайталай қана айттыңыз.

	–Бұлай түсіндіруге болмайды, – деді Андерсон бәріміз жаппай күлген соң.

	–Әрине, бұлай түсіндіруге болмайды. Мен өзіме қызық көрінген нәрсені жай салыстыра салдым. Әлбетте бұл уақиғаны Рибоның қосарлы санасымен де немесе ояу жүрген кісінің бір сәт ұйқысырайтыны сияқты, мидың кейбір бөлшегінің шалажансар қалуымен де түсіндіруге болады. Бишердің дәлелі осында. Бірақ салыстырмасқа шара жоқ. Ол өзінен-өзі тіленіп тұр, қайтарылған жауап қанша жұмбақ болып көрінсе де – егер оны жауап деп есептесек – Гарвейдің көкейтесті ойы тылсым сөздермен айтылған, ал, оның нақты мағынасы бізге беймәлім екені рас. Ойыншының есі-дерті, назары картада ғана болса да, санасының бір пұшпағы бос жатады. Ол көлеңке бүркеген құбылыстар ішіндегі көлеңкеде болады. Стерстің: «Сіздің қолыңызда не бар?» деген сөздері назар түгел аумай тұрған кезде, оның көлеңкеде жатқан бір түйсік тамырын қозғап кеткен. Тас тигенде әйнек қалай быт-шыт болып сынатын болса, әсер дегенің де солай қас қағымда туып, санада оқыс бір ұғым пайда болуы мүмкін. Әйнек сынығының сай-сай ұзындығын, санын, суретін күн ілгері санап қою немесе оны тас тигенге дейінгі қалпына келтіріп құрап шығу мүмкін емес. Гарвейдің сырлы сөздері – санадан тыс нәрсенің шытырман сынығының суреті.

	Расында осылай болуы да мүмкін. Филатр нобайлаған мінез-құлық суреті қанша нанымды болса да, мен оның сөзін кәдімгідей көңіліме алып қалдым.

	–Сонда тек Стерстің сөзінен сынғаны қалай?

	–Енді кімнің сөзі деп едіңіз?

	Бөтен біреудің ой-пікірі шынымен әсер-әрекет ететін болса, ол ойыншыларды бөліп тұрған төрт фут үстелден әрі әсер етпейтіндей-ақ, сен де бала сияқты қашықтық құдіретіне көзсіз сенеді екенсің деп айтуға бір оқталдым да, сөзді көбейтпейін деп ойладым да, бұл сияқты түсініктердің өзіне бір түсінік керек екен деп қоя салдым.

	–Әлбетте, – деді Стерс мені қостап. – Егер менің кәдуілгі бір сөзім Гарвейдің ой-санасының түкпірінен оқыс бір ұғым туғызғаны негүмән екен, ендеше оны қайта шешпек керек. Осы айтқанымыз шүбәлі болса, басқаларының да шүбәлі болғаны.

	Біз осылай мылжыңдасып біраз отырып қалдық, ақыр аяғында Дэлия шыдамай қабағын шытып, бізге: «не әңгіменің тақырыбын өзгертіңдер, не тынышталатын дәрі ішіңдер!» деді. Көп ұзамай мен қожайындармен қоштасып кетіп қалдым, менімен бірге Филатр да шықты.

	Солдаттар сияқты аяғымызды тең басып, біз үн-түнсіз бірнеше көшенің мүйісін орағытып өтіп, бір алаңнан келіп шықтық. Филатр кафеге шақырды. Көңілім бір түрлі өрікпіп тұрғасын мен де кірмек болдым. Біз эстрада түбіндегі үстелге келіп отырдық та, шарап сұрадық. Әнші, биші әйелдер сахнаға бірінен соң бірі шығып жатты. Филатр әйнектің сынығы жайлы әңгімені қайта қозғады, сосын Вайторн деген натуралистің бау ішінде отырып, бал араларының өзара сөйлескенін естігенін айтты. Мен оны зейін сала тыңдадым. Со замат құлаған орындықтың тарс еткен дыбысы мен артымдағы әлдекімнің бірдеңені талап еткені би ырғағымен қосылып кетті. Бұның есімде қалған себебі, со бір сәттен бастап, орнымнан дереу тұрып жүре бергім келді. Бұл еркімнен тыс еді. Көңілді музыка мен самаладай жарық жерде отырғанда мұндай беймаза, нәумез күйге түскеннен қиын нәрсе жоқ шығар. Орнымнан тұрмай жатып, мен әуелі өзімнің ішкі сарайыма бір үңіліп қарап, осы бір жәйттің себебін білмек болдым, тіпті, бәлкім мен Филатр мезі еткен жоқ па екен деп те ойладым. Бірақ менің есі-дертім – көңіліме бірден қона кеткен осы кафеде тек Филатрмен ғана отыра беру. Ал, қазір бұл арада қалатын түрім жоқ. Тағы бір айтайын дегенім – мен осынау оқыс сезімге кәдуелгі күтпеген бір кедергідей қынжыла-қынжыла мойынсұндым. Мен сағатыма қарадым да, басым ауырып барады деп, доктордың шарабын тауысуын да күтпей кетіп қалдым.

	Тротуарға шыққасын мен қажет есігін таба алмай қиналған кісідейін, аңырып біраз тұрып қалдым, сосын сәл ойланып гавань жаққа беттедім, әдетте, бейсауат қыдырғанда содан барып шығатынмын. Енді келе жатып, кафеден кеткен себебім –жүйкем қажығандықтан болар деп ойладым да, кеткеніме онша өкінбедім.

	«Толқын перісі». Мен бұрын сана-сезімнің мән-мағынасы беймәлім, белгісіз бір қылықтары жөнінен тап қазіргідей көп ойланып көрген жоқ шығармын – мәселенки, ту сыртыңнан бірдеңе сусылдаса, дыбысын тыңдап, оның қандай матаның сусылы екенін білмейсің ғой. Түнгі самал тыныс буған қапырықты сейілте алмаса да, электр шамдарының ақ жарығында теректердің ақ үпелегін үйіре қуалап жүр. Гаваньдағы тас діңгектер түбіндегі көмірдің шаң-тозаңы, үй қабырғаларының бәрі үпелектерге малынып тұрғаны сонша, оңтүстікке солтүстік көшіп келіп, ғажайып бір аптапты қыс орнаған сияқты көрінеді. Мен екі айлақтың арасында келе жатқам, кенет алдымдағы екінші айлақтың ар жағынан жел қайық тәрізді жеңіл, сұңғақ бір желкенді кемені көрдім. Оның сыйымдылығы шамасы жүз елу тонна болса керек. Кеме ұйқы құшағында еді.

	Оның палубасынан тірі жан көзге түспейді, бірақ жақын келіп мен оның сол жақ бортынан күзетші матросты көрдім. Ол жинамалы орындық үстінде бортқа сүйеніп ұйықтап отыр екен.



	Мен таяу келіп тоқтадым. Төңірек тым-тырыс, құлазып жатыр. Алыста келе жатқан экипаждың шуылы сияқты, қала үні де бір сарынды гуілге айналған. Менің қасымдағы су шылпылы, арқан-жіптің баяу сықыры мүлгіген тыныштықты бұзып тұр. Мен әлгі кемеге әлі қарап тұрмын. Оның қоңыр корпусы мен ақ палубасы биік діңгектері, күллі мүшелерінің тап-тұйнақтай тең түсіп жатқаны, барша әсем мүсіні көзді сүйсінтіп, көңілді қуантады. Ол бір кербез сұлу кеме еді. Айлақтың доға шамының жарығы оның сымбат-мүсінін ымырт қараңғылығынан оқшау бөліп алып, айқын көрсетіп тұр, одан әрі өзге кемелердің корпустері мен трубалары қарайып көрінеді. Кеме тұмсығы осы араның тайпақ жағалауынан дүңкиіп шығып, қос арқан арасындағы су үстінен мүйістене төніп тұр.

	Осынау әсем кеме маған қатты ұнады, сол себепті де оны бір сәт өзімдікі екен деп те қалдым. Сосын ойша трапты басып, кеме үстіне шығып өз каютама бардым – сонда, әрине, әлгі қызбен бірге болдым. Мұның неге солай болатынын мүлдем білмесем де, осы жайды біраз уақыт көз алдыма елестетіп тұрып қалыппын.

	Тағы бір байқағаным, со бір қыз есімнен тіпті де кетер емес. Ол да есімде қалған басқа жайлар сияқты, бірақ жаныма жол тауып, көңілімде ұялап қалыпты. Бір сүйкімді суретке қарағандай-ақ, мен оған оқтын-оқтын жалтақтап қарай берем. Осы жолы ол бұрынғыдан әлдеқайда айқын көрінді де жоғалып кетті. Ақырында ойым да өзгерді. Мен кеменің атын білмекші болып, оны айналып барып, кеуде тұсынан келіп тұрдым, үңіле қарап, алтын әріптермен садақша иіп жазған «Толқын перісі» деген сөздерді оқыдым.





V т а р а у




	Басыма қан шапты ма қайдам, әйтеуір дір ете түстім. Оқыс таңырқау емес, қиын бір күрделі сезімнен болар, ә дегенде жүрегім үнсіз тына қалды да, іле-шала дүрсілдеп тулай жөнелді. Миыма қаптай келіп қадалған сұр жебелердей болған осы ғажайып сөздерді тағы бір рет оқып, түсінем дегенше кеудемді керіп екі мәрте дем алдым. Ғайыптан естілген тылсым сөздерден кейін ақиқат шындықтың мына соққысы маған ойламаған жерден артымнан келіп біреу шап етіп ұстап алғандай әсер етті. Қас пен көздің арасында есімнен жаңылып қалғандай болдым. Көне іздің шиырына түскен төбет тап осылай жер иіскелеп алас ұрып жүрер еді.

	Ақырында, алдыңғы нәрсені көруге кедергі жасайтын бұтақты қолмен қалай итере салсақ, әлгі мазасыз ойды мен де солай серпе салып, жазуды анықтап көрмек болып кеменің арқанына бір аяғымды салып еңкейе бердім. Жазуға көзім жеткенше ынтығып өліп барам. Алыс жарыққа шағылысқан су үстінде қалтылдап әрең тұрмын. Жазу менен алты-жеті фут шамасындай жерде. Ойнамалы бір сәуле оны жарқыратып көрсетеді: «Толқын» деген сөз түгелдей көлеңкеде, тек оның соңғы буыны ғана жарыққа жетер-жетпес болып тұр-дағы, «перісі» деген сөздің самаладай жарқырап тұрғаны сондай, тіпті әріптердің алтын сырының көпсіп тоза бастағанына дейін көрінеді.

	Мұның шындык екеніне көзім әбден жеткесін, енді есімді жинайын деп кейін шегініп барып, бір шойын діңгектің үстіне отыра кеттім. Құйындай ұйтқыған ойымды бір арнаға салып, ақылға жүгінейін десем, тап сол сәтте оған бойымдағы бар ерік-жігерім жетпей қойды. Мен қараңғы түнге, оның рейд оттары жылтылдап шағылысып жатқан тұңғиық қара көк айдынына қарап отыра бердім. Іштей бір шешімге келген де жоқпын, бірақ соның болары хақ, оған шүбә болмасқа керек деп ойлаймын. Бұлыңғыр бір күйге түскенімді анық сезем және дерексіз жәйттен дәл дерек іздегендей болам.

	Орнымнан тұрып трапқа келдім де:

	–Әй, кемеде кім бар? – дедім дауыстап.

	Күзеттегі матрос ұйықтап қалған сияқты, әлде менің сөзімді естісе де, жауап қатпаған болуы керек.

	Мен қайта дыбыс бермедім. Бөгде біреудің мекен-жайына рұқсатсыз кіргелі тұрғанда мен көзге түспесе де, мұнда кіруге болмайды ғой деген бір сезік ойыма кіріп те шықпады. Күзетші қыбыр етпегесін трапты басып, палубаға шықтым.



	Шынында да күзетші борт жәшігінің қақпағына қолын төсеп жіберіп, оған басын қойып ұйықтап қалыпты. Қарапайым матростың мына бір бейтаныс кісідей киінгенін өмірде көрген емеспін. Оның сусылдаған сұр жібек костюмі, аппақ көйлегінің жағасына тағылған көк галстугінде баданадай гауһары, ақ жібек кепкасы, қоңыр қолындағы жүзігі мен сұлу бәтіңкесі–міне, осы заттардың бәрі кәдуілгі матрос тірлігіне тіпті де жуыспайды, ақшаны көп қажет ететін әшекей-көріктің бұйымдары. Мұның үстіне оның жарылып күстенбеген мұнтаздай бипаз қолы, түсінде де жыбырлап тартып жатқан арықтау кесір жүзі мен әдемілеп тарап қонған мойыл қара сақалының өзі бұ кісінің кеменің төменгі қызметіне ешқандай қатысы жоқ екенін сездіреді. Оны оятудан имендім де, жай басып, корм рубкасының трапына қарай беттедім, өйткені көтерулі люктен жарық көрінеді. Мен одан кісі табам ба деп ойлағам. Солай қарай аяғымды көтере берген кезде әлдекімнің болар-болмас қимылдағанын сезіп тоқтай қалдым. Артыма бұрылғанда күзетшімен бетпе-бет ұшырасып қалдым. Ол енді ғана есінеп болған екен. Ол сол қолын шалбарының қалтасына салып, ұйқысын ашпақ болып оң қолымен көзін бір сипап, бас бармағымен өзге саусақтарының ұшын уқалап барып тоқтады. Оның өзі сәл еңкіштеу келген ұзын бойлы, тіпті менен де ұзынырақ қақпақ жауырынды кісі екен. Кірпігін жабыңқырап, байсалды көрінгісі келгенімен көзі сығырайып, мені абыржып сасып қалады екен деп ойлап қалса керек.

	Бірақ мен асып-саспай, қысылып-қымтырылмай, оның көзіне тура қарадым. Иіліп сәлем бердім,

	–Сіз бұл арада не бітіріп жүрсіз? – деді ол қатуланып, әрбір сөзін алақанына салып көргісі келгендей баяу сөйледі.

	–Палубаға қалай шықтыңыз?

	–Траппен шықтым, – дедім мен шын көңілден, ойымда бөтен ештеңе жоқ болғасын, өйткені сырт пішініме қарап-ақ, кез келген жердің кез келген уақытында жұрт мені жат санамас деп ойлағам. – Мен сізге дыбыс беріп едім, ұйықтап кеткен екенсіз. Сосын жоғары көтерілдім, өзіңізді оятуды қолайсыз көріп, төмен түспекші болдым.

	–Неге?

	–Одан біреу болмаса біреу кездесер деп ойладым. Қой, мен сізге кім екенімді айтайын: Томас Гарвей, – дедім мен, әрбір сөзіме мән беріп.

	Сақшы қолын қалтасынан суырып алды. Оның зілді көзі ұйқыдан арылғандай – енді самарқау қаларын әлде құтырына жөнелерін де білмей аңырып қалған жайы бар. Шамасы, бірінші түйінге тоқтаса керек, ернін жымқырып, самарқау басын иіп, көңілсіз жауап қатты:

	–Өте жақсы. Мен – капитан Вильям Гезбін. Құлқын сәріден осынша мазалайтындай не жазып едім?

	Бірақ ол тіпті қабағын ызғар шашып тұрса да, осы жолы айылымды жимас едім. Алагүлік көңілім тез байыз тауып, бұл бір сабыр айлаған сәтті шағым еді, оның мән-мағынасына әлі толық түсіне бермесем де, со сабыр саясынан пана тапқам.

	–Капитан Гез, – дедім мен жай ғана жымиып, – егер түнгі сағат үшті келесі күннің басы десек, онда, әрине, мен есіріктеніп тым ерте келсем керек. Сіз менің келген себебімді де хош көрмейсіз бе деп қорқам. Дегенмен палубаға неге шыққанымды сізге түсіндіріп берейін. Осыдан біраз уақыт бұрын мен қатты ауырғам, дәрігерлердің пікіріне жүгінсек, егер мен біраз саяхат-сейіл құрсам, жай-жағдайым қазіргіден жақсаратын сияқты. Сонымен олар мынадай бір түйінге тоқтады: күнделікті тірлік кешуге, жатып-тұруға онша қолайлы болмаса да, желкенді кемемен біраз саяхаттап қайту, кейде рухани дертті өмірдің ащы шындығы қалай жазатын болса, дімкәс денеге бұл да шипалы ем болып қонбақ. Бүгін серуендеп жүргенде осы кемеге көзім түсті. Шынымды айтайын, мен бұған құштар болып қалдым. Ойыма алған істі кейінге қалдыруға болмайды, оның үстіне сіздердің зәкірді қашан көтеретініңізді білмедім, сөйтіп, ертең орындарыңызды сипап қалармын деп қорықтым. Қалай болған күнде де мені кешіруіңізді өтінем. Ал, ақы-пұлды қанша керек болса сонша төлей алам, о жағынан қам жемеңіз. Және сіздер қалай қарай жүрсеңіз де, маған бәрібір. Осымен сіз менің ойымды ұқтыңыз ғой деп сенем, әуелгі кездегі өкінішті түсінбесек те осымен біткен шығар деп ойлаймын. Ендігі мәселе тек сізге ғана байланысты.



	Мен сөзімді айтып бітіргенше, Гез жауабын қайтарып та қойды. Оны мен түрінің өзгергенінен біле қойдым да, қарсы екенін іштей сездім. Бірақ әңгіме енді ғана басталғасын, үмітімді онша үзе қоймадым.

	–Шамасы, мен сіздің меселіңізді қайтарам ғой деп ойлаймын, өйткені, бұл кеме менікі емес, – деді Гез. – Мұның иесі – Браун, «Арматор және жүк» компаниясы. Сіз төмен түссеңіз, сонда тұрып сөйлескеніміз жөн болар.

	Басқа лажы қалмағасын, ол мұны өзін-өзі зорлап, ызғармен тұрып, сыпайы ғана айтып шықты. Ол соқырға таяқ ұстатқандай-ақ, қолымен трап жақты мезгеді.

	Мен шамы жарқырап тұрған бір бөлмеге келіп кірдім, мұнда бізден басқа кісі жоқ екен. Айналаны көзіммен бір шолып өткенде көңіл күйіме қайшы келер ештеңені байқамадым, жаңа ғана осында түсіп келе жатқанда бәрі де басқаша болып шығатындай сезілген. Мен бұдан байлық пен бейберекет тәртіпсіздікті көрдім. Ғажайып кілем үстімен келе жаттым. Каютаның әшекей-бедеріне қарап кеме жасаушының дәулетті кісі болғанын аңғардым. Біз бір шағын диванға келіп отырдық, самаладай жарықта Гездің бет-жүзін анықтап қарап алдым.

	Оның түр-пішініне қанша қарасаң да, тиянақты бір пікірге келе қою аса қиын еді. Біреудің кескін-келбетін суреттегенде авторлар әдетте, кісінің бет-жүзіне көбірек көңіл бөледі де, оның профиліне – қырынан қарағандағы кейпіне мән бермейді. Ал, шындап келгенде ол кісі нобайының негізі – адамның толық бейнесінің ең айқын графикалық шешімінің қажетті бір бөлегі. Мен талай рет профиліне қарап, бір адамның бейнесінен мүлде басқа, екінші бір адамды тауып жүрдім – бір үйге екі жақтағы екі есігінен кірген сияқты әсер алып жүрдім. Профиль – кісі кейпінің түсініктемесі тәрізді, егер кісінің жүзі (фас) мен қыры күллі бедер- нақысымен өзара рухани жарастық тауып жатса ғана мен профильді естен шығарам. Бірақ мұндай сәтті үйлесім ілуде бір-ақ рет, жыл құсындай сирек кездеседі. Гездің бет-пішінін осындай сирек кездесетін құбылысқа жатқызуға болмайтын еді. Оның профилі шашының түбінен шығып, құбылмалы тайқы маңдайын, тіп-тік ұзын мұрнын, салыңқы жоғарғы ерні мен кесірлі төменгі көнтек ернін басып жарлауыт ауыр иегімен бітеді екен. Ісіңкі беті жоғарыда көзіне барып тіреледі де, төменде қалың суық мұртымен ұласады. Оның мына кейпіне қарағанда, бірдеңеден беті қайтса да әлі қажымаған қайсардың сыңайын танытады. Бірақ осынау жалпақ бетті, жар қабақты кісі қыртыс-қыртыс кең маңдайы бірде жиырылып, бірде жазылып өзіне тұнжырап тура қараған кезде бір түрлі өзгеріп, жанданып сала береді екен. Оның тұнық қара көзі жар қабақ астынан кісіні байыптап бағып отырады. Мен Гездің осы бір қайратты, жігерлі жүзі мен бейжай-былжыр сөзінің арасындағы келісімді таба алмай-ақ таң қалдым, менің байқауымша, тіпті оның ойы да асықпай шабан қозғалатын сияқты. Гездің бойындағы осындай кереғар қайшылыққа қарап отырып, мен: мұның түбі жақсы бола қоймас деп ойлағаным сол еді, күдігім табанда расталды.

	–Сонымен, – деді Гез, екеуміз жайғасып отырғаннан кейін, – мен кемеге жолаушыны алуын алам, бірақ оған Браунның рұқсаты керек. Бірақ, шынымды айтайын, мен өз басым жүк кемесіне жолаушы алуға қарсымын. Ал, кісі алсаң әрдайым әбігерге түсесің немесе бір қолайсыз жағдайға ұрынасын. Оның үстіне менің командам кеше ғана есеп айырысып кетіп қалды, ал жаңа команда жинауға қанша уақыт кететінін білмеймін. Жол қамын реттеп бітіргенше, бәлкім, «Толқын перісі» бір ай тұратын шығар. Одан да басқа бір капитанмен сөйлескеніңіз жөн болар.

	Ол үндемей қалды және жуыр маңда сөзін жалғайтын сыңайы көрінбеді.

	Мен не айтатынымды ойлап тұрғанда палубадан әлдекімнің тарс-тұрс басып келе жатқаны, «ха-ха!» деп айқайлаған даусы естілді, шамасы, ол осыны айтқан кезде масаң қолын сермеген сияқты.

	Қапелімде орнымнан тұра қоймағасын, Гез қасын керіп, зілді көзімен мені басымнан аяғыма дейін асықпай бір тінтіп өтті де:

	–Бұл келген Бутлер соққан шығар. Сіз абыржымай-ақ қойыңыз. Мен қазір келем, – деді ол.



	Басын төбеге соғып алам ба деп қорықкан кісідей-ақ, ол еңкейіңкіреп, ауыр басып шығып кетті. Жалғыз қалғасын айналама анықтап қарай бастадым. Мен талай-талай кемемен сапар шеккем, сол себепті де, осы кеме әуел баста кофе немесе мақта тасуға арналып жасалмағанын бірден сезе қойғам. Оның сыртқы пішіні де, салонның ішкі көрінісі де соны айқындап тұрғандай. Аумағы екі футтан асатын үлкен дөңгелек терезелері – «иллюминаторлары» кеме ішіне күндіз жарық сәулені мол құйып тұруы керек-ті, жүк кемелерінің терезелері мұндай болмайды. Оның винттері мен кәсектері, күллі жез тетіктері көркем бедерленіпті. Сом күмістен көмкерілген венеция айналары, аса қымбат бозғылт-жасыл жібекпен тысталған шағын дивандар, қызыл ағаш ұсталған қабырғалар, карниздер, мақпал перделер, үнді кілемі, зерлі қола тормен қапталған бұлдыр әйнек ішіндегі үш электр шамы нағыз сән- салтанаттың жиһаз-мүліктері еді және осының бәрі кеме техникасымен үндесіп-үйлесіп тұр еді. Шам жарығы шағылысқан жылтыр үстел үстінде жас раушан гүлі салынған күңгірт хрусталь көзе. Оның айналасында умаждалған сүлгілер мен шарабы түбінде ішілмей қалған стакандар, лас тәрелкелер тұр. Кілем үстінде темекі тұқылдары жатыр. Буфеттің ашық есігінен бір шүберек салбырайды.

	Біреудің келе жатқанын естіп орнымнан тұрдым да, әңгімені көп созбас үшін Гез қайтып келісімен мен одан: – Егер Браун, осы кеменің жеке каютасымен, әрине, тиісті бағасын төлеп, жүзуіме рұқсат етсе, сіз қарсы болмайсыз ба?–деп сұрадым.

	–О жөнінен менімен сөйлесуден ештеңе шықпайды деп ойлайсыз ба?

	–Сіздің пікіріңіз менің пайдама шешілмейтін сияқты болып көрінгесін айтқаным ғой және келтірген дәлелдеріңіз де дәйекті сияқты.

	Гез мүдіріп қалды. Менің Браунмен келісем деген сөзім оның шамына тиген тәрізді. Мен алған бетімнен қайтпайтынымды, Гездің дегеніне көнбейтінімді сыпайы ғана сездірдім.



	–Еркіңіз білсін, – деді Гез. – Мен сол айтқан сөзімде қалам.

	–Сізбен тәжікелеспей-ақ қояйын. – Менің дос пейілім суып, көңіліме қаяу түскендей болды. – Ісің бір деңгейден шешілмесе, екінші бір деңгейге бару керек.

	Несін жасырайын, ағат кеткенімді өзім де сездім, бірақ оған өкінбедім: Гездің мінез-құлқы маған мүлде ұнамады.

	–Істі төменгі деңгейден шеше алмасақ, – деді ол кенет шап етіп. Жел желбіреткен шымылдық сияқты, оның сабыр- салмағы қолма-қол ғайып болды, бет-аузы қабарып жыбырлап кетті. – Көп сөздің қажеті қанша? Капитан мен екенмін, ендеше кеменің қазіргі қожасы да менмін. Не істеймін десеңіз де өзіңіз білесіз.

	Бұл, әрине, кісі кешірмейтін қатал сөз-тін, басқа жер болса, ол мен түйіле бір қарағаннан-ақ жым болар еді, бірақ не екенін қайдам, ешбір кедергіге қарамастан көп ұзамай Гезбен бірге осы кемемен жүзетініме кәміл сендім, сол себепті де оны ренжіте бермейін деп ойладым. Мен қалпағымды шешіп, басымды шайқадым.

	–Бұл мәселені біз бірдеңе ғып реттерміз, – дедім оған қолымды созып, ол менің қолымды селқос қана қысты. – Болмашы нәрсе үшін бет жыртысып қайтеміз. Егер біз кейін кездесе қалсақ, сіз маған, бәлкім, ашуланбассыз да.

	«Әңгіме бітті, сен енді осы арадан тайып тұрсаң», – дейді оның сөзі үнсіз. Мен палубаға шықтым, осы арадан аузында трубкасы бар бір шұбар кәрі кісіні көрдім. Ол діңгекке сүйеніп тұр екен. Маған тұнжырай бір қарады да, менімен бірге шыққан Гезге қарап:

	–Қалай болған күнде де мен соған баруым керек, бәлкім, менің қолым қайтадан шығатын шығар? Сіз бұған не айтасыз?

	–деді.

	–Көк тиын да бермеймін, – деді Гез ызалана тістеніп.

	–Сіз менің жалақымды беріңіз, әйтпесе, біз қоштасамыз,

	–деді трубкалы кісі тұнжыраған күйі.

	–Бутлер, сіз жалақыңызды ертең мастығыңыз тарқағасын аласыз, әйтпесе, қалтаңда соқыр тиының қалмайды.

	–Жарайды! – деді Бутлер дауыстап, мен ойлағандай-ақ ол Гездің аға көмекшісі болып шықты. – Сөйлегенде сөздің майын тамызасың. Бүгінгі, бұрынғы, болашақ кабактардың бәрінде сіздің кім екеніңізді өлі мысыққа дейін біледі ғой, сөйте тұрып жұртқа қамқор болып қайтесіз?! Өз ақшамды өзім шашам, онда шаруаң болмасын.

	Гез жауап қатпады, бірақ айтылмаған қарғысы жүзіне қан болып тебіндеп шыға келді. Енді ол бар ашуын маған төкті. Салқын қанды, суық жүзді джентльмен ызым-қайым жоқ болды, Гездің сөзі ұрысқа бергісіз еді.

	–Қалай, ұнады ма, – деді ол трапқа таяу тұрып, мен оның үстімен түсе бастағанымда, – «Толқын перісі»

	«Гент шілтершісі» сияқты сұлу кеме екені рас қой? («Гент шілтершісі» бұдан жүз жыл бұрын ғажайып сұлулығы үшін теңіз қарақшысы Кидд Екінші суға батырған кеме, оның әсемдігіне көрген жұрттың бәрі қайран қалады екен.) Иә, оны көп кісілер мойындайды. Егер мен сізге оның тарихын, тұрар құнын айтсам ғой, егер сіз оның жүзгенін көрсеңіз және онда бір күн болсаңыз бар ғой – онда сіз менен осы сапарға алыңыз деп жатып жалынар едіңіз. Бәлесін қара өзінің!

	–Капитан Гез! – дедім мен қаһарлана дауыстап, өйткені Бутлер таяп келіп мырс етіп күліп жіберді. – Егер мен шынымен-ақ жолым түсіп осы кемемен жүзетін болсам және сіз менің каютама кіретін болсаңыз, онда мен сіздің әдепсіздігіңізді жылы сөзбен жуып-шаярмын.

	Ол маған кекете қарап тұрған, кенет түрі өзгеріп абыржып қалды. Менің таң қалған себебім, Гез табанда асып-сасып тебірене тіл қатты:

	–Иә, мен кінәлімін, кешіріңіз! Қазір ренжіп тұрмын! Жынданып құтырынып тұрмын! Егер Брауннан істің сәті түспесе кейін өкінбейсіз. Жай-жағдаяттың қазіргі барысы сіз бен бізді сапар серік ететін түрі жоқ. Жолыңыз оң болсын. Гездің әдепсіздігі ме, әлде осы бір түсініксіз тебіренісі ме, қайдам, әйтеуір со жігіттің бір қылығы мені қатты жирендірді. Иығымды қушита қыстым да, жағаға түстім, біраз жүргесін «Толқын перісі» биік діңгегін көріп қайтадан артыма бұрылып қарадым, сол арада тұрып Гез бе, әлде Браун ба немесе екеуі бірге ме, әйтеуір, олар менің өтінішімді орындауы керек деген шешімге келдім.

	Мен үйге қарай беттедім, қайда келе жатқанымды білмеймін, мекен, мезгіл дегенді тіпті сезбейтін де сияқтымын. Бұлдыр сағым тәрізді бірдеңені түйсінемін-ақ, бірақ соны есіме түсіріп, талдап көрейін десем, оны жүрегім сезгені болмаса, ақыл-санам алмайды. Бұрын ғұмырымда бастан кешпеген, жайшылықта тіпті көңіл аудармайтын бір жәйттар, нышандар, кісінің ұйқысырап сөйлейтіні сияқты, санама өзгеше бір сөз болып құйылып жатты, бірақ қанша талпынсам да мен содан айыға алмай-ақ қойдым. Солардың ішінен алабөтен біреуін ешбір дәлелсіз, түсініктемесіз-ақ анық сезем, ол – Гездің кемесі мен әлгі бейтаныс қыз Биче Сениэльдің арасында әйтеуір бір байланыс болуы керек. Егер мен әншейін жай қалпымда болсам кеме мен қыз арасында әлдеқандай жақындық бар деген ойымды ырымшылдыққа жорып қоя салар едім, бірақ қазіргі жағдай мүлде өзгеше еді: кісі қатты қасірет шеккенде немесе қорыққанда көңіл түйсігі қандай анық көрінетін болса, бұ жолы да сондай анық көрінді.

	Түнде де тыныштық таба алмадым. Шым-шытырық жаман түстерді көп көріп, бастығырылып шықтым. Шөліркеп сусай берем. Оянып кетем де, су ішіп қайта ұйықтаймын, қатесі таптырмай қойған бұрыс есеп сияқты бір ауыр ойлардан арыла алмай-ақ қойдым. Бұл алабұртқан көңілдің байыз таппай, сезім сенделісіне ұшыраған бір шағы еді.

	Ертеңгі сағат тоғыз кезінде тұрдым да, автомобиль жалдап Филатрге жүріп кеттім. Өткен түннің оқиғасы жөнінде тек сонымен ғана кеңесуім керек, «Әйнек сынығының» осындай бір бұрылысына ол қалай қарайды екен, мен соны білмекпін, оның маған айырықша маңызы бар.





VІ т а р а у




	Уақыт әлі ерте болса да, Филатр көп күттірмеді. Кабинетіне келіп отырғаныма үш минуттай болған кезде ол киініп кіріп келді де, салған жерден сағат ондар шамасында госпитальда болуым керек деп ескертіп қойды. Ол менің түр-пішініме бірден назар аударды да:

	–Меніңше, сізге бірдеңе болған сияқты! – деді.

	–Көмір синдикатының конторы мен жағалау мүйісінің арасында кереметтей бір кеме тұр. Мен оны түнде екеуміз қоштасқаннан кейін барып көргем. Кеменің аты – «Толқын перісі».

	–Қалай? – деді Филатр, мен ойлағаннан да гөрі қаттырақ таңырқап. – Әзілдеп тұрғаннан саумысыз?! Сонда... бұл өзі... Қой, мен әуелі сізді тыңдайын.

	–Кеме әлі де со жерде тұр.

	Біз бірімізге біріміз қарап, біраз уақыт үнсіз отырып қалыппыз. Филатр жайымен қасын керіп, төмен қарады, оның кескінді жүзі құбылып барып басылды. Ол маған қайта қарады.

	–Иә, мұның өзі төбеден сылқ еткізіп қойып қалғанмен бірдей болды-ау, әрине, бұл әңгіменің жалғасы бар шығар?–деді ол.

	Кеше кешқұрым Стерстің үйіне бармай тұрып, бұл «Толқын перісін» көрген шығар деген күдік Филатрдың көңіліне келіп қалмасын деп мен кемені бұрын көрмегенімді және Гезбен сөйлескен сөзімді айтып бердім.

	–Өзіңізге мәлім, менің көңілімде тек осы бір тілек қана болған сияқты, – дедім мен сөзімді түйіп. – Осыдан басқа әрекеттің жөні жоқ. Қалған жасымда дәрменсіз өкінішпен өмірімді өксітпес үшін маған енді саяхатқа шығудан басқа жол қалмады.

	–Иә, – деді Филатр сигарын бұл арада жоқ күлсалғышқа созып жатып. – Солай екені рас. Бірақ, қалай айтсаң да, істің ыңғайы келмей жатыр-ау. Мұндай мәселе көбінесе ақшаға байланысты. Ойлап тұрсам, мен сізге көмектесе алатын сияқтымын. Гәп мынадай: өзге дәрігерлер енді оны емдеп әуре болудың қажеті жоқ дескен кезде мен Браунның әйелін емдегенім бар. Басқаларға ерегісті ме, әлде маған бір жақсылық жасайын деді ме, қайдам, әйтеуір әлгі әйел дертінен құлан-таза жазылып кетті. Өзі сізге қарсы болса да, Гез істі Браунға сілтеп отыр ғой, бұл – Браун сізді Гезге



	сілтейді деген сөз. Ендеше мен қазір бір хат жазып берейін, сіз оны Браунға берерсіз.

	Соңғы сөзін айтып бітірмей жатып Филатр дереу үстелге отырды да, қолына қалам алды.

	–Не жазатынымды білмей қиналып отырғаным, – деді ол маған көз қиығын тастап.

	Филатр маңдайын бір сипап, жазғанын естірте оқи отырып, қағаз бетін толтырды.

	–Есіңізде болсын, – деді ол жазуын қойып, – сіз бен біздей емес, Браун ең әуелі өз пайдасын ойлайтын, нақты істің адамы, егер ол бір нәрсені еріккеннің ермегі деп ойлап қалса болғаны, қыңырайып сөйлеспей қояды. Енді қалғанын тыңдаңыз: «Ілгеріде сіз үшін де, мен үшін де бақытты болған бір сәтті күнде сіз маған не тілесеңіз соны орындаймын деп айтқан едіңіз. Мен ұдайы сондай сәт келмей-ақ қойса екен деп жан-тәніммен тілеп жүруші ем. Сізді қинау кісі кешірмес өрескел өзімшілдік қой деп ойлаушы ем. Бірақ менің пациентім (емделушім) және туысқаным...»

	–Осы бір дипломатиялық әбестікке немесе залалсыз өтірікке мән бермей-ақ қоямыз ба, қалай? – деді Филатр, сосын жазуын жалғап, жазғанын қолма-қол оқып отырды:

	«...туысқаным Томас Гарвей осы хатты өзіңізге апарып тапсыратын жігіт – кәдуелгі желкенді кемемен саяхатқа шығуға зәру болып отыр. Бұл оған пайдалы және ауыр науқастан кейін аса қажет. Істің мән-жайын өзі түсіндіреді. Менің ұғуымша, ол...»

	–Осы сөзді айтудың өзі бір түрлі қызық, – деді Филатр, өз сөзін өзі бөліп. – Міне, мен оны тіпті жазып та қойдым:

	«Толқын перісі» кемесінің каютасында саяхатқа шығып қайтқысы келеді. Гарвейге қолұшын берсеңіз, мен сізге борыштармын. Сіздің аса сүйікті жұбайыңыздың денсаулығы енді қайта мазалай қоймас деп сенем. Сізге өтінуші...»

	–... Осылай кете береді, – деді Филатр конверт сыртына айдақтатып адресті жазып жатып. Ол маған хатты берді де, қасыма келіп отырды.

	Филатр хатты жазып жатқанда Гездің кемесі ендігі кетіп қалған шығар деген бір үрей өн бойымды билеп алды.



	–Кешіріңіз мені, Филатр, – дедім мен оған өзімнің жай-күйімді баяндап. – Шыдай алар емеспін!

	Мен ұшып түрегелдім. Бір терең ойға шомып, маған қадала қараған доктор да жайымен орнынан тұрды. Оң қолын иығына салып, сәл кідіре тұр дегендей болды, сосын қолын баяу тартып алды да, бөлме ішін аралап кетті, үстел қасына барып аялдап, бейжай төмен қарады да, өз қолын өзі уқалай бастады.

	–Осы біз бір-бірімізге тағы бірдеңе айтуымыз керек сияқты, солай емес пе?

	–Иә, бірақ не айтамыз? – дедім мен. – Білсем бұйырмасын. Өзіңіз сияқты мен де әлденені аңғарып қоя салғанды жақсы көрем. Ал қазір онымен айналысу – қараңғыда сурет салумен бірдей.

	–Өкінгеннен не пайда, сіз дұрыс айтасыз. Иә. Бұрын менің басымда мұндай нәрсе болып көрмеп еді. Бірақ сіз маған жолдан хат жазасыз ғой? Жай-күйіңізді білгенім жөн емес пе?

	Мен оған уәде бердім де, бір тілек айттым:

	–Одан да шамаданыңызды жолға әзірлемейсіз бе, Филатр?! Бірге кетпейміз бе?!

	Филатр қолын жайып, жымиып күлді де қойды.

	–Мұның жақсы-ау, – деді ол, – бірақ... бірақ... – оның көзі жазу үстелінің үстіндегі қола заттардың арасында тұрған шағын портретке барып тоқтады. Бұл портретті – басын сәл ғана қисайтып алдына тесіле қарап отырған бір жас сұлу әйелдің суретін мен де енді көрдім.

	–Мені енді ешкім де жарылқай алмайды, – деді Филатр темекісін тұтатып, шырпыны лақтырып тастап. – Өзіңізге лайық, ішкі дүниеңіз қанша өзгеше, қанша тақуа болғанымен, сіз, қымбатты Гарвей, жадырай күлген бақыттың жүзін көргіңіз келеді. Қарсыласпай-ақ қойыңыз. Бұл сапардан мен оңды ештеңе де таппаймын, өйткені менің тілегімді ешкім де орындай алмайды. Менің тілегім оңай да анық, бірақ ол ешқашанда орындалмақ емес. Мен талай адамды емдеп жаздым, бірақ өз әйелімді ауыр дерттен айықтыра алмадым. Ол әлі тірі, бірақ өлгенмен бірдей.



	Мынау соның суреті. Ол мұнда енді қайтып келмейді. Ал, одан өзгенің маған керегі де жоқ.

	Бөтен кісінің ойламаған жерден оқыс ашылған жүрек сырына қалай қарарымды, не дерімді білмей, үнсіз аңырып, қиналып тұрып қалғанымды сезді ғой деймін, Филатр қоңырау қағып, дәйекшісін шақырды да, экипаж әзірле деп әмір етті. Біржолата қоштаспай тұрғанда біз былай келістік: мен оған Браунға барған істің жай-күйін айтпақшы болдым. Біз бірге шығып, подъезд алдында ажырастық.

	Автомобильге мініп, біраз жүргесін Филатр артына бұрылып:

	–Айтпақшы, әне біреуден ... – деп дауыстады. Мен оның сөзінің соңын ести алмадым.





VІІ т а р а у




	Браунның «Арматор және жүк» атты кеңсесі, осы тектес басқа да кеңселер тәрізді, таяқ тастам жердегі жағалаудан қоныс тепкен екен, автомобильді бекер шақырыппын. Шоферді қоя бердім де, гаваньға шығысымен айлақтың кеше «Толқын перісі» кемесін көрген жеріне үрке көз тастадым. Ол менен тап қазір едәуір қашық тұрса да, түндегі орнынан кеменің діңгегі, бугшприті ә дегеннен көзіме оттай басылды. Мен бір түрлі сергіп сала бердім.

	От қақтаған плита үстіндегі ауадай күн де қайнап, қапырық болып тұрған. Аздап шаршағасын жүрісімді баяулатып, шөлімді қандырмақ болып порт шарапханасының кенеп қалқанының астына кірдім.

	Мұндағы азды-көпті адам ішінен әңгіме қызығына түсіп, шарап толы стакан ұстаған қолын сермеп, дүниенің бәрін ұмытып кеткен бір матросты көрдім, қолындағы шарабын әлденеше рет ішпекші боп ұмсынды да, бұрыштағы үстелде отырған бір топ теңізшілерге қарап, қолын ербеңдетіп әңгімені соғып тұр. Стойканың қасында тұрғанда кенет менің құлағымды «Гез» деген бір сөз кесіп түскендей болды, сол- ақ екен, мен де стаканымды ұмытып, дереу бұрылып, сөзге қүлағымды тоса бердім.



	–Мен оны мәңгі ұмытпаймын, – деді матрос. – Мен жүзгелі жиырма жыл. Талай-талай капитандарды да көрдім, егер соларды түгелімен осында әкеп кіргізсе, бәріне бірдей тұруына орын да жетпес еді. Мен білсем, Гез нағыз диюдің өзі. Оның қарауында қызмет істеуден бір құдайдың өзі сақтасын. Егер оған біреу ұнамай қалды бар ғой, о байғұсты жүйкелетпей тынбайды. Менің сендерге айтайын дегенім, ол құтырған адам. Бір күні ол балташыны құлағынан бір қойғанда, әлгі сорлы бір сағаттай талып жатты: тек ыңқылдай берді. Мен де талай теперішті көрдім: сонда ұдайы тілімнен табам. Мен біреуге жауап қайтарғанда шамына тиетіндей ғып шағып алам, бірақ сөзді менімен ілінісе алмайтындай етіп айтам. Мейлі, ол құтырған-ақ болсын, оған шыдауға болады ғой. Ал, ол сұмырай барып тұрған зымиян. Соққанның сұрқына қарап, өзіңді қашан шақыратынын аңғармай қаласың. Бәлкім, ол саған бір стакан арақ бере ме, әлде тұмсығыңнан бір қойып ұрып жыға ма – білмейсің. Осының бәрін ол оқыс істейді. Кейде ол дені түзу кісі сияқты жай сөйлеп кеңес береді, бірақ «менің үндемей тұрғанымды қалай түсінсең, олай түсін» деп қырын қарап, үнсіз қалдың бар ғой, онда сазаңды береді. Біздің әбден итіміз шықты, сосын бәріміз бірігіп кетпекші болдық. Ел аузындағы сыбысқа қарағанда, команда оны талай рет сапар аяқталмай жатып тастап кеткен көрінеді. Бірақ одан не пайда?! Дүниеде оның тұзағына түсетін ақымақтар әлі көп қой!

	Ол стаканның түбінен жиренішті капитанын көргендей- ақ, аузын ашқан күйі стакан ішіне ызалана қарап, меңірейіп отырып қалды сосын алдындағы шарапты бірден қағып салды да, дереу трубкасын толтыра бастады.

	Бұл әңгіменің маған да қатысы бар еді.

	–Сіз қай Гезді айттыңыз? – дедім мен. – Әлгі кемесі

	«Толқын перісі» деп аталатын кісіні айтасыз ба?

	–Соның тап өзі, мырзам, – деді матрос, менің бет- жүзіме үрпие көз тастап. – Ендеше сіз оның қандай адам екенін біледі екенсіз ғой, бірақ оны құтырған ит демесең, адам деуге болмас!

	–Мен о кісі жайлы әр түрлі әңгімелер естігенім болмаса, кездескен кісім емес, – дедім мен оның сөзін қостап, келешекте бірсыпыра уақыт бірге болатын теңізші жайлы көбірек білмекші болып.

	–Оның өзі шынында да сондай бір оңбаған зұлым кісі ме?

	–Ақиқат... – дей бергенде матрос шарапқа шашалып қызарып кетті, ол «шындық» деген сөзді ант бергендей салтанатпен айтқысы келген болуы керек, бірақ күтпеген жерден менің ту сыртымнан: «Былшыл!» деген қатал дауыс естілді. Белгісіз біреу біздің қасымызға келді. Бұл да үсті- басы бүп-бүтін, добалдау келген көзқарақты матрос екен.

	–Түкке тұрмайтын бос былшыл! – деді ол, сөзін маған арнаса да, әуелгі матросқа қарап тұрып сөйледі. – Сіздің капитан Гезде не жұмысыңыз бар екенін білмеймін, бірақ өзіңіз көріп тұрсыз, мен бастық емеспін, мына бақырауық тәрізді қатардағы матроспын, – ол абыржып, сасып қалған матросқа жиіркене бір қарады, – сол себепті де мен капитан Гез, біріншіден, нағыз теңізші, екіншіден, аса мейірімді, аяулы адам деп есептеймін. Мен оның қарауында қаңтардан сәуірге дейін қызмет істедім. Ал, одан неге кетіп қалдың деп сұрасаң, ол менің жұмысым, Гез оған кінәлі емес деймін. Біз Гор- Сайнға екі рет сапар шектік. Күллі команданың бірде-бір адамына ол жаман сөз айтқан емес, жасырып-жабатыны жоқ, біздің теңізші бауырларымыздың ішінде, өзіңізге мәлім, аласы да, құласы да бар. Ал енді мына кісі жаңа Гез балташыны таяққа жықты деді. Қалғандарын да қан қақсатыпты. Өзіңіз айтыңызшы, мұндай өтірікке кім сенеді? Онда біздің ішіп-жеріміз соғыс кемесіндегіден кем болған жоқ. Жексенбі сайын үшеуара бір шыны виски беріп тұрды. Боцманға, қит етсе қолын ала жүгіретін ана көмекшісі Бутлерге, аспазға жұдырығын түйгені үшін қатты кейіді. Сонда Бутлер тұрып: «Сізді шайтан білмесе ешкім білмес!» – деді ренжіп. Кейде капитан Гез бізді жинап алып, өмірде естімеген бір қызық-қызық оқиғаларды дауыстап оқып беретін. Егер біз өзара ерегісіп ұрсысып қалсақ, Гез әдетте: «Бір-біріңе мейірімді болыңдар. Жамандықтан жамандық туындайды» дейтін.

	Капитан Гездің пайдасына айтатын сөзі әлі көп болса да, матрос әңгімесін бітіргесін со жерде отырғандарды көзімен бір шолып өтті де, қолын бір сілтеп, бұрынғыдан бетер өршеленіп, Гезді жамандай жөнелген әуелгі матрос сөзін құптамаса да, тыныш отырып тыңдай бастады. Мен бұл екеуінің де рас айтқанына күмән келтірмедім, Гезді жақтаушының сөзі айыптаушыны жындандырып жібере жаздады. Бір минуттің ішінде ол гүжілдеп өз сөзіне куә боларлық он шақты адамның атын айтты. Ол ант-су ішіп, пәлен деген кемеге барайық, онда Гезден былтыр жәбір- жапа шеккен кісілер бар деп бір қалды да, өз сөзін мынадай бір кекесінді сауалмен бітірді: «жандайшап сабазым-ау, ендеше «Толқын перісінде» неге аз ғана қызмет еттің?» – деді. Бірақ анау да саспады, онша қызынбай, байсалды қалыппен өзінің ауырып қалғанын, сол себепті де Лисске келісімен есеп айырысқанын баяндап берді. Екеуі керілдесіп айқайласып тұрып, куәлікке бәз-баяғы бір адамдарды тарта бастады, сөйтсе айыптаушы да, жақтаушы да әр кезде Гездің қарауында жұмыс істеген кісілердің көбін білетін болып шықты. Егестің аяғы ұрыс-керіске, бір-бірін орынсыз кінәлап тілдеуге апарып соқты, екеуі де кеудесін ұрғыштап, ақырып- шақырып толып жатқан фактілер келтіріп жатты. Бұ таласты қанша қимасам да, тезірек Браунге жетуім керек еді.

	«Арматор және жүк» конторының жарнамасы енді үш үйден кейін барып көзге түсті. Мен күнгей жағындағы перделері түсірілген бір салқын үйге келіп кірдім, осындағы іс үстелдерінің, жазу машинкаларының бытыры мен қызметшілердің сараң сөздерінің арасын ала беріп, менің алдымнан қабағы салыңқы бір алтын көзілдірікті кісі шықты. Ол менің келгенімді айтпақ болып, Браунның кабинетіне кіріп қайтып келем дегенше де біраз уақыт өтті, ол енді бұрынғыдай түксимей, жадырап тәжім етіп, есікті аша берді, кабинетке кірісімен мен кеменің бас қожаларының біреуін көрдім, мен қазір осы кісімен сөйлесуім керек.





VІІІ т а р а у




	Мен іскер кісіні, нағыз іскерді көргеніме қатты қуандым, оның түрінің өзі кісінің көңіл күйін іске қарай бейімдеп, әрбір минутты қадірлеп қастерлеуге үйретеді екен. Мен онымен өмірімде тұңғыш рет әңгімелесіп тұрғандықтан да және ол мені мүлде білмегендіктен де, гәп емдеу мақсатындағы теңіз саяхаты туралы болғасын, әңгіме жұмыс жайынан маған аяныш білдіретін күмәнді жаққа ауып кете ме деп қауіптенген жоқпын, осындай сәтте жұрттың көңіл білдіріп, сырқатына ортақтасып жататын әдеті ғой, әйтпесе, істің мән-жайын ойлай келе ол мені әуелден-ақ өзімен қырынқабақ болғысы келген есуас шығар деп шүбәлануына болатын еді. Бірақ Браун жұмыртқаны жарыққа қойып қарайтын кісілердің қатарына жатпаса керек. Ал, біреумен әңгімелесіп отыруға оның бір минут те бос уақыты болмайды екен, мен арнайы хатпен келгесін ғана ол ұялғанынан қымбат уақытын құрбан еткенге ұқсайды.

	Браунның әдемілеп алдырған шашы щетканың қылы сияқты теп-тегіс боп тікірейіп тұр. Оның желке шашын жатқыза қидырған шалқақ басы, әдейі жымқырып алған жұқа ерні, кісінің бетіне шаншыла қарайтын сығыр қара көзі ә дегенде дәлме-дәл математикалық прибор сияқтанып көрінді. Ол күтпеген жерден оқыс қимылдайтын, өзіне өзі кәміл сенетін ебедейсіз ұзын кісі екен, киімі әсем, сөйлеп отырғанда қолына қарындаш алып, оны саусағының ұшымен сипап отырады. Сөйлеген сөзінің ырғақ-икеміне қарай қаламды бірде тез, бірде баяу сипайды. Ол хатты көзін жүгіртіп самарқау оқып шықты да, қырылған ернінің езуімен үйреншікті дағдысымен жымиғандай болды, сосын креслоға шалқая отырды да, сөйлеп машықтанып қалған ашық даусымен маған Филатр мен оның достарына қолынан келген жақсылығын әрқашан аямайтынын айтты.

	–Бірақ мұнда бір ағаттық кеткен екен, – деді Браун қаламды төменнен жоғары қарай сипап. – Ол кеме менікі емес, Гездің жеке меншігі, бірақ менің ойлауымша, – со сәтте Браун қарындашты біраз айналдырып, оған иегін сүйеді де, – ол егер мен өтінсем сізге бір каютаны беруден бас тартпайды, дегенмен сіз ең әуелі капитанның өзімен сөйлесіп алғаныңыз жөн болар еді.

	Мен онымен сөйлескенімді, бірақ капитан Гез мені «Толқын перісі» кемесіне жолаушы ретінде алуға келіспегенін айтып бердім. Гез «кеме сіздің қарамағыңызда» дегеннен кейін ғана өзіңізбен тілдесіп отырмын дедім. Істің мән-жайын айтқанда мен мұны бір үйреншікті жәйт, кәдуілгі кедергі ретінде айтып шықтым, бірақ капитанның оқыс-оспадар қылығын бүгіп қалдым.

	Браунның көзінен маған белгісіз бір ойдың ұшқыны жылт етті. Ол көңіліне алған көп жәйтті реттегісі келгендей, қарындашты ойланып отырып үш рет сипап өтті де, әлденеден абыржып қалғандай бір шытынып қойды. Сосын біртіндеп бұрынғы қалпына келді де, істің мән-жайын асықпай түсіндіре бастады.

	–Ал енді капитан Гездің жайына келетін болсақ, – деді Браун ойланып, – о кісі өз кемесін маған зорлап бергендей болды. Гез ілгеріде менің қарауымда қызмет істеген. Иә, заң жолымен келсек, мен со бір өзімді әбден мезі еткен кеменің қожасымын. Бұған себеп болған жәйт: Вильям Гез біреуді бірдеңеге сендіруге келгенде жылан сияқты сумаңдап, алдына жан салмайды, дәлдеп айтсам, жұрттың басын айналдырып, оған мүлде қажетсіз нәрсені алдырады. Бірде ол қыруар ақшаға қарыздар болып қалды. Сосын кемені ақша орнына аманат қып қалдырмас үшін Гез қадалып отырып, «Толқын перісін» менің меншігіме тіркету жәйлі келісімімді алғаны ғой. Көк тиын ақша төлемесем де, сату құжаты бойынша ол менің кемем болып есептеледі, бар болғаны сол. Бір кезде мен Гездің әкесін білуші едім. Әккі баласы марқұм әкесінің – өте бір иман жүзді, ақылды кісінің аруағын арқаланып келіп, «Толқын перісін» құтқар деп жатып жалынғаны. Міне, өзіңіз көріп отырсыз ғой, – Браун қарындашты иығынан асырып қабырғаны мегзеді, онда оннан аса пароходтың әсем рамалармен көмкерілген суреттері ілулі тұр екен, – әрине, қанша жанталассам да мен мұндай істен көк тиын пайда таба алмас едім, сол себепті де мұны сізге айтқанның ешбір әбестігі жоқ қой деп ойлаймын. Сонымен біздің қолымызда Гездің қырсықтығына қарсы көзіріміз бар. Ол екеуміздің ара қатынасымызға негізделген. Сіз саяхатқа шығасыз, мұны шешілді деп біліңіз, мен Гезге хат жазып берем, со хатты алғасын ол сізді жақсылап қарсы алуға тиіс. Гез – ішінің қыртыс-қалтарысы көп, қиын кісі. Менің сізге беретін бір кеңесім – одан ұдайы абай болып, сақтанып жүріңіз, өйткені оның не істеп, не қоятынын бірден біле қою оңай емес.

	Мен Браунның сөзін жайбарақат тыңдадым. Осынау іс- әрекеттің күллі жай-жағдайы, алатын орны айырықша болғандықтан да, дегеніме жету үшін мен осы әбес кеткен жоқпын ба, тіпті біреуге зорлық жасаған жоқпын ба деген күдікті көңілімнен қуалап, жанымның есік-терезесін тас қып бекітіп тастадым.

	Сөзін бітірген Браун үстелге қарай бұрылып, қойын дәптерінің бір бетін толтырып хат жазды да, оны дереу конвертке салып, көңілін бір демдеді. Мен одан кеменің тарихын білмейсіз бе деп сұрап едім. Браун біраз мүдіріп барып, мынадай жауап берді: Гез кемені әлдекімнен алған. Бірақ кімнен, қанша ақшаға алғанын дәл айтып бере алмаймын. Кеме сұлу-ақ, оны мойындамасқа болмайды. Қазір ол, аздап та болса, жүк тасуға бейімделген, бірақ оның көркі – желкенді кеме болғандығында. Ол жел жетпес жүйріктің нағыз өзі ғой, ертең саяхатқа шыққасын, жел оңыңыздан тұрса, қанат байлап сағымда самғағандай ләззат табасыз, – Браун барометрге қарады. – Жел тұруы керек.

	–Гез маған бір айдай аялдаймын деді.

	–Гез о сөзді табанда суырып салған ғой. Ол бүгін осында болған, ертең жүремін деді. Мен оның маршрутын да білем: Гель-Гью, Тоуз, Кассет, Зурбаган. Сіз темір бұйым салу үшін жолай Дагонға соғасыз. Бірақ ол бірнеше сағаттық қана жол.

	–Оның бірде-бір матросы қалмаған сияқты еді.

	–Бәлі, о жағынан қам жемеңіз. Бұл өзге кісілерге ғана қиын болуы мүмкін, ілулі қалпағын қалай еркін алса, Гез оны да солай оңай шешеді. Ол ендігі кубрикті әлгі көзіңді қыссаң болғаны, топырлап жетіп келетін баскесерлермен толтырып қойған шығар.

	Мен Браунға алғыс айттым да, қоштасарда оған қолымды қатты бір қыстырып, Гезді ыңғайсыз жағдайға қалдырмас үшін бар өнерімді салмақ болып сыртқа шықтым.





ІХ т а р а у




	Әңгімені қалай бастарымды әлі анық білместен аяңдап отырып кемеге келіп едім, Браунның айтқаны дұрыс болып шықты: палубада жамырап жүрген матростар көрінді. Бірақ бұл төрт құбыласы түгел кеменің сайдың тасындай тепсе темір үзетін таңдаулы жігіттеріне ұқсамайды. Шамасы, Гез қолына ілінген адамдарды ала салған болуы керек.

	Сұрап жүріп мен Гезді капитанның каютасынан таптым. Ол үстел басында Бутлер екеуі қағаздарды тексеріп, есепшотын қағып отыр.

	–Сізді көргеніме қатты қуанам, – деді Гез, мен амандасып отырғаннан кейін. Бутлер жымиып күлді де қойды, маған ол Гезге қарап күлгендей болып көрінді. – Сіз Браунда болдыңыз ба?

	Мен оған хатты ұсындым, Ол конвертті ашып, хатты оқығасын әуелі маған, сосын басқа жаққа қарап отырған Бутлерге көз тастады да, бір жөткірініп алды.

	–Ендеше, сіз орналастыңыз, – деді Гез жадырай күліп, хатты жилетінің қалтасына сұғып жатып. – Сіз үшін қатты қуаныштымын. Түндегі әңгімені еске алудың өзі ұят, өйткені, сіз мені қате түсіндіңіз бе деп қорқам. Сізбен танысқанымды өзіме үлкен абырой көрем. Бірақ мен жүк кемесіне жолаушы алмай әдеттенген кісі едім. Мұны тек тәртіп сақтау тұрғысынан ғана ұғыңыз, өзге нәрсені ойыңызға ала көрмеңіз. Өз басым, сіз бен біздің арамызда тәп-тәуір қатынас орнайды ғой деп сенем. Байқауымша, сіз теңізді жақсы көресіз. Теңіз! Осы сөзді айтқан кезде, көкжиекке көз тастап қойып, асықпай бір серуен құрғандай боласың. Теңіз... – ол ойланып қалды, сосын сөзін жалғай түсті: – Егер Браунның шын өтініші осылай болса, мен оған мойынсұнам да, жеңіл жортаққа көшем. Ертең таң қылаң берісімен біз жолға шығамыз, Әуелі Дагонға соғамыз. Одан Гель-Гьюге жүк апарамыз. Сіз кемеге қашан келесіз?

	–Заттарымды дереу әкелгенім дұрыс болар еді, – дедім мен. Гездің дос пейілін, оның теңізді жанындай жақсы көретінін, кешегі ұрысқаны мен бүгінгі сыпайылығын ақылға салып, ойлай келе мен, шамасы, бұ жігіт қолма-қол ашуланып- басылатын күйгелек, аумалы-төкпелі біреу болды, бірақ өзін- өзі тізгіндей алатыны оңды екен деген қорытындыға келдім. Сөйтіп, мен енді қанша ақша төлейтінімді білмек болдым, егер уақыт болса, өз каютамды көргім келетінін айттым.

	–Жалпы қорытындыдан шығарып таста-дағы, оған комиссиялық үстемені қос, – деді Гез Бутлерге орнынан тұрып жатып. – Сосын ол мені дәлізбен ертіп келіп, бір есікті ашты да, табалдырық қасында тұрып, қолын сермеп, міне кіріңіз дегендей ықылас білдірді.

	–Бұл – ең тәуір каюталардың бірі, – деді Гез, менің соңымнан кіргесін. – Міне, мынау жуынғыш, кітап шкафы және басқа заттарға арналған бірнеше шкафшалар мен текшелер де бар. Дастарқан бәрімізге ортақ, ал, бірақ сіз қаласаңыз, дәйекші осында не керектің бәрін әкеп береді. Мен матростарымды мақтай алмаймын Оларды бір рейске ғана жалдадым. Дегенмен, осы жолы жақсы дәйекші кездесті, мың болғыр бір оңды мулат, ол бұрын менде «Эригонда» жүргенде қызмет атқарған.

	Несін жасырайын, мен бұған кәдімгідей жібіп қалдым. Капитанның қазіргі сөзі оның өткен түндегі әуелде бейжай, байсалды болғансып, артынан айуанша ақырған былапыт сөзіне тіпті де ұқсамайды. Бір жағынан Гез қожалық құқын көрсетіп, өктемси бере ме деп те қауіптенем, егер ол соны желеу етіп, көпе-көрінеу көкіректене берсе, бәлкім, мен Браунның жалған правосын жамылып келіп кіргеніме кешірім сұрап кетіп қалар едім де. Бірақ енді шегінуге де, сапардан бас тартуға болмай қалды. Көбірек пайда табу үшін Гездің өзі сөзін қайтып ала ма деп үміттендім мен. Шатысып-бытысқан істердің бәрін өңдеп-жөндеуге, реттеуге келгенде ақша шіркінге не жетсін, сол себепті де, ол сапардың нарқы жөнінен сөз бастағанда мен қатты қуандым.

	–Ақша мәселесін мен былай шештім, – деді Гез каютадан шығып келе жатып. – сіз дастарқанға, каютаға және сапарыңыз үшін екі жүз фунт төлейсіз. Егер мұны қымбат көрсеңіз, кейін тағы да сөйлесерміз.

	Ол сөзін бітіріп, үндемей қалған сәтте менен әкесінің құнын сұрағанына өзінің де айызы қанып, көзі жайнап кеткендей болып көрінді. Ішім қазандай қайнап, ашуланып капитанға қадала қарадым, бірақ сыр бермедім. Менің басты көзірім де осы екенін бірден түсіне қойдым. Гезге екі жүз франкты қалтамнан санап бергесін, мен о сұмның өз көнбістігін, қыбын тауып қымбатқа сатқанын ойладым да, енді бұған тіпті де борыштар емеспін деген бір түйінге тоқтадым.

	–Жақсы, бұл ақшаны төлеу маған онша қиынға соқпас.

	Әділ бағасы осы, – дедім мен.

	–Хош, – деді Гез, кенет көңіл күйі бұзылғандай қырылдап, екеуміз де ыңғайсызданып қалдық, фрахтының азайып кеткенін айтып, Гез бұдан құтылғандай болды, сосын кенет әлдене есіне түскендей менімен қоштасты: – Жолға шығар алдында әманда шаруа көбейіп кетеді. Сонымен бұл іс біржолата шешілді.

	Біз қоштастық та, мен үйге қайттым, үйге келісімен Филатрға телефон соқтым. Істің реттелгеніне ол да кәдімгідей қуанып қалды, сосын біз күндізгі сағат төртте «Толқын перісі» кемесінде кездеспек болып келістік, мен оған ертерек барам ғой деп ойлағам. Бұдан кейінгі уақытым жолға әзірлік қамымен өтті. Мен ертеңгі асты ішіп, заттарды жинадым, іскер кісінің көк тиын төлемейтін қайдағы бір берекесіз нәрселерді ойлай-ойлай әбден шаршадым, сосын жүкті далаға шығар деп жарлық бердім, мен келгенде Гез жағаға түсіп келе жатыр екен. Оның қасында Бутлер мен екінші көмекшісі Синкрайт деген жылмаң қаққан бір жұғымсыз жігіт бар. Бутлер мені көрісімен тәжім етіп сыпайы амандасты, ал Гез басын бір изеп бұрылды да, Синкрайтты қолтығынан алып, сөйлесе бастады. Ол маған бұрылып бір қарады, сосын үшеуі Үш миль қақпасының арқасына кіріп көрінбей кетті.



	Кемедегілер менің келетінімді біліп күтсе керек-ті. Асүйдің есігінен телпекті біреу сығалап қарады да, жоқ болды, соның ізінше қолды-аяққа тұрмай лыпыл қаққан бір мулат жетіп келіп, менің заттарымды алды да, каютама апарып кіргізді. Ол жүкті реттей жайғастырып жатқанда, мен креслода отырып оған нұсқау бере бастадым, со кезде біз аздап сөйлесіп, жөн-жосық сұрастық. Дәйекшінің есімі Гораций екен, бұған мен біраз көңілденіп қалдым, өйткені Шекспирдің жұрт көп айта беретін бір нақыл сөзі есіме түсті. Кеменің Браун айтқан сапарын Гораций да қайталап шықты, бұл оны өз құлағымен естіпті, бірақ мен оның сөзінен кеме жәйлі өзгеше бір тылсым жәйтті аңғарғам жоқ, өзгеше бір сарын өзімнің көңілімде еді.

	«Толқын перісі» Дагонға дейін жүксіз келді, бұл арадан ол үш жүз жәшік темір бұйым тиеп алуы керек. Тор кокос көйлегі тырсылдап сетінегелі тұрған апайтөсін әдейі керіп тастап, оны әтеш тәрізді қақайта ұстап, әрбір сөзді айтқан сайын ақсия күліп тұрып, Гораций ақырында абайламай бір мәліметті айтып салды. Мен оған бір алтын теңге беріп, сөніп қалған сигарымды шегуіне рұқсат еткеннен кейін ол маған іш тартып жақын көре бастады. Оның хабары маған дауыл болады дегеннен де жаман әсер етті.

	–Менің сізге айтайын дегенім, мырза, кереметтей көңілді бірдеңелер болады, – деді Гораций алақанын ысқылап. – Егер менің естігенім рас болса, онда сіз зерікпейсіз. Капитан кемеге Дагоннан ғажайып бір бикештерді – сұлу әйелдерді алады, сеньор. Бұл оның таныс әйелдері көрінеді. Қазірдің өзінде екі каюта әзірленіп қойылды. Оған қазір әтірлер, иіс сабындар, айналар апарылды, торғын төсектер салынды. Сол сияқты шарап та молынан сатып алынды. Шарап жұрттың бәріне де – матростарға да, маған да беріледі.

	–Пәлі, – дедім мен Гездің Дагоннан қандай бикештерді шақыратынын аңғарып. – Бірақ олар Гездің жақындары емес шығар?

	Горацийдің құбылмалы жүзі түгелдей – иегінен бадырақ ала көздеріне дейін жыбырлап ойнап кетті. Ол таңдайын қағып, басын бір шайқап, иығын қушитып, шек-сілесі қатқанша күлді.

	–Мен сіздердің қыз ойнақтарыңызға қатыспаймын, мейлі, Гез ойына не келсе соны істеп, көңілін көтере берсін, – дедім мен.

	Осыны айттым да, мулатты жіберіп, есікті жауып алып, естіген хабарымды ойластыра бастадым.

	Дәйекшілердің әдетте өсекті өсіріп айтатынын және жұртқа жағымпазданып, оңай олжа табу үшін өтірікті судай сапыратынын жақсы білетін мен, әзірге Гездің көңілді жоспарын жадымда сақтадым да қойдым, сосын көп ұзамай түстік асты каютаға әкеліп берді (капитан тамақтануға мейманханаға кетіпті), мен оңаша отырып, дәмді тағам алғаныма қатты риза болдым. Гораций есікті қағып, аңызақ күннен әбден шаршаған Филатрды каютаға кіргізген кезде мен сигар шегіп бітіруге таянған едім. Доктор үстелдің үстіне бір құты мен түйіншекті қойды. Ол менің қолымды сол қолымен ұстап, үстінен оң қолымен өзімшілеп баса берді.

	–Бұл не өзі? – деді ол. – Кеменің кеудесінен әуелі өзіңіздің сөзіңізді, сосын өзіңізді көргесін барып мен бұған шын сендім, ақиқаттығына көзім жетті. Бірақ сол сенім- нанымның мән-жайын өзім де мандытып айта алмаймын. Мына құтыда пасьянсқа арналған карта мен шоколадтан басқа ештеңе жоқ. Сіздің пасьянсты жақсы көретініңізді білем, «Пирамида», «Қызыл-қара» деп отырушы едіңіз ғой...

	Менің ішім жылып сала берді. Екеуміз өзара үнсіз келіскендей-ақ «Толқын перісі» жәйлі жұмған аузымызды ашқан жоқпыз, шамасы, оның бұлдырап пайда бола бастаған нобайын бүлдіріп алмайық деп қорыққан болуымыз керек. Екеуміз Гезді біраз әңгіме еттік. Ол Браунмен жолыққаннан кейін, Филатр Браунға телефон соғып, капитан туралы толық сипаттама алыпты.

	–Меніңше, оған сенбеген дұрыс, – деді Филатр. – Әрине, ол сізге өшіккен болар, бірақ ақшаға зәру, ендеше ол сізге тіл тигізуден тартынатын шығар, бірақ оның өшпенділігінің зардабы өзіңізге тие ме деп қорқам. Браун маған сізді сақтандырыңыз, абай болсын деп қатты тапсырды.



	Гездің дау-жанжалы жаман және қадам басқан сайын болып тұратын көрінеді. Оның ашуы алдымен жүреді екен де, тез есіріп кетеді екен, мас болмай, сау жүретін кезі аз, жұрттың ақшасын өз ақшасындай шашады. Тағы бір біліп қоятын нәрсе, Браунның тұспалдай сөйлеген сөзін мен дұрыс түсінсем, Гез «Толқын перісін» арам жолмен, арсыз айламен алған дейді, заң оны білсе де, іштен тынып үнсіз қалатын тәрізді. Сіз бұған қалай қарайсыз?

	–Қазір менің пікірім екіұдай болып тұр, – дедім мен. – Оны қолына бір қобдиша беріп, мұны баратын жеріңе жеткенде ашасың – деген адамның хал-жәйімен салыстыруға болады. Қобдишада не бар деген ой бір басқа да, саяхатшының үйреншікті ойы бір басқа, оның үстіне қасыңдағы серіктесіңмен тоңтеріс болғанның несі жақсы дейсің.

	Филатр менің қасымда бір сағаттай болды. Ұзамай әңгімеміз госпитальда бұған қарсы жасырын жасалып жатқан қулық-сұмдықтар жайына және жолда не болып, не қойғанын Филатрға жазып тұрам деген менің уәдемнің жайына көшті, бірақ осы бір қарапайым әңгіме-сөз арасында біз айтпасақ та, «Толқын перісі» деген бір сөз ұдайы сұранып тұрғандай болды. Біздің көкейіміздегі әңгімеміз мүлде басқаша еді. Филатрдың таңертеңгі сөзі әлі де қобалжыған көңілінен байқалып қалады. Мен белгісіз ғайыптың жәй-күйін ойлап кетем. Кәдімгі үйреншікті сөз арасынан екеуміздің әрқайсысымыз жанымыздың түкпірінде жатқан құпиямызды айқын ұғып отырмыз, бұл тіпті кісінің аяулы сырын ақтарып, бар-жоқтың бәрін мойындағанынан бетер болады екен.

	Мен дәрігерді шығарып салмақ болып, жағалауға бірге шықтым. Қоштасып тұрып Филатр маған:

	–Жолың жеңіл болсын, желің оңыңнан тұрсын! – деді ақырын.

	Бірақ қолымды құлшына қысқанынан, көзқарасынан көп нәрсені көрдім және есі-дертіммен естігім келген сөздерді естідім.

	–Жолай не көрсем де, сізді әманда есімде сақтаймын, – деген сөзімнен ол да менің айтылмаған тілегімді ұққан болуы керек.



	Филатр әбден көрінбей кеткеннен кейін ғана мен палубаға көтеріліп, кормадағы кенеп қалқанның көлеңкесіне барып отырдым. Біреудің аяғының тықырына қарасам, жақын келіп тоқтаған Синкрайтты, оның маған қарай беттегісі келіп тұрғанын көрдім. О жігітпен сөйлесуге қарсы емес екенімді білдірмек болып бұрыла қойдым және оның ойын түсінгенімді сезсін деп жымиып күле бердім. Ол содан кейін ғана қасыма келді, Синкрайттың мас екенін, оның өзі де сезеді, бірақ сыр бергісі келмейтінін мен енді ғана білдім. Ол аты-жөнін айтты, ауа райы жайлы бірдеңе деп міңгірлеген болды, сосын мен үшін ең қажетті нәрсе көңілдің байыз табуы деп ойлады ма қайдам, әйтеуір, Гез туралы сөз қозғады.

	–Менің естуімше, – деді ол, бет-аузымды көзімен тінткілеп, – сіз капитанмен сөзге келіп қалыпсыз. Рас, онымен бірден табыса қою да қиын, бірақ оның тілін таптыңыз бар ғой, о кісі қолынан келгенінің бәрін жасайды. Мен жан- тәніммен капитанды жақтаймын; турасын айтайын: ол – теңізші. Бәлкім, сіз ол туралы жаман сөздерді де естіген боларсыз. Менің білетінім – соның бәрі жала. Ол – ызақор, өзімшіл, о, кереметтей қызба кісі. Тамаша адам! Егер бір зәредей ықылас білдірсеңіз, шайтанның өзімен де карта ойнаудан тайынбайды. Жұмысқа келгенде – алапат, шарапханада да есесін жібермейді, үш түн ұдайы көз ілмейді. Біздің кітапханамыз да бар. Қаласаңыз, оны сізге ашып көрсетейін. Капитан кітапты көп оқиды. Өзі де кітап сатып алады. Иә, ол аса білімді адам. Онымен әңгімелесудің өзі бір ғанибет.

	Мен кітапхананы көрмек болып, Синкрайтқа ердім. Бір есіктің алдына келгенде Синкрайт кілт алып есікті ашты. Бұл – ою-өрнегі қытай жібегімен көмкерілген үлкен каюта екен. Бұрышта – әжетхана құралдары қойылған күміс айналы мәрмәр жуынғыш. Қара ағаштан жасалған үстел үстінде шын шебердің қолынан шыққан қола бұйымдар, теңіз карталары, дүрбі, хрусталь сағат бар, қабырғада ауа райын бақылайтын аспаптар, қырмызы кілем, жібек көрпелі торғын төсек – бәрі-бәрі бұ кісінің әсем мүліктерді сүйетінін және оның игі әсерін терең түсінетінін білдіріп тұрғандай. Қабырғаның бір мүйісінде жартылай ашулы тұрған есіктен ұқыптап жинап қойған кітаптар көрінеді, бірнеше кітап шағын диван үстінде жатыр. Қабырға мен төсек арасында кітап толы жәшік тұр. Мен аңырып тұрып қалыппын, өйткені бұндай мекен-жай кітапханада болмаса керек, расында да Синкрайт со замат:

	–Капитан қалай тұрады, а? Бұл – соның каютасы. Менің мұны сізге көрсеткенім – капитанның талғам-талабының өте нәзік екенін білдіру. Міне, қанша кітап бар. Ол өте көп оқиды. Көрдіңіз бе, осының бәрі кітап және әр түрлі кітаптар. Мен ренішімді жасырмай, оған тап со жерде қожайынның рұқсатынсыз біреудің үйіне кіріп әдеттенбеген жанмын дедім.

	–Бұған сіз кінәлісіз, – дедім мен тағы да. – Мен қайда келе жатқанымды білмей қалдым. Осы да кітапхана ма?

	Синкрайт аңқиып үндемей қалды: менің сөзіме ол тіпті қайран қалған тәрізді.

	–Мақұл, – деді ол жасып. – Сіз маған ескерту жасадыңыз. Бәлкім, бұлай ескерткеніңіз дұрыс та шығар, бірақ менде барлық каюталардың екінші кілті бар және... – Енді не айтарын білмеді де, ол сөзін шорт үзді: – меніңше, бұл түк те емес. Иә, түк те емес, – деді Синкрайт сөзін нығарлай қайталап. – Мұндағы кісілердің бәрі өзіміздің жігіттер.

	–Кітапханаға баралық, – дедім мен оның шатты-бұтты жауабына құлақ аспай.

	Синкрайт каютаның есігін жауып, мені ертіп салонның ар жағындағы қабырғаларды айнала текшелер қойылған бір имаратханаға әкелді. Мен мұнда шамамен үш мың томдай кітап бар ғой деп ойладым. Текшелерді қуалай кітаптардың түбіне кесе-көлденең жылжымалы жез белдеулер орнатылыпты, кеме шайқалған кезде кітаптар түсіп кетпесін деген болуы керек. Жазу аспаптары бар емен үстел мен жиналмалы орындықтан басқа мұнда журналдар мен кітапшаларға толы жәшіктер де бар еді.

	Синкрайт кітапхананы кеменің бұрынғы қожасы құрғанын, бірақ Синкрайттың өзі қызмет еткен бір жыл ішінде Гездің тағы да үш жүз томдай кітап сатып алғанын түсіндіріп берді.



	–Браун сіздермен бірге сапарға шыққан жоқ па? – дедім мен. Әлде ол кемені уақытша Гезге беріп қойған ба?

	Синкрайтты қайтсем де сөйлету мақсатын ойлап жасаған бұл қулығыма штурман жалтарып екіұшты жауап берді, сол себепті де мен әңгімені қойып, кітаппен айналысып кеттім. Менің артымда тұрып Синкрайт әлсін-әлі «Мына бір кітаптың су жаңасын қараңызшы, бірақ бітеу беттерін кесіп, реттепті!» немесе «Мұндай кітапхана университетке лайық қой» деп лепіріп тұрды. Сонымен бірге ол там-тұмдап менің жай- күйімді сұрай бастады, бірақ осы тектес кісілер артық айтылған әр сөзді тергіштеп, бас пайдасына жаратушы еді дегенді ойлап, жалпы шығарып салма сөздерге қоса өзімнің жол қамымен жүріп шаршап қалғанымды айттым.

	Мен кітаптарды жақсы көрем, оларды қолыма алып, тақырыптарына көз жүгірткенді ұнатам, сонда олар маған сырлы сарай ішіндегі белгісіз бір дауыстай болып көрінеді немесе кітаптың мазмұнынан аз да болса хабар беріп тұрады. Мен бұдан испан, ағылшын, француз, неміс тіліндегі кітаптарды, тіпті орыс тіліндегі кітаптарды да көрдім. Олардың мазмұн-мағынасы да әр алуан: тарих, математика, философия, ерте замандағы саяхаттарды, теңіз шайқастарын суреттейтін сирек басылымдар, теңізшілік жайлы кітаптар мен анықтамалар, бірақ бәрінен де романдар көп еді, мұнда Теккерей, Мопассандармен бірге Париждің зинақорлық әдебиетсымағының ұятсыз мұқабалары ала-құла боп алыстан айқайлап тұр еді.

	Со кезде ымырт үйіріле бастады, мен бірнеше кітапты алып өзіме қайттым. Синкрайттан бөлініп кеткеннен кейін өзімнің аса жайлы әсем каютамда екі сағаттай отырып, Филатр сыйлаған карталарды асықпай қарадым. Мен картаның сыртына қарап жымиып күлдім: бір колоданың сыртына азынаған желде желкенін жайып тастап зымырап бара жатқан кішкентай кеме салыныпты, ал, екінші колоданың сыртына тамаша бір натюрморт – барқыт пен батсайы гүл көмкерген, қызыл шарабы мөлтілдеп толып түрған алтын кубок бейнеленіпті. Картаны сатып алғанда Филатр шамасы өзін менің орныма қойған болуға тиіс. Мен дереу картаны жайып тастап бал аштым, оның ә дегеннен сәтті шыққаны сонша, пасьянс тастап отырып бір жерден қателесіп кеттім бе деп шүбәландым.

	Сағат жеті жарымды соққан кезде Гораций капитанның мені дастарқанға кешкі асқа шақырып жатқанын хабарлады.

	Мен келіп кіргенде, Гез, Бутлер, Синкрайт үшеуі ортақ салондағы үстел басында отыр екен.





Х т а р а у




	Гез менімен салқын амандасты, жүзіме тура қараудан жалтара бергесін көңілсіз отыр ма деп қалдым.

	Бұл үшеудің ішіндегі ең сүйкімдісі Бутлер бір жөткірініп, болашақ сапар жайын қозғап, бәрімізге ортақ әңгіме бастамақшы болып еді, бірақ Гез азық-түлік жайлы, порт зекеті жайлы ескертпелер жасап, оны тыйып тастады. Менің жолсапар жайындағы сұрақтарыма Гез: «иә», «жоқ», «көрерміз» деп келте жауап берді. Кешкі ас үстінде ол маған қарап ләм деп тіл қатпады.

	Оның алдында араққа толы үлкен графин тұрған, Гез бір қалыптан танбай аспай-саспай отырып, әлгі графинді түгел тауысты. Оның көмекшілерімен сөйлескен әңгімесіне қарап, мен қас пен көздің арасында жалдап алған жаңа командасының жартысы ғана матрос деуге тұрарлық кісілер, қалғанынан бір сәт те көз жазуға болмайтын порттың қағылған- соғылғандары екенін білдім. Олар тағы да маған бейтаныс кісілер жайлы, солармен қарым-қатынасы жайлы сөйлесіп отырды. Бутлер мен Синкрайт, Гез сияқты құныға ішпесе де, біраз жерге барды. Мені ешкім де еркімнен тыс шарап іш деп зорламады. Мен аз ғана іштім де қойдым. Бізге қызмет көрсетіп жүргенде Гораций өзгелерге қарағанда менің ыдыс-аяқтарыма мұқият қарап, ықылас білдірді, шамасы, қонаққа қалай қызмет етудің үлгісін көрсеткісі келген болуға керек. Гез соны тез байқап қалды да, дәйекшіні ала көзімен бір атты, бірақ ештеңе айтпады.



	Осы бір қырын қабақ, қолапайсыз дастарқан кезінде айтылған әңгімеден Синкрайттың мынадай бір сөздері ғана жадымда қалыпты:

	–Луиза Мариді шақырып хат жазыпты, ал, ана әйел Юлиядан жұбын жазғысы келмейтін тәрізді, сол себепті оларға екі каюта беру керек болар.

	Олар өзгеше бір мәні бар өз сөздеріне өздері мәз болып, жатты да күлді.

	–Бізге әйелдер келеді, – деді Гез үстелден тұрып жатқанда мені көзімен бағып. – Сізді мазалап жүрмейміз бе?

	–Маған бәрібір, – дедім мен.

	–Онда жақсы болды, – деді Гез.

	Жоғарыдан бір айқай естілді, бірақ ол төбелестен туған айқай емес-ті, кемелерде қадам басқан сайын кездесетін іс- жұмыс ағымынан туған айқай-ды. Бутлер оның себебін білмек болып кетіп қалды, ұзамай оның соңынан Синкрайт та шығып кетті. Капитан түрегеліп темекі тартып тұрған, көмекшілерінің кеткенін пайдаланып мен оған ақша бердім. Ол ақшаны маңғазданып әзер алды, табанда мұқият санап шықты да, иіліп тәжім етті. Дереу көзі жылтылдап көңілденіп сала берді.

	–Бір партия шахмат ойнасақ? – деді ол сыпайы. – Әрине, көңіліңіз қаласа дегенім ғой.

	Мен оны құп алдым. Біз шахмат үстелшесін қойып отырыстық. Фигуралар таза піл сүйегінен ерекше көркемделіп жасалған еді. Мен жүк кемесінен әсем бұйымдарды көп кездестіргенімді айтып, бұған таң қалғанымды да жасырмадым. Гез ақиқат мас, бірақ мас боп жүру оның қанына сіңіп кеткен ғой – тек сөзін үзіп-үзіп шалт сөйлегені болмаса, мастығы тіпті де байқалмайды, бірақ даусына қарағанда асқазаны ауырып отырған тәрізді

	–Иә, – деді Гез, – қыруар ақша шашылған ғой әрине. Өзіңіз байқаған да боларсыз, «Толқын перісі» айырықша бригантина. Ол бір кісінің талап-талғамына лайық жасалған... кейін ол кісі кедейленіп қалды. Сонымен, – Гез королеваны айналдырып біраз отырды, – әйелмен бірге айқай-шу, шаң- шұң, әрине, абыр-сабыр мазасыздық қоса келеді. Әйелдермен саяхат жасауға қалай қарайсыз?

	–Мен ондай мәселені ойластырған жоқ едім, – дедім мен фигурамен жүріп.

	–Сізге ол майдай жағады, – деді тиісті тасты самарқау қозғап, мен со замат партияны ақырына дейін түгел көрдім.

	–Бұлай дейтінім сіз – мұны сізді өкпелету үшін айтып отырғаным жоқ – кемеге керемет шеберлікпен келіп кірдіңіз. Мен кісінің жігер-рухын бірден сезем.

	–Сіз әйелдерді мен үшін шақырмаған боларсыз деп сенем. Ол менің ферзім мен атты қозғау арқылы берген есебімді шығармақ болып үндемей қалды. Кенет ол фигураларды араластырып жіберіп, ұтылғанын мойындады. Ойын тап осылай тағы да екі рет қайталанды, ақырында мен оны емексітіп алдандырып келіп, жеті жүріспен матқа отырғыздым. Гез ашуға булығып қызарып кетті. Шахмат фигураларын үстелдің жәшігіне салып жатқанда оның қолы дірілдеп тұрды.

	–Сіз күшті ойыншы екенсіз, – деді Гез. – Сізбен ойнаған ойыннан кереметтей ләззат алдым. Енді іс жайына көшелік. Біз ертең ертеңгілік Дагонға қарай жолға шығамыз, одан жүк тиеп алғасын Гель-Гьюге беттейміз. Сіз Гель-Гьюде болмап па едіңіз? Ол Зурбаганға баратын жолда, бірақ біз Зурбаганға енді бір жиырма-жиырма бес күннен кейін жетеміз. Әңгіме бітті де, мен өз каютама кеттім, жолай келе жатып, капитан кісіні бір түрлі қажытады екен деп ойладым.

	Кештің қалған уақытын кітапқа бағыштадым, бірақ әлсін- әлі бөгде бір ойға шомып кетіп, не оқығанымды ұмытып қала бердім. Мен өте кеш жаттым. Кемедегі алғашқы түн ойдағыдай өтті. Бір жамбастан екінші жамбасыма аунап жату үшін немесе жастықты жөндеу үшін анда-санда бір оянып кеткенде мен мекен-жайымның баяу тербеліп тұрғанын сезіп, әлі бейтаныс, бөгде жаңа жәйттерді ойлап, қайта ұйықтап кете бердім.





ХІ т а р а у




	Таңертең ұйқыдан оянып, «Толқын перісінің» қайраң қасынан кетіп қалғанын сезген кезде, ұйқым әлі де қанбаған еді. Әлеуетті толқын ырғағымен каюта бір көтеріліп, бір басылып тербеліп тұрды. Бұрыш-бұрыштан әлденелер сылдырлап, сықырлай бастады, заттардың бізге қимыл- қозғалысты сездіретін, көзге көрінбейтін арақатынасы осындай болса керек. Судың бортты қуалай шалпылдай соғылғанынан құбылмалы дірілден өз денеңнің бірде ауырлап, бірде жеңілдегенінен кеменің теңселе жүзіп келе жатқанын байқауға болады.

	Дәл төбеңде үй үстімен біреу жүріп өткені сияқты, палуба үстінен де әлдекімнің жүргені естіледі. Орнымнан тұрып, иллюминатордан теңізге қарасам, жел мен уақ жауыннан теңіз үсті түнеріп тұр екен. Өн бойымды жайлаған қуаныштан мен тіпті кешеден бері осы жағдайға сенер-сенбесімді білмей, бұлдыр тұман ішінде жүргендей баянсыз бір күйге түскем, бірақ соның анық-қанығын айқындап беруге деректі дәлелім жоқ еді. Мен киіндім де, кофе сұрап қоңырау соқтым. Ұзамай Гораций келіп, аспаз плитаны енді ғана жағып жатыр, әзірге шарап іше тұрыңыз деді, бірақ мен шараптан бас тартып, кофені күтпек болдым, тек жол-жөнекей де, үйде де жанымнан тастамайтын салқын пунштың жарты стаканын іштім. Біз осы қай жердеміз деген сауалыма, егер жаңбыр болмаса, ендігі Лисс көрінер еді, оған бір сағаттық жол қалды деген жауап алдым.

	–Желдің ыңғайы тәуір, – деді Гораций тағы да – Капитан Гез вахтада, таңертеңгі асты сіз капитансыз ішетін болдыңыз. Осыны айтқан кезде бөтен ойы жоқ кісідей-ақ, ол маған жайымен бір қарады да қойды, бірақ мен бұ қудың назарынан ештеңенің қағыс қалмайтынын сездім.

	Күн ашық па, әлде жауын-шашын ба – бәрібір, жолсапардың алғашқы сағаттары мейрамдағыдай қарбалас болады, сол себепті де мен дереу палубаға шықтым. Кеменің заулап келе жатқанына қарап, кеудемді бір көптен таныс жарқын сезім биледі, бұл – осы кереметке сен де ортақсың ғой деген бір жөн-жосықсыз мақтаныш сезім еді. Мен өзім әуелден-ақ жүзіп келе жатқан немесе бір орында тұрған кеменің желкен техникасының мән-жайын онша біле бермейтінмін, бірақ жоғарыға қарап, сол желкендердің бірте- бірте желбірей жайылғанын өз көзіңмен көру – дүниенің арнайы білімді қажет етпейтін, теңдесі жоқ рақат- қызықтарының бірі. Матасынан күннің көзі көрінетін, қиғаш мүйістері реймен берік тартылған желкеннің ойық- қиықтарының үсті, жан-жағы шым-шытыр. Олардың ұшар қанаты қимыл-қыбырсыз тұрған арқан әбзел арасында. Желкендер теңіз төсіне сүңгіген шабан кемені сырғытып қуалап отырады, ал желкендерді желбірете кернеп, алға айдайтын құдірет теңіздің тентек желі.

	«Толқын перісі» желі оңынан тұрғасын, өлшеуішке қарасам, он бес теңіз милі жылдамдығымен келе жатыр екен. Аспанның сұрғылт кіреуке шымылдығына жасырынған күн шұғыласының қайта шығатын нышаны сезіледі. Компасты төңіректеп Гез жүр. Ол мені көрсе де, көрмеген боп бұрылып кетті де, рулевоймен сөйлесе бастады.

	Палубада жарты сағаттай болғасын төмен түстім, мұнда таңғы асты күтіп Бутлер отыр екен, екеуміз шүйіркелесе кеттік. Бұл енді менің аты-жөнімді сұрайды екен ғой десем, ол мені көптен білетін кісі сияқты, о жағына жоламады, оның бұл мәнері маған ұнап қалды. Көп ұзамай үсті-басы су- су боп, жаураңқыраған Синкрайт келді. Кешегі арақтың уыты әлі кетпеген бе, бет-аузы боп-боз болып қуарып, қолы діріл қағады. Бутлер қабағы салынып, сараң сөйлесе, Синкрайт мылжыңдап кісіні мезі етті. Мен тіпті сұрамасам да, ол әрбір матростың жай-күйін түсіндіріп, олардың әрқайсысын кекетіп-мұқатып тілдеп отырды. Сосын ол кеше мейманханада ішкен түскі асын Бутлердің есіне салып, маған мүлде бейтаныс кісілермен арақатынасын ежіктеп айтып кетті. Мастығы әлі тарқамаған кісінің ұстамсыз сөзуарлығы ғой бұл. Кеменің қалай қарай жүріп, қай жерге аялдайтынын дәлірек білгім келіп, мен Бутлерден жол жайын тағы да сұрадым, өйткені Гездің сөзіне онша сене қоймадым.



	Бутлер аузын ашам дегенше – шамасы оған сөйлеу- сөйлемеудің бәрі бір болса керек – Синкрайт дереу Гездің каютасына баралық, онда жолдың егжей-тегжейлі картасы бар деді. Гездің каютасына менің тіпті де барғым келмеді, өйткені о сияқты кісімен уақ нәрсенің өзінде абай болмақ керек, мұның үстіне күллі болмысы ұнамайтын Синкрайттай кісімен бару жөн емес, бірақ не ғыларымды білмей біраз ойланып тұрдым да, Синкрайтты картаны әкелуге жұмсағаннан гөрі барғанды қолай көрдім. Мен орнымнан тұрдым, екеуміз қосарланып Гездің каютасына келдік, Синкрайт клеенка папкадан бірнеше теңіз картасын алды да, оның ішінен бізге қажеттісін тез тапты.

	–Біз қайда барсақ та, сізге бәрібір дегенді естіген едім, –деді Синкрайт, – сол себепті де жаңа сіздің өтінішіңізді естіген кезде әуелде қайран қалдым.

	–Маған оның бәрібір екені рас, – дедім шытынап, Синкрайттың көлгірсіген күлкісін ұнатпай, – бірақ ол менің жол жайын білмек болған заңды тілегіме қайшы келмейді. Синкрайт орынсыз да оспадарсыз оқыранып күліп жіберді, сол арада мен оның иығынан салып қалып: «Сіз маған жағынбай-ақ қойыңыз, шырақ, маған оның қажеті жоқ» дегім келді.

	Мен үстел басында еңкейіп картаны қарап тұрғам, Синкрайт картаны жайып жатып, оның жоғарғы бұрышын жазбақшы болып қолын менің оң жағыма қарай соза берді, ойымда ештеңе жоқ, солай қарай көз тастасам, сия сауыттың қасынан, әйнек астынан бір фотосуретті көрдім. Бұл анада шамаданның үстінде отырған қыздың суреті еді.





ХІІ т а р а у




	Фотографтың шеберлігінің нәтижесі ме, әлде кез келген тіпті көмескі нашар суреттің өзінен бірден танылып, кел мұндалап тұратын кейбір өзгеше жандар болады, соның ерекшелігі ме, қайдам, әйтеуір мен со қызды бірден таныдым, өйткені о қыздың бейнесі айырықша жағдайда менің жадымда тасқа басқандай жатталып қалып еді. Бірақ мынау нашар сурет емес-ті. Бейтаныс қыз оң қолына сүйеніп отыр, сол қолы тізесінің үстінде. Басын иығына қарай қылымси қисайтқанын ұстамды кейпі жұмсартқандай. Қыздың үстінде жағасына шілтер ұстаған қоңыр көйлек. Суретке түсер сәтте ол жымиып күлген екен, сол әсем күлкісінің ізі нұрлы жүзіне айнымай түсіп қалыпты.

	Мен енді қайтсем де, қайда қарап тұрғанымды Синкрайтқа сездірмеуге тырыстым. Қызды танып білісімен, көзімді тайдырдым да, меридиандар мен параллельдердің арасынан әлгі портретті көріп, штурманның сөзін түсінуден қалдым. Портреттен көзімді бір сәт тайдырып, өз ойымды Синкрайттың ойымен жалғастыру маған кісі төзгісіз азаптай болып көрінді.

	Мен бұл қызды бір-ақ рет, алыстан көріп, ләм деп тіл қатпасам да, оның орны бөлек екен. Гездің заттарының арасынан қыздың портретін көргенде, соның өзін көргендей болдым. Баяғы әсерім қайта тірілгендей, бірақ ол енді жанға жайсыз, қатал келді, ол енді көзге шыққан сүйелдей боп Гездің есімімен қауышып табысып жатыр еді. Тап сол мезетте Синкрайт мынадай бір сөзді айтты:

	–Осы жерден ағыс басталады, жел тіпті әлсіз болса да...

	–Оннан он екі мильге дейін жүруге болады, – деді Гез менің ту сыртымнан. Мен оның қалай кіргенін аңғармай қалдым.

	–Синкрайт, – деді Гез сөзін сабақтап, – сіздің вахтаңыздың басталғанына төрт минут болды. Барыңыз, картаны өзім көрсетем.

	Синкрайт сасқалақтап тұра жүгірді.

	Гездің жел қаққан жүзінен өткен түнде қиналып шыққаны сезіледі. Ол сигар шегіп тұр. Сулығын шешпестен, фуражкасын желкесіне ысырып тастап, Гез бір қолымен картаға сүйеніп тұрып, сигарының түтінді ұшымен ондағы пунктирлердің, қызыл сызықтар мен белгілердің мән-мағынасын түсіндіре бастады. Менің бір түсінгенім, Гель-Гьюге енді бір бес-алты күннен кейін келеді екенбіз. Сосын ол тері плащын, фуражкасын шешіп, отырды да аяғын созып жіберді. Тосын бір жағымсыз сөз туып кетпесін деп мен портретке сыртымды беріп отырдым. Биче Сениэльге деген ынтызар көңілім өрікпіп, әлі де суйи қоймағасын, мен Гез тәрізді алаяқ оны бірден байқап қалар деп қауіптендім, өзді-өзіңнен қуыстанып отырғанда кісінің бірдеңені жасырам деп асырып алатын әдеті ғой.

	Гездің көзі менің жилетімнің түймесіне қадалып қалыпты. Ол басын жайымен көтере берді, ақырында екеуіміздің көзіміз түйісіп қалғанда, капитан бір жөткіріп, сигар түтінін сейілтпек болып қолын сермеп, көзін уқалай бастады.

	–Қалай, Синхрайт сізге ұнады ма? – деді ол сигар күлін түсірмекші болып үстелге қолын созып жатып. Тап со сәтте басын бұрмай-ақ, ол үстел үстіне көзін бір жүгіртіп, портретке қарағанын байқап қалдым. Осы бір самарқау көзқарастан басқа ештеңені аңғармадым. Енді мен Гезге өзгеше көзбен қарай бастадым. Кенет менің басыма ана қызбен арасында құпия бір сыр бар-ау деген ой келді, ол сырдың мәнісін білуге қатты құмарттым да (бірақ оны сұрамай білгім келді), оның портретке қалай қарағанына әр түрлі мән беріп, өзгеше ойланып-толғана бастадым. Қанша айтқанмен, Филатрдың

	«әрекет жігі ашыла бастады» деген сөзі әбден дұрыс екен, иә, бұл соның сөзі-тін. Мен сол портретті көрісімен, осы оқиғаның аяғы түбінде бір әрекет-қимылға апарып соғатынына көзім кәміл жеткен еді.

	Сосын мен Гездің Синкрайт жайлы сұрағына жауап бердім.

	–Жолдың алғашқы күні кездескен кісі болғасын, Синкрайт та өзге жұрт сияқты маған екі аяқты, жұмыр басты пенденің бірі болып көрінді, – дедім.

	–Адамның сілімтігі, – деді Гез. Шытынап шаршап отырған еді, қабағы ашылайын деді, ол сигарының тұқылын сөндіріп, кенет маған қарап ақсия күліп, жәй-күйімді, кемедегі тірлігімді тәптіштеп сұрай бастады. Мен тиісті жауабын бердім, яғни мазмұны жағынан берекесіз, түрі жағынан орынды жауап қайтардым, сосын Гез таңертеңгі асына кететін шығар деп орнымнан тұрдым. Бірақ менің бұл сөзіме Гез басын шайқады, ол кеудесін көтеріп тізесін алақанымен бір шапаттады да, үстелдің төменгі жәшігінен скрипканы суырып алды.



	Мұны көргесін мен еріксіз қайта отырдым. Тап бір нота қағазы сияқты менің бет-аузыма ойлана қарап тұрды да, капитан Гез скрипканың шегін бір қағып, құлағын бұрап, шалғысын жөндеді де:

	–Егер тым пышырап бара жатса, дереу айта қойыңыз, – деді.

	Мен үнсіз күтіп отырмын. Бет-аузы сап-сары боп, көзі күлтілдеп пісіп кеткен сақалды кісінің иегінің астына скрипка шанағын тығып, аспапты ыңғайлау үшін басын изеп-изеп қалғанын көргенде мырс етіп күліп жібердім, Гез оны байқап қалып, табанда өзі де миығынан ұяла күліп қойды. Оның добалдай қолына қарап, осы қайбір жетістіріп ойнай қояды деп ойлағам, бірақ бірінші такттың өзінен оның тәп-тәуір өнер иесі екенін сездім. Бұл Шопеннің этюді еді. Ойнай бастағаннан Гез менің артымдағы бұрышқа тесіле қарап орнынан тұрды, сосын оның көзі қыдырып барып, портретке қадалды. Бір кезде ол көзін маған аударып, этюдті аяқтай бергенде мөлиіп төмен қарады.

	Спенсер скрипка концертін қабырғаларын жұқа қарағай тақтаймен көмкерген (негізгі қабырғамен арасында жарты фунт қуыс қалуы керек) үй ішінде өткізуге кеңес берген, сонда оның ойынша скрипканың әлсіз даусы жаңғырып күшейіп кетеді. Бірақ бұл рецепт көрінген композицияға жарай бермейді, күллі құдіреті мазмұнында болатын туындылар да аз емес. Кейде құлаққа сыбырлаған сөз күннің күркірегеніндей әсер етсе, күннің күркірегеніне жұрттың жадырап күлетін кездері де болады. Осы бір шамырқанған этюд пен Гездің скрипканы құшырлана тартқаны тұтас бір оркестрдің ойынындай әсер етті. Кеме шайқалғанда Гез екі рет теңселіп кетіп, дереу үзілген ойынын жалғай қойды. Мен одан тәкаппар құдіретті әуенге қоса шағыну-жалыну сарынын, атойлаған ұранды естігендей болдым, сосын скрипка күбірлеп, күлімсіреп, өткен күндер сазын сызылтып барып үзді. Гез аспабын түсіріп, тұнжырай отырып оның құлақ күйін келтірді, сосын менен сұраулы көзін алмай, жайымен отыра берді.

	Мен оның ойынын біраз мақтадым. Бұған ол іштей риза болса да, сыр білдірген жоқ. Гез аспапты қайтадан қолына алып, оны қиқылдатып-шиқылдатып, өңкей бір есер дыбыстарды тоғытып, тыңдар құлақты кескендей болды және соған өзі әдейі әуейіленіп беріліп бара жатқасын, мен енді кеткенді жөн көрдім. Ол мені қуалағандай көрінді.

	Менің біржола түрегелгенімді көргесін Гез шалғыны түсіріп, «қайырлы күн болсын» деген тілек білдірді, үнінде кекесін табы болса да, құлағыма ілгем жоқ. Болған жайтты ақылға салу үшін жалғыз қалғым келді.





ХІІІ т а р а у




	Әлгі бір портреттің жұмбағын шешемін-ау деген үміт- сенімім, күн ілгері ойлап қойған даяр жоба-жоспарым болмаса да, соның бір сәті түсер деп, палубаға шықтым да, шезлонгке барып жайғастым.

	Өзімді өзім онша көп қинамай-ақ, көкейімде жүрген мәселені анықтау үшін сыр тартып сөйлесетін кісім Бутлер еді. Асықпай шылым шегіп, оның келуін күттім. Мен оның осы араға келетінін іштей сезген едім.

	Күн әлгідегіден біраз жақсарыпты. Азынаған жел әлсіреп, ауаның дымқыл сызы азайып, күн шағырмақ тартыпты, ол қалың бұлттан шақырайып шықпағанымен жұмсарып жыли түскен. Енді бір ширек сағаттан кейін Бутлердің өзі де көрінді, ол шала гәйіп болмағанымен, кешегі арақтың уытын бүйірлі бір стаканмен қайтарған тәрізді.

	Менімен жолыққанына оның көңілі разы сияқты болып көрінді. Салған жерден оған сигар ұсынып, бастырмалатып сөйлеп кеттім, қолма-қол бір анекдот айтып, оның қатулы қабағын жазып, жайбарақат, еркін күйге түсіргеннен кейін көсіліп сөйлеуге көштім де, мен оған «Толқын перісі» өзім көрген кемелердің ішіндегі ең керемет желкенді кеме дегенді айттым.

	–Егер ол жүкті мұнан да көбірек алатын болса, біз үшін тіпті жақсы болар еді, – деді Бутлер. – Трюм біреу-ақ. Оның өзі жүк тиеуге арналмаған. Біз оның ішкі қоршауларын алып тастап, сыйымдылығын арттырдық, сонда да екі жүз тоннадан көп жүк тиеуге болмайды. Қазір кіре жалдау қымбатқа түседі, сол себепті де ептеп-септеп күн көруге болады, ал, былтыр Гез борышқа белшесінен батқан.

	Мен бұған қоса осыдан он төрт жыл бұрын бұл кемені Нэд Сениэль деген кісінің жасатқанын білдім. «Сениэль» деген атты естігенде бір түрлі тынысым тарылып кеткендей болды. Бетім бүлк етпестен мен оны зейін қойып тыңдай бердім.

	–Бұ кеме сейіл-серуенге арналып жасалған, – деді Бутлер, –бір рет жер жүзін бір айналып шықты да. Сіз білесіз бе, гәп мынада: Сениэльдің таяуда қайтыс болған әйелінің аталары осы арадан әуелі қоныс теуіп, Гель-Гьюдің іргесін қалаған кісілермен жекжат көрінеді, оларды атам заманда біздің кеме сияқты «Толқын перісі» деп аталатын бір бриг елсіз жағаға тастап кетеді. Ендеше бұл тарихтың өзі бір жағынан алып қарағанда тұқым қуалаған тарих, сол себепті Сениэльдің әйелі де кемені әдейі солай атаған. Осыдан бес жыл бұрын мақтаның бағасы күрт арзандаған кезде, Нэд Сениэль тап- тақыр кедей болып қалады. Кемені Гезге сатады. Гез әуелден- ақ «Толқын перісінің» капитаны болып келеді, өз басым бұ кемеге таяуда келдім. Бұл оқиғаның бәрін мен Гездің өзінен естігем.

	–Демек, Гез кемені Сениэль кедейленгеннен кейін сатып алған ғой?

	Бутлер қапелімде не дерін білмей сасып қалып, сигарьдың жыртылған қағазын түкірігімен желімдей бастады.

	–Ұмытпасам, қазір осы кеме Браунге көшкен болу керек. Иә, тап солай. Бірақ ақша мәселесінде менің шаруам жоқ, – деді ол ыңғайсыз жағдайдан әзер дегенде құтылып.

	Жақын күндердің бірінде асықпай отырып, дұрыстап сөйлесеміз деген оймен кеме жайын одан әрі қазбалап сұрамадым. Егер дігерлеп мазалай бермесең, әңгімені бастаған кісі оның аяғын да айтады ғой. Мен енді Гезге көштім, аса қиын мәселені мейлінше жұмсартып, капитанның тұяқсыз қубас екеніне аяныш білдірдім, бұ байғұстың берекесіз тірлік кешіп жүргені де, шамасы, содан шығар, үйінде жаны ашитын кісі болмағасын сөйтпегенде қайтсін деп бір соқтым.



	–Балалар? – деді Бутлер көзі бақырайып. Ол сұмдық қайран қалды. Гез бала тілейді деген сөз оның ақылына сыймаса керек. – Ол өмірде үйленбеген адам. Сіз не айтып отырсыз?

	–Мен солай ойлап қалдым. Капитан Гездің әйелі бары ақиқат деп жүрсем.

	–Ешқашанда. Бәлкім, сіз оның үстелінің үстінен қыздың суретін көргесін солай деп ойлап қалған шығарсыз, ол әлгі Сениэльдің қызы ғой.

	Мен үндемей қалдым. Бутлер тұқырайып етігінің тұмсығына қарай берді. Оның томырық суық жүзі жылып, жымиып күлгендей болды.

	Әрине, ол маған ағынан жарыла салмайды, өйткені көкейде жүрген жәйтті анықтауға таяп келгенімді сезсем де, біреудің құпия сырын Бутлер шала таныс адамға шаша қоймас деп ойладым. Бутлер жымиып күлгеннен кейін менің өзім де ондай сөзді барып тұрған опасыздық деп білер едім. Бутлер сигарын құныға бір сорып, тізесіне түскен күлді қағып тастады да, бір жұмысты сылтау етіп кетіп қалды.





Мен қалып қойдым. Биче Сениэльмен жағалауда кездескенім жайлы Бутлерге айту керек пе еді деп ойладым да, Гезбен екеуінің арақатынасынан тіпті де бейхабар екенімді еске алдым. Бутлер бұ сөзді капитанға жеткізсе, жағдай бұдан бетер шиеленісе түседі. Мұның үстіне қыз бен кеменің Лисске бір мезгілде келуі – екі жақтың уәде-келісімінің нәтижесі шығар? Бутлер екеуміздің әңгімеміз мені бір жабық есіктің алдына әкеліп, оның құлпының кілтін бермегендей болып көрінді. Бұрынғыша кейбір жайтты үстірт білгеніммен, Биче Сениэльдің суреті Гездің үстелінің үстіне неге қойылғанын біле алмай-ақ қойдым. Адамдардың бір-бірімен қарым- қатынасы алуан-алуан болып келеді, мен кейбір тылсым жайттардың оп-оңай анықталатынын, зәредей нәрседен шешілетінін талай көргем. Ал, екінші жағынан алып қарағанда, Сениэль қызының, елден асқан сұлу және қылықты бойжеткеннің суретін Гездің қастерлеп сақтап жүргені тегін болмасқа керек. Дегенмен, бір-біріне тіпті де ұқсамайтын осы бір-екі адам көңілдес дегенді ойлаудың өзі ерсі сияқты еді.



	Осы бір қалың ойдан түбірлі бір түйінге келмесем де, оларды көз алдыма елестетіп, көңілдегі көп күдіктен арыла алмай отырғандағы бір байқағаным, Биче Сениэль жәйін ойлағанда бір түрлі мазасызданып, дызақтап кетеді екем. Оны есіме алсам болғаны өрекпіп кетем, қас қағымда жалт етіп бір көрініп, кісі жүрегіне от тастап кеткен қыз жүзбе- жүз кездесіп, тікелей танысқанда кісіні еркінен айырып, дерт болып жабысатын шығар. Бір адамның екінші бір адамға – әйелге немесе қызға өлердей ғашық болып кететінін талай рет көргем. Өзімнің жай-күйімді әбден ойластырып, өлшеп- пішіп қоятын кездерді де басымнан сан рет өткергем, сонда тіпті ғашығымды көндірсем деген ниеттің өзін ұмыттыратын осы бір азапты сезімнің неден, қалай басталатынын мен ешқашан біліп те, сезіп те көрген емен; күллі өмір-тірлігіңді бағыштаған жан еркеңмен кездейсоқ дидарласу, қиыла қарасу, оның қолы, күлкісі, әзіл-қалжыңы сенің аяулы көңіліңнің шипасы, дертті жаныңның емі, сол қуаныштың өзі – мұратқа жеткеніңмен бірдей; бірақ менің өз басым ондай ғашықтық дертінен аулақ, жайбарақат жүрген кісімін, егер аяулыңды бір көруге ынтық болмай-ақ, тек ертелі-кеш құса болып ойлай бергенді кісінің жайбарақат күйі деуге бола ма екен?!

	Ақырында буалдыр бұлт арасынан күн де шықты, теңіз жарқырап толқын көпіршіп жатты. Ұзамай төмендегі каютама барып, екі сағаттай алаңсыз кітап оқыдым. Мен екі кітапты қабат оқыдым, біреуі жан-жүрегімде, екіншісі қолымда болды.

	Кеменің ережесі бойынша түскі ас сағат бірде беріледі, түс уақыты жақындап қалыпты. Теңіз де таңертегі сияқты қатты шайқамай жай ғана тербейді. Мен енді өзім оңаша отырып түстенбекші болдым, өйткені түскі ас кезінде Бутлер вахтаға кетеді, демек Гезбен, Синкрайтпен бірге отыруым керек. Өмірінің кейбір жәйттерін біле алмай басым қатып және соны өзінен тікелей сұрай алмайтын болсам, әдетте мен ондай кісілермен жұғыса алмаушы едім. Бұл – Гез жайлы айтқаным, ал, енді Синкрайтқа келетін болсақ, оның көлгірсіген күлкісі мен жымысқы көзқарасынан қарап тұрып жиренемін.



	Мен Горацийді шақырып алып, түстікті жалғыз ішетін болып келістім. Дагон жақындап қалғандықтан бүгін түскі ас ертерек болады екен, ал Гез Дагоннан темір тиеп алуға тиіс.

	Біраздан кейін түскі асты каютама әкеп берді. Мен ауқаттанып болғасын, палуба үстіндегі абыр-сабыр дауысты есітіп жоғары шықтым.





ХІV т а р а у




	«Толқын перісі» жиекке сұғына кірген кең бір қолтыққа жақындай берді. О жақтан толассыз гуіл естіледі. Гез, Бутлер мен Синкрайт кеме бортында тұр. Команда бір діңгектен екінші діңгекке ауысып, фал мен брасты тартып жатты.

	Жағалаудың көз жетер жерінің бәрі фабрика трубаларынан көрінбейді, аспанды қара түтін торлап тастапты. Тұнжыраған үйлер мен акведуктер, көпірлер мен крандар, цистерналар мен қоймалар теміржолдардың ара-арасына тығылысып әзер сыйып тұр, сырттан қарағанда со бір садақша иілген жиек әшекей-суреттің нобайын еске түсіреді, осының бәрі көмір тозаңы мен ыстан қарайып кетіпті; солқылдата соғылған темір даусы жан-жақтан жамырай естіліп жатыр; бұл балғалардың гүрсілі, шағын балғалардың тықылы, аралардың миды шағар шыңылы, арбалардың шақылдап сықырлауы – осының бәрін дыбыс-дыбысқа бөлмей-жіктемей тыңдасаң сұмдық бір айқай сияқты болып естіледі. Металдардың қым-қуыт шуы арасынан жүздеген әр алуан трубалар дүрсілдеп, ысылдап-пысылдап, сасық буды будақтата лақтырып жатыр. Қоймалар мен сыртқы көрінісі азаптау аспаптарынан айнымайтын (өйткені Эйфель мұнарасы сияқты осы бір зіңгіттердің ілмектері мен шынжырлары қисапсыз көп еді) қондырғылар қаптаған жағажай маңынан бұрқыратып көмір түсіріп жатқан баржалар мен пароходтар көрінеді.

	«Толқын перісі» зәкір тастады. Желкендер жығылып, көрінбей кетті. Бутлермен бір кездесіп қалғанда мен одан «Дагонда ұзақ тұрамыз ба?» деп сұрадым. «Көп ұзамай жүкті тиеуі керек», – деді ол, расында да, жарты сағаттан кейін бір буксир төрт бұрышты ауыр баркасты сүйреп әкелді де, оның трюмінен жүкшілер берік ағаш жәшіктерді траппен әкеп біздің кемеге тией бастады. «Толқын перісінің» тап- таза палубасын кір мен шаң басты. Мен өз каютама кіріп, көпке дейін бір сарынды: жалаң аяқтардың дүрсілін, текшеге лақтырған жәшіктің тарсылын, қарлыққан дауыстарды тыңдап отыра бердім. Бұл екі сағатқа созылды. Ақырында, абыр- сабыр басылып, тыныштық орнады. Иллюминатордан жұмысшылардың баркасқа отырғанын, сосын оны буксирдің портқа сүйреп әкеткенін көрдім.

	Көп ұзамай кеменің менің каютам орналасқан жағынан трап түсірілді, жалдамалы қайықшы ескен бір қайық трапқа кеп жанаса берді. Қайық иллюминатордың тап түбінен өтті, мен ондағы жолаушыларды үстірт бір шолып шықтым. Бұл үш әйел еді: оның біріншісі, ернін жымқырып, көзін сығырайта қысып алған арық жирен де, екіншісі, кекірейіп қалған кесек денелі ақ сары әйел еді; ал, үшіншісі, мойыл қара шашты, аппақ шөлмектей, шайпау мінезді, ебедейсіз әйел сияқты болып көрінді. Олар қолдарын сермеп орындарынан тұрды да, жоғарыға қарап, бірдеңе деп дуылдаса сәлемдесіп жатты. Иықтарына шілтер шарқат орай салыпты. Белгілі бір жерлерде жұрт назарын аударуға қолданылатын әдіспен шаштарын қобыратып, қоқырайта тарапты; бет-аузын опа-далаптап тастаған жібек көйлекті, сақина-білезікті, алқа-моншақты әйелдер сахнадағыдай мықынын таянып, кеңістіктің иллюминатордан көрінетін дөңгелек экранынан сырғып өте шықты. Мен құтылар мен шамадандарды байқап қалдым. Гездің қонақтары келіп еді.

	Палубаға шықпай-ақ, мен әйелдерді қалай қарсы алғанын ап-айқын көз алдыма елестеттім. Бұл үшін әдет-ғұрыпты арнайы зерттеп жатудың қажеті жоқ. Әзірге мен ойша олардың нашар ойынын, жақсы мәнерін, жасанды сыпайлығын көргендей болдым, әріректен олардың бір үйір боп төмен түсіп бара жатқанын есіттім. Менің есігімнің алдынан аяғын тез-тез басып әйелдер, маң-маң басып еркектер өтті, біреуінің күңкілдей айтқан сөзіне бәрі мәз болып бір күлісіп алды.



	Гездің каютасында бейтаныс қыздың суреті тұр. «Қыз ойнаққа» келетіндер тегіс жиналды. Мен өткені көмескі, капитаны күмәнді кеме үстінде жүзіп келем; неге екенін өзім де білмеймін, әйтеуір, болар іс тезірек болса екен деген бір сезім күйі өн бойымды жайлап барады және осындай кезде тым ерсі көрінетін, көрші каютадағылар не деп сыбырласып жатыр екен деген қызғанышты бір ой көкейімнен кетпей қойды.

	Осының бәрі кісі көңіліне секем салатын қатал тағдырдың тәлкегі болып шықпаса неғылсын. Гез өзінің беймаза берекесіз тірлігінде тым болмаса сыпайы сырбаз қалпын сақтар деп күткен едім, оның мінез-құлқының кейбір белгілеріне қарап осылай ойлағам; бірақ Гездің күллі мінез-құлқына қарап, ол шіркіннен не пәле болса да шығар деп сезіктенгем, сол себепті де әуелден-ақ іргені аулақ салмақ болғам. Мұның бәрінен бетер менің жанымды жегідей жеген бір нәрсе: күндіз палубаға шыққанда еркімнен тыс осылардың у-дуының арасына түсіп кетпесем деп қауіптенгем. Енді менің үлесіме қалғаны – қалғып-мүлгіген таңғы шақ пен мылқау түн еді.

	Мен осылай ойға шомып отырғанда кеш батып, ымырт үйірілді. Енді жағаның гуілі бұрынғыдай емес, талып қана жетеді. Мен Бутлердің әмірімен желкен көтеріліп, жолға шығуға әзірлік жасалып жатқанын есіттім. Брашпиль зәкірді тарта бастады, зәкір шынжырының тарсылы біраз уақытқа дейін кеме үстінен анық естіліп тұрды. Ақырында, кеме жайымен бұрыла берді. Мен оттары шүпірлеген қараңғы жағаның жылжып барып, сол қанатта қалғанын мұхит үстінен батқан күннің қызыл шапағына малынған алыс көкжиекті көрдім. Иллюминатордан сыртқа қарап тұрып, мен өзіме қарай дөңбекшіп жылжып келіп, терезені жанай бортта қуалап қалып жатқан толқынға қарап кеменің жедел жүріп келе жатқанын байқадым.

	Асханадан масайраған бір әйел даусы естілді. Оның ізінше Синкрайт шықылықтап ұзақ күлді. Ыдыс-аяғын шылдыратып, дәлізбен Гораций жүгіріп өтті. Сосын оның жер-жебіріне жетіп кейіп жатқанын есіттім. Бұған іле-шала күтпеген жерден менің есігімнің алдына тықырлап біреу келіп есік қақты. Мен дереу есікті аша қойдым.

	Бұл үсті-басы әтір сасып, бір түрлі батылданып кеткен Синкрайт екен, ол қызып көңілденіп алыпты. Есік ашылған кезде салондағы дабыр-дұбыр арасынан тыңқылдаған гитара үнін есіттім.

	Менің көзқарасымнан жасқанған Синкрайт есікті жауып, сыпайы ғана сызылып сәлем берді.

	–Капитан Гез сізді ізетпен дастарқанға шақырады, – деді ол.

	–Капитанға менің шын жүректен айтқан алғысымды жеткізіңіз, – дедім мен шытынап, – бұған қоса менің онда барудан бас тартатынымды да айта барыңыз.

	–Мен сізді әлі де болса көндіруге болады ғой деп сенем,

	–деді Синкрайт сөзін жалғап, – оның үстіне келмесеңіз бәріміз бірдей өкпелейміз ғой.

	–Сіз мені көндіре алар ма екенсіз. Осы кешті оңаша өткізбекпін.

	–Жарайды ендеше, – деді ол аң-таң қалып. Сосын: – Қайтейін, өкінішті, өкінішті-ақ! – деген сөзді үсті-үстіне қайталап шығып кетті.

	Бұ қастандықтың аяғы мұнымен бітпейтінін сезген мен қалам-қағаз алып, үстелге отырдым. Ең бірінші аялдамада жібермекші болып, Лерхке хат жаза бастадым. Маған көп ақша қажет болып қалып еді.

	Хаттың екінші бетін жазып жатқан кезде есік тағы да қатты-қатты қағылды, рұқсат күтпестен каютаға кимелеп Гез кіріп келді.





ХV т а р а у




	Үй қожасының арсыз болып кеткені кімге ұнаушы еді, мен де Гезге бір түрлі кіріптар сезіммен бұрылып, шытына көз тастадым.

	Гез үстіне смокинг киіпті. Костюмінің бір міні жоқ, оның ыздиған сырт бейнесін тек қастықтан жыбырлаған бет-аузы ғана бұзып тұр. Ол өле мас еді. Гез маған жақындап келіп, оң колымен үстелді тіреп, сол қолымен мықынын таянып, талтайып тұрып алды, мен әуелде осы шіркін теңселіп құлап кете ме деп, дереу түрегеп, шегініп кеттім. Ол денесін түзу ұстаймын деп ентіге дем алады, кеме шайқалған сайын тізесін бір бүгіп, бір жазып бір қалыппен теңселеді. Менің хат жазып отырғанымды ол көзіне де ілмеді.

	–Көңіл көтергіңіз келе ме? – деді ол көзін бір қысып, бірақ осы сөзге тіпті де қатысы жоқ самарқау жүзіндегі өткір зәрлі көзі мені бағып тұр екен. – Мен сізге қарапайым дос пейілін білдіргім келеді. Алшақ жүргеннен не пайда?

	–Синкрайт әлгінде болған, – дедім мен қолдан келгенше жұмсақ сөйлеп. – Әрине, ол сізге менің жауабымды жеткізген шығар.

	–Мен Синкрайттың айтқанына сенбедім, әйтпесе мұнда келем бе, – деді Гез. – Қойыңызшы соны! Сіз маған ренжіп жүрсіз, мен оны жақсы білем, бірақ әр жанжалдың да бітетін кезі болады ғой. Бізде өте көңілді, жүріңіз.

	–Капитан Гез, – дедім мен әрбір сөзімді сұрыптап екшеп сөйлеп, со сәт өзімді ашу буып бара жатқанын сезіп, оған бой алдырмауға тырыстып, бірақ өз көзімнің алдында өзімді ақымақ етіп тұрған осы бір көріністі болдырмасқа бел будым және үстіме осылай баса-көктеп кіріп келуге біржола тыйым салмақ болдым, – капитан Гез, сіз мені өзіңіздің көңіл көтеру жөніндегі әріптес серігіңіз деп санайтын болсаңыз, бір өтінішім, оны мәңгі ұмытыңыз. Сіздің уақытты осылай өткізетініңіз өзіңізге дұрыс та, жөн-жосықты да көрінетін шығар деп ойлаймын, сіздің жеке басыңыздың ісі жөнінен мен бұдан артық ештеңе де айта алмаймын. Сіз кеменің қожасысыз және өз үйіңізде тұрсыз. Бірақ мен де басым бос еркін адаммын, егер сіз бұған түсінбейтін болсаңыз, мен осы сөзімді тағы да қайталап, өзімнің әділ айтып тұрғанымды дәлелдеуге дайынмын.

	Осыны айтқаннан кейін мен енді бұл дүңк етіп кешірім сұрап кетіп қалады ғой деп ойлағам. Ол міз бақпай, қасарып тұрып алды, тек өңі бұрынғыдан да көгеріп кеткендей болды. Көзінен өшпенділік оты зәр шашып, шаптығып тұрды. Ол бір күрсініп, қолын қалтасына салды.



	–Сіз мені қорладыңыз, – деді Гез жайымен тістене сөйлеп. – Ешкім мені мұндай... Сіз менен жиренетініңізді ашықтан-ашық айттыңыз, менің енді сізді бір ескертейін дегенім, оғыңыз көздеген жеріңізге дәл тиді. Мен мұны өле-өлгенше кешірмеймін. Менің енді білгім келетіні: бұдан былай сіз бен біздің қарым-қатынысымыз қалай болмақ?! Иә, мен соны білгім келеді! Менің бұл сапарым отыз күнге созылады. Айтпады демеңіз, сіз бұған әлі талай өкінесіз.

	–Біздің қарым-қатынасымыз өлшеп-пішіліп қойылған, –дедім мен де одан қалыспай. – Сіз менен екі жүз фунт алдыңыз, сонда мен сізбен саудаласып бас қатырмадым. Оның есесіне мен мына каютаны алдым, бірақ оған қоса сізбен сұхбаттас болуға мені сонша құштар болып тұр деп ойлайсыз ба?

	Гездің бет-аузының құбылысын бағып тұрғанда бір сәт мен осы шіркінді желкелеп шығармасам жарар еді деп ойладым. Бірақ ол да шыдап бақты. Менің көзіме көзін қадап тұрып, Гез қолын ішкі қалтасына салып жіберіп, қармана түсті де:

	–Сол ақшаны қазір өзіңізге лақтырып тастаймын! – деді сызданып.

	Ол құр алақан қолын суырып алып, ашулана сілкіп қалды да ақшаңызды қайтарам деп қайталап айтты, сосын «Сіз ақшаңызды арқаланып пәлденіп жүре бермессіз!» деп есікті сарт еткізіп шығып кетті.

	Осыдан кейін мен дереу каютаны кілттеп жаптым да, есік алдында тың тыңдап тұра бердім.

	Асхана біраз тынышталғандай болды, гитарадан мұңлы бір саз төгіледі. Салондағылар олай-бұлай жүріп, дабырласып сөйлесе бастады, зырлап келе жатып: «Дайын, дайын, дайын болды!» деп Гораций тағы жүгіріп өтті. Осыған қарағанда, ішу кәйпі толастамай, күшейіп бара жатқан тәрізді. Содан кейін мен олардың керілдесіп жанжалдасқан дауыстарын, бір әйелдің егіліп жылағанын, оған ілесе бәрі қосылып ән салғанын есіттім.

	Оларды тыңдай-тыңдай жалыққасын мен орындыққа отырып, қалың бір ойға шомып кеттім. Гез әділін айтты:



	жағдай осылай боп тұрғанда енді алдағы күннен жақсылық күту қиын. Ақырында мен ең таяу күндері осы бір лас, жексұрын жауыздық қойылып, жайбарақат тыныш тірлік тәрізді бір жағдай тумаса, алғашқы аялдамадан түсіп қалғаным жөн болар деген шешімге келдім. Оның маған сонша өшігетін себебіне түсінбесем де, солай болуы керек қой деп ойладым. Оның өшпенділігінің де жаны бар. Ол мені, мен оны түсінбейміз.

	Сол себепті де мұндай шалдуар кісімен арақатынасымыз асқынып кетті, әлгідегі сияқты кісі жиренетін жанжалдан кейін, ашу-ыза буған күйі мен үнсіз жатып қалдым, бірақ алда әлі не болатынын білмегесін шешінбей жаттым.

	Жатқасын ұйықтамақ боп көзімді жұмдым, бірақ ұзамай оны қайта аштым. Кісі бұлай бүлініп жатқанда ұйқы қайда, ол алдамшы қиял ғана. Осы кештің оқиғасын ойлап, сол сияқты ертең ертерек тұрғасын Гезбен міндетті түрде сөйлесіп түсінісу жайын тағы да ақылға салып ұзақ уақыт жаттым. Ақырында, Гез ертең оянғасын, әрине, оянатын халі болса, осы есіріктігі үшін мен оны кешірім сұрауға қайтсем де көндірем деген ойға келдім, бәлкім, мына ұстамсыздығына қазірдің өзінде өкініп отырған шығар. Сөйтсем, мен бұ кісіні тіпті де білмейді екем!





ХVІ т а р а у




	Әлгі мүмкіндіктің жай-жапсарын ойлап, көңілімнің біраз жай тапқанына он бес минуттей өткен. Кенет үй ішінен шыққандай боп дәлізге жеткен айқай-шу, енді дәліздің өзін жайлап алды. Олардың бәрі түгел немесе түгелге жуығы сыртқа шығып, тап менің есігімнің алдында алысып-жұлысып, бір-біріне айбат шегіп, айқайласып ұрсысып жатты. Әрбір сөз құлағыма айнымай естіледі.

	–Соны қойыңдаршы! – деді бір әйел шаңқылдап.

	–Ақымақсың сен, ақымақ неме! Сені бізге ерткен қай сайтан осы? – дейді екінші бір әйел ызалана тістеніп.

	Біреудің жылағаны, жағаласып жұлысқаны естілді. Сосын кісінің құйқа тамырын шымырлатып бір ащы айқай шықты:

	–Мен енді болдым, мен енді болдым! Кет, кетіңдер түге, шайтанға, менде жүмыстарың болмасын!

	–Өшір үніңді! – деді Гез өктем. Шамасы ол әйелдің аузын басып жатса керек. – Бері келіңдер, Синкрайт, ұста мынаны!

	Олар үн шығармай, аяқтарын қабырғаға тірей сүйкелеп, ырсылдасып тартысып жатқанына қарағанда, біреудің қасарыспа мінезін немесе басқа бір қарсылығын зорлап басып тастағысы келетін сияқты. Сосын құлында-құлыны шығып шыңғырған әйел даусын Гездің «Бұл малғұнның тістеуігін!» деген айқайы бұзып кетті, со замат ауыр шапалақтың шарт еткен масқара үні еңіреп жылаған әйел даусымен ұласты. Айқай-шу күшейіп бара жатқасын шыдамай есікті аштым.

	Күтпеген жерден мен шыға келгенде осы бір жексұрын іске қатысушылар бір сәт сілейіп тұрып қалысты. Артқы жақта, салон есігінің алдында беті албырап қызарып кеткен ақ сұр әйелді белінен құшақтап, көшенің тап бір өткінші адамы сияқты, мына оқиғаға самарқау қарап Бутлер тұр. Гез қолаң шашты қызды салонға қарай қолынан ұстап сүйреп барады. Оның омырауы ағытылып, көйлегі иығынан ысырылып төмен түсіпті, әбден есі шығып кеткен мас әйел көзін жұмып, селкілдеп жылай береді; Гездің қолынан жұлқынып босанам деп жүріп, тәлтіректеп Синкрайттың үстіне құлап қала жаздайды, мені көрісімен Синкрайт әйелдің екінші қолын жібере салды. Жирен әйел мықынын таянып, қолаң шашты әйелге жиіркене қарап, мас мақұлық тәрізді қолын аузынан оқыс жұлып алып, құныға темекі тартып тұр.

	–Жанжалды қоятын уақыт жетті, – дедім мен қатуланып.

	–Осы шатақтарың да жетеді, Гез, мына әйелді ұрған сізбісіз?

	–Жоғал! – деді ол сүзеген бұқадай басын төмен салып. Осы сөзбен бірге ол қолын босата салғанда мұны күтпеген әйел шырқ айналып барып, арқасымен дуалға соқты. Оның көзі шатынай ашылып кетті. Байғұстың халі мүшкіл екен, бет-аузы құп-қу болып көгеріп кетіпті.

	–Хайуан! – ол Гезді саусағымен шұқып көрсетіп, қарлыққан дауыспен демігіп сөйлей жөнелді. – Осының тап өзі! Нағыз жексұрын! Не болғанын тыңдаңызшы, – деді әйел маған қарап. – Бәріміз бәс тігістік. Мен ұтылып қалдым. Ұтылған кісі бір шыны шарап ішуі керек. Ал маған бұдан артық ішуге болмайды. Жүрегім айниды. Шамасы көбірек ішіп қойсам керек, мына боқмұрындар қарамды да көре алмай қалды. Мені зорлап көндіре алмайсыңдар. Мен ауру адаммын.

	–Жүресің бе, жүрмейсің бе? – деді Гез оны желкесінен мыта ұстап.

	Әйел баж етіп, капитанның бетіне түкіріп жіберді. Капитанның жұдырығы тап алдымнан қараң еткен кезде оны қолынан ұстай алдым.

	–Кетіңіз, кетіңіз енді! Мұнда не шаруаңыз бар! – деді Синкрайт үрейлене дауыстап.

	Мен Гезбен тайталасып қалдым. Менің жақтасып жатқанымды көргесін әйел бір жұлқынып жүгіріп келіп менің артыма тығылды. Гез ышқына бұлқынып, қолын жұлып алды. Ол көзі түк көрмей құтырып кетті. Иығы, қолы дірілдеп, бет-аузы қисаңдап жыбырлап барады. Ол құлашын жазып ұрған кезде жұдырығы менің басымды қорғаған сол қолымның шынтағынан келіп тиді. Со сәт өзімнің бейтарап қала алмағаныма өкіндім де, әуелі арамызды көзбен өлшеп алып, Гезді аузынан дәлдеп тұрып бір соқтым, ол желкесімен еденді соғып шалқасынан сұлап түсті.

	–Жетті! Жетті! – деді Бутлер дауыстап. Әйелдер шыңғырып, қапелімде жел үргендей жоқ болды. Бутлер құлаған капитан мен екеуміздің арамызға кеп тұра қалды, ал Гезді Синкрайт қолтығынан ұстап тұрғызып, қабырғаға сүйеп қоймақшы болды. Ақырында Гез көзін ашып, аяғын жинап алды, оның тірі екеніне көзім жеткесін мен каютама кірдім де, есікті жауып алдым.

	Есіктің сыртында тұрған үшеуі өзара күбірлесіп сөйлесіп жатыр, олардың аракідік боқтасып қалғанын анық естимін. Сосын олар күдікті бір сыбырға көшті. Бір кезде үшеуінің біреуі шошына дауыстап жіберді де, жоғары қарай асығыс кетіп қалды. Мен оны Синкрайт шығар деп ойладым. Со мезет мен де револьверімді әзірлеп қойдым, өйткені жанжалдың жалғасы болатынын сездім.



	Арашаға түсіп, әйелді сабауға жол бермесем де (әрине, әйелдің жаман аты есепке алынбайды), әлденеден жиіркеніп, жүрегім айнығандай бір халге түстім.

	Синкрайттың еденді тарсылдатып қайтып келгенін есіттім.

	Бұл шынында да соның өзі екен, өйткені ол келісімен:

	–Дегенмен, біздің жолаушы жігіт-ақ екен! Шынын айтсақ, әуелі қол көтерген өзіңізсіз ғой! – деді маған естірте.

	–Иә, мен қызып кетіппін қайтейін, – деді Гез бір күрсініп.

	–Бірақ сазайымды да алдым ғой, өзіме де сол керек еді. Маған бұлай бейбастақ кетуге болмайды. Иә, есіріктеніп кеткенім де рас. Сіздер қалай ойлайсыздар, мен енді не істеуім керек?

	–Қызық сұрақ. Сіздің орныңызда болсам, мен бұл істі қолма-қол реттеуге кірісер ем.

	–Байқа, Гез! – деді Бутлер, даусын бәсеңдетіп сөзін жалғай түсті: –Маған бәрібір, бірақ жөн айтқанды біліп қой. Және ұмытпаңыз.

	Гез жайымен күліп қойды.

	–Шынында да солай! Мен оған қазір кірісем, – деді ол.

	Капитан менің есігіме келіп, неде болса турасына тартатын қызба кісідей-ақ оны жұдырығымен қаға бастады.

	–Бұл кім? – дедім мен, оның ерсі ойынын қолдап.

	–Бұл мен, Гезбін ғой. Қорықпай-ақ ашыңыз. Жаңағы іске өзім де өкінем.

	–Егер сіз шынымен өкінетін болсаңыз, осы айтқаныңызды қазір емес, ертеңгісін-ақ айтарсыз, – дедім мен оның сөзіне сеніңкіремей.

	Біреу тісін қайрағандай бірдеңе шақыр ете түсті.

	–Сіз тыңдап тұрсыз ба? – деді Гез түнерген бәсең дауыспен. – Мен сізге ант етейін. Осы жолы сеніңізші. Мен қазір өзімнен өзім ұялып тұрмын. Сіздің қолыңызды тезірек қысу үшін неге болса да әзірмін.

	Таяқ жеген кісілердің әдетте өздеріне жұдырықпен ақыл үйреткен адамды құрметтеп кететінін, бір ғажабы, тіпті жақсы көріп кететінін мен азды-көпті білуші едім. Гездің жалынышты үніне, қиыла айтқан сөзінің мәнісіне қарап, енді қасарысқаным қатыгездік болар деп ойладым. Сосын есікті ашып, револьверді кезеніп, есік алдында тұрып алдым.

	Гездің ақшаңдаған көзқарасынан мен бір пәленің болатынын сезе қойдым, бірақ кешігіп қалыппын. Синкрайт есікті баса қойды. Бес-алты матрос, әмір етсе-ақ, маған бас салуға әзір тұр екен, бұлардың қалай келгенін естіген жоқпын, шамасы, ұрланып келген болуға тиіс. Гез көнтиіп ісіп кеткен ернін орамалмен басып тұр.

	–Ақымақ болғанда сіздің сөзіңізге сеніп қалып ем, – дедім мен оған.

	–Ұстаңдар мынаны! Револьверін тартып алыңдар! – деді ол матростарына.

	Бірнеше кісі ұмтылып келіп қолымнан ұстаймын дегенше мен жалт беріп, револьверді екі рет атып үлгердім, бірақ Гез бір бүйірге қарай жалт беріп, еңкейе түскені болмаса, зиян шекпеді. Кеменің шайқалғаны дәл көздеуге кедергі жасады. Сосын олар менің қаруымды тартып алып, өзімді қабырғаға апарып қысып тастады. Мені бәрі жабылып тас қып ұстағаны сондай, басымнан басқа денемді қозғалта алмай қалдым.

	–Сіз мені ұрдыңыз, – деді Гез. – Ұдайы қорлап келдіңіз. Және мені өзіңізді тонап алғандай көрдіңіз. Оның үстіне мені малайыңыздай жұмсағыңыз келеді. Сіз менің мойныма мініп алдыңыз, ал, жаңа мені өлтірмек те болдыңыз. Мен сізге тимеймін. Әйтпесе, қол-аяғыңызды бұғаулап, трюмге тастай салар ем, бірақ олай етпеймін. Сіз қазір кемеден кетесіз. Сонда басыңызды төмен салып секірмейсіз, кейбір ақымақтардың былшылдап жүргеніндей мен рақымсыз жауыз емеспін. Сізге қайық пен ескек береді. Мен енді бұдан былай сізді кемеден көргім келмейді.

	Іштей шошынып тұрсам да, мен бұлай бола қояды деп тіпті де ойламаған едім, табанда ашуланып күйіп кеттім де, Гездің мұндай қорлығын көргенше, көретін пәлені теңіз бен жерден көрейін деп бекіндім.

	–Сіз мені өлтіргіңіз келеді екен, – дедім. – Бірақ есіңізде болсын, енді Дагонға дейін жүз мильдей ғана жер қалды, ал егер осыдан жағаға аман жетсем, сот алдында жауап бересіз.

	–Жауаптан қашпаймын, – деді Гез. – Осы сияқты сирек кездесетін ләззатқа мен басыммен жауап беруге әзірмін. Бірақ сіз кемеге қандай түсініксіз жолмен келгеніңізді есіңізге түсіріңізші! Оның куәлары да бар. «Толқын перісінен» астыртын кетіп қалу сіздің бойыңызға сыйып жатыр. Оның куәлары да табылады. Ол қаһарлы роль ойнағанына мастанып, ауыздығымен алысып, көпіріп көп сөйледі. Мен матростарға көз жүгірттім. Шеттерінен қызып алған қаныпезер қаңғымалар екен, мені қазір дарға ас деп әмір етсе де, шімірікпей бас салуға әзір тұр. Осы кезге дейін үн қатпаған Бутлер:

	–Капитан, асыра сілтеп жіберген жоқсыз ба? – деді наразылығын білдіріп.

	Гез алайып бір қарағанда анау жерге бір түкіріп кетіп қалды. Капитан есуас кісі тәрізді. Не ғажап екенін білмеймін, әйтеуір, Бутлердің осы сөзі менің қайыққа жайбарақат барып отыруыма себеп болды. Мен енді бұл кемеде аяғыма жығылып жатса да қалмас едім. Өзімді ашу буып, ештеңені сезбей қойдым.

	–Қайық қайда, сұмырай! – дедім мен қатулы. Біз бәріміз топырласып жоғары көтерілдік. Көзге түртсе көргісіз түнек, ұзамай фонарь да әкелінді. Кеме жүрісін баяулата берді. Міне, осының бәрі үнсіз істелді, дүниенің бәрін тәрк етіп, науқас кісідей мең-зең болып тұрған маған, бәлкім, солай көрінген де шығар. Матростар менің заттарымды алып келді. Мен оларды түгендеп санап жатпадым. Мына жасалып жатқан қиянатқа мән бермейтін де сияқтымын. Төмен қарай тали – жіп саты түсірілді, сосын мен су үстінде ілініп тұрған қайыққа отырдым. Менімен бірге келген матрос «Ескектерің мынау, мінеки» дейді үрейлене күбірлеп. Белгісіз біреулер менің заттарымды тастады. Бортта тұрған кісілердің кім екенін айыра алмадым. «Кет сайтанға!» – деді Гез. Матрос фонарьді қозғап, мені қашан төмен түсіреді деп борттан ұстап тұрды, шам жарығы қайық ішін жайлы етіп көрсетеді. Ақырында қайық төмен сырғып, майда толқын үстіне барып теңселіп тұра қалды. Қайық қайтадан шайқала бастады. Матрос талиды ағытып, сонымен өрмелеп жоғары шықты.



	Осымен бәрі де бітті. Толқын мені кемеден ажыратып әкетті, мен көшенің арғы бетінен аласа үйдің моншақтай тізілген дөңгелек жарық терезелерін көргендей болдым.





ХVІІ т а р а у




	Мен ескекті білігіне орнаттым да, белгісіз бірдеңені күткендей мелшиіп отырып қалыппын. Кенет палуба үстінен айқай-шу, дабырласқан, керілдескен дауыс естілді – оның оқыс басталып кеткені сонша, мен не екенін де білмей қалдым. Ақырында әлденені талап етіп жатқан бір әйелдің ызғарлы да қатал даусы естілді:

	–Бұл менің ісім, капитан Гез. Менің қалауым солай болса жетпей ме!

	Бұдан әрі қарай мен естіген сөздердің бәрінен таңдану, ашу-ыза аралас естіліп жатты. Гез былай деп ақырып қалды:

	–Әй, қайықтағы қаңғыбас! Мынауыңды ала кет! – Кімге айтқанын қайдам, ол содан кейін: – мына әйелді қайда жасырып қойғанын білмеймін, – деді.

	Ол маған екінші рет үн қатқанда да атымды атамады.

	–Әй, қайықтағы!

	Мен оған жауап бермедім.

	–Шайтан атсын, оған өзің айт! – деді Гез дауыстап.

	–Гарвей! – көзге көрінбейтін бейтаныс бір әйелдің бұрыннан таныс көрінген мөлдір даусы сыңғырлай шықты.

	–Қайықты трапқа жақындатыңыз, трап қазір түсіріледі. Мен сізбен бірге кетем.

	Әлі ештеңеге түсінбесем де, даусына қарап, бұл әйелдің Гез сыбайластарының бірі емес екенін білдім. Мен онша күмілжіп күйбеңдей қойғам жоқ, өйткені әбден лажы таусылған немесе өміріне қатер төнген кісі ғана қауіпсіз кемеден қалтылдақ қайыққа көшеді ғой. Трап сарт етіп, төмен қарай қиғаш құлап, шеті су үстіне келіп тиді. Мен қайықты жақындатып, траптан ұстап жоғарыға көзім талғанша қарасам да, ешкімді жыға тани алмадым.

	–Мына ашынаңызды ала кетіңіз. Нағыз алаяқ екенсіз, – деді Гез.

	–Мұны қалай істегеніне түсінсем, шайтанға жем болайын!

	–деді Синкрайт дауыстап.

	Мен біреудің келе жатқан тықырын естігем жоқ. Траптың төменгі жағынан плащқа оранған сұңғақ бір әйел үнсіз пайда болды да, қолын бір бұлғап, қайық ішіне дік етіп қарғып түсті. Жоғарыдағы палуба үстіне қарағанда төмен жақ жарықтау еді. Әйел маған байыптап бір қарады да, қымтанып алған плащ ішіндегі қолын бір сермеп, мен отырған скамейка қасындағы орындыққа келіп отырды. Оның қоңыр шілтерлі пердемен бүркеулі бетін анықтап көре алмасам да, жалт еткен қара көзінің отты жанарын байқап қалдым. Ол кемеге қарамақ боп бұрыла берді. Мен әлі траптан ұстап тұрғам.

	–Бұның өзі қалай болды? – дедім мен аң-таң болып.

	–Кісіні басынуын қарашы! Қайда барсаңдар – онда барыңдар, маған десең акулаға жем болыңдар! – деді Гез жоғарыдан.

	–Қаныпезер қарақшы! – дедім мен шыдамай. – Сен бұл оңбағандығың үшін жауап бересің әлі! Көп ұзамай дәл маңдайыңнан оқ қадалуыңа тілектеспін.

	–Оқ бір қадалуына қадалады, – деді әйел шімірікпестен селқос қана, мен со сәт селк етіп шошып кеттім. Мен оның мұнда қалай келгенін білмей сескене бастадым, әсіресе, осы бір қатал да қамсыз көздерінен сескенем.

	–Кеттік бұл кемеден! – деді ол кенет маған қарай бұрылып. – Ескекпен итере салыңыз оны.

	Мен солай жасап ем, толқын қайықты іліп ала жөнелді. Палубадан бізді жапа-тармағай мазақтап, кекетіп-мұқатқан дауыстар естіліп жатты. Ондай оңбаған сөздерді бұл арада келтіріп жатудың қажеті бола қоймас. Даң-дүң дауыстар мен кеме оттары қашықтай берді. Оның желкендерін жөндеп, қайта жүргеніне қараймын деп, қайықты қалай ескенімді де аңғармай қалыппын. Ұзамай кеме оттары кішірейіп, бір шоқ ұшқынға айналып бұлдырап бара жатты,

	Жел сыртымыздан соғып тұрды. Менің есебім бойынша, енді екі сағаттан кейін таң саз беруі керек. Жарқырауық циферблаты бар сағатыма қарасам, төртке бес минут қалыпты. Толқын баяу тербейді, тіпті қауіптенбесем де болғандай.



	Мен осы бір шытырман оқиғаның аяғы неде болса жақсылықпен бітеді ғой деп үмітендім, өйткені «Толқын перісінде» естіген сөздерге жүгінсек, мұхиттың Гариба мен түбек арасындағы осы бөлегінде кемелер жиі қатынайтын көрінеді. Бірақ менің енді көкейімнен кетпей койған жәйт: осынау зұлмат түнінде менімен бірге қайыққа келіп отырған кім және ол мұнда неге отырды деген мәселе еді.

	Бұ кезде онша жарық болмағанымен төңірек анығырақ көріне бастап еді. Толқындар қара әйнек сияқты жылтырап жатты. Мен енді ойыма келген бірсыпыра табиғи да заңды сұрақтарды айтпақ болып оқтала берген кезде:

	–Гарвей, жағдайыңыз қалай қазір? – деп сұрады.

	–Сіз мені қайдан білесіз?

	–Мен сіздің есіміңізді білем, енді өзімнің де атымды айтайын: Фрэзи Грант.

	–Әуелі сіздің жағдайыңызды мен сұрауым керек еді, – дедім мен әйелдің жайбарақат үніне тағы да таңырқап. – Иә, тұңғиық мұхитта, мына бір қарғыс атқан қайық үстінде бізді жүзбе-жүз жолықтырған мәрт мінезіңізді көргеннен кейін «қал-ахуалыңыз қалай?» деп әуелгі сұрақты мен айтуым керек еді. Мен бұған аң-таң қалғам, енді, міне, естен айырылып қалғандай болып отырмын. Мен сізді кеме үстінен көргенім жоқ. Сізді күштеп жібермей қойған ғой деп ойласам оғаш кетпес пе екен?

	–Күштеп?! – деді ол жайымен қулана күліп. – О, жоқ, жоқ! Ешкім ешқашан, еш жерде мені зорлап ұстап тұра алмайды. Олардың сізге палубадан айқайлағанын естіген жоқсыз ба? Олар сізді мені трюмге ме, әлде басқа бір жерге ме, жасырып қойған қу деп есептейді және сізді жалғыз жібергісі келмей, мені бірге еріп кетті деп ұқты.

	–Мен сіздің кім екеніңізді, еркіңізден тыс сұрап біле алмаймын. Айтқыңыз келген кезде өзіңіз айтарсыз.

	–О, айтамын әлі, Гарвей. Бірақ кідіре тұралық. Жарай ма?

	Өзі керемет сабырлы болғанымен, осы жолы тебіреніп кетті ме деп ойлап: менің түйіншегімде шарап бар еді, аз ғана ішіп әлденіп алмайсыз ба? – деп сұрадым.

	–Жоқ, – деді ол. – Маған оның қажеті де жоқ... Бірақ сіз, әрине, рұқсатсыз келіп, қасыңызға отырып алған бикештің кім екенін білгіңіз келетін шығар. Осында фонарь бар еді ғой.

	Ол артына бұрылып, ұмсына түсіп, қайықтың тұмсық жағынан ішіне балауыз шырақ қойылған фонарьді алды. Әйелге оттықты беріп, шамның жануын күткен кездегідей мен өмірде қобалжып көрмеген шығармын.

	Әйел осы шаруамен айналысып жатқанда мен онын нәзік қолын, фонарьдің жарық сәуледен бір түрлі жанданып кеткен темір кәсегін көрдім. Көлеңке көлбеңдеп қайыққа келіп түсті. Фрэзи Грант содан кейін фонарьдың қақпағын жауып, екеуміздің арамызға койды да, бет пердесін сыпыра салды. Мен бұл әйелдің тап со сәттегі бейнесін мәңгі ұмытпаймын. Шам жарығынан нұрланған әйел сәулесі баяу толқыған теңіз үстінде шағылысып жатты. Сәл ғана жымиып күлген оның дөңгелек нұрлы жүзі сәт сайын құбылып, тап қазір менің аң-таң ғып әбігерге түскенімді қызықтап отырған тәрізді. Бірақ оның қара көзі бедірейіп бір нүктеге қадалып қалғандай. Байыптап қараған кісі одан қаһарлы қайсарлықтың ұшқынын сезеді, тылсым тұйықтықты, қатты жымқырып қысып алған ернінің үнсіздігінен бетер бір мылқау үнсіздікті сезеді. Оның қара шашының арасынан інжу тарақ жалтылдайды. Піл сүйегі түстес шілтер көйлегі аппақ жүзі тәріздес ақ борық иінін жиектей, қыпша белін қымқыра төмен қарай толқындана төгіледі екен. Оның көлең-көлең етегінен алтын туфли киген кіп-киттәй аяғы тербеліп шығып тұр. Өзінің оқыс сұлулығын әдейі көрсін дегендей-ақ, ол қолымен қайықтың кенересіне сүйеніп, маған қарай сәл ұмсына түскен. Осынау бір ғажайып сұлу жан қауіп-қатері мол теңіз түнегінде емес, музыка мен қалың нөпірден шаршағасын, хан сарайының алыс бір бұрышына барып бір сәт тыныс алмақшы боп отырған кісі сияқты.

	Мен ешбір сөзді, дәлелді қажет етпей, аң-таң болып отырып қалыппын. Сезім-түйсігім көңілімнің әр құбылысын қалт еткізбей бағып, лыпылдап бабын тауып отырса да, осы сәт ақ алмастай жарқылдап, ой-санамды тұншықтырып басып тастаған тәрізді, сол себепті де бір мең-зең марғау күйге түскендеймін. Тек кеудемнен, алқымымнан, самайымнан жүрегімнің дүрсілдей соққан үнін естимін. Ол бірде дүбірлеп қатты соқса, енді бірде үнсіз тынып қалған сияқтанады. Кенет мені бір сұмдық үрей қамады, қамады да ғайып болды.

	–Қорықпай-ақ қойыңыз, – деді әйел. Оның даусы бір түрлі өзгеріп, маған таныс сияқты болып көрінді, со замат оны қашан естігенім есіме түсе койды. – Мен қазір сізді жалғыз тастап кетем, сол себепті де не айтатынымды жақсылап тыңдап алыңыз. Таң қылаң берісімен түстікке қарай беттеңіз де, күш-қайратыңызды аямай қайықты есе беріңіз, есе беріңіз. Күн шығар кезде сізге бір желкенді кеме жолығады да, мінгізіп алады. О кеме ГельТьюге бара жатыр, сіз бен біз сонда барғасын көрісеміз. Менің сізбен бірге болғанымды ешкім білмеуге тиіс, оны әзір сізге бейтаныс бір әйел ғана білмек керек. Сіз Биче Сениэльді бір көруге ынтық болып келесіз, онымен әлі жолығасыз, бірақ оған мен жәйлі ештеңе айтпаңыз. Теңіз үстінде жалғыздықтан жапа шекпесін деп мен сізбен аз да болса бірге болдым.

	–Түн тастай қараңғы. Айналаң тулаған толқын, – дедім мен әйелге қарай-қарай көзім талғасын еңсемді көтеріп.

	Әйел орнынан тұрып, қолын басымның үстіне салды. Қолы жарық шағылысқан мәрмәр сияқты жарқырайды.

	–О жақта, тулаған толқын арасында, – деді баяу ғана перизат, – менің бір ғажайып аралым бар, ол бірте-бірте алыстап, алыстаған сайын жарқырап нұрлана түседі. Мен асығыспын, ынтызарым сонда. Таң ата сол аралды көруім керек. Хош! Сіз гүлшоғын әлі жинап жүрсіз бе? Оның гүлдері әлі жайнап тұр ма? Қараңғы жолдан жалыққан жоқсыз ба?

	–Мен сізге не дейін? – дедім мен бәсең. – Сіз қасымда тұрсыз, менің жауабым да осы болар. Өзіңіз айтқан арал қайда? Неге жалғыз жүрсіз? Жолыңызда қандай-қандай қатер бар? Сізді сақтап жүрген не керемет?

	–О, – деді перизат мұңайып, – тылсым түнекті ойлап қайтесіз. Мен өзіме өзім ғана бағынам және не тілейтінімді білем. Бірақ оны айтуға болмайды.



	Шырақ жарқырай түсті. Оның жарығы көз шыдатпағасын мен көзімді тайдыра қойдым. Со замат теңіз толқынын қалтқы сияқты тілгілеп ойқастап жүрген қара қанаттарды көрдім. Олардың қайық соңынан қалмай әрлі-берлі жалақтап, кезіп жүргендеріне қарап, кеудеме бір қорқыныш келіп кіре берді.

	–Мынау не? Төңірегімізді қаптап кеткен бұ не пәле? – дедім үрейленіп.

	–Оған назар аудармаңыз және мені ойлап қам жемеңіз,

	–деді ол. – Не болса о болсын, осы бір құтырына құнығып жүрген мақұлықтар енді маған зиян тигізе алмайды.

	Ол осы сөздерді айтқанда мен оған қарай қойдым.

	–Фрэзи Грант! – дедім мен ышқына айқайлап, өйткені көңілім елжіреп байғұсты қатты аяп кеттім. – Қайт кейін!

	Әйел қайықтың оң жағында су үстінде тұр екен, енді толқын ағынымен баяулап қалып барады. Ол ұйықтап жатқан кісінің жылы төсегінен тұрып, оны абайсызда оятып алмайын дегендей-ақ, маған сәл ғана бұрылып, қолын көтеріп, қараған күйі ақырын жылжып шегініп барады. Менің қарап тұрғанымды көргесін басын изеп, жай ғана жымиып қойды. Орасан зор, аумақты күңгірт зат ішімен жүгіре жөнелген қыз сияқты, оның толқын үстімен самғап бара жатқанын мен де еміс-еміс көріп қалдым.

	Со мезет акулалар мен кісі зәресін алатын басқа да құбыжықтардың жалдары тұңғиықты қарауыта тілгілеп, бірде ытырына ыршып, бірде секектеп, су еркесі Фрэзи Грант ғайып болған жаққа қарай бұрылып маңып бара жатысты.

	Мен жалғыз қалдым, теңіз үстінде тербеліп тұрып, фонарьға қарасам, шырақ әлсіреп сөнуге айналған екен.

	Басыма бір үйір ой жамырай келіп кірді де, тым-тырс өше қалды. Өзімнің қайда, не істеп отырғанымды білмей сол арада біраз отырып қалыппын, сосын есім бірте-бірте жинала бастады. Шілтерлі көйлек киген әлгі бір жас әйел қашан, кіммен бірге отырып еді осы деп ойлаймын өзімнен өзім.

	Мұхит беті құбылып өзгеріп бара жатқасын, мен де қайықты жайлап есе бастадым. Асықпай түстіктің қай жақта екенін анықтап алдым. Бұлдырап толқынды төңірек те ашылып келеді, одан әрі шығыс көкжиектен жамырап жарық көтерілді, қалың бұлтты жара, шашырап от найзалары көрінді. Олар шығып келе жатқан күн желкендері тәрізденіп жан- жаққа маңып барады. Толқын жүзіне жылтырап шырай жүгіреді, жылы жел таң самалымен арбасып жатты, ақырында күн шұғыласы манаураған таң мұнарын сыпырып, күндізгі тірлік те басталып кетті.

	Енді байқасам, түндегі оқиға ап-анық болып есімде қалмаған тәрізді, зымырап келе жатқан пойыз бен оның терезесінен жалт етіп бір көрініп, үйіріліп қалып жатқан табиғат суреттері сияқты, әрбір минут жаңа қашықтық, жаңа әсер әкеп жатқандай. Маған содан бері бірнеше тәулік өткендей болып көрінді, сол себепті де ол менің есімде еміс-еміс қалған шығар. Әсіре әсер де тап осылай тез ұмытылатын шығар. Қолдағы бет орамалды жел қалай тез жұлып әкететін болса, өткен істен де мен солай қашықтап, сұмдық шығандап кеткенімді сездім. Ол кезде мен өзімнің жай-жағдайымды дұрыс түсінетін қалде емес едім. Сезім-түйсігім жайшылықта кісі қиялына сия бермейтін қиын да ауыр жолдан өтіп еді. Қайықта соқа басым сояудай болып отырып, оны оңтүстікке қарай есе бердім, сонда Фрэзи Гранттың кіп-кішкентай ізін су бетінен табатын кісідей-ақ, ойлана жымиып теңіз үстінен көз алмаймын.

	Шаңырқап шөлдеп қалғасын су ішпек болып кеспекке көз салсам, ол босап қалыпты, сосын бір шыны шарапты қағып салдым. Осы жолы шарап маған бұрынғыдай әсер етпеді. Менің жағдайымды бір қалыпты деуге де, бүлініп кетті деуге де болмаушы еді, – қараңғы үңгірден көкорай шалғынға шыққандай бір өзгеше күйде едім. Көкжиекке мұқият көз тастап, мен қайықты түстікке қарай есе бердім.

	Ертеңгілік сағат он бір жиырмада көкжиектен арқанбауы тартылған қиғаш желкендер көрінді, ендеше желкендерінің ыңғайына қарағанда, ол сипай соққан желмен оңтүстік-батысқа беттеп бара жатқан шағын кеме болды. Кемені дүрбімен анықтап қарап алғасын, мен іштей оның бара жатқан жағына кесе-көлденең жүрсем, енді бір отыз-қырық минутте алдынан шығам ғой деп ойладым. Кемеге жүк сықай тиеліпті, ол бір жағына сәл ауыңқырап бір қалыппен сыдыртып келеді.

	Көп ұзамай палубадағы кісілердің мені байқап қалғанын сездім. Кеме баяу бұрылып, маған қарай беттеді, мен де жанымды салып қайықты есіп келем. Қатты айқайлаған дауыс жететін жерге келгенде мен дүрбісіз-ақ бірнеше кісінің мен жақтан көз алмай қарап тұрғанын көрдім. Олардың біреуі барлау трубасын көзіне тақап тұрған, ол қасындағы кісіні иығынан ұстап, трубасын шошайтып мені мезгеп көре бастады. Кемеге қарап, мен біразға дейін өз көзіме өзім сенбедім. Тек ондағы кісілердің жүзін анық көргесін барып, жүрегім орнына түсейін деді. Мені ала кету үшін кеме баяулап тоқтай берді, енді бір он минуттей қаттырақ ессем қасына жетіп барам. Жақындап келгесін мен ванттан ұстап, бортта бір қырын отырған әйелді қосқанда сегіз адамды санап шықтым, түрлеріне қарап, олардың таңырқап тұрғанын байқадым.

	Кемемен арамыз жақындап, дауыстан сөйлесетін сәт келгенде, олар сөзді менен бұрын бастап кетті. Мен аузымды ашам дегенше, палубада тұрған кісілер маған тезірек жет деп дауыстады. Осыдан кейін маған жаны ашып дабырласқан дауыстармен бірге бір матрос төменге арқан тастады, мен оны дереу қайық тұмсығындағы білезік-темірге кигізе қойдым.

	–Сізден басқалары суға кеткен ғой, шамасы? – деді ұзынтұра шкипер, өзіме тасталған арқан-сатыға аяғымды сала берген кезде.

	–Теңізде жүргеніңе неше күн болды? – деді матрос.

	–Ашқарақтанып асқа бас сала көрмеңіз! – деді әйел үрпиіп. Ол уыздай жас қыз екен, сол көзін қара орамалмен таңып тастапты. Көгілдір сау көзі мөлдіреп маған әрі шошына, әрі шаттана қарайды.

	Палубаға шыққасын мен әлгі сұрақтарға жауап бердім, байқаусызда теңселіп кетіп ем, олар мені қолтығымнан демей қойды.

	–Мен бір өзгеше жайтқа ұшыраған адаммын, – дедім мен. – Әуелі отыруға рұқсат етсеңіз. Олардың біреуі жалма-жан бір шелекті төңкеріп қойып еді, мен оған отыра кеттім.

	–Сіздер қайда жүзіп барасыздар?

	–Өзі онша әлсіремепті! – деді шкипер.

	–Біз Гель-Гьюге қарай жүзіп барамыз, – деді жалғыз көгілдір көзді. – Сіз енді қауіп-қатерден құтылдыңыз. Мен виски әкелейін.

	Мен осынау ақ көңілді адал кісілерге анықтап қарай бастадым. Осы оқиғаға олар кәдімгідей әбігерленіп қалды. Арада біраз уақыт өткесін, қобалжыған көңілдерін басып барып, олар мені іштартқандай болды, сосын біз өзара әңгімелесіп кеттік.





ХVІІІ т а р а у




	Мені жолай отырғызып алған кемені «Сүңгуір» деп атайды екен. Ол Сан-Риольден Гель-Гьюге тасбақа тиеп бара жатыр екен. Кеменің қожасы да, шкипері де Фине ас Проктордың бір өзі, қарауында алты адамнан тұратын командасы бар; олардың алтыншысы Проктордың көмекшісі, отызды алқымдап қалған, жер қозғалса да жұмған аузын ашпайтын Нэд Тоббоган деген қара торы, әсем жігіт еді. Көзін таңып алған қыз Проктордың жақын қарындасы екен, оның жұртқа белгілі айттырып қойған күйеуі Тоббоган ашығын қимай айналшықтай бергесін қыз да осы сапарға шығыпты; мұның тағы бір басты себебі – Тоббоган Гель-Гьюде Дэзимен неке қиысып қосылам деп үміттенетінін мен кейін барып білдім. Несін айтайын, айдан анық ізгі себептер. Туысқаны болса да, кемеде әйел барын пайдаланып, Проктор аспаздың жалақысын қалтасына басып қалады да, оған орынды дәлел айтып шығарып салады, асты Дэзи әзірлейді. Осыны айтқаннан кейін, мен енді үзілген әңгімені жалғасам да болады. Кеменің командасымен сөйлесіп-түсінісіп жатқанда менің қайығым талимен жоғары көтеріліп, «Сүңгуір» қайығымен қатар қойылды. Менің жүгім де палуба үстінде, қасымда жатты. Бұ кезде желкендерді жел кернеп, кеме де өз жөнімен жүзе бастап еді.



	–Хош, енді сізге бола біз неге аялдадық және өзіңіз кім боласыз, соны асырмай да жасырмай айтыңыз, – деді Проктор, біраз сөйлесіп, көңіліміз бірленді-ау деген шақта.

	–Бұл оқиға сіздерді қайран қалдыруы мүмкін, – дедім мен, Проктордың қолын қатты-қатты қысып алғысымды білдіргесін. – Менің атым – Гарвей. Мен де сіз қазір беттеп бара жатқан жаққа, Гель-Гьюге капитан Гез басқарған «Толқын перісі» кемесімен бара жатқам, бірақ қатты дау- жанжалдан кейін кеше кешқұрым олар мені мына қайықпен кемеден түсіріп тастап кетті.

	Оқиғаның ішкі бүкпе-қалтарыстарына бармай-ақ, мен болған істі ашық айтуым керек еді. Сонымен, күллі жайт табиғи қаз-қалпымен тұра қалғандай болды: мен кемеге ақша төлеп отырғам (ақшаның мөлшерін айтпасам да, мен оның едәуір екенін және дәл мерзімінде төленгенін білдірдім). Қазіргі жай-жағдаятқа бейімделе, көңілімдегі бар шынымды айту үшін мен осы сапарға қандай мақсат көздеп шыққанымды табуым керек болды. Басқа жерде басқа бір кісіге, бәлкім, мен шын сырымды айтар ма едім қайтер ем, бірақ... қысқасы менің әңгімемді зер сала тыңдау үшін «Сүңгуірдің» командасы тіпті трубкаларына темекі салуды да ұмытып кеткен сияқты. Олар маған иманындай сенді, өйткені оларға естігісі келген шындықты айтып бердім.

	Мен желкенді кеменің сауда-саттық тәжірибесімен танысқым келді (осылай түсіндірдім) және сол сауда-саттық іс-әрекетіне базар қоятын талаптар мен шарттарды білгім келді дедім. Олар менің ойдан шығарған өтірігіме бірден құлай сенді. Сақал-шашы бурыл тартқан, ұзын бойлы, салауатты-сабырлы кісі Проктор мені бірден қостай кетті.

	–Міне, бұ пікірің әбден дұрыс. Мен биржа газетінен бас алмай, үйде омалып отыра берсең шырын мен шекер орнына мақта сатып аласың ба деп бекер қақсап жүрген жоқпын ғой,–деді.

	Ендігі сөзде қалған оқиғаны бұрмаламасам да болатын еді, тыңдаушыларға мас әйел жайын айтып беруім мұң екен, олар Гездің мінез-құлқын табанда талқылай жөнелді.



	–Оны сол арада сұлата салу керек еді. Сонда мұртыңызды балта шаппас еді, – деді Проктор.

	–Үлгірмей қалған ғой... – деді бір матрос.

	–Мен болсам өлсем де қайыққа түспес едім, әрине, зорлап түсірмесе, – деді Проктор сөзін сабақтап.

	–Бұ кісі жалғыз болған ғой, – деді сол арада тұрған Дэзи. Орамал төңірегіне қарауға кесірін тигізген басын тынымсыз қозғай береді. – Ал, сен ше, Тоббоган, күштесе қалар ма едің?

	–Оны айтқан ағай ғой, – деді Тоббоган.

	–Аға айтса несі бар.

	–Саған не болған, Дэзи? Біреудің ісіне сонша араласып?

	–деді Проктор.

	–Сіз дұрыс істегенсіз, – деді қыз маған қарап. – Сондай жауыздық жасалып жатқанда өлесі боп таяқ жеп, кемеден теңізге лақтырылғаннан гөрі өлген артық.

	Сіз бұ кісіге неге виски бермейсіз? Вискиді қымқыра қойғанын қарашы!

	Ол Проктордың ұмытшақ қолынан шыныны алып, темір кружкаға жартылай құйып, оған су араластырды, сөз қызығына түсіп кеткен шкипер шыныны тізесінің арасына ұстаған күйі аңқиып отырып қалыпты. Мен бұған алғыс айтып, жолдан онша арып-ашпағанымды сездірдім.

	–Сонда да әр нәрсенің реті бар ғой, – деді қыз әлденені міней тіл қатып, мендей күйге түскен кісіге ырым етпесе болмайды дегендей. – Сізге де жақсы жоралғы болады.

	Мен вискиді тәбетім тартқанша іштім.

	–О, біз бұлай ішпейміз! – деді Проктор, вискидің қалғанын бір-ақ қағып тастап.

	Бұ кезде мен қызға көз жүгіртіп қарап шыққам. Ол лыпылдап ұшып тұрған, шып-шымыр, шағындау келген қолаң шашты қыз екен, бұл елгезек те сергек жан дегенім ғой. Ол жымия күлген кезде қырмызы гүлдей жайнап кетеді екен. Оның кішкене қолы күн-жел қағып қоңыр тартыпты, ал етегінің етегінен сығалап тұрған жіңішке жалаң аяғы бір жәндік сияқты болып көрінеді, өйткені қыз аяғын алма-кезек қозғап, бірде оны айқастырса, енді бірде ажыратып жіберіп, башайларын тынымсыз жыбырлатып отырды. Мен бұған қоса Тоббоганның қызға жаутаңдап қарай беретінін байқадым. Бұл ғашығын періште көретін жігіттің елжірей қараған қимас көзқарасы еді, қыз да соның көңілін қимай виски әкелуге машықтанып, көзім ауырды деп көлгірсіп жүрген тәрізді. Тоббоган келбеті келіскен, ойлы жүзді, ер бейнелі жігіт екен. Бірақ оның қимыл-әрекеті кескін-келбетіне тіпті де үйлеспейді, мәселенки, ол қолын сермеп-сілтегенде ілгері қарай емес, өзіне, кері қарай сермейді екен, ал отырғанда тізесін құшақтап отырады. «Сүңгуірдің» төрт матросы жасарын жасап, асарын асаған шаруажай момын жандар еді: қолы босағанда олардың біреуі темекі жапырағын ұнтақтайды немесе күрткесінің жыртылған жағасын жамап-жасқайды, екіншісі, хат жазса, үшіншісі, жапондарға еліктеп жіп-жіңішке таяқшамен, жалпақ шыны ішіне шеге құм мен жаңқадан бір табиғат суреттерін бедерлеп жатады. Бесінші матрос өзгелеріне қарағанда жастау және елгезек, ол оқтын-оқтын өзімен өзі карта ойнап, қалған кісілерді осыдан кедейленіп қалмайсың деп қызықтырғандай болады. Оның аты Больт. Шхуна үстінде үш күн ұдайы болғанда мен мұның бәрін көрмей тұра алмадым, бірақ бірінші күн бітер шақта кенет қатты қалжырап, қалың ұйқыға шомып кетсем керек. Маған кубриктен бір төсек берді. Вискиден кейін ащы сорпа ішіп ұйықтап қалыппын, көзімді ашсам үстелдің үстінде жағулы шам тербеліп тұр.

	Темекі тартып ойланып жатқанда үстіме Тоббоган келіп кірді. Егер менің қал-ахуалым оңлы болса, Проктор мені өз каютасына келіп кетсін депті. Тоббоган маған осы хабарды жеткізді. Мен сыртқа шықтым. Түнге салым толқын да күшейе түскен. Шхуна ыңыранып толқынның өріне көтеріледі де, сықырлап барып асудан асады. Шынтақ айналмайтын тар люктегі тік басқышпен төмен түсіп, Тоббоганмен бірге Проктордың каютасына келіп кірдім. Бұл бір тұнжыраған аядай тап-таза бөлме екен, үстел мен төсектің арасына тек аяқ сүртетін мат қана сиярлық. Каютаға темекі иісі сіңіп қалыпты.

	Тоббоган менімен бірге кірді, сосын ол есікті ашып, өз шаруасымен кетіп қалды, ұзамай жақын жерден Дэзимен сөйлескен даусы естілді. Мұнда кірмей жатып-ақ мен Проктордың сөйлескісі келіп отырғанын сездім: үстел үстінде әп-әсем тәрелкеге ысталған тіл туралып қойылыпты, оның қасында қылқиып бір шыны тұр. Шкипер ә дегеннен-ақ сауда- саттық жайын қозғап: «Сіз мақта тұқымы туралы ештеңе естіген жоқсыз ба?» – деп, ойлаған жерімнен шықты. Сосын Проктор әңгіме-сөздің ең қызық бөлігіне: тағы да менің оқиғама көшті. Енді ол таңертеңгідей емес, әр сөзін аңлап, абайлай айтады, шамасы, менің ойымды білгісі кеп отырса керек.

	–Капитан Гезге қарсы қандай әрекет жасайтынымызды күн ілгері тиянақтап алуымыз керек, – деді Проктор. – Мен куәмін, сізді жолай кемеме мінгізіп алдым, мұндай жәйт менің өмірімде тұңғыш рет кездесіп отырса да, осының өзі көпке татиды. Менің кісілерім де куәлікке тартылады. Сіз «Толқын перісі» ГельГьюге бара жатыр дедіңіз ғой, ендеше ана жауызбен ұзамай кездесесіз. Кейін мастығы тарқағасын бір қорқуын қорықса да, ол алған бағытын өзгерте қоймас деп ойлаймын. Сіз менің шхунама кездеседі деген ой оған келе қояр ма екен. Демек біз мынадай бір келісімге келелік, егер іс «Сүңгуір» Гель-Гьюден кетіп қалғаннан кейін қаралатын болса, сіз оны маған әдейі хабарлаңыз. Бұл – қылмыстық іс.

	Ол алдағы күндерді есептеп, өз ойын естіртіп айта бастады, бірақ одан мардымды ештеңе шықпады, өйткені кездейсоқ жәйттер болмай тұрмайды, оны күні бұрын болжау қиын, сол себепті де мен оны Гель-Гьюге барғасын сөз етерміз дедім.

	–Пәлі, онда тіпті жақсы болды, – деді Проктор. – Бірақ сіз менің өзіңізді жақтайтынымды біліп қойыңыз, өйткені бұл ел құлағы естімеген сұмдық. Адамдарды борттан лақтырып тастаған кездер болған, ал, жағадан жүз миль қашықта кісіні тап бір жерге қалдырған сияқты, теңізге ешкім тастап кетпеген. Желкен көтеріп, зәкір тастайтын жердің бәрінде сіздің оқиғаңыз жұртты жаппай дүрліктіреді. Гез енді шаруасы біткен адам, бұл менің шын сөзім. Мұндай іске барғаны – оның нақұрыс болғаны. Бірақ сіз қазір шарап ішуіңіз керек. Әйтпесе, сізді біржолата құтылды деу қиын болады. Енді сіз анадан жаңа туған жандай теңіз сынынан өтуіңіз керек. Мен сізге таң қалам, – деді ол стаканға шарап құйып жатып. – Сіздің жайбарақат отырғаныңызға таң қалам. Имандай шыным, сіз маған «Сүңгуірге» өз үйіңізге қалай келе жатсаңыз, солай келе жатқандай болып көріндіңіз! Кісінің жүйкесі берік, ұстамды болғанына не жетсін! Әйтпесе...

	Ол стаканын қойып, маған шұқшия қарады.

	–Зейінім сізде. Ойыңызға не келсе де тайсалмай айта беріңіз, – дедім мен.

	–Сіз біздегі қызды көрдіңіз ғой, – деді Проктор. – Әрине, о жөнінде... бөтен ештеңе ойлауға болмас. Бір сөзбен айтсақ, желкенді кемеде әйелдің болуы – сирек кездесетін құбылыс. Мен оны жақсы білем.

	Ол қысылып-қымтырылмады, Гез сыбайластарының оқиғасынан кейін Проктор бұ мәселені қозғауды ыңғайсыз да болса қажет деп таныса керек, өз басым оны дұрыс ұқтым. Сол себепті де іле жауап бердім.

	–Жақсы қыз, бәлкім, ол сіздің қызыңыз шығар?

	–Қияңқылығын былай қойсақ, қызым десем де болады,

	–деді Проктор. – Қарындасым. Өзіңіз білесіз, шхунамен қыз тасу – екі рульді қабат ұстаумен бірдей, бірақ ол мұнда жалғыз емес. Бұған қоса оның мінезі жібектей. Тоббоган бір тиынмен байыған адам, олар жөнінде осылай демеске лажым жоқ, ал, менің жынымды келтіретін бір нәрсе, қанша бұлтақтағанымен олар ерте ме, кеш пе, әйтеуір бір үйленеді, оған қарсы қолдан келер қайраным жоқ.

	Мен одан Тоббоганды неге ұнатпайтынын сұрадым.

	–Соны кейде өзімнен өзім де сұраймын, – деді Проктор,–әрине, үй ішінің мезі ететін күйкі сөзін қазбалап айтып кетсем, оған рақым өтінем. Бірақ кейде... һм... шешіліп сөйлескің келеді. Иә, мен талай рет оны өзімнен өзім сұрап, ашуланғаным бар. Сонда да мардымды жауап таба алмай- ақ қойдым. Шынымды айтсам, мен соның соқыр да керең кісі сияқты қыздың төңірегінен айналсоқтап шықпайтынын өлердей жек көремін, егер қыз оған: «Тоббоган, діңгекке шығып, одан басыңды төмен салып түс» десе, жігіт оны ыстық-суық, жауын-шашын демей дереу орындайды. Меніңше, оған басқа күйеу керек. Бұл әшейін айта салынған бір сөз ғой, әйтпесе, болар іс болады-тағы.

	Бұ кезде шыныдағы ром жарлық-қағаздың деңгейіне жеткен еді, содан ба қалай, шайқалыс күшейе түскендей болды. Мен үстел, орындықпен, каютамен бірге әткеншек тепкендей тербеліп барам, кейде еденге бүктетіле құлап кетпес үшін аяғыммен жер тіреп қоям. Кенет есік ашылып, ішке Дэзи кірді, ол маған қарай еңкейіп төніп келе жатқан бітеу қабырғадан құлап түсіп, үстелден қармалай ұстап, керулі арқан үстіндегі даршыдай теңселіп тұрып қалды. Оның аяғында – башмақ, үстіне қара етек пен сұр жейде киіпті, омырауына жылтыр түйреуіш қадапты. Сол көзін бұрынғыдай емес, әдемілеп тап-тұйнақтай етіп байлапты.

	–Тоббоган егер сіздердің қолыңыз тимесе, қам жемей- ақ қойсын, вахтада өзім тұра тұрам деді, – Дэзи осыны айтып, жалғыз көгілдір көзімен маған бір қарады. Сосын жүзі жайнап күліп жіберді.

	–Бәрекелде, мұнысы жақсы болды, – деді Проктор, – әйтпесе, басы артық қайықты сылтау етіп, мені кемеден түсіріп тастай ма деп қорқып ем.

	–Сөйтіп, сіз біздің арамыздан келіп бір-ақ шықтыңыз- ау, – деді Дэзи маған имене көз тастап. – Ойлап тұрсаң, теңіз үстінде талай-талай оқиғалар болып жатады екен!

	–Тағы бір болатын жәйт, – деді Проктор, сосын күлімдеуден жалықпайтын қыз жүзінде күмілжіген жаңа күлкі табы біліне бастаған кезде: – иә, тағы бір болатын жайт, қыз кетеді де, ерлер қалады, – деп сөзін тәмамдады.

	Дэзи ұялып қалды. Оның күлкісі де өше берді, мен қыздың осында қалғысы кеп құмартып тұрғанын сезе қойдым да:

	–Егер сіз менен қолайсыз болады деп ойласаңыз, қарындасыңыздың осында қалғанына өз басым қуанбасам, ренжімеймін, – дедім.

	Менің жауабыма шын көңілден риза болып қалған Проктор:

	–Қаласаң, отыр, – деді қарындасына.

	Қыз есік алдына, төсектің аяқ жағына барып отырды да, көзіндегі шүберекті қолымен баса қойды:



	–Әлі де ауырады, – деді Дэзи. – Тіпті пәле болды!

	Бетіңді қисайта таңып алғаннан өтер қырсық болмас.

	Реті келгенде сұрамай қалудың өзі қиын ғой, сол себепті де мен «көзіңізге не болған?» деп сұрадым.

	–Жел тиген, – деді Проктор қыз үшін жауап беріп. – Бірақ оны емдейтін дәрі жоқ көрінеді.

	–Оның сөзіне сенбеңіз, – деді Дэзи. – Маған жел де, құз да тиген жоқ. Больт екеуміз жанжалдасып қалып, ол көзіме салып қалып көгертіп қойды.

	Мен бұған иланбай, жымиып күлдім.

	–Жоқ, – деді қыз тағы, – біз төбелескен жоқпыз. Бәрі көмірдің әлегі, көзіме көмір тозаңын түсіріп алғамын.

	Мен оны қою шаймен шайыңыз деп кеңес бердім. Қыз оны қалай шаятынын тәптіштеп сұрап алды.

	–Жалғыз көзбен-ақ мен сізді бірінші болып көрдім, – деді Дэзи. – Мен әуелі қайықты, сосын өзіңізді көрдім. Мен бұған қатты қайран қалдым, қайық маған тіпті ауада қалқып тұрғандай болып көрінді. Анда салқын шай бар еді,–деді ол орнынан тұрып. – Мен қазір барып, сіз айтқан емді қолданайын. Сіздерге тағы бір шыны әкелейін бе?

	–Жо-жоқ, – деді Проктор, бірақ «иә» деп айтатындай желеу табыла ма деп маған жаутаңдай қарады. Шарапқа зауқым болмағасын мен үндемедім.

	–Иә, қажеті жоқ, – деді Проктор нығыз. – Ертең де бүгінгідей күн болады, енді бар болғаны үш-ақ шыны қалды. Хош, сізді бірінші көрген осы қыз дедік қой, сосын мен барып дүрбіні әкелдім, анықтап қарасақ, сіз қайық үстінде қолыңызды бос тастап, түрегеп тұр екенсіз. Содан кейін сіз дереу отыра қалып, қайықты жылдамдатып есе бастадыңыз. Әңгіме бұдан кейін де мен бастан кешкен оқиғаға айналғыштап соға берді, сосын Дэзи кетіп қалды, арада бес минут өткесін мен де орнымнан тұрдым. Проктор мені кубрикке дейін шығарып салды.

	–Біз сізге бұдан тәуір бөлме тауып бере алмаймыз, – деді ол, – кемеміз тар. Лаждап шыдай тұрыңыз, Гель- Гьюге жететін кез де жақындап келеді. Меніңше, біз арғы күні кешке немесе күн батарда сонда боламыз.



	Кубрикте екі матрос бар екен. Оның біреуі ұйықтап жатыр да, екіншісі пышақтың сабын жұқа қайыспен орап отыр. Сәті түскенде бұл бір сөйлемейтін тұйық кісі екен. Көзім ұйқыға кетіп бара жатып мен оның жуан қоңыр дауыспен бір өлең бастағанын есіттім.

	Толқындар мәңгі тына алмай, Шарлайды шексіз мекенін.

	Шулайды бейғам, біле алмай Құрдым мен құздың не екенін.





XIX т а р а у




	Ертеңгісін жел басылды, бірақ оңымыздан соғып, аспан шайдай ашылып кетті, «Сүңгуір» бір қалыппен баяу тербеліп, сағатына он бір шақырымдай жер алып келе жатты. Мен көңілім хошуақтанып, төсектен жадырай тұрдым, палубаға шығып, шелектен жуынып жатқанда теңіз иісін анық сездім. Арт жақтағы люктен басын шығарып:

	–Мұнда келіңіз, кофеңіз әзір болды! – деді дауыстап Тоббоган.

	Мен киініп, асүйдің қасынан өтіп бара жатып, жеңін сыбанып алып балық қуырып жаткан Дэзиді көрдім. Бетін таңған шүберекті алып тастапты, өзінің айтуына қарағанда, көзінің төменгі шетінде бұрынғы ісіктің болар-болмас белгісі ғана қалыпты.

	–Шаймен емделем деп жүріп малмандай су болдым! – деді Дэзи.

	Ойламаған жерден пайдалы кеңес бергеніме өзімнің де разы екенімді білдіріп, асхана ретінде кәдеге жарап келген, оймақтай терезесі бар шағын бір каютаға келіп түстім де, жұпыны ағаш үстел қасындағы скамейкаға барып отырдым. Тоббоган да осында отыр екен. Ол маған жадырай бір қарап, тамағын қырнап жөткірініп алды, бірақ айтуға сөз таппады ма, әлде сөйлегісі келмеді ме, әйтеуір, маған анда-санда бір көз қиығын тастағаны болмаса, үнсіз маңқиып отыра берді. Шамасы, ол піскен балықты немесе қалыңдығын күтіп отырған сияқты, дұрысын айтсам, ол екеуін де аңсап отырса

	керек. Мен одан Проктор не істеп жүр деп сұрадым. «Ұйықтап жатыр», – деді Тоббоган, сосын ол алақанының қырымен үстел үстінен қиқым-сиқымды сыпырып тастады да, шыжылдаған бір дыбысты естіп, бұрылып қарады. Дэзи қуырылған балығы бар табаны шыжылдатып каютаға кіріп келді. Кенет Тоббоганға тіл бітейін деді. Ол балықты біраз мақтап алды да, қыздан неге жалаң аяқ жүргенін сұрады.

	–Өткен жолы ол абайламай шегені басып кеткені, – деді Тоббоган, табаны маған қарай ысырып, балықты жеп жатып. – Білесіз бе, мұның өзі ұрыншақ, бірде кемеден теңізге құлап кете жаздады.

	–Мен жалаң аяқ жүргенді ұнатам, – деді Дэзи кофені қалың шыны стакандарға құйып жатып, сосын жайғасып әңгімесін жалғады: – Біз тереңдігі бес миль келетін тұңғиықпен жүзіп келе жатқанбыз. Мен еңкейіп, суға қарап тұрғам: сонда осынау тұңғиық түбін әлде көрермін, әлде көрмеспін деп...

	–Покеттің теріскей бетінде, – деді Тоббоган.

	–Иә, тап сол арада. Кенет басым айналып, бортқа ілініп қалдым, тұңғиық төмен қарай тартады. Тоббоган мені қамти ұстап, салдауыр сияқтандырып сүйретті-ай кеп. Со сәтте сен, Тоббоган, өліктей боп қуарып кеттің.

	Ол қызға елжірей қарады: алпамса жігіттің тамақсаулығы мен ғашық жүректің нәзіктігі арбасқанда оның жүзі өзгеше құбылып кетті.

	–Құлау дегенің қиын емес, – деді ол.

	–Қайықта отырғаныңызда сіз қатты қорықтыңыз ба? – деді қыз, пышақпен үстелді тықылдатып.

	–Пышақты орнына қой, – деді Тоббоган тыныш- сызданып. – Егер аяғыңа түсіріп алсаң, тағы да сыңар аяқпен секектеп қаласың.

	–Сен бүгін тым дызалақтап барасың, – деді Дэзи күлімдеп, сосын оның шынтағының дәл түбінен қара пышақты қайқайтып бір-ақ салды. Ағашқа кірген пышақ одан дереу құтылғысы келгендей, безектеп тұрып алды. – Сен де тап осылай безектейсің! Бәлкім, сіздің кітабыңыз бар шығар? Кейде мен кітап болмаса жалығып кетем.



	Қызға оқуға қолайлы бір кітап табармын деп табанда уәде бердім. Шалқар теңіз ортасында мені жалғыз көзімен көрген жанға бір жақсылық жасағым келіп, мен оған: – Бұған қоса Гель-Гьюге менің атыма біраз кітап келуі керек, содан сіз бірнеше роман алып оқырсыз, – дедім. Шынында мен осы жолы өтірік айттым, өйткені кейін өз қалауымша бұ қызға бірнеше кітап сатып алып берермін деп ойладым.

	Дэзи қапелімде қысылып қалды да, мөлиіп отырған жерінен еңсесін көтеріп, бізге жайымен еркелей көз тастады. Қыздың қылықты болғаны қандай жақсы: каюта ішіне көгілдір нұр құйылғандай болды. Тоббоган сол арада маған имене отырып алғыс айтты, аз да болса қыз көңілін тапқаныма оның шын пейілден қуанып қалғанын бірден байқадым.





XX т а р а у




	Кеме үстінде күн тез өтеді. Тек әуелгі кезде ғана ол ұзақ болып көрінеді, мұхит үстінен күн домаланып шыққан кезде кісі кеңістікті уақытпен шатыстырып алады. Кешке дейін қайда әлі деп ойлайды! Бірақ кейін сағатты ұмытып кетесің де, түскі астың берілгенін бір-ақ білесің, сосын екі иіннен дем алып кеш те жетеді. Түстіктен кейін, яғни, картопқа қоса сүр жеп, кофе, компот ішіп алғаннан кейін картаға көзім түсіп кетті де, мен Тоббоганға покер ойнайық деп ұсыныс жасадым. Менің мақсатым: картаға ұтқызған болып, он- жиырма фунт беру. Бұл кісілер, әрине, тікелей берген ақшаны алмайды, ал, өз басым алғыс орнына біраз ақша тастамай бұ кемеден кеткім жоқ. Кездейсоқ айтылған кейбір сөздерге қарағанда, Проктордың жұлдызы оңынан туып тұрмағанын аңғаруға болатын еді.

	Мен осындай ойымды айтқан кезде Дэзи сұрау белгісіндей иіліп тұрып қалды, ал, Проктор қолына картаны алып, бір күрсініп оны лақтыра салды.

	–Осы бір қарғыс атқан қағаз қарақшылар кезінде маған аса қымбатқа түсіп еді, сол себепті де мұны тіпті тегін де болса ойнамаймын деп ант-су ішіп ем, енді сол сертімнен таймайын, – деді ол.

	Бірақ Тоббоган ойнамақ болды, әдеп сақтағаны ғой деп ойладым мен, бірақ екеуміз де бірнеше алтын теңгеден шығарған кезде, мен оның көзіне қарап, құмарпаз ойыншы екенін сезе қойдым.

	–Ойнаңыздар, мен қарап отырайын, – деді Дэзи, шұңқыры бар аппақ балғын қолына бетін сүйеп. Ол бірде демін ішіне тартып, енді бірде екеуіміздің біреуіміз ұтылып қала қойсақ, мәз бола күліп, ерінбей-жалықпай отыра берді. Осы араға байланып қалғандай-ақ, тіпті трубкасын тартуды да ұмытып, міз бақпай Проктор отыр, тек оның жиі-жиі дем алғанына қарап, делебесі қозып, құмартып отырғанын байқауға болатын еді. Ақырында, вахтаға баратын сағаты соққасын, ол өз шаруасына кетіп қалды, Сонымен, мен кеудемді жалаңаштап, шпагамның ұшын әдейі сындырып, қырғын соғысқа кірдім де кеттім. Және ешкімнен именбей, өзімді өзім алдауға кірістім, өйткені, мені жорта ұтылып отыр деген ой Тоббоганның үш ұйықтаса түсіне де енбес еді. Екі кісі ойнаған кезде покерден қандай қулық жасаймын десең де болады. Егер Тоббоган жерге едәуір сома салса, мен «ұтылдым» деп картаны тастай салам. Кейде қолыма әлсіз карта келе қалса, орынсыз күдік тумасын деп, оларды ашып көрсетем. Біз әуелі ойынды уақтан бастадық. Тоббоган енді сөзуар болып кетті. Ол өзінен-өзі сөйлеп, қарқылдап күліп қояды, ұта қалса, менің ойынымды сынап-мінейді келіп. Менің жәрдеміммен жолы болайын деді, содан ба қалай, әйтеуір делебесі қозып қызып кетті. Қазір оның алдында жалтырап он алты фунт жатыр, енді мен оны жиырма фунтқа жеткізу жайын ойлап отырғам. Картаны мен үлестіріп жатқанда, кенет ол қолындағы бар картасын тастап, жаңадан бесеуін алды да, тағы да жиырма фунтқа жүретінін айтты.

	Оның картасы қанша кесек болсын мейлі, әлде мені бопсалап шошытқысы келсін мейлі, менің қолыма да қарғаның ғажайып бес карты: ондық, валет, дама, король мен тұз тізіліп тұра қалды. Осындай картамен отырған мен оған өзімнің ұтысымды төлеуім керек!

	–Мақұл, – дедім мен. – Картаңызды ашыңыз. Тоббоган қолы дірілдеп каррені көрсетті де, оңай олжаға батқанына мәз болып, маған мастана қарай берді. Егер менің қарғаларымды көрсе қайтер еді ол! Мен картамды жаптым да, бір уыс алтын теңгелерді жігітке қарай ысыра қойдым.

	–Мен сіздің қалтаңызды қақтым-ау! – деді Тоббоган, масайрап ақшаны уыстап жатып.

	Абайсызда Дэзиге қарасам, ол мен тастаған карталарды қалғанымен араластырып жатыр екен. Оның қызарған жүзінің қаны қашып, күлкісі де баяулап сөне берді.

	–Оның қолында не бар екен? – деді Тоббоган.

	–Үш дама, екі тоғыздық. Сен қанша ақша ұттың, Тоббоган? – деді қыз.

	–Отыз сегіз фунт, – деді Тоббоган қарқылдай күліп. – Мен сіздің қолыңызда карре ғой деп қалып ем.

	–Ақшаны қайтар.

	–Сенің не дегеніңе түсінбей қалдым, – деді Тоббоган қызға. – Бірақ сіздің қалауыңыз солай болса...

	–Мен оған қарсымын. Дэзи олай дей алмайды, өйткені, бұл кез келген картапаздың көңіліне келеді, ендеше, менің де көңіліме келеді.

	–Міне, көрдің бе, – деді Тоббоган жадырап, – сен енді бұған араласпай-ақ қой.

	Дэзи бір сыры ішінде жайымен күлді де қойды.

	–Сіз нашар ойнайды екенсіз, – деді қыз маған әрі ренжіп, әрі қатулана қарап.

	Бұған не шара, мен қызға:

	–Кешіріңіз, келесі жолы жақсырақ ойнармын, – дедім де қойдым.

	Менің жауабым оған бір түрлі қызық көрініп кетті ме қайдам, әйтеуір, ол мәз болып, сыңғырлай күліп жіберді. Не өтініп тұрғанымды түсінетіндей етіп мен оған бір әзіл-қолқа салдым:

	–Дэзи, менің жаман ойнайтынымды ешкімге айтпай-ақ қойыңыз, әйтпесе, ойыншы ғұмыр бойы ақша төлеуден көз ашпайтын көрінеді.



	Ұтыстан бүйірі қызып алған Тоббоган ештеңеге түсінбесе де:

	–Маған сенуіңізге болады. Жұрттың бәріне сіз кереметтей жақсы ойнады деп жаямын! – деді еліріп.

	–Мақұл, жұртқа мен де соны айтайын, – деді қыз. Қанша білдірмейін десем де, мен қатты қысылдым, сосын Дэзиге кітап қарастырайын дегенді сылтау етіп кетіп қалдым. Дереу екі романды іздеп тауып, бұларды қызға апарып бер деп бір матросты жұмсадым.

	Күннің қалған уақытын мен жоғарыда, арқан-жіптердің арасында отырып өткіздім, Дэзи асүй маңынан бірде көрініп, бірде кетіп қалып жүрді, ол кір жуып жатыр еді.

	«Сүңгуір» аңырай соққан жел ығында шайқала түсіп лаулап келеді. Мен теңізге жайымен қарап отыра бердім.

	«Жағасыз теңіз – кісіні жалықтыратын жансыз көрініс» деп кім айтқан? Мұны аты-жөні белгісіз көпшілік айтқан ғой. Көк айдында жаға болмайтыны рас, бірақ осы шындыққа қарасаң көзің тоймайды. Көкжиек тап-таза, тұп-тұнық боп мөлдіреп жатады. Айналаң тола төңкерілген толқын, жақыннан оны анық көрсең, әрі ұзаған сайын олар бірін-бірі жасырып, көгістеніп көзді алдайды; бір ойнамалы бұлдыр әйнектен қарағандайын, сонау көкжиектен кемерленіп аспанның шет-шегі көрінеді. Мұндағы кеңістік пен тереңдік дегеніңе қиял жетпейді, осы тереңдікті жүре келе сезесің де, бірте-бірте оны көзсіз-ақ көргендей боласың. Осынау есеп- қисапқа келмейтін, шын құдіреті ақыл-ойға сыймайтын, мәңгі- бақи төңбекшіп толқып жататын теңіздің тылсым күшінде арылмас бір беймаза үрей болады. Ол енді оянып келе жатқан шығармашылық соқыр сезім тәрізді.

	Артымнан келе жатқан біреудің тықырын естіп, бұрылып қарасам, Дэзи екен, ол ұяты бетіне теуіп, именшектеп келе жатыр екен, қыз сол сәт жымия күліп, маған байыптап бір қарап, шумақ арқанның үстіне келіп отырды.

	–Сізбен сөйлесейін деп едім, – деді Дэзи алжапқышының қалтасына қолын салып жатып.



	Әңгіменің мән-жайын бірден аңғарсам да, білмеген сыңай таныттым.

	–Жайшылық па, әйтеуір?

	Ол мені қолымнан алып, екі беті ду етіп, әне-міне дегенше, алақаныма ауыр бір түйіншекті тастай салды. Оны ашып қарадым. Қарасам, ақша екен, бағана Тоббоганға ұттырған отыз сегіз франкім, Дэзи ұшып тұрып қаша жөнелем дегенде қолынан ұстай алдым. Мен қапелімде бір түрлі ыңғайсызданып қалдым да, қыз аптығын басқанша үндемедім.

	–Бар әңгіме осы, – деді ол арқан үстіне монтансып отырып жатып. Ұялғаннан қыз кірпігіне жас ілінді, онысына өзі де разы емес. – Мына ақшаны тыға салыңызшы, енді қайтып көзіме түспесін. Со қулықтың қажеті қанша еді? Сіз менің бүгінгі күнімді рәсуа еттіңіз. Бәрінен бұрын, мен оны Тоббоганға қалай түсіндіруім керек? Ол бұған тіпті сенбейді ғой. Мен онымен керілдесіп-керілдесіп, ақырында ақшаны қайтарған жөн деген байламға көзін жеткіздім.

	–Сүйікті Дэзи, – дедім мен қыздың тәкаппарлығына тәнті болып, – егер мен шынымен кінәлі болсам, онда тек карталарды араластырмағаным үшін ғана кінәлімін. Ал егер мен оны араластырып жіберіп, артыма ешбір дәлел-дерек қалдырмағанда қайтер едіңіз?

	–Қайтушы ем; ұтылғанның аты ұтылған, жайбарақат отыра берер ем. Бірақ мен оған бәрібір қынжылар ем. Қалай, сіздің не істегіңіз келгенін мені түсінбейді деп ойлайсыз ба? Біздің ақша алмайтынымызды білгеннен кейін, сіз оны адал көңіліңіздің алғысы ретінде бізге картаға ұттырғыңыз келді ғой, ал, оның тіпті де қажеті жоқ еді. Солай болғанда, мен сізге тап қазіргідей кейімес те едім. Енді түсіндіңіз бе?

	–Түсінгенде қандай?! Қалай, сізге кітаптарым ұнады ма?

	Дэзи татулық жолына ә дегеннен түсе алмай, біраз уақыт үнсіз тұрып қалды.

	–Бас тақырыбы қызық көрінеді. Мен тек тақырыбына ғана көз жүгірткенім болмаса, оқуға қолым тимеді. Кешкісін жайғасып отырғасын оқимын ғой. Мен әлгіде қызып кетіппін, кешіріңіз. Қазір өзім де ұялып отырмын, бірақ амал бар ма? Сіз маған ашуланып, ренжіп отырған жоқсыз ба, енді маған соны айтыңызшы.

	–Мен ашулы емеспін, ашуланған жоқпын және ашуланбаймын да.

	–Түһ, жақсы болды ғой, мен кетейін ендеше. Бірақ тағы бір әңгіме бар еді...

	–Оны тап қазір айтпасаңыз, кейін айнып қаласыз.

	–Жоқ, мен одан айнымаймын, ол өте маңызды мәселе. Неге маңызды дейсіз ғой? Алып бара жатқан айырықша бірдеңе емес, бірақ мен жатсам да, тұрсам да: «таптым ба, таппадым ба?» деп қатты толғанып жүрмін. Бір реті келгенде сөйлесерміз. Ал қазір сіздерді тамақтандыруым керек, бірақ әлі ештеңе де әзір емес, енді бір жарты сағаттан кейін келіңіз. Ол орнынан тұрып, басын изеді де, асүйге ме, әлде іс- әрекетіне байланысты басқа бір жерге кетті ме, білмеймін, әйтеуір кетіп қалды.

	Осы бір жәйт мені қатты ұялтты. Несін жасырайын, қожайынның ролін өзім ойнаймын ба деп жүрсем, мына қыз өзінің нағыз қожа екенін дәлелдеп берді. Бірақ ол тағы нені талқыға салар екен? Осыны бір сәт ойлағаным болмаса, ұзамай ұмытып кеттім. Қараңғы түссімен бәріміз кешкі асқа отырдық, каюта қапырық болғасын жоғарыға, асүйдің алдына барып жайғастық. Тоббоган менімен селқос кездесті, бірақ бәріміз бірігіп карта жайын сөз етпейміз деп үнсіз ғана келіскесін, көп ұзамай ол да сабасына түсті. Тек оқта-текте маған ойлана көз тастап: «Дэзи дұрыс жасады, бірақ, шайтан алсын, қолыңдағы ақшадан айырылу қиын екен» дегендей болады. Проктор болса маған өзгеше назар аударып, оң қабағын беріп жадырап, көңілденіп отырды, ол егер Дэзиден бірдеңені білген болса, қыз қылығын құптап ұнатып қалған сияқты. «Адам болжам жасаса, біздің Дэзи бәрін қолдан жасайды!» дегенде Проктор, шамасы, бірдеңені мегзесе керек. Бұ кезде жұрт жағалай жапырласа тамақтанып жатқан, ал, Дэзи ас беріп, әлденені жинастырып жүрген, со сәт бір матрос тұрып:



	–Иә, мен күркетауықты жеймін ғой деп ойлап ем. Бұ қыз сүр әкеп қоя салды ғой, – деді жай ғана.

	–Үндеме, мен сені ертең мейманханаға апарам, – деп жауап берді оған екінші бір матрос.

	Жалпы, шағын желкенді кемелерде қалай ауқаттанатын болса, «Сүңгуірде» де солай, бір тектес тағаммен ауқаттанатын, өйткені он-жиырма күн бойы теңізде жүргенде бұлардың жаңа тамақты алатын жері де, оны сақтайтын орны да жоқ болатын. Қалбырлар мен сүр, макарон, компот пен кофеден басқа жейтін ас та жоқ, мұның есесіне олар қолдағы барын жау жапырағандай қылатын. Жан тыныштығын ойлады ма, әлде әркім әр алуан арманына, қаз деп ойлағаны қарға болып шығатын арманына жетсін деді ме, әйтеуір, Проктор жұрттың бәріне бір-бір стаканнан ром құйды. Күн батқалы қашан?! Асүйдің төбесіне қойылған керосин шам бізге күңгірт жарық түсіріп тұрды.

	Бір кезде бактегі матрос:

	–Сол қанаттан от көрінеді! – деп айқай салды. Проктор тұрып руль жаққа қарай кетіп қалды. Мен «Сүңгуірдің» алдыңғы жағынан нән бір пароходтың жыпырлаған шамдарын көрдім. Оның бізді жақын жерден жанай өткені сонша, тіпті винт валының тықылы анық естілді. Палуба астындағы кеңістікте, самала жарық саясында, жолаушылардың кейбіреулері жайбарақат отырса, енді біреулері сейіл-серуен құрып жүр. Осынау үш турбиналы алып кеме, біздің қасымыздан өтіп, біраз жүргесін жыпырлаған отты терезелерін көрсете, қорма жағымен бұраңдай айналып, артына жарықтан нұрланып, бұрқырай көпіршіген ақ көбік із қалдырып алыстай берді.

	«Сүңгуір» бұ кезде бір маневр жасамақ болды да, күллі матростар желкендермен айналысып кетті, біз, Дэзи екеуміз пароходтың қара үзіп кеткеніне қызыға қарап тұрдық.

	–Осындай бір пароходқа отыруыңыз керек еді, – деді қыз. – Онда бәрі керемет. Жайлы-күйлі, үлкен мейманханадағы сияқты не керектің бәрі бар. Жұрт онда билеп те жатады. Бірақ мен өмірде мұндай бай пароходқа отырып көрген емен. Мен одан музыка үнін естігендей болдым.

	–Сіз биді жақсы көресіз бе?

	–Коньфеттерді, билеуді жақсы көрем,

	Тап осы кезде Тоббоган екі қолын қалтасына салып, арт жағымыздан келіп тұрды.

	–Одан да сен маған би билеуді үйретсең жақсы болар еді, – деді жігіт бәсең.

	–Сен бұлай деп қазір ғана айтып тұрсың ғой. Сен билей алмайсың: талай-талай үйреткенмін.

	–Неге екенін өзім де білмеймін, қыздың белінен енді ұстай бергенімде, оқыс музыка үні шықса болғаны, аяғым бір түрлі жансызданып, буыным босап кетеді. Не ілгері, не кейін жүре алмай, сілейіп тұрып қалам.

	Біртіндеп бәріміз тағы бас қостық, бірақ кешкі ас бітті де, Проктор айнытпай таныған «Лео» пароходы жайлы әңгіме туындап кетті.

	–Ол Австралиядан, Тынық мұхит компаниясының рейстік пароходы. Оның қуаты жиырма мың тонналық.

	–Мен біздің кемеден «Леоның» үсті жақсы деймін, – деді Дэзи.

	–Мен сіздермен кезіккеніме мейлінше қуанам, ал, ана пароход болса мүлде басқа жаққа барады.

	Проктор ілгеріде бір пароходтың апатқа ұшырап, қайықпен қалтылдап жүрген адамдарды алмай өте шыққанын әңгімеледі. Осыдан келіп мұхитта болып жататын сан алуан оқиғалар сөз болып кетті. Ауа райын айттық, тамылжыған бір жылы кештерде ұзақ жолдың бітерін білген жолаушылар алқақотан отырып қызу әңгімеге кірісіп кетті.

	Осынау теңізшілер түн ішінде мұз таулар арасынан кездесетін жүзбелі шынылар, экипаждың бүліктері, аласапыран құйындар мен дауылдар жайлы қанша көп білгенімен, «Мария Целеста» кемесінің тарихын, сол сияқты алты адамның бір қайықпен бес ай бойы сергелдеңге түскенін білмейді екен, соңғы оқиғаны М.Твен жазғаннан кейін жұртқа белгілі бола бастаған еді «Целестаны» айтып бітіруім мұң екен, Дэзидің ұшқыр қиялы құйындай ұйтқып, әр алуан оқыс жорамалдар мен болжамдар айтып, мені ғана емес, жұрттың бәрінің де басын айналдырып, еліктіріп ала жөнелді. Қыз кереметтей толқып, естіген әңгімені мың саққа жүгіртіп сауалдар қойғанда мен не деп жауап қайтаратынымды білмей, аңырып отырып қала бердім.

	–Осы оқиғаның мынадай болуы мүмкін бе... – дейді қыз тебіреніп.

	–Жұрт елу жыл ойланып-толғанған, – дейді Проктор қарсы дау айтып, бірақ кім қарсы шықса да, бір-ақ жауап алады:

	–Сөзімді бұзбаңдаршы! Сендер қарапайым нәрсені неге түсінбейсіңдер: ауқат үстел үстінде тұрған, асүйде плита жанып жатқан. Олар бір дертке шалдықпаса не болған?! Әлде, олар ауырмай-сырқамай алдамшы бір сағымды көрген! Сұлу жағалауды, әсем аралды немесе қарлы тауларды көрген! Бәрі жамырап солай қарай жүрген...

	–А, балалар ше? – дейді Проктор. – Мәселенки, мына сен өзің болсаң балаларды және оларға бас-көз болсын деп тым болмаса, екі матросты тастап кетпес пе ең?

	–Сол да сөз болып па!–Дэзи тіпті де қысылар емес. – Жұрттан бұрын оны балалардың көргісі келген. Оқиға тап осылай демесеңдер, кәне, дәлелдеп беріңдерші!

	Ол малдас құрып отырған, қызып кеткенде қолымен палубаны тіреп, ілгері-кейін жылжып-жылжып қалды.

	–Ештеңе белгісіз болса қайтесің, ұқтың ба? – дейді Тоббоган.

	–Егер оба мен сағым болмаса, – дейді Дэзи ұялмай- қызармай, – онда теңіздің түбінде оқпан болғаны. Сендер оны тілдеріңмен тығындап тастаған екенсіңдер делік, хош. Бірақ олар артына бір жұмбақ қалдырғысы келген...

	Қыз айтқан қисапсыз көп болжамдардың ішінен мен олардың көбін ұмытып қалыппын, маған ең қызық болып көрінгені «жұмбақ» деген сөзі еді, мен соны дәлелдеп беруін сұрадым.



	–Білесіз бе, олар кетіп қалған, – деді Дэзи олардың қалай кеткенін қолын сілтеп көрсетіп, – оның неге керек болғанын өзіңізге қарап біле бересіз. Басты қанша қатырсақ та, бұл жұмбақты сіз де, мен де, анау да, тіпті бұ ғаламның тірі жаны шеше алмайды. Меніңше, олар соны әдейі жасаған. Олардың ішінде әр нәрсені ойлап табуды жаны сүйетін әзілкеш біреу болса керек.

	Ол – капитан. «Мейлі, бізден кейін артымызда бір ескерткіш, аңыз қалсын және оны ешкім ойлап таба алмайтын болсын»! Мұны да айтқан сол капитан. Жолай оларға бір кеме кездескен. Олар со кемеге ауысып отырмақ болып келіскен-дағы, соған барып жайғасқан, сөйтіп өз кемесін тастап кеткен.

	–Сосын не болған? – дедім мен, жұрттың бәрі ештеңе түсінбей қыз аузына аңырып қарап қалғасын.

	–Ар жағын білмеймін. – Ол кенет қызуы басылғандай, шаршаған сыңай танытып, бейжай ғана күлді, сосын аузын аңқаулана ашып, өз бетін өзі жайымен шапалақтай салды.

	–Бәрін де білуші ең, енді соны ұмыта қалыпсың ғой, – деді Проктор. – Сенің айтқаныңа түсінген жан болса бұйырмасын.

	–Маған бәрібір, – деді Дэзи қасарып. – Бірақ сіз түсіндіңіз ғой әйтеуір?

	Мен «иә» деп айтарын айтсам да, соңынан тағы бірер сөз қостым:

	–Бұл бір ғажап оқиға, оны кім қалай түсіндірем десе де, онысы тіпті шындыққа жанасып жатса да, бәрібір көңілге қонбайды.

	–Несін айтасың, оның тылсым тарих екені рас, – деді Проктор. – Мен ол туралы талай хикаяны естігем, әлі де тыңдаудан жалықпаймын. Бірақ со хикаяның кейбіреуі кісіні ойға қалдырады. Сіз Фрези Грант жайын естіп пе едіңіз?

	–Жоқ, – дедім мен оқыс сөзден шошып кетіп.

	–Жоқ?

	–Жоқ дейсіз бе? – Дэзидің даусы қаттырақ шықты. – Ендеше Гарвейге Фрези Гранттың кім екенін айтып берейік. Кәне, Больт, бұл енді сенің міндетің, – деді қыз, борт қасында тұрған матросқа. – Фрези Грант тарихын дүниеде сенен артық айтатын адам жоқ. Сен оны неше рет айттың екен, а?

	–Бір мың да бес жүз екі рет айтқам, – деді Больт, өткір қара көзді шымыр кісі мысқыл күлкісін скифтік бұйра сақалына жасырып.

	–Бірден өтірікке бастым де, соныңның өзі жақсы. Кәне, Больт, біз мейманжайда инабатты бір қауым болып алқақотан отырмыз, арамызда қонақтарымыз да бар. Аянып қалма.

	Осынау кіріспе сез айтылып жатқанда, мен ештеңеден хабарсыз бөгде кісі ретінде, со хикаяны тыңдамаққа бел байладым.

	Больт жиналмалы орындыққа жайғасып отырды. Ол өз қадірін өзі білетін кәнігі әңгімеші сияқты екен. Сақалды иегін добалдай қолымен жоғары қарай тыр-тыр қасып, аузын ашып тілін сәл ғана шығарып, отырғандарды көзімен бір шолып өтті де, күректей алақанымен бетін жоғарыдан төмен қарай бір сипап, жөткірініп, бізге қарай жылжып жақындай түсті.

	–Әлқисса, осыдан жүз елу жыл бұрын, – деді Больт, – Бостоннан Үндістанға «Адмирал Фосс» фрегаты жүзіп келе жатады. Со кеменің үстінде басқа жолаушылармен бірге Грант деген генерал да бар екен, оның қасында кереметтей сұлу қызы болады, аты Фрези екен. Сізге ескертетін тағы бір жәйт, қыз Үндістанда екі жылдан бері үлкен бір қызметті атқарып жүрген джентльменге атастырып қойылған екен. Қызметінің қандай екенін айтсам ба екен, айтпасам ба екен? Егер айт десеңіз, ұтылғаныңыз. Осынау қызықты хикаяны бұрын айтқан кезімде Дэзи ұдайы джентльмен-күйеудің қандай қызмет атқарғанын білгісі кеп, кісінің мазасын алатын, ал енді бүгін сұрамай отырғаны...

	–Онда сенің ісің болмасын, – деді Дэзи кейіп. – Егер әңгіменің ар жағын ұмытып қалсаң, менен сұра, айтып берейін.

	–Мақұл, – деді Больт. – Мына қыздың ашуланғанына қара. Хош, сонымен «Адмирал Фосс» жолда ай жарымдай болған кезде, бір күні кеме күзеті баяу жел, тып-тыныш теңіз үстімен оңтүстік-шығыс жақтан келе жатқан таудай толқынды көреді. Ол гуілдеп келіп қалған еді.



	Әрине, жұрттың бәрі дүрлігісіп қорқып кетеді, бірақ өлсек те абыроймен өлейік, бұлар өмірінде биіктігі жүз метрлік толқынды көрмеген шалағай-шартық матростар екен деп ойламасын дегендей, дереу қам жасайды. Әбүйір болғанда кемеге зәредей де зақым келмейді: «Адмирал Фосс» өрмелеп жоғары шығып, киелі Петр шіркеуі мұнарасының биігіндей жалдан төмен қарай құлдилайды, оның сондағы жылдамдығы сағатына отыз мильге жетеді. Әрине, бұ кезде желкендерді түсіріп үлгірген еді, әйтпесе, қарсы соққан жел, онсыз да құлдырап келе жатқан кемені зырылдауықтай төңкере салар еді.

	Бұ толқын сонымен өтіп кете барады, енді мұндай өзге толқын кездеспейді. Күн ұясына қонар кезде кемедегілер ешбір картаға белгіленбеген бір аралды көреді; «Фосстың» жолындағы бұл ендіктен ешқандай арал кездеспеуі керек. Дүрбімен қанша қараса да, капитан одан бірде-бір ағаш таба алмайды. Бірақ ол асыл тас сияқты ғажайып сұлу арал екен, егер оны көк барқыт үстіне қойып, терезе сыртынан қараса, қолға қысып жүре беретіндей-ақ қымбат мүлік-ті. Ол көгілдір таулар мен сары жартастардан құралған керемет сұлу мүйіс екен.

	Капитан не болып, не қойғанын со замат кеме журналына түсіреді, бірақ аралға жақын барудан қаймығады, өйткені алдынан самсап тұрған аран тастарды көреді, ал, жағалаудан қойын-қолтығы, қайыр-қайраңы жоқ құлама жарқабақты байқайды. Бұ кезде көпірдің үстіне жұрт жиналып қалады да, офицерлермен осынау өзгеше құбылыс жәйін сөз ете бастайды, бұлардың үстіне Фрези Грант келеді, ол келісімен капитаннан жиекке барып тұралық, оның қандай жер екенін көрелік, – дейді, «Мисс, – дейді капитан ағынан жарылып, –мен Жаңа Американы ашып, оған сізді ханшайым етіп қоюға бармын, бірақ мынадай ауыр кемемен аралға жете алмаймыз, өйткені шоқаттар мен аран тастар бөгет жасайды. Егер оған қайықпен кісілер жіберсек, жолдан қаламыз, өйткені штильге – тымыққа ұшырап қаламыз ба деген қауіп туады, ендеше біз ауа ағыны күшті түстікке қарай асығыс аттануымыз керек».



	Фрези Грант, мәселенки, біздің Дэзи сияқты қайырымды қыз болғанымен... – Джентльмендер, Дэзидің мен осы сөзді айтқан кездегі түріне қараңызшы. – Хош, мен Фрези жайлы айтып ем ғой, оны кемедегі жұрттың бәрі жақсы көріпті. Бірақ оның да әйелдерде болатын бір шайтаны болыпты, егер ол бірдеңені ойына алса, қыздың бетін одан қайтару шешілмес жұмбақ сияқты қиын іс екен.

	–Тыңдаңыздар! Тыңдаңыздар! Ең қиыны енді басталады! – деді Дэзи көзі бақырайып, иегін қолымен сүйеп.

	–Дұрыс айттың, Дэзи, – деді Больт, кірлі тырнағын кеміріп. – Сонымен қыздарда кездесетін қиямпұрыс қылық басталып кетеді. Басқаша айтсақ, Фрези ернін жымқыра тістеп ойланып тұрады. Қырсық шалғанда, бір уыздай жас лейтенант со мезет қыз қолтығына су бүркеді: «Сіз үпелектей жеп-жеңілсіз, егер зауқыңыз соғып, ана аралға су үстімен зырғып барып қайтсаңыз, аяғыңызға шық жұқпас еді», – дейді. Сонда қыз қайтті деп ойлайсыз? «Айтқаныңыз болсын, сэр, – дейді Фрези, – мен өзіме сонда болам деп серт еткем, енді сол сертімде тұрам, әйтпесе майып болам». Жұрт оны қол созып ұстаймын дегенше, ол кенере үстіне қарғып шығып, аз-кем ойланып, аппақ болып қуарып кетеді де, жұртқа жайымен қол бұлғайды. «Қош! – дейді Фрези. – Не болғанын өзім де білмеймін, енді қайта шегіне алар емеспін!» Осыны айтады да, айдынға қарғып түседі, даусы қаттырақ шығады да, толқын үстінде сабақты гүлдей ырғалып тұра береді. Жұрттың есі шығып кетеді де, қапелімде ешкім оған ләм деп тіл қата алмайды, тіпті әкесі де сөйлей алмай қалады. Ол артына қарап, күлімсірей тіл қатады: «Бұл өзі мен ойлағандай қиын нәрсе емес екен. Күйеуіме айта барыңыздар, ол мені енді қайтып көрмейді. Сүйікті әке, сен де қош бол! Қош бол, Отаным!»

	Осы оқиға кезінде жұрт қол-аяғы байланып қалғандай тыпыр етпейді. Өздерінің көз алдында Фрези Грант толқыннан толқынға секіре ойнақтап аралға қарай жүгіре жөнеледі. Со сәт дүниені тұман басады, су дірілдеп лықсығандай болады, кейін тұман сейілгенде қараса, арал да, қыз да ғайып болған екен: арал теңіздің тұңғиық түбінен қалай көтерілсе, солай шым батып жоғалыпты. Дэзи орамалын алып, көзіннің жасын сүртті.

	–Әңгіменің осы арасына келгенде жылайтын әдетім, – деді Дэзи, Тоббоганның қалтасынан суырып алған орамалға ызалана сіңбірініп жатып.

	–Бар хикая осы, – деді Больт әңгімесін аяқтап. – Кейін кемеде не болғанын білу, әрине, кімге де болса қызық емес, бірақ содан бері Фрези Грантты бірде ана жерден, бірде мына жерден көріпті, онымен түнде немесе таң алдында кездесіпті деген сыбыс бір басылмай-ақ келеді. Сонда оны кемесі қирап, апатқа ұшырағандарға қамқор болады екен деседі және оны бір көрген жан өмір-бақи ұмытпай, санамен сарғайып өтеді екен деседі.

	Өмірінде мен сияқты зерделі тыңдаушысы болмағанын, шамасы, Больттің өзі де сезбесе керек. Бірақ оны Дэзи байқап қалыпты:

	–Мысық тышқанды қалай аңлыса, әңгімені сіз де солай қалт етпей отырып тыңдадыңыз. Сіз осы Фрези Грант бейбақты кездестірген жоқсыз ба? Айтыңызшы! – деді ол шұқшиып.

	Қыз ойнап айтса да, осы арадағы матростардың бәрі мойнын бұрып, менің аузыма қарасты,

	–Таң алдына мен бір үстінде шілтерлі көйлегі, аяғында алтын туфлиі бар бір қызбен сөйлестім, егер о қыз ақиқат Фрези болса, тап соның өзі болғаны, – дедім мен, оны біліп қояды екен деп қауіптенбей.

	–Пәлі! – деді Проктор дауыстап. – Міне, Дэзи, саған бұдан артық жұмбақтың қажеті не?

	–Ол тап солай киінген. Сіз бұл ертекті бұрын естіп пе едіңіз? – деді Больт.

	–Жоқ, мен оны бұрын естіген жоқпын, – дедім мен жалма-жан орнымнан тұрып, кетіп қалғым кеп. – Бірақ неге екенін білмеймін, Фрези маған солай көрінуші еді.

	Осымен әңгіме бітіп, бәріміз де тарап кеттік. Мен көпке дейін ұйықтай алмадым: кубрикте судың шылпылы мен матростардың қорылын тыңдап жатып, вахта ауысқасын, төрттер кезінде ұйықтап қалыппын. Со күні ертеңгілік жұрт түгелдей әдеттегісінен көбірек ұйықтапты. Бұл күні алабөтен ештеңе болған жоқ, бірақ сол жаймашуақ жәйттердің өзін келістіріп айтып беруге болар еді. Сонда жел де оңымыздан тұрды, бұған разы болған Больт маған былай деп тіл қатты:

	–Сіз бізге ырыс әкелдіңіз, бауырым, біздің ойымыз міне осы. Имандай адал сөзім. Жыл бойы тап осындай сәтті сапар болып көрмеген еді.

	Таңертеңнен-ақ жағаны көргім келіп көңілім бір байыз таппай қойды. Мен осы күннің ең соңғы күн екенін білуші ем, сол себепті де ол өзге күндерден ұзақ болып көрінді, жолсапар аяқталар кезде солай болатын әдеті ғой. Арқаң қышып тыныш таптырмайды, делебең қозып, жүгіре жөнелгің келеді – мұндай сезім кімге болса да аян. Жол саған әдейі жауығып, бітпейтіндей болып көрінеді. Біз жан-тәнімізбен кеме жүрісін жылдамдатқымыз келеді. Көңілдің көк дөнені алып-ұшып, қиялдағы жағаға мың сан рет барғанымен, ақырында опық жеп осынау мимырт жүрісті кеме үстіне лажсыз қайта оралады. Күн де шаңқай түс биігіне шығудан жалтарып, кібіртіктеп жүріп алады, ал оған шыққасын, басқышты мұқият сыпыратын кісідейін күйбеңдеп төмен түспей қояды.

	Түскі астан кейін бірде палуба үстіне шығып, бірде кубрикке түсіп дамыл таппай жүргенде, асүйдан борт сыртына шелектегі суды төгуге шыққан Дэзимен жолығып қалдым.

	–Мына сіз маған керексіз, – деді қыз ұяла күлімсіреп, сосын байсалды бола қалды. – Қазір мен шелекті төккесін сіз асүйге келіңіз, ақысыз сөзден басқа менен жартымды ештеңе есіте қоймассыз, сонда да борт қасында тұрып сөйлескеніміз қолайсыз болар. Біз кеше сөзімізді аяқтаған жоқпыз. Тоббоган менің басқа еркектермен сөйлескенімді ұнатпайды, ал ол қазір рульде, темекі тұтатқан болып сыр бермей тұр.

	Мұны мақұл көрдім де, трюмге барып біраз отырғасын, желкенді тасалап асүйге келіп кірдім. Дэзи орындық үстінде отыр екен, маған: «Отырыңыз» деп өз тізесін өзі қойып қалды. Мен шағын кеспекке барып отырып, қыз сөзін тыңдауға әзірлендім.

	–Мұның өзі онша сыпайы да болып көрінбес, бірақ неге екенін қайдам, әйтеуір мен мәселені әлі түгел білмеймін ғой деп тынышсыздана берем, – деді қыз. – Сіз бізге өзіңіз жайлы толық айтып берген жоқсыз. Кеше мен күні бойы ойландым. Білесіз бе, осында жұмбақ бірдеңе бар сияқты. Дәлірек айтсам, сіз бар шындықты айттыңыз, бірақ бір нәрсені бүгіп қалдыңыз. Ал, со бір нәрсе дегеніміз не? Теңізде сізге бірдеңе болған. Мен сізді бір түрлі аяйтын сияқтымын. Бұ неліктен, а?

	–Кешегі сөзіңізді аяқтамағандықтан шығар?

	–Дәл солай. Менің соны білуге хақым бар ма? Ешқандай қақым жоқ. Ендеше сіз маған айтпай-ақ қойыңыз.

	–Дэзи, сіз қателескен жоқсыз, – дедім мен, қыздың бір нәрсені білмей тынбайтын аңқау көңіліне құлай беріліп, бұл оны білмекке құмар көңілінің лүпілін баса алмағандықтан және өзгеше аңғарғыштықтан сезген болуға тиіс. – Бірақ мен қазір алабөтен айырықша бір жағдайда жүрмін, оның қиындығы сондай, көкейімдегі жәйтті бірден айтып та бере алмас едім. Мен сізге тек теңізде болған оқиғаны жасырмайын және оны Гель-Гьюге келгесін айтам деген уәде берейін.

	–Сіз бірдеңеден шошыдыңыз ба? – деді Дэзи, сосын біраз үнсіз отырып сөзін жалғады, – ренжімей-ақ қойыңыз маған. Кейде менің осылай сәуегейсіп кететін кездерім болады, сонда жұрттың бәрі қайран қалады, соңғы кездері мен ұдайы сіз бастан кешкен оқиғаны ойлаймын да жүрем, сол себепті де мені бәрін де білгісі келетін бір бәлекет екен деп ойлап қалып жүрмеңіз.

	Мен бұған тәнті болдым. Кыз маған екі қолын бірдей ұсынып, менің қолымды алып сілкіп-сілкіп қалды да:

	–Осымен сөз тәмам. Қалай, бұл ара сізге ұнай ма? – деді жәй ғана.

	–Өзіңіз қалай ойлайсыз?

	–Мен оны ойламаппын да. Кемеміз әрі шағын, әрі лас, сауық-сайраннан ада-жұдамыз. Ішу-жеу жағы да жетісіп тұрған жоқ. Сіз кеше шілтер көйлек пен алтын туфлиді неге айттыңыз осы?

	–Сіздің көзіңіз дөңгеленіп бакырайып кетсін дегенім ғой, – дедім мен күліп. – Дэзи, осы сіздің әке-шешеңіз бар ма?

	–Күллі жөндем кісілер сияқты, менің де әке-шешем болған. Әкемнің аты Ричард Бенсон. Ол Қызыл теңізде хабар-ошарсыз жоғалып кетті. Ал, шешем осыдан бес жыл бұрын суыққа шалдығып қайтыс болған. Оның есесіне ағам жақсы кісі, аздап кежірлеу дегенің болмаса, мен дегенде оттан да, судан да тайынбайды. Менен өзге жақыны да жоқ. Ал, сіз өзіңіз Фрези Грант бар дегенге сенесіз бе?

	–Сіз ше?

	–О, ол маған ұнайды! Сіз, сіз, өзіңіз сенесіз бе соған, әлде сенбейсіз бе? Мен оған сөзсіз сенем және неге сенетінімді айтып та бере алам.

	–Меніңше, оның болуы ықтимал.

	–Жоқ, сіз тағы да әзілдеп кеттіңіз. Менің оған сенетінім, сол тарихтан кейін әйтеуір бір әрекет жасағым келіп кетеді. Мәселенки, үстелді жұдырықпен қойып қалып, «Иә, адамды адам түсінбейді» деп айқай салғың келеді.

	–Кімді-кім түсінбейді дейсіз?

	–Жұрттың бәрі. Тіпті ол өзін-өзі түсінбейді. Трубкасын тұтатуға келген матрос әңгімені бөліп жіберді. – Ұзамай сіз демаласыз, – деді ол маған, сосын отты көсей бастады. Сыртқа шығып бара жатқанда мен қыздың өзіме қиыла қарап қалғанын байқадым. Мұнысы несі? Бір жағы күннің көлеңкесінде, екініші жағы түн шуағында жатқан оқиғаға осы қыз сонша неге құмартады екен?

	Гель-Гьюге келер алдында мен матростармен бірге отырғам, сол арада өзімді құтқарушы кісілердің бірде-біреуі бұ қалада бұрын болмағанын білдім. «Сүңгуір» сияқты шағын кемелер кең дүниеге шығу үшін кейде бір мың, тіпті екі-үш мың мильге дейін саяхат-сапар шегетін кезеңдері болады.

	«Сүңгуірдің» бұрынғы капитаны «Тағдыр» казиносында біреуді мергендікпен атқаны үшін тұтқындалған еді. Проктор «Сүңгуірдің» және «Химена» шхунасы жартысының иесі еді.



	Капитан тұтқынға алынғасын ол «Сүңгуірді» өзі басқаруға кірісті және қашықтығына қарамай Гель-Гьюге қарай кіре тартты, өйткені ақша-қаражат жағдайын жөндеп алғысы келіп еді.





XXІ т а р а у




	Кешкі сағат онның кезінде маяк оты көрінді, біз Гель- Гьюге жақындап қалған едік.

	Проктор, Больт үшеуміз кеме кемерінен бір өзгеше құбылысқа таңырқай қарап тұр едік. Маяк оты жарқырап күшейген сайын қойын-шығанақты мұхиттан бөліп жатқан ұзын мүйістің жоғарғы жағы ап-анық көріне бастады, өйткені оның ар жағында аумақты бір шұғыла – алтын тұман қалқып жүзіп жүр еді. Мұндай құбылыс, әдетте, тек үлкен қалаларға ғана тән нәрсе, ал, сырт естуімше елу мыңдай ғана халқы бар аядай Гель-Гьюге мынадай топан-жарық артықтау болып көрінді. Мүйістің ар жағынан таң сарғайып келе жатқандай. Проктор барып дүрбі әкелді, бірақ мүйіске салынған үйлерден өзге ештеңені көре алмады, сол себепті де ол: мына пәле үлкен өрттің жарқылы болып жүрмесін деген болжам жасады.

	–Бірақ түтіні көрінбейді ғой, – деді қасымызға келген Дэзи. – Көріп тұрсыздар ма, жарық тап-таза, мөлдіреп тұр. Тамылжыған тыныш кештен күбір-сыбыр сияқты беймағлұм бір дыбысты құлағым шалды. Осынау дыбыстан әннің қайырмасын, трубаның гуілін есіттім де, кенет оның музыка екенін біле қойдым. Мен өз болжамымды айта берейін дегенімде, алыстан бытырлап мылтық атылды, лезде жұрттың назары соған ауа берді.

	–Атып жатыр, ойнап жатыр! Атуында мін жоқ, – деді Больт.

	Со сәт біз маяктың деңгейінен өтіп бара жаттық.

	–Көп ұзамай біз оның не екенін білеміз, – деді Проктор, кемені рейдке қою үшін рульге қарай кетіп бара жатып. Ол барып Тоббоганды ауыстырды, жігіт дереу бізге келіп қосылды да, самаладай жарық пен атылған мылтық даусына таңырқай бастады.





	Кеме бүйірге қарай бұрылды да, оның желкені алдымыздан ашылған айлақты бүркей берді. Біз әлі ештеңеге түсінбей бакке қарай тұра ұмтылдық, жұлдызы жыпырлаған барқын түнде соншалық тартымды, өзгеше бір кереметтей көрінген осынау құбылысқа бәріміз де таңдай қағып тамсанып тұрғанбыз.

	Көкжиектің тең жарымы бізге әшекей нұр-шұғылаға шомылып жатқандай болып көрінді Ауаға бір алтын тор кере жайылып қойылғандай, жарқырауық тізбектер, жұлдыздар шоғыры, отты гүлдер мен домалақ электр шамдары алтын әшекей ішіндегі маржан тастай жалтырайды. Күллі әлемнің от-жалыны осы араға келіп тоғысқан тәрізді. Рейдтегі кемелер нұрлы ақ моншақтар шашылғандай шұғылаланып тұр. Төменгі жағы қап-қара, палубасы өрт шалғандай алаулап жатқан барка үстінде, төңірегіне ұшқын шаша, бір отты алмас дөңгелек зырылдай айналады, сонау үй шатырларының ар жағынан бірнеше ракета қара аспанға зымырай шырқап, жайымен кейін оралды да, жерге жасыл, көгілдір жұлдыздарды себелеп барып сөніп қалды. Со мезетте музыка әуені де анық естіле бастады, қалың нөпірдің жағалаудан келетін күні бойғы гуілі кейде барабанның дүрсілінен өзге дыбыстың бәрін бір сәт басып кетеді де, сосын оны қайта қоя беретін сияқты, со сәтте ол сумен бірге сайрап жібергендей болады, яғни құлағының тап түбінде ойнап тұрғандай анық естіледі. Шамасы, бір оркестр емес, екі, үш, бәлкім, одан да көп оркестрлер жарыса ойнап жатқан тәрізді, өйткені кейде әр алуан бақас дыбыстар өзді-өзінше ию-қию боп жамырап кетеді де, даңғырлаған барабан үні ғана өз орнын тапқандай болады. Рейд пен айлақ үсті жолаушылар мен фонарьлардан көрінбейтін құжынаған қайықтар. Тарсылдаған, гүрсілдеген мылтық үні тағы да төңіректі басып кетті. Қайықтардан гитара сыңғырлайды, күлген, айқайлаған дауыстар естіледі.

	–Гель-Гью жарады. Қарсы алған деп осыны айт! – деді Тоббоган.

	Жағада шағылысқан жарықтың күштілігі сонша, мен Дэзидің түрін көрдім. Оның жүзі бал-бұл жайнап, қайран қалып, сәт сайын құбылып тұрды. Ол төңіректің бәрін көріп үлгіргісі келеді: кіммен сөйлесіп тұрғанын өзі де аңғармайтын сияқты, әйтеуір, көңілі тасыңқы болғасын, аузы-басы тыным таппай сөйлей береді.

	–Мен өмірде мұндай нәрсені көрмеп едім, – дейді ол.

	–Бұны қалай білуге болады екен? Мейлі... О! о, о! Анаған қараңдаршы, тағы да ракета! Ана жерді қара! Пәлі, мына арадан бірден екеуі ұшты! Үшеу! Төртеу! Ура! – кенет ол қатты айқайлап, күліп жіберді де, жасты көзін сүртіп, сұлқ түсіп отыра кетті.

	Фок түсіп қалды. Біз желкенді түсіріп жиекке жақындай бердік. «Сүңгуір» бір темір діңгектің қасына келіп зәкір тастады, оның шығыршығына дереу кеме арқаны байланды. Мен абыр-сабыр жұрт арасын кезіп кейде Дэзимен жолығып қалып жүрдім, ол жарқыраған рейдке қызыға қарап, борттарды айнала шауып жүр екен.

	Біздің бәріміздің көңіліміз көтеріліп, масайрап есіріктеніп кеткен едік.

	–Жаңа ғана бір шешімге келдік, – деді Дэзи менімен бір ұшырасып қалғанда. – Бәріміз де барамыз. Мұнда бір- ақ матрос қалады. Әрине, сіз де жағаға жетуге асығып тұрған шығарсыз?

	–Әлбетте!

	–Бармасқа шара бар ма, – деді Проктор. –Әрине, бәріміз де қазір барамыз. Егер қараңғы айлаққа келіп, қоңырау қағып жатқанын көрсең – асықпасаң да болады, ал, айналаң мынадай дуылдап жатқанда мен де лақша секірем ғой.

	–Мен өліп барам. Кеттім киінуге! Ай! Ой! – Дэзи асығып- үсігіп жүріп сүрініп кетті де, бортқа қарай тұра ұмтылды. – Аналарға айқайлаңдаршы! Кәне, айқайлайық. Әй! Әй! Әй!

	Бұл тұмсығы мен күллі кормасында тулары желбіреп, борттары мен тенттерінде түрлі түсті шамдар тізіліп қойылған үлкен катерге бағышталған айқай еді.

	–Ей, катердегі ағайындар! – деді Больт бар даусымен айқайлап, сол-ақ екен, катердегі көңілді топ – ескекшілер мен әйелдер есуін қойып аялдай берді. – Егер онша қиын болмаса, бізге жақындап келіңдерші және неге ұйықтамай жүргендеріңді айтыңдаршы.

	Катер «Сүңгуірмен» жанаса берді. Ондағылар у да-шу болып, күліп, айқайлап келеді.

	Ол тақап келгенде палуба үсті самаладай жарық болып кетті де, біз оларды, олар бізді айдан анық көрдік.

	–Бұл карнавал ғой! – дедім мен Дэзидің сауалына жауап беріп. – Олар маска киіп алыпты, әне, көрдіңіз бе, әйелдер маска киіп алыпты.

	Шынында да, еркектердің біразы индейлерді, маркиздер мен масқарапаздарды бейнелейтін театр тобырына айналыпты, ал әйелдердің үстерінде әр алуан ұлттардың жібек, атлас костюмдері бар екен. Олардың жарты маскалары мен қуақы иектерінен, жалаңаш білектерінен той-масқарадтық көңілді бір лебі еседі.

	Қайықтағы: үстіне күміс түймелі қызыл камзол, басына жасыл қауырсынды биік қалпақ киген бір кісі кенет отырған жерінен ұшып түрегелді.

	–Джентльмендер! – деді ол тісін шақырлата қайрап, сосын бір селебені суырып алып сермеп-сермеп қойды. – Шағаладай наубайшыға мұржа тазалайтын қожалақ сияқтанып келуге сендердің қалай дәттерің шыдайды, а? Кәне, дереу жанатын нәрселеріңнің бәрін жағыңдар! Кемелеріңді жағыңдар керек болса! Бізден тағы не сұрайсыңдар, кәне?

	–Дүниенің бәрін жарқыратып, жадырап жүргендеріңізге жол болсын? – деді Дэзи әрі күліп, әрі қысылып. – Не болды сонша ма?

	–Балақайлар, қайдан келе жатсыңдар? – деді мұңлы дауыспен, үстіне көгілдір помпондарды жалбырата қадаған ақ балахонды масаңдау жуантық кісі.

	–Біз Риольден келеміз. Дұрыс жауап берсеңдер қайтеді, –деді Проктор салмақпен.

	–Олар шынында да ештеңе білмейді екен! – деді дауыстап, бетіне жартылай маска киген әйел. – Бізде карнавал, ұқтыңдар ма? Нағыз карнавал, рақат-ләззаты тағы бар, тек көңіліңнің қалауы білсін!



	–Карнавал! – деді Дэзи жайымен қастерлей сөйлеп. – Жасаған ием, жар бола гөр!

	–Бұл карнавал ғой, джентльмендер, – деді тағы да қызыл камзол. Оның делебесі қозған екен. – Мұндай қызық еш жерде де жоқ. Тек қана бізде бар. Қаланың іргесі қаланғанының жүз жылдығы құрметіне. Түсіндің бе? Қыздарың әп-әдемі. Кәне, оны бері жіберіңдер, ән салып, би билесін. Байғұстың көзінің жаутаңдауын! Немене, сендер оны алып қаштыңдар ма? Байқаймын, серуендегісі келіп-ақ тұр, қайтсін-ай!

	–Жоқ! Жоқ! – деді дауыстап Дэзи.

	–Әттеген-ай, бізді су айырып тұрғанын қарашы, әйтпесе мен саған әдемі бір жаңа маска жасап берер ем, – деді Тоббоган қатуланып.

	–Сіз немене карнавалдың әзіл-оспағына түсінбеуші ме едіңіз? – деді әлгі мас-жуан. – Мұның атын әзіл дейді!

	–Мен... мен... карнавалдың әзіліне түсінем, – деді Тоббоган күмілжіп, бірақ үнсіз тұрғасын, – бірақ менің тағы бір білетінім – мұндай сөздерді әлгі не деуші еді тағы да... карнавалсыз-ақ естіп жүргенмін.

	–Сізге жанымыз ашиды-ақ, қайтейік! – деді әйелдер шуылдасып. – Ендеше ашынаңызға абай болып жүргейсіз!

	–Көзімдей көріңіз! – деді қызыл камзол шақылдап. Ол қолын құлаштай сермеп қалғанда, бір ұзын лента ширатылып келіп, Дэзидің алақанына қонды, қыз оны мәз болып, масайрап қағып алды. Ол лентаны қолына қысқан күйі бұрылып қарап, қуана күліп жіберді.

	Әзілдеп, ойнап, дүниедегі жоқ әжуа қарғыстың бәрін басымызға жаудырып, жағаға тезірек жетіңдер деп кеңес беріп, қайықтағы көңілді топ өз жөнімен кетіп қалды.

	–Жұмыс деп осыны айт! – деді Проктор маңдайын бір сипап.

	Дэзи біздің арамызда болмай шықты.

	–Әрине, киінуге кеткен шығар. Тоббоган, сіз ше? – деді Больт.

	–Мен де барам, – деді Тоббоган жайымен әлденені ойлап тұрып. – Бару керек. Көңілді болатын шығар, Дэзи бір рақаттанып қалатын болды.

	–Барыңдар, – деді Проктор, – балалармен бірге мен де шарапханада отыра тұрармын. Сіз де бізбен бірге жүретін шығарсыз? Қайда түнейтініңізді ұмытпаңыз. Егер қаласаңыз, «Сүңгуірге» келіп жатуыңызға болады.

	–Егер қажет бола қалса, сіздің меймандостығыңызды кәдеге жаратармын, – дедім мен, келешекте не болатынын білмей. – Заттарды әзірге осында қалдырам.

	–Мұны үйім деп біліңіз. Орын бәрімізге де жетеді, – деді Проктор.

	Осыдан кейін жұрттың бәрі жадырап, дереу киінуге кірісті. Мұхиттағы көп күнге созылған ұзақ жолдан кейін, күтпеген жерден кездескен түнгі мереке бұларды сән-салтанатты бір күйге бөлеп, шыдамынан айырғандай, мен мұны ә дегеннен түсініп, жұрттың бір ауыздан жағаға барғысы келгеніне онша таңырқамадым. Мен Римдегі, Ниццедегі карнавалды көргем, бірақ жылы үйекке жақын жердегі, шалқыған мұхит аясындағы карнавалды көруге мен де қызығып кеттім. Ең әуелі осы арадан Биче Сениэльмен кездесетініме шүбә келтірмей қатты сендім, соңғы кезде осы қыз бір сәт те есімнен шыққан емес және соны ойласам-ақ болды, көңілім бір бұлдыр нұрлы сезімге бөленетін сияқты.

	Мен матростардың арасында тұрып киіндім, сол себепті де бірімізге біріміз бөгет болдық. Тар кубрик ішінде, ашулы сандықтар арасында кісі айналар орын да қалмап еді. Больт Перлиннен, Чеккер Синттен қарыз алып жатты. Олар ақшаны апыл-ғұпыл санап, сабынның алқындысымен беттерін көпіршітіп жеделдетіп қырына бастады. Біреу бәтіңкесінің бауын байласа, екінші біреуі тиін-тебенін есептейді. Больт мені жағаға аман-есен келуіммен құттықтады, мен оны оңашалап, бәріңе деп бес алтын теңге бердім. Ол менің қолымды алып, көзін бір қысты да, мейманханаға барғасын дауыстап тапсырыс беріп, жолдастарымды бір таң қалдырам да, гәпті содан кейін барып айтам деді. Теңізшілердің «түніңіз көңілді болсын» деген оң тілеуін арқалап палубаға шықсам, үстіне жаңа торғын көйлек киіп, алтын түстес сарғыш шілтер орамал салған Дэзиді көрдім, оның қасында қолпылдаған көк костюмді, күрең галстукты Тоббоган қызды қарынан ұстап тұр екен, ал, оның жел-күн қағып тотыққан әсем жүзіне кенеп жейдесінің ашық жағасы кереметтей жарасып тұр. Жиек баулы, алтын зәкірлі фуражкесі галстугіне тіпті де үйлеспейді, бірақ мына жігіттің шын көңілден шыққан қуанышты күлкісіне қарап, мен ештеңені байқамаған болдым. Проктор етігін тарсылдатып, каютадан сүйретіліп шыға берді, қария сол баяғы чесуча күрткесін киіп, мойнына көгілдір орамал шалыпты, оның тек қара күнқағары тікірейген аппақ фуражкасынан Дэзидің қамқор қолының ізі сезіледі.

	Дэзидің қысыла күрсінгеніне, жеңін сипап жөндегеніне, имене күлімсірегеніне қарап, көңілі қобалжып толқып тұрғанын байқадым. Ол үстіндегі киімінің қонымды- қонымсыз екенін кәміл білмейтін сияқты.

	–Сіздің көйлегіңіз қандай әсем еді, – дедім мен со замат.

	Ол жадырай күліп, орамалын қима қасына қарай қылымси түсіріп қойды.

	–Сіз шынында да солай ойлайсыз ба? Және мен оны өзім тіккем, – деді Дэзи.

	–Ол бәрін өзі тігеді, – деді Тоббоган, қызды қостап.

	–Мына мақтануыңа қарағанда, ұзамай анаған тиетін шығар, сонда... – Проктор сөзінің соңын бір түрлі күмілжітіп барып бітірді: – мұндай әйелді ешкім ойдан шығара алмайды, ол осы қалпында топ етіп түсе қалған болып шығады.

	–Жүр, жүр, кеттік! – деді Дэзи дауыстап, қасына келген матростарға қуана көз тастап. – Сендер тіпті күйбеңдеп шықпай қойдыңдар ғой,

	–Рақым етіңіз, Дэзи! – деді Больт. – Үстімізді әтірлеп, осы араның қыздарына базарлық-кәдесый әзірледік.

	–Тағы да өтірікті соқтың ба? – деді Дэзи. – Мен сенің тұрмыс құрғаныңды білем ғой. Ал, сіз, сіз не бітіресіз бұ қалада?

	–Мен сапырылысқан жұрт арасында жүріп көзіме не түссе, соның бәріне жайымен қарай берем ғой. Сосын кешкі асқа барам немесе бір баспана тауып алам. Тым болмаса «Сүңгуірге» қонуға келем.



	Осы кезде матростар кеменің бүйірінде, су үстінде тұрған қайыққа секіріп түсе бастады. «Толқын перісінің» қайығы кеме шығыршығына ілулі еді, Дэзи оны алақанымен бір салып қалып:

	–Сіздің әлгі серуен құратын астауыңыз. Сен қалай ойлайсың, – деді ол Прокторға қарап, – со кеме: «Толқын перісі» осында келген жоқ па екен? – деді.

	–Гездің осында екені ақиқат, – деді Проктор қыздың орнына маған жауап беріп. – Ертеңнен бастап сіз сол іспен шұғылданасыз ғой деп ойлаймын, ендеше маған әбден сенуіңізге болады.

	Гезбен кездесуді менің өзім де ойлап жүргем және сол кездесудің қалай болатынын талай рет көз алдыма елестетіп те көргем, сонымен бірге мен енді бұл оқиғаның қылмыстыны үйреншікті жолмен қудалаудан гөрі басқаша мән, басқаша сипат алатынын білуші ем. Сол себепті де Проктордың өзіммен тілеулес болып, әділет іздеп ашу шақырғанына қарап мен енді сабыр қылайын, асықпайын, арыз айтып шағынбайын деген шешімге келгем.

	–Бүгін істің күні емес, ертең оны жақсылап ойластырам, –дедім мен.

	Ақырында бәріміз жайғастық. Ескек тынымсыз қозғалып, бізді сыңар фонарлы «Сүңгуірден» ұзатып алып кетті де, асығып, алып-ұшқан көңілімізді бір түннің ортақ дүрбелеңіне апарып қосып жіберді. Дөңбекшіген күңгірт толқындар арасында су астына ұшқын шашып, от моншақтар мың сан құбылып ойнайды. Нұр-шұғыла ағындары жарқын жағалаудан түн қойнына сіңіп жатыр, музыка енді тап бір кең залдағыдай болып естіледі. Біз жолай кереметтей әшекейленген бірнеше қайық пен бу катерлерін кездестірдік, тұнжыр толқын ішінде арай шашып бара жатқандықтан да олар көңілді де көрікті елес сияқты болып көрінеді. Әлдекімдер кейде бізге тұтас хор болып қосылып айқай салады, біз олардың не айтқанын айыра алмаймыз, бірақ, мен серуен-сейіл құрған жұрттың біздің тым-тырыс тұнжырап келе жатқанымызды жақтырмай кейіп баратқанын сезем. Біз тұтас бір люстраға айналған пароходтың жанынан өтіп, жағалауға жақындап келдік.



	Жиекте ұлан-асыр халық жай жүріп, жүгірісіп, бірінің алдын бірі кесіп өтіп, сапырылысып жатыр. Самала жарықтың ден ортасынан мен шоқ-шоқ үкі тағылған сегіз арғымақ көрдім, олар кілемге малынып, апельсин гүлдерімен көмкерілген сан мұнаралы орасан зор бір имаратты ойнақтай тартып барады. Осы үйдің төменгі тұғырында жасыл цилиндр мен сары- қызыл сүртік киген біреулер жанып-күйіп билейді. Олар беттерінің орнына күлкілі бір жалпақ ботқа бет маскаларды, табақтай-табақтай көзілдірік киіпті; сол арада көгілдір етектері шолтаңдап, жарты маскалы әйелдер жүр, олар ұзын шалмаларын желпілдетіп, бөкселері бұлтылдап, құтырына билеп жүр. Төңірегіндегі жұрт факел көтеріп барады.

	–Аналар не істеп жатыр? Бұлар кімдер? – деді Дэзи дауыстап.

	Мен оған маскарад көші дегеннің не екенін, Еуропаның оңтүстігінде оны қалай өткізетінін жайымен айтып бердім.

	–Сұмдық-ай, еріккендердің ермегіне де қыруар ақшаны төге салады екен-ау! – деді Тоббоган ойлана тіл қатып.

	–Бұл ермек емес, Тоббоган, – деді Дзэи. – Бұл мейрам ғой. Елге сирек те болса мейрам, той-томалақ керек. Мейрамға не жетсін, шіркін! Және мынадай шат-шадыман мерекеге не жетсін!

	Тоббоган ойланып барып жауап қатты:

	–Солай болса, солай шығар, бірақ осынау орынсыз шашылған қайран ақшаның мыңнан бірін маған берсе ғой, мен бір жұмыртқадай үй салып, шаруа-жайымды тап- тұйнақтай жөндеп алар ем деп ойлаймын.

	–Мүмкін, – деді Дэзи самарқау. – Мен сенімен таласпай- ақ қояйын, бірақ онда біз құлазыған қу мұхит үстімен табаны күректей жиырма алты күн жүзіп келгеннен кейін мына тамашаның бірін де көрмес ек. Алдымызда көретін қызығымыз қанша әлі!

	–Басқышқа қарай бетте! Ескектерді алыңдар! – деді Проктор айқайлап.

	Қайық көздеген жерге – төрт бұрышты алаңқайға түсетін тас басқыштың жанына келіп тоқтады, ол со замат плиткаға бекітілген білезікке байланды. Бәріміз жапырлап жоғары көтерілдік. Проктор ескектерді шынжырлап, оны тас қып құлыптап тастады, сосын біз бөлініп-бөлініп кеттік. Сол арадан қарға адым жерде мейманхана бар екен.

	–Біз, мінеки, іздеген жерімізге жеттік, – деді Проктор матростармен оқшаулана беріп, – ал, сіздер бикешпен өздерің тіл табыса жатарсыз, біздің жолымыз бөлек.

	–Көріскенше, Дэзи! – дедім мен шыдамым таусылып, тықыршып билеп тұрған қызға.

	–А... – деді ол Тоббоганға көз қиығын тастап.

	–Көңіл көтеріп, сейіліп қайтуыңызға тілектеспін, – деді теңізші. – Кәне, кеттік, Дэзи!

	Қыз маған бір қарап, қолын бұлғап жүре берді, олар со сәтте құйындай ұйтқып сапырылысып жатқан жұртпен араласып көрінбей кетті, сосын мен әлденені тебірене күтіп, соңғы үш күннен кейін тұңғыш рет қайта айналып соққан есімді, әлдебіреу тап қасымнан «Биче Сэниель» деп айтқандай-ақ ап-анық боп естілген қыз есімін ойлап, айналама асықпай көз тастадым. Табанда мен оның ұмытылмас нұр жүзін көргендей болдым.

	Со минуттен бастап осы қыз менің есімнен бір шықпай қойды, содан кейін мен жағалаудан бұрылып, тұтас бір қанаты ашық жатқан алаң арқылы қалың көп ағылып жатқан жаққа қарай аяңдап жүре бердім.

	Мен бейтаныс қалада жүрмін – осы бір сезімді қатты ұнатам. Оның үстіне бұ қала белгісіз бір сән салтанатымен жайнап тұр, сол себепті де кісіні елітіп, еліктіріп әкететін шадыман думанды қызықтай жүріп, мен айналамда не болып, не қойып жатқанына байыптап қарай бердім және асықпай жай жүріп, тірі жаннан жөн-жосық сұрамадым, сол сияқты мен ешқашан бір ғажайып әсем гүлдерді көріп таңдай қағып тамсанған кездерде де со өсімдіктердің атын сұрап көрген емен. Олардың атын жүре келе білетінмін. Бірақ со білім гүлдерге бояу немесе күлте-бүр қоса ма? Жоқ, қоспайды, тек гүлдің үстіне бір қонса қайта түспейтін қоңыз келіп отырғандай ғана болады.





XXІІ т а р а у




	Мен ертең ертеңгілік, тап қазір көзіммен көріп, қолыммен ұстап тұрған түн қойнындағы қаланы емес, үйлердің алдыңғы жағын жарқыратып тұрған нұр сәуленің алтын қыштарынан қаланған қаланы емес, мүлде басқа қаланы, яғни осы қаланың өзін қаз-қалпында көрем ғой деп ойлағам. Бұл – көбінесе айвандармен, балкондармен көмкерілген екі қабатты тас үйлер еді, Ашулы есік-терезелері шұғыла шашып, олар бір-біріне иін тиістіре салыныпты. Кейде үй шатырының мүйісінен тарамдалып пальма жапырақтары қарайып көрінеді, енді бір жерлерде пальмалардың жап-жасыл боп жайнап (төменгі жағы тіпті жарқырап жатады) тұрғанына қарап, дуал ішінде бізге көрінбейтін бір жарық көзі қойылғаны аңғарылады. Әр түсті, әр түрлі, сан қилы қағаз фонарьлардың көптігінен кісі қаланың шынайы кескін-келбетін ажырата алмайды екен. Көшелерге кесе-көлденең ілінген фонарьлар сонау қиырға алқа-моншақтай тізіле тартады. Олар балкон кенерелерінде, кілем араларында маздайды. Кейде керіліп жатқан кең көшелер балет ойынына ұқсап кетеді: мьңдаған ертек пен аңыздардан андыздай шыққан маскалы, маскасыз адамдардың қызыл-жасыл құлпырма топтары, шамдар мен гүлдер, арғымақ аттар – бәр-бәрі көңілді карнавал шуын күллі қаланы қаптаған музыка тасқынымен ұластырып жібергендей.

	Қайда баратынымды біржолата анықтап алғанға дейін жағалаудағы алаңды екі рет көктеп өтіп, төңіректі байқап- бағдарлап жүргендегі көзім анық жеткен бір жәйт мынау еді: осы карнавал жасанды шаттық немесе парыз-қарыздан, жоғарғының әмірінен шыққан шаттық емес, қала тұрғындарының өздері шын көңілден іліп әкетіп, құлашын кең жайған ізгі шаттық еді, ал, енді көптен-ақ думанды ұлы тойға жағалай құмартып жүрген халық осынау кең құлашты дүбірге көз жұмып, құлшына кірісіп кеткен тәрізді.

	Ақырында мен алаңның оң жақ мүйісінен әрі қарай созылып жатқан ұзын көшеге келіп түстім, өйткені самсаған салт аттылар жасағын көкпеңбек сауыт киіп құрсанып алған орта ғасыр қарақшыларын немесе үсті-басын күміс қоңыраулармен, ленталармен әлеміштеп тастаған қашырларға шәниіп отырып алған қызыл триколы жын-шайтандарды өткізіп жіберу үшін әлсін-әлі аялдап тоқтай бердім. Менің бұл көшені таңдап алған себебім, онымен жүрсең қала ішіне тереңдей кіріп, текше-текше террасаларына сатылай шығар едің, бұл араның әр орам бітер жерде бірнеше тепкішекті тас басқышы болады, сол себепті де автомобильдер мен карнавалдың ауыр арбалары бұ жақпен жүрмейді, байқасам, осынау қолайлы көшені мен ғана қаламаппын. Мұндағы жұрттың көптігіне тіпті көз сүрінеді, халық көшенің ортасында сапырылысып жатыр. Бұл, әйтеуір, қызық қуалап жүрген бейсауат жұрт. Мені доминолар, масқарапаздар, шайтандар, индейлер, «жасанды» және шын негрлер қуып жетіп, басып озып жатыр, сонда шын негрлерді «жасанды» негрлерден айыру қиын, ауа тәрізді мөлдір маталарға оранып, қауырсын қадап, лента таққан әйелдер де жамырап жүр, жалт-жұлт етіп көз қармайтын, ақ елтірімен көмкерілген ұзынды- қысқалы, түрлі түсті етектер көлбеңдейді. Жайнаңдаған көз, маскалардың жұмбақ қулығы, шыны ұстаған қолдарын сермеп, қалың көпті қақ жарып келе жатып, әлдекімдерді ұстап алып, мазақтай күліп, у-шу болып қалатын матростар отряды, мінбе үстіндегі сөзін ешкім тыңдамайтын мас шешендер, жұрт оларды абайламай шынтағымен қағып құлатып жатады. Кішкене қоңыраулар шылдыры, асыл текті сәйгүліктерге атлас көпшік төсеп жайғасқан ханшалар мен кәнизактар керуені, есік алдына жиналып, іштегі буалдыр мұнар арасынан жұдырығын түйіп, құтыра билеп жүргендерге үймелей қарап тұрған кісілер, көшеде көлденеңдеп сұлап жатқан мастар, үйлеріне қарай үрейлене зытып бара жатқан мысықтар, нәзік үн мен барылдаған айқай, әндер мен әуендер, шөпілдете сүю мен алыстан естілген айқай-шу – айтылмыш кештегі Гель-Гьюдің көңіл күйі тап осындай еді. Қиялдағыдай ғажайып бір жалаудың астында сауда дүкеншелерінің кір- қоңыс шатырлары сап түзеген еді, бұл арада лимонад, жеміс суы, мұзды су, сода суы мен виски, пальма шарабы мен жаңғақтар, кәмпиттер мен науаттар, серпантиндер (ширатпа қағаз) мен тарсылдақтар, петардалар мен маскалар, жабысқақ қамыр шариктері, түрпідей тікенекті жаңғақтар (олар матаға немесе шашқа бір жабысса, ажыратып алу оңай емес-ті) сатылып жатты. Оқта-текте қалың нөпір арасына аю, монах, маймыл немесе Пьерро болып киініп алған велосипедші шығады, со замат оның үстіне тікенек шариктер жауып кетеді. Резина қуыршағын шиқылдатып немесе дәу барабандарын дүңкілдетіп маң-маң басып алыптар келеді. Жұрт айвандарға билеп жатыр, мен көшенің тап ортасында қызып жатқан балға тап болып қалып, оны әзер дегенде айналып өттім. Ширатпа қағаздардың балкондарда, аяқ астында бейберекет шашылып жатқаны сондай, тіпті ауаның өзі қағаздай судырлап жатқан тәрізді. Бағанадан бері жолай жүріп келе жатқанда бейтаныс жұрт маған алуан-алуан ұсыныстар жасады, ішейік, сүйісейік, карта ойнайық шығарып салайық, билейік, сатып алайық дегенді айтты, мына көппен бірге көңіл көтермейсің бе дегендей талай әйел балғын білегімен ишара жасап шақырып та көрді. Әр барған сайын жүрудің қиындай түсетініне көзім жеткесін мен жүріс-тұрыс саябырлау бір тығырыққа қарай бұрылдым. Сосын тағы бір бұрышты айналып, құлазып жатқан көшеден келіп шықтым. Менің оң жағымнан жарқабақты қуалай жабайы дөңбек тастардан қалың дуал жасалыпты, ол солға қарай бұралып барып, жоғары өрлеп кетеді екен. Оның үстіндегі төменнен көрінбейтін жолмен арбалар салдырлай жүріп жатты. Фонарьлар мен темекі оттары жылтылдап көрініп жатты. Мен қазір қала ортасынан қай шамада тұрғанымды білмеймін, со жерде біраз аялдап, ойланып тұрып, фланель костюміме жабысқан ошағандарды, қамыр шариктерін (осыған тіпті тыйым салу керек қой) алып тастап, күңгірт көшемен жоғары қарай өрледім. Мен бір айванның тұсынан өте бергенімде, бір әйел жүгіріп шығып: «Бұл сізбісіз, Сульт?» деді даусы дірілдеп, үнінен сағыныш пен қорқыныш қатар естілді. Мен жарыққа шығып ем, әйел ыңғайсыздана күліп кетіп қалды.

	Осы көшені кесіп өтетін екінші бір көшеден келіп шыққанымда күндізгі гуіл мен түнгі жарықта қайтадан тап болдым. Сосын солға бұрылып, әуелгі жүрген жолым мен соңғы жолым қиылысатын жерге жетермін деп солай қарай беттедім. Мен бір кең асфальт көшемен жүріп келем. Оның қол созым жердегі шетінен алаң көрініп тұрды. Күллі көшелерден шыққан халық солай қарай ағылып барады. Алдымдағы тынымсыз қыбырлаған қалың нөпір үстінен асқақтай көтерілген статуяны көрдім. Бұл қолын көкке соза, алысқа талпынған әйелдің мәрмәр тастан қашалған мүсін- тұлғасы еді. Топырласкан халықтың ара-арасымен қысылып- қымтырылып келе жатқанда мен бұ әйелдің тұрысын, жалпы кескін келбетін анықтап көре алмап едім. Ақырында таяу келіп, оның аяғынан сәл төмен қашалған жазуды көріп, оқып шықтым. Ол деген екі сөзден тұрады екен.

	Мен осынау сөздерді оқыған кезде дүние күңгірт тарта бастады, бір сөз, тек бір ғана сөз мұның мән-мағынасын маған ұғындырып еді. Бірақ ол көрінбеді. Енді мені ештеңе де мына жазудан ажыратып әкете алмас еді. Бұл жазу менің көкейімде жүрген, бірақ осынау оқыс жәйтті ой-санама салып салмақтау үшін уақыттың тылсым әрекет-күші қажет-тін. Мен басымды шалқайтып, статуяға анықтап бір қарадым. Мүсінші оны жан-жүрегімен жасапты. Мен оны суреткер сезімінің көркемдік сәтті мүлт жібермей, тамыршыдай дәл тапқанынан байқадым. Бір аяғын сәл көтеріп, екінші аяғымен жер тіреп тұрған қыз денесінің күллі сиық-сымбаты айқын да дәл еді. Мен оның тынысы жиілей түскенін көрдім. Оның жүзі мен білетін әйелдің жүзі емес, сәл ғана өзгешелеу ме қалай, бірақ менің оны ә дегеннен тани кеткеніме қарағанда, суретші тақырыпты көңіл-көкейіне әбден ұялатып алып, көз алдына елестеген көп түр-пішінінен «тасқа қашалатын бірден-бір пішін тек осы ғана» деп мынаны таңдап алған тәрізді. Ол әйелге кісі қиялында ғана кездесетін, әдетте байқала бермейтін бір киім кигізіпті, тіпті оның матасы да елеусіз: суретші оны үлбіретіп, желбіретіп қойыпты. Жел әсерінен алды денеге жабысып қалыпты. Адам қолы жасай алмайтын мәрмәр толқын, сірә да жоқ шығар, бірақ жерге тиер-тимес болып секіргелі тұрған мына ұшқыр аяқ ауырлықтан ада тәрізді. Оның мәрмәр көздері – шартты түрде біз оны көреді деп ойлаймыз, ал олақ қолдан шықса ол соқыр болып қалады, иә, мына статуяның көздері мәрмәр көлеңкеден дүниеге қарап тұрғандай болып көрінеді екен. Әйел күлімсіреп тұр. Ішкі жігер құдіретінен ілгері қарай созылған қол қандай ғажайып, мұнымен ол жүгірудің өзін көрсетпек болған. Әйелдің бір қолы алақанын жоғары қарай жайып тұрса, екіншісі оны жалма-жан ерке-назды кейіппен жұмып жатыр.

	Бұл шынында да солай еді: мүсіннің өзі кісі жанын аймалап аялайтын қайырымды қол тәрізді еді. Өзге дүниенің бәрінен оқшауланбай, теңіздің мәрмәр кереметтерінен жасалған биік тұғыр үстінде «Толқын перісі» ару тұр – бірақ ол жалғыз емес-тін. Мүсін сыртынан толқын жоғары лақтырған бір алып кеменің бугшприті көрінеді, ол қала менен қараңғы түнді қақ жарып, осынау әйел мүсінін ілгері қарай тұп-тура самғатып бара жатқандай.

	Мен жайшылықтағы әсерімді нақты жағдайдан туған пәрменді жаңа әсерден ажырата алатындай халде едім. Мына мүсін мама қазық – басқа әсерлердің бәрінің басты сөзі еді. Қазір мен со сәт жұрттың қалай гуілдесіп жатқанын естіген сияқтымын, бірақ оны ақиқат солай болып еді деп кесіп айта алмаймын. Әлдебір ер кісі әлеуетті қолын иығыма салып, қысып қалғанда ғана мен ұйқыдан оянғандай болдым. Ескі сүртігінің белінен күміс белбеумен қынай буған, сүйір қалпақты кісінің өзіме шұқшия қарап тұрғанын көріп, мен дереу шегіне қойдым. Сізге не керек еді деп сұрағаннан кейін ғана оның әлденеге таңырқап, қасы-көзі дірілдеп тұрған ақ шашты қызыл жүзі құбылып сала берді.

	–А! – деді әлгі адам, бізді күллі замандардың күллі қаһармандары мен қаһарман әйелдері қаққылап маза бермегесін, ол ескерткішке тақап барып, маған жақында деп ымдады. Оның қасында әр түрлі костюм киген бірнеше серігі бар, тағы бір маскалы үшеу менен бір дәйекті сөз күткендей немесе соны талап еткендей бедірейіп тұр.

	Жаңағы «А» деген кісі сөзін жалғады.



	–Меніңше, ештеңе де болмаған тәрізді. Сізді мазалаған себебім, сіз осы арада бір орыннан қозғалмай, қимыл- қыбырсыз бір сағаттай тұрдыңыз, бұл бізге күдікті болып көрінді. Енді қарасам, қатты қателесіппін, сол себепті де сізден кешірім сұраймын.

	–Егер осынау тамаша ескерткішке алыстан келген кісінің назары түссе, сіз сонда бұған іштей күдіктеніп, осы соққан ескерткішті ұрлап кетпес пе екен деп қауіптенсеңіз – онда мен сізді шын көңілден кешірем, – дедім.

	–Бекер күдіктеніп тұрсыз демеп пе едім, – деді керенау жас жігіт сөзге араласып. – Бірақ – деді ол маған қарап, – осынша жұрт абыр-сабыр боп, дуылдасып у-шулап жатқанда, қалың ойға батып, қалт етпей қалатын кісілер бола ма, деп басымыз қатқаны рас.

	Бұ кісілер онша мас болмаса да, бүгінгі күнді текке өткізбей, біраз көңіл көтерген сияқты.

	–Бұл жолаушы, – деді осы топтағы үшінші кісі, жалқын сары плащқа оранып жатып, со кезде оның қалпағына қадаған қауырсыны мас кісі сияқты селт ете қалды. Оның өзі де жирен сары екен, секпіл басқан ақ-сары ботқа бетіндегі өңсіз көзі күлімсіреп тұрса да, жирен қабағында қайғының табы бар еді. – Мұндай ескерткіш тек біздің Гель-Гьюде ғана бар.

	Осындай реті келіп тұрғанда, қалада не болып жатқанын біліп қалу үшін мен оларға тәжім етіп, атымды айттым. Со замат олар бір түсініспестік болғанын, оны жаман ойға жорып өкпелемеуімді өтінді де, аты-жөндерін айтып, қолдарын ұсына бастады. Мен сөзді сауал қоюдан бастадым: сонда маған неге күдіктендіңіз?

	–Былай етсек қайтеді: Сіз, бәлки, бізбен дастарқандас болудан бас тарта қоймассыз! – деді басына үш бұрышты қалпақ киген Бабс деген кісі.

	Мен бұрылып қарап, дағарадай бір үлкен үстелді көрдім, шамасы, ол көшенің арғы бетіндегі мейманханадан әкелінген болуға тиіс. Жерге дейін төгілдіре жабылған дастарқан үстінен гүлдер, аяқ-табақ, шынылар мен бокалдар және әйелдің жарты маскалары көрінеді, соңғысы әңгіме-кеңестен қалған олжа

	сияқты. Бұл үстел үстінде жатқан гитаралар, банттар, ширатпа қағаздар мен маскарад шпагалары сол арада отырған он-он екі адамның шынтақтарына тиеді. Мен өзімнің жаңа таныстарыммен бірге үстел қасына келдім, бірақ орындық жетпейді екен, со сәтте Бабс жүгіріп өтіп бара жатқан баланы шап беріп ұстап алды да, қолына күміс теңге қыстырып, артынан бір теуіп, жұмсап жіберіп еді, ана жүгермек мейманханадан үш орындықты бірден әкеп берді, сосын мұрнын күрсіне бір тартты да, заматында ғайып болды.

	–Біз жаңа жақтас тауып әкелдік, – деді жалқын сары плащтың иесі Трайт. – Міне, өзі де келді. Аты – Гарвей, ол біздің ескерткішпен дидарласуға әдейі келгендей-ақ, одан көзін алмай, ойлана қарап тұр екен.

	–Мен әлгі әзірде ғана келіп едім, – дедім отырып жатып, – және мына ескерткішті көріп ғажап қалдым, түсінбейтін бір ғана жәйт, өзіме сонша әсер еткен нәрсенің не екенін біле алмай далмын. Мұның үстіне көкейімде көмескі бір күдік туғызған жәйт тағы бар.

	Жұрт шу ете қалды, бұған онша түсінбесем де, дос пейіл білдіріп жатқанын білдім. Бірақ солардың арасынан маскалы біреу даралана берді: бұл өзінің бір сарынды ұстамды даусымен қыза сөйлеген өзге жұрттың бәрін баса-көктеп жеке шыққан ділмар бір пәле еді, сөзден жалықпайтын мұндай кісілердің түр-пішіні масканың ішінен де көрінеді.

	Мен оның сөзін зейін қоя тыңдадым.

	–Сіз Вильямс Гобс жайлы, оның өзгеше тағдыры жайлы хикаяны бұрын естіп біліп пе едіңіз? Осыдан жүз жыл бұрын бұл ара ай сияқты құлазыған қу жиек екен, сенгісі келген кісі ғана сенетін аңызға қарағанда, Вильямс Гобс «Толқын перісі» кемесімен Еуропадан Бомбейге бара жатады. Бомбейде қандай бұйымтайы болғаны жөнінде қала мұрағатында мәлімет бар...

	–Әңгімені күдіктен басталық, – деді Бабс оның сөзін бөліп. – Осында бір партия ма, әлде өжет топ па, әйтеуір, алдарына абыройлы міндет етіп...

	–Оларда абырой қайдан болсын, – деді жасыл доминолы мас адам, – мен о жыланды – Паранды жақсы білем, ең қызығы оны бақ еткізіп өлтіре салу керек, сонымен іс тәмам!

	–Сол себепті де, біз бір сағат бойы сарылып тұрғасын сізді соның жақтасы ғой деп ойлап қалдық, – деді Бабс сөз арасындағы тынысты пайдаланып.

	–...Қала мұрағатында мәлімет бар, – деді әңгімеші қайтадан шылауға оралып. – Демек, мен сіздерге қаланың іргесі қаланғаны жөніндегі аңызды айтып отырмын. Теңіз сеңгір жартастар арасындағы қайраңға шығарып тастағаннан кейін, бірінші үйді Вильямс Гобс салады. Кеме белгісіз жағаға жақындаудан сескеніп және құлындай үйірген жойқын жел ырқынан шыға алмай әлекке түседі. Со кезде капитан құдіретті толқынмен бірге палубаға жүгіріп шыққан ғажайып сұлу қызды көреді. «Зюйд-зюйд-ост және румбаның төрттен үші» дейді қыз, аң-таң қалған капитанға мұның оған қалай әсер еткенін түсіну қиын болмас...

	–Мүлде олай емес, – деді Бабс оның сөзін бөліп, – дәлірек айтқанда, қыз былай деген: «Сіздермен сөйлесіп тұрған Фрэзи Грант, қорықпай-үрікпей менің айтқанымды орындаңдар...»

	–Зюйд-зюйд-ост және румбаның төрттен үші, – маскалы кісі сөзін тез қайырды. – Бірақ мен мұны әлгіде айттым ғой. Сонымен, қыздың нұсқауын орындағасын жалпы жұрт аман қалады: кеме тайызға келіп қайырлайды, капитан мұның сөзін тыңдау керек деп ойласымен қыз бірден ғайып болады. Гобстың қасында осы оқиғадан қатты шошыған әйелі бар екен, олар енді теңізбен жүруден үзілді-кесілді бас тартады. Арада бір ай өткесін жиектен берілген белгі бойынша бұлардың қасына «Полина» бригі келіп тоқтайды, аман қалғандар со кемемен кетіп қалады, бірақ Гобс жолға шықпайды, өйткені әйелін көндіре алмай қояды – қайтсін, соңғы дауыл кезінде байғұстың әбден үрейі ұшып, запыс болып қалған ғой. Бұларға азық-түлік қорын және Гобсты қиып кеткісі келмеген бір адамды қалдырады, өйткені, ол Гобске борыштар екен. О кісінің аты Нэд Хорт, сөйтіп алғашқы отаршылардың өмірі осылай басталып кетеді, олар бұл арада құнарлы жер мен жанға жайлы ауа райына тап болады. Олар осыдан сексен жыл бұрын қайтыс болған деседі. Уақыт дегенің марғау ғой...

	–Жоқ, уақыт зымырап тез өтеді, – деді Бабс оны құптамай.

	–Әрине, мен сізге оқиғаның сөлін ғана айттым, – деді әңгімеші сөзін сабақтай түсіп, – тек аңыздың ұзын ырғасын ғана тұп-тура тартып шықтым, ал, бұл аңыздың көптеген жай-жағдаяттарын, егжей-тегжейін сіз біздің мұрағатымыздан табасыз. Бірақ әлі де тыңдай түсіңіз.

	–«Толқын перісі» атты кеменің барын сіз білесіз бе? – дедім мен.

	–Білгенде қандай! – деді Бабс. – Ол Сениэль шалдың ермегінен туған ғой. Мен о шалды білуші едім. Өзі осы Гель-Гьюдің тұрғыны еді, бірақ осыдан он жылдай бұрын байлықтан жұрдай болып қалғасын Сан-Риольге көшіп кеткен. Оның ағайын-туыстары әлі күнге дейін осында тұрады.

	–Мен ол кемені Лисс портынан көрген едім, сосын сұрап отырғаным ғой.

	–Соның өзі өзгеше бір жәйтті басынан кешірді ғой деймін,–деді Бабс. – Сениэль емес, кемені айтам. Бәлкім, о кемені ендігі сатып жіберген де шығар.

	–Иә, бірақ мынадай бір оқиға болған, – деді маскалы кісі оның сөзіне киіп кетіп. – Бір күні...

	Кенет үстел басында отырған бір кісі орнынан ұшып түрегеліп, жұдырығын түйіп, «Толқын перісі» ескерткішін бір айналып шығып, бізден бірнеше қадамдай жерге тоқтаған автомобильге айбат шекті. Со замат жұрттың бәрі атып-атып түрегелді.

	Алаңға әрлі-берлі жөңкіліп жатқан ала-шұбар жұрт арасынан осынау әсем қара автомобиль, от тисе де әлі маздап жана қоймаған көмір сияқты жарқырап көзге ұрады. Оның ішінде кешкі қара киім мен цилиндр киген бес еркек (карнавал костюмін киген біреуі болсайшы) пен екі әйел отыр, оның біреуі – өңі тозып біткен кеспірсіз кексе де, екіншісі – ақ сұр бетті, кекірейіп қалған жас әйел-тін. Еркектердің арасында екі шал бар: майға бөгіп ырсиып отырған бульдог тәрізді біріншісі шынтағын жазып жіберіп, добалдай сигарды аузында ойнатып бұрқыратып отыр, екіншісі күліп отыр, осы шалдан мен қатты жиіркендім. Ол кең иықты, жағына пышақ жанығандай түксиген арық кісі екен; жазық маңдайының астына, онсыз да бір жапырақ бетін жиырып алып, біреуді мысқылдағандай. Суық жымиған болады.

	–Міне, солардың тап өзі! – деді Бабс айқайлап. – Карнавалдың қарға валеті осылар! Добс, Коутс, ескерткішке дереу барыңдар! Бұ сұмдар тасты шайнаудан да тайынбайды! Автомобиль мен үстел төңірегіне жапырласып халық жиналып қалды. Орындарынан бәрі де түрегелді.

	Орындықтар төңкеріле құлап жатыр, автомобильден кекеткен-мұқатқан, қорқытқан дауыстар келеді.

	–Пәле?! Қарауылдап тұрсыңдар ма? – деді жуан шал.

	–Байқаңдар, опынып жүрмеңдер!

	–Мынаумен опына қоймаспыз! – деді доминолы кісі револьверін кезеп. – Сайран салыңдар, кетіңдер-келіңдер, тіпті болмаса бастарыңды тасқа соғыңдар – бізге бәрібір!

	Екінші шал автомобильден басын шығарып ақырып қалды:

	–Біз мына қуыршақтарыңның аяқ-қолын сындырамыз! Көп күттірмеспіз! Тәбәрікке деп тас сынығын жинап жүргенде осы сөзімді естеріңе бір аларсыңдар!

	Бабс ашуға булығып қалтасын қармана берді, сосын автомобильге қарай тұра жүгірді. Машина селкілдеп, бұрылып алды да, осы арадан зыта қашып көрінбей кетті, жұрт оның артынан ысқырып, сыртылдата қол соғып, у да-шу болып қалды. Со замат үстеріне серпантии ленталардың үзіктері ілініп қалған екі полисмен теңселе басып жетіп келді. Олар пистолетін тарсылдатып әуені атқылап, көлденең бір велосипедшіні тоқтатып, онын велосипедін тартып алып, дұшпанын қуа жөнелмекші болған Бабсқа баяу айтып алдарқатып жатты. Әуелде сілейіп тұрып қалған велосипед иесі енді есін жинап, машинасын сүйей салатын жер іздеп, айналасына алақтап қарай бастады, шамасы, ол қолын босатып алғасын бір сойқанды жасағысы келіп еді, бірақ

	полисмен төбелесті бірден тыйып тастады. Қым-қиғаш қиқу арасынан мен оның:

	–Сөздеріңе түсінуін түсініп тұрмын-ау, бірақ есеп айырғыларың келсе басқа жерге барыңдар! – деп айқайлап жатқанын есіттім.

	Аяғы немен басылғанын білмеймін, әйтеуір осы бір қызыл шеке жанжал кезінде мен жұрт таласқан үстел басында қозғалмай отыра бердім. Мына оқиғаға араласу үшін немесе соны қызықтау үшін осында отырғандар түгелге жуық кетіп қалды, мұнда қалған – мен, масаң жасыл домино және сөзуар тәптіш сырласымыз еді, жасыл домино шынтағын үстелге қоя алмай әуре болса, автомобиль оқиғасын көргеннен кейін әңгімеші сөз бағытын кілт өзгертті.

	–Бар бәлені бастаған әлгіде өзіңіз автомобиль ішінен көрген акулалар, – деді ол, менің әңгімені қалай тыңдап отырғанымды көзімен бір тексеріп қойып. – Біздің осы арада отырғанымыз да солардың кесірі. Олардың әлгі арығы

	–Кабон, бір өзінің сегіз бу диірмені бар, оның қасындағы семіз – Тукар, жасанды мұз фабриканты. Олар әуелде карнавалды болдырмай тастағысы келіп еді, бірақ қолдарынан келмеді. Сонымен...

	Үстел басында отырғандардың кейбіреуі ызаланып, кейбіреуі күліп, орындарына қайта келіп жайғасқан кезде, оның әңгімесі үзіліп қалған еді. Бұдан кейін әңгімеден береке қашып, иқи-жиқы болып кетті – кейбір кісілер маған болып жатқан оқиғаның мән-жайын айтып түсіндірсе, енді біреулері бүйірден киіп кетіп, дауласып, сөз таластырып мезі етті, не керек, мен бұл әңгімеге түсініп жарыта қойғам жоқ. Тек бұлармен жарыса шарап ішіп, әрқайсысын алма-кезек тыңдап отырып, істің мән-жайына қаныққандай болдым.

	Әрине, ашық аспан астында, көңіл көтеріп жүрген дүйім елдің нақ ортасындағы мынадай үстел басында отырғанда әр алуан жәйттерді көреді екенсің. Қожайындарымның таныстары сәлем бере келіп, бұлардың құлағына бірдеңе деп сыбырлайды немесе құпия кеңеске оңаша алып кетеді, міне, осындай беймаза жағдай үстіне әсем қолдар шашқан бұршақ конфетилер жауып кетеді.



	Белгісіз маскалар бізді ызаландырмақ болып ту сыртымызда тұрып алып билейді, бұған қоса артыңнан ұрланып келіп көзді басу, бір сәтке тұрған кісінің орындығын жылжыта салу сияқты әр түрлі ойын-оспақтар туындап, көбейе береді, оркестрлердің әуезді үні мен самала жарық арасынан шиқылдап, шатырлап, дүбірлеп әр түрлі дыбыстар естіледі, тарс-тұрс мылтық атылады, осының бәрінің үстінен мәрмәр

	«Пері» самғап барады – үстел басындағы біздің әңгімеміздің өзегі де осы еді.

	Жалғыз статуядан туған жауластық пен өшпенділікке желеу болған зат қаншалықты тамаша болғанымен, оның шын мәнісі адамдар арасындағы бақай есеп сияқты бірдеңе болып шықты. Оның негізінде ескі өштік пен құлқынның қамы жатқан еді. Осыдан бес жыл бұрын қаланың пайдакүнем пысықтарының бір бөлегі мүсінді басқа бір статуямен ауыстырған дұрыс деп алаңнан ескерткішті мүлде алып тастауды талап еткен, өйткені порт қоймаларын кеңейту мәселесі осыған байланысты еді. Порт қоймаларын салуға арналған учаскенің дені Грас Паранның меншігіндегі жер-тін. Паранның фамилиясы қаладағы ең ежелгі фамилиялардың бірі болатын. Парандар сауда-саттық пен әкімшілік қызметімен айналысатын. Бұлар бір жұлдызы ұдайы оңынан туатын, тірліктің өзіне пайдалы жағын жете білетін жігерлі жандар еді, ал, сондай біліміңді тек баю жолына бағыштасаң мұрат-мақсатыңа жету қиын емес-ті. Олардың бақ-дәулеті жас ағаштай жамырай өсті, бірақ қазіргі Грас Паранның атасы Элевзий Паран 1863 жылы бір жағы таумен тұйықталған өз участкесіндегі көшкіннен қалған дөңбек тастардың арасынан сынап шалшығын тауып, сол зілдей сұйықты қолымен алып көргенше, бұлар басқа байлар арасынан дараланып көзге түспейді.

	–Грас Паран атын еске түсіру үшін, – деді Бабс –термометрге немесе айнаның дәнекеріне қарасаңыз жетіп жатыр. Порт учаскелерінің үштен бірі мен қырық үй сол алпауыттың меншігінде. Теміржолға, алты фабрикаға, жер мен плантацияларға орналастырған капиталын есептемегенде, Паранның еркін айналатын капиталы жүз жиырма миллион шамасында!



	Грас Паран бір кезде бала таппаған бедеу әйелімен ажырасып, жиен інісін, қарындасының баласы Георг Гердті асырап алады. Арада бірнеше жыл өткесін Паран бір жас қызға үйленеді. Олардың жас айырмашылығы мынадай екен: Паран – елу жаста да, әйелі – он сегізде, Герд – жиырма төрт жаста болады. Паранның еркінен тыс Герд мүсінші болып шығады. Ол Италияда ұзақ бес жыл жүріп, Фарензия, Авис, Гардуччи шеберханаларынан сабақ алып жаттығады, қайтып келгесін үлбіреп тұрған уыздай өгей шешесін көреді, олар әуелі достасады да, жүре келе со дос пейілі махаббатқа айналады. Екеуі де мәрт мінезді өжет жандар екен. Әуелі Еуропаға әйел кетіп қалады да, оның артынан ұзамай жігіт кетеді, олар со кеткеннен қайтып оралмайды.

	Кейін Гель-Гьюде, қаланың негізін салудың жылдығына ескерткіш орнату жайлы мәселе көтерілгенде, Герд конкурсқа қатысып, өз моделін жібереді, бұл жұртқа керемет ұнайды. Модель шынында да әдемі еді, оның аңызды, теңізді, кемені еске түсіретін «Толқын перісі» деген жазуы көптің көңіліне қона кетеді. Осы бір өзгеше жазудың өзінен қимыл-әрекет сезілгендей болады. Гердтің жобасы (о кезде автордың Герд екенін ешкім білмеген), құлазыған қу жағаны, әуелі қоныс тепкен ерлердің асқақ бейнесін еске түсіреді. Оған тапсырыс беріледі, Герд есімі ашылып, жұртқа мәлім болады, статуя Флоренциядан Гель-Гьюге әкелінеді, бұған Паран өшігіп- өршеленіп қарсы шығады, өміріндегі масқара қорлығын ескерткіш етіп, мәңгіге қалдырмақ болған өзінің өгей ұлы екенін білгеннен кейін, ол бұған қарсы ақшаны аямай төгеді, баспасөзді айдап салады, арандату әрекетіне кіріседі, бірақ Герд ескерткішін басқа бір ескерткішпен алмастыруға шамасы жетпейді. Қаланың шешімін қолдап, Паранның жаулары атойлап шығады. Істің барысына өзімшілдік пен құштарлық сезімі араласады. Ақырында ескерткіш орнатылады. Перінің жүзі Паранның әйелінің жүзіне мүлдем ұқсамаса да, оның опасыздығын ертелі-кеш ойлай-ойлай қаны қарайып алған Паран ішіне шемен болып қатқан айықпас дертке ұшырайды, Герд осы статуясында Химена Паранды бейнеледі деп есептейді.



	Бір кезде жұртқа осы оқиға біткендей болып көрінеді. Бірақ арада біраз уақыт өткесін Грас Паран ескерткішті құртуды өзінің өмірлік мақсатындай көріп, сұмдық бір әрекетке кіріседі. Сонымен қисапсыз ағайын-туыстары мен өзіне тәуелді кісілер, сатқындар бұл әдепсіз ескерткіш деген даулы мәселе көтереді, сол-ақ екен, ескі бір ащы мысқылдан, үлкенді-кішілі өкпе-реніштен, болмашы желеу іздеп ашу- ызадан сызданып шыға келетін қара ниетті, топас, пасық жандар бұларды қостап шыға келеді, кейде бір түсініксіз тосын әрекетімен көрініп қалғаны болмаса, әдетте олардың ішкі тірлігі жасырын өтіп жатады, бірақ сол әрекет негізінде не істегенін өзі де анық білмейтін күңгірт көзқарас, басқа бір көзқарастан өшін қайыратын көзқарас жатады.

	Осы күрестің әдіс-айлалары мен жай-жағдаяттары ақырында оларды ескерткішті түнде қирату керек деген шешімге әкеледі, бірақ осы мақсат үшін сатып алынған адамдарды түнде кетіп бара жатқан бір топ кісі ұстап алады, өйткені олардың беймезгіл жүрісі күдікті көрінеді. Ақырында қала өзінің жүз жылдығын карнавалмен атап өту жөнінде қаулы қабылдаған кезде Паран мен оның партиясы бұған қарсы шығады, ол жынданып кете жаздайды. Ол дөң айбат жасап, жұрттың зәресін алмақ болады, мұны естіген халық оны қала ішіне жайып жібереді. Карнавал қарсаңында, яғни осыдан үш күн бұрын статуяны жарғыш оқпен атады, бірақ ол ескерткіш тұғырының жоғарғы бір мүйісін ғана шетінетеді. Атқан кісі қашып кетеді. Со сағаттан бастап бірнеше өжет кісі тап қазір өзім отырған үстел басына жиналып, ескерткішті күзете бастайды. Ал, шабуылға шыққан зиянкестер жағы арам ойын жасырмай, статуяны қиратамыз деп ашықтан- ашық ант етеді, сөйтіп жалпы жұрттың қуанышын қара ниетті зұлымдықтың салтанатына айналдырмақ болады.

	Біздің әңгіме-сөзіміздің ұзын-ырғасы осындай еді, маған оны тыңдау да оңайға түспеді, өйткені жоғарыда айтылған алуан түрлі жәйттер әңгіме ырғағын оқтын-оқтын бұза берді. Гель-Гьюде карнавалдар бұрын да өткенін мен со кездің өзінде-ақ білдім, ол осы отарды мекендейтін халықтың едәуір бөлегі болып табылатын француздар мен итальяндардың арқасында өтеді екен. Бірақ осы карнавал бұрынғылардың бәрінен де асып түседі. Ол қалың жұрттан қолдау табады. Оның өткізілу себебінің өзі сұлу себеп еді. Екі газеттің өзара қырқысуы, ескерткіш төңірегіндегі күрес-тартыстың адамгершілік ар-ожданының тартысына айналуы бұған бір спорттық қасиет бергендей еді, ойламаған жерден карнавал ұлы думанға айналады. Қала мейрам салтанатына карнавалды әшекейлеп-көркемдеуге шаруашылық қаржысының тұтас бір бөлегін жұмсайды, бұл отқа май құйғанмен бірдей әсер етеді, Паранның сыбайластары өз дұшпандарына дереу жала жабады, өзара талас-тартыс қызығына түсіп кеткен қала жағының адамдары ертеректе Паранның пайдасын көздеп теріс шешілген істерді әлдеқайдан тауып алып жария етеді. Порт жерінен қойма салуға кіріптар болып отырған жүк иелері ескерткіштің жақтастарына қатты өшігеді, өйткені Паран: алаңда көкке қолын созып «Толқын перісі» тұрғанда учаскені ешкімге де бермеймін деп ұйғардым.

	Автомобильмен арада болған қақтығысқа қарағанда, тап қазір мен үшін өзгеше маңыз алған осы бір статуяға қауіп- қатер төніп тұрғаны ақиқат. Бабстың: «Біздің жаққа шығасың ба, яғни күзетке қосыласың ба?» деген сауалына мен ойланбастан: «Иә» деп жауап бердім. Бұлардың үй қожалары, кеден шенеуніктері, алыпсатарлар мен офицер екенін кейін білдім. Мен олар көркем өнерді мадақтап гимн айтпас, кісіге соншама қатты әсер ететін туындының терең де тылсым сыры жәйлі мақтау сөздерді, тәтті сөздерді тамылжыта төкпес деп ойладым. Бірақ Бабстың осы туралы айтқан бір сөзі мені кәдімгідей таң қалдырды: «Біздің бәріміздің мәрмәр Фрези Грант жәйлі көп ойланып, көп толғанғанымыз сондай, ол біздің жақсы танысымызға айналғандай. Обалы не керек, бұл бір мінсіз мүсін ғой. Бұрын осы қалаға бір кіндік-нүкте жетіспейтін сияқты еді, енді сол нүкте қойылды. Құй сеніңіз, құй сенбеңіз, жұрттың көпшілігі тап осылай ойлайды».

	Мейманханаларға кісі кіріп болмайды дегесін, мен бір жокейше киініп алған ісік қызыл бетті, ауыз-жағы тыным таппай дызақтаған, маскасыз толық кісінің шақыруын қабыл алдым. Оның ұры көзі тыным таппай тіміскілей айналып, дүниенің бәрін көріп, бәрін байқап отыратын сияқты. Ол ыңылдап, дыбырлап, саусақтарын жыбырлатып, қозғалақтап бір орнында отыра алмайды, кейде жұрт сөзіне дес бермей, сампылдап сөйлеп кетеді де, кенет аузын ашқан күйі үндемей қалады да, өзге тілмәрлардың қас-қабағына, маңдайына аңқиып қарап отыра береді. Ол әуелі «Ариногел Кук» деп өз атын айтқасын, өзінің қала сыртында тұратынын, мейманханадан күні бұрын нөмір алғанын хабарлап өтті де, мені бірге тұруға шақырды.

	–Шын көңіліммен шақырам, – деді ол. –Өзіңіздей джентльменге жәрдем беруге әзірмін. Менің кесірім сізге тимесе, сіздің кесіріңіз маған тимейді. Күні ілгері ескертіп қояйын, ұялмай-қызармай-ақ айтайын – мен өсекшімін, өсек

	–менің дертім, өсек айтқанды жаным сүйеді, жұрттың айтуына қарағанда, бұ саладан алдыма жан салмайтын көрінем. Қарап отырсаңыз, айналаның бәрі әңгіменің азығы. Және мен әрнені білуге әуес адаммын, ананы-мынаны сұрап мезі қылуым мүмкін. Әсіресе өзіңіз сияқты үндемейтін кісілерге құмармын. Егер мен әдептен асып, мазаңызды ала берсем, онда осы сөзімді тұспалдап айтсаңыз болғаны – ар жағын өзім түсінем, оны көңіліме алмаймын да.

	Мен мейманхананың мекенжайын жазып алдым, сол арада екеуміздің қалай тұратынымызды қолма-қол көрсетпек болған Куктен әзер дегенде құтылдым. Одан кейін де жұрттың үздік-созық сөзін тыңдаймын деп мен біразға дейін үстел басынан тұрып кете алмадым, ақырында орнымнан тұрып, ескерткішті бір айналып шықтым. Ескерткіштің әлгі жарғыш оқ тиген жерін көргім келіп еді.





XXІІІ т а р а у




	Үстел мен ескерткіштің оң қанатында жүріс-тұрыс аз екен, өйткені экипаждар бірыңғай жүрсін деп алаңның осы жағындағы екі көше бекітіліп тасталған еді, сол себепті де экипаждар бір-бірімен соғысып қалмас үшін алаңның бір жағымен жүріп, оның тік бұрышын жанай, айналып өтіп жатты. Мен де ескерткіштің со жағымен өттім.

	Шынында да мәрмәр тұғырдың бір бұрышы кетіліп қалыпты, бірақ бір жақсы жері, мұның атылғанынан бейхабар кісі бұл ақауды байқамауы да мүмкін. Ескерткіштің осы жағында мүсіннен сәл төменірек екінші бір «Георг Герд, 1909 жылдың 5 желтоқсаны» деген жазу бар екен. Қою түнде кішкентай аяқтың ізін қуалай тулаған толқын үстінде өткір бір жалқанаттар тұнжыр ирек қалдырыпты. Осы арада «Қараңғы жолдан жалықкан жоқсыз ба?!» деген жайдары сөз есіме түсті. Қара шілтер жамылып, бетін бүркеп алған екі әйел бір-бірін қолтығынан демеп жүгіріп өтіп бара жатты, кенет оқтың орнын қарап тұрған маған көзі түсіп кетті де, дауыстай тіл қатты:

	–Әйелді де ата ма екен! – деді олардың біреуі, екіншісі оған:

	–Бәлкім, ол есуас шығар! – деп жауап қатты.

	–Ақымақ қой, – деді біріншісі оған. – Қой, кеттік.

	Әйел сыбырлай бастады, бірақ менің естігенім:

	–Сіз білесіз бе, мынадай бір ырым болады. Соны сұрайықшы... – болды, ар жағы... а?! О?! Солай ма?» – деп барып құмыға бітті.

	Маскалар құпия сыр мен махаббаттың назды қоңыр күлкісімен бір-бір сыңғыр етіп, өз жөндерімен кетіп қалды. Мен үстелге қайта бармақ болып беттей бергенімде, шұбар көйлегін оқамен кестелеп тастаған бір жарты маскалы әйел көп ішіндегі біреуге қарағыштап, қасыма жетіп келді.

	–Сіз осы арада жалғыз тұрсыз ба? – деді ол асығыс, жарты маскасын құлағының түбіне бір қолымен жөндеп кигізіп жатып, ал екінші қолын мен кетіп қалмасын дегендей, маған қарай соза берді. – Тоқтаңыз, мен сізге біреудің сәлемін айтамын. Мен арқылы бір әйел сізге... (қазір! – деді ол дауыстап, көптің ішінен шақырған біреуге) театрға баратынын хабарлайды. Сіз оны театрдан қоңыр шашақты сары көйлегіне қарап тауып аласыз. Бұл оның шын сөзі. Шатастырып алмайсыз ғой әйтеуір? – әйел жүгіре жөнелмекші болғанда, мен оны ұстай алдым. Карнавалда ойын, әзіл-қалжың көп болады. Бір кезде талай аңқауларды мен де дүниеде жоқ кісілерге жұмсап жіберетінмін, бірақ мына жәйт маған өзгеше болып көрінді. Қармаққа түскен балық сияқты ала жөнелген әйелді мен торғын шарқатынан ұстай алдым.

	–Сізді кім жіберді?

	–Жыртарсыз! – деді әйел, ол бір бұлқынып айналғанда шарқаты сусып менің қолымда қалды, сосын ол шарқатына тұра ұмтылды. – Шарқатымды беріңіз! Сол әйелдің өзі мені жұмсаған, айтты да кетіп қалды. Ах, мен серіктерімнен қалатын болдым-ау! Қазір! – деді ол айқайлап, алыстан шақырған бір әйелге. – Мен сізді алдамаймын. Алғыс айтудың орнына, жатады да жабысады бұлар! Болды енді!

	–ол шарқатын жұлып алып, басын бір изеп, жүгіріп кетіп қалды.

	Шын сырын білдірмей, әлдекім өзім туралы ойлай ма екен? Бөтен қаланың ойын-қалжыңы мен биіне мас болған қалың нөпір арасында, жеті түнде жетімсіреп жүрген бейбақтың жайын ойлайтын біреу болғаны ма? Менің жан тебіренісімде ту сыртымнан жасалған әрекет-қимылдың күңгірт ізі бар еді. Артымнан мені қолымен мегзеп, сыбырласқан кім екен? Дидарласпақ болған кім? Көлеңкеден күлімсіреген кім? Жарықта белгісіз біреу тымырайып тап қасымнан өткен бе? «Пәлі, ол Биче Сениэль ғой, басқа кім дейсің», – дедім мен іштей. Осы түнде мен тек со қызды ғана ойлаймын, сонымен кездесем бе деп өткен-кеткеннің жүзіне телміре қараймын. «Мен білмейтін бір дәнекер бар, ол осы арада менімен бірге, мен оны өз құлағыммен есіттім, ендеше жүруім, іздеуім керек!» Мен кісінің өзін өзі танымай жатырқап қалатын, жаныңмен қарманып жүріп ойланатын, төңіректегі түсініксіз жәйттерден қолы іліккен бірінші мән- мағынадан ұстап айырылмайтын есірік бір күйге түскендеймін. Дүниенің бәрі жабық, жеткізбейді, тек әрекет қана қалған. Айналама қарап, өткен-кеткеннен театр қайда деп сұрап жүрсем, ол қол созым жерде, тар тығырық пен алаңның бұрышында екен. Театр іші гу-гу. Шалқалай ашылған терезелерінен жарық құйылады. Іште оркестр құтыра ойнап жатыр, ол ынтызар жұрт аңсарын бір шалқыма шадыман әуезімен тарта түседі. Вестибюльге тозақ келіп орнапты, мен жұрттың арқасы мен иықтарының, шынтақтарының ара- арасында қақтығысып-соқтығысып жүріп, әтір мен темекі иісі тұнып қалған қапырық-қапас ауаны алқына жұтып, басқышқа әрең жеттім, мұнда әлеміш масқа киген жұрттың бірі жоғары, бірі төмен түсіп, сапырылысып жатыр екен. Желпуіштер, гүлдер, туфлилер мен көйлектер бір көрініп жоғалады. Мен қысылып-қымтырылып жоғары көтерілдім, тек жоғары шыққасын барып еркін қимылдай бастадым, осы жерден – сол қанаттан үлкен фойенің гүлмен көмкерілген аркасын көрдім. Мұнда жұрт жағалай билеп жүр. Мен бұрылып қарап, қоңыр шашақ сары көйлекті әйелді көрдім. Көрген көзге ә дегеннен ұнайтын осы бір нәзік бейне мен келісімен залдың сол жақ мүйісінде тұрған диваннан ұшып түрегелді, сопақша үстел қасынан өтіп бара жатып, оны қағып кетті де, бұрылып қарады, ұзамай менің қасыма жүгіріп келіп тұра қалды да, жайымен басын шайқай берді. Көзінің орнын қиықшалап кескен жарты қара маскадан бір жәудір көз жаутаңдайды, қысыла күлімсіреген жүзінде ерке жанның сырлы назы бар. Оның костюмі матинэ мен маскарад қиялының арасындағы дүбәра. Оның жалпы сұлбасына қолпылдаған жеңдері мен қысқа етегіне ұзын қоңыр шашақ тағылыпты. Маска саусағымен ернін баса қойды, ал, екінші қолының саусақтарын жыбырлатып, мұртын ширатқан сияқты бір белгі жасады, сосын мені жеңімнен ұстап, сізді білемін дегендей ауаға «Гарвей» деген сөзді жазды. Осы оқиға өтіп жатқан кезде: менің Томас Гарвей екенімді, өзінің сәлемі бойынша келгенімді бұл қыз қайдан біледі дегенді түсінуге тырыстым. Мен қыздан бұл әрекет-қылығыңды дереу түсіндір деп айтпақшы да болдым. Бірақ маска тағы басын шайқады және осы жолы басын кінәлай шайқағандай болды, сосын өз кеудесін өзі түртіп көрсетіп, менен өзінің кім екенін білгісі келгендей ернін саусағымен жай ғана шапаттай бастады.

	–Мен сізді білем, бірақ дауысыңызды естіген емеспін, сізді көруін көрсем де, ешқашанда сөйлескем жоқ, – дедім мен.



	Қыз бір сәт сілейіп тұрып қалды, бірақ маска қиығынан қараған жәудір көзінде бұған аң-таң қалған қасірет ізі бар еді. Кенет ол даусын кісі күлетіндей етіп өзгертіп:

	–Менің атымды айтыңызшы? – деді шіңкілдеп.

	–Мені шақыртқан сізбісіз?

	Ол бұған басын үсті-үстіне изеп жауап берді.

	Мен енді сауал бермей, күмілжіп қалдым. Егер мен о қыздың атын атасам, айдынды кешемін деп тұнықты лайлап, оған түскен аяулы бейнені үркітіп алам ба деп қорықтым. Маған оның есімін іштей біліп, атамағанымның өзі артық. Бірақ кішкене қол мені жеңімнен ұстап, жауап сұрап атымды айт дегендей жұлқылай бастады.

	–Биче Сениэль! – дедім мен бәсең, осы сөздерді өмірімде тұңғыш рет айтсам керек. – Лисс, «Дувр» мейманханасы. Сіз онда осыдан сегіз күн бұрын тоқтағансыз. Мен сізге не айтарымды да білмеймін, бірақ мен сияқты қарапайым кісінің айтқан сөзін де дұрыс түсінерсіз деп ойлаймын. Қыздың кейін шегіншектеп, қолын сылқ түсіріп, үнсіз тұрып қалғанын, бар болмысымен үндемей қалғанын көрдім де: – Қайдам, сіздің есіміңізді со жолы мейманханаға барып сұрауым керек пе еді білмеймін, – дедім мен тағы да.

	Қыздың ерні дір етіп, бірдеңе айтқысы келгендей ашыла берді. Ол біраз уақыт ернін тістеп, маған мүләйімси қарап тұрып қалды, сосын жалма-жан бетінен жарты маскасын жұлып алды, со замат мен Дэзиді көрдім. Қыз қанша ренжігенімен, басқа біреудің орнын басқанына разы екенін білдіріп, бір жымиып қойды.

	–Енді жасырынбай-ақ қояйын, – деді ол маған қолын ұсынып. – Сіз маған ашуланбайсыз ғой? Ал, хош болыңыз, мен асығыс ем.

	Ол бетін жасырып, мен абайламай ұстап қалған қолын тартқылай берді. Қолы босағасын ол менен бөлініңкіреп барып, бір қырын тұрды да, жарты маскасын кие бастады. Оның мұнда неге келгеніне жете түсінбесем де, қыздың мені жаңа костюмімен және оқыс қылығымен таң қалдырғысы келгенін біле қойдым. Сол-ақ екен, өзімнен өзім жиреніп шала бүлініп қалдым.

	–Мен сізді ендігі «Сүңгуірде» ұйықтап жатыр ғой деп ойлағам, – дедім мен қыз соңынан еріп – Ескерткіштің түбінде тұрғанда неге қасыма келмедіңіз?

	Дэзи бұрылып кетті. Қыздың жүзі маған көрінбейді. Мына көйлегі өзіне керемет жарасады екен: өткен-кеткен еркектер әуелі соған, сосын барып маған қарайды, бірақ мен Дэзидің қатты абыржып тұрғанын сездім. Ол сөзінің ара-арасында мүдірістеп, біраз әңгіме айтты:

	–Оныңыз рас, бірақ менің ойым әлгіндей болды. Қой, сіз оған қысылмаңыз? Сізге мен бөгет болғым келмейді, болмаймын да. Мына бір арзан көйлек қолыма түскесін, сізге бір көрініп, көңіліңізді көтерейін деп келе салғам. Тоббоган бір жерде кідіріп қалды да, мен бір көл-көсір жиһаздың ішіне түсіп кетіп, біраз жүріп қалдым. Сізді кездейсоқ көріп қалдым. Ескерткіштің түбінде жалғыздан- жалғыз тұр екенсіз. Бұл шынында да Фрэзи Грантты бейнелеген бе? Бір түрлі ғажап нәрсе! Осы араға жетем дегенше, жұрт мені шымшылап зықымды шығарды. Ой, Тоббоган маған кейитін болды-ау! Дереу барып қобалжыған көңілін басайын. Қажет болса сіз енді өз жөніңізбен жүре беріңіз, – деді ол басқышқа қарай беттеп бара жатып, менің соңынан ергенімді көргесін. – Мен ендігі жолды өзім де білем, кісілерді тауып алам ғой. Алдыңыздан жарылқасын! Маған онымен бірге жүру қажет емес және бірге жүретіндей шаруам да жоқ еді, бірақ өзімнен өзім абыржып, басқышқа жетіп тоқтай қалдым да, Дэзидің басын сәл ғана қисайтып, кеудесіндегі шашақты талдай ұстап, жайымен түсіп бара жатқанына қарап тұра бердім. Оның тал шыбықтай солқылдаған денесі кенет илікпей сіресіп қалса да, именіп қысылып бара жатқандай. Ол бұрылып қарамады. Дэзи қалың нөпірдің арасына сіңіп жоғалып кеткенше орнымнан қозғалмадым. Сосын фойеге қайтып келіп, әлгі қыздың жайдары еркелігін көтере алмағаныма қатты өкініп, бір күрсініп қойдым. Оның күтпеген жерден тез болғандығы сонша, мен оған жөнді әзіл де айта алмадым, тіпті жылы пейілімді де білдіре алмай қалдым. Онша орынды болмаса да, мен дөрекі мақұлық деп өзімді келістіріп бір боқтап, өзімді өзім іштей кінәлап, опынып, қалың көп арасымен қағылып-соғылып жүре бердім.

	Со сәт би де бітті, музыканың да үні өшті. Қарсы есіктен маған қарай екі кісі беттей берді: жылы жүзді, кесек мүсінді, ұзын бойлы теңіз офицері әлгіде ғана кеткен Дэзиді қолтығынан ұстап келе жатты. Әйтеуір қоңыр шашақты көйлек пен нәзік сымбат сол қыздікі. Кенет мені бір жел көтеріп кеткендей, ұйтқыған көңілім бір сәт басыла қалды. Мен әуелі дір етіп шошып кеттім де, соларға қарсы жүрдім. Енді шүбә қалмады: Дэзидің маскарад қосары Биче Сениэль болып шықты, мен оның бет-жүзін ап-анық көргендей болдым және бұл айтқаным даусыз шындық еді. Оларға жақындай берген кезден мен осынау жаңа, бірақ таныс тұлғаның сырт бейнесінен ішінде тұнып жатқан құпиясын Дэзидің ішкі құпиясынан ажыратып анық сезгендей болдым. Бірақ мен олардың бойларының, шаштарының түр-түсі мен дене бітімдерінің, тіпті жүріс-тұрыстарының кереметтей ұқсастығын бірден байқадым, осының бәрін ой-санаммен шолып жатып, оларға тәжім етіп, тіл қаттым:

	–Биче Сениэль, бұл – сізбісіз. Мен сізді бірден таныдым. Қыз селк етіп шошып кетті. Офицер аң-таң болып маған күлімсіреп қарай берді. Мен дереу өзімді еркін билеп алдым да, асып-саспай олардың жауабын күттім. Қыз жүзі шырайланып қызарғандай болды, жарты маска көруге бөгет жасағандай-ақ, ол төменгі ернін сәл ғана шүртитіп, күліп жіберді, бірақ күлкісі зорлана шыққандай еді.

	–Биче Сениэль? – деді ол сылдыраған тұнық дауысын созып, жорта самарқау күйге түсіріп. – Ах, кешіріңіз, мен оны білмеуші ем. Мен – ол емеспін.

	Карнавалдың жұртқа ортақ әзіл-оспағы әуенінен құтылмақ болып, сөзімді сабақтай түстім:

	–Сіздерден кешірім өтінем. Менің сізді білгенімді былай қойғанда, біздердің ортақ таныстарымыз бар. Осында келерде бірге аттанған капитан Гез, ендігі бұ қалаға келген де шығар, бәлкім, кеше келген шығар.

	–О! А! – деді дауыстап қыз, мүлде қайран қалғанын жасырмай. – Бұдан әрі сөзіңізді жоққа шығара беретін мен сонша өр көкірек жан емеспін. Лаж қанша, маска қайдан қорған болсын. Менің бір ғажап қалатыным – сізді өмірімде тұңғыш рет көріп тұрмын. Мен енді сіздің жеңісіңізді мойындауым керек қой.

	Қобалжыған көңілін осы сөздермен бір аулап, қыз жарты маскасын шеше берді, со замат мен Биче Сениэльді көрдім. Ол маған қас қағымда анықтап бір қарады. Мен тәжім етіп, аты-жөнімді айттым

	–Меніңше, көрегендігіңіздің нәтижесіне өзіңіз де ғажап қалып тұрған сияқтысыз, – деді ол. – Несін жасырайын, мен әлі ештеңеге түсінгенім жоқ.

	Мен көзіммен де, үнсіз кейпіммен де әңгіме кезінде үшінші кісі болмаса екен деген ұғымды сездірдім. Қыз оны бірден түсініп, офицерге бұрылып қарады да:

	–Менің бауырым Ботвель. Иә, солай, сөйлесу керек екенін ұғып тұрмын, – деді.

	Қолын айқастыра ұстап тұрған Ботвель көз қиығын Бичеден маған салып, ойнақы тіл қатты:

	–Қымбатты апай, сіздің қалай жазаланғаныңызға кісі ақылы жете бермейді. Сіз бір сөзіңізде мені сен де танымайсың деп едіңіз. Мен Нувельге барып, Латорнге жүру жайын сөйлесіп қайтайын.

	Бізді қайдан табатынын анықтағаннан кейін ол басын изеп, жалт бұрылды да, залды көзімен бір шолып өтті, сосын саусағын шырт еткізіп, әріректе қолтықтасып тұрған бір топ әйелге қарай асықпай маймаң басып бара жатты. Оларға тақап барып, қолын көтеріп бірер бұлғады да, ала-құла топ арасына кіріп көрінбей кетті.

	Биче маған көңілі алабұртып шыдамсыздана қарап тұр. Алдағы әңгіменің оңай болмайтынын білгендіктен мен онша асыға қоймадым, біз гүлді кеңесхананың төріне келіп отырғаннан кейін қыз бірінші болып сауал қойды:



	–Сіз «Толқын перісімен» келдіңіз ғой? – Осыны айтқасын Биче жарты масканың қиығына шынашағын сұғып оны айналдыра бастады. Оның осы қимылы көңілімді алаң етіп, сөзімді шатастыра берді. Менің шатасқан себебім, әуелгі кезде қыз жәйлі айтқым келмеді, бірақ оны айтпай болмайтынын сезгеннен кейін ойым бір жүйеге түсіп, сөзім де түзеле бастады.

	Жағалаудағы көрініс жөніндегі яғни осы қыздың өзі жөніндегі әңгімені бар ынта-ықыласымен байыптай тыңдағаны үшін Бичеге қатты разы болдым. Тек «Дуврға» телефон соққанда мен Анна Макферсонды шақырыңыз дегенімді айтқан кезде ғана ол бір жымиып қойды.

	–Құлағым сізде, тыңдап отырмын, – деді ол, сосын шын көңілден: – Мен сіздің өзім туралы айтқан сөзіңізді кәміл ұқтым және оны көз алдыма елестете алам, – деді жәйімен.

	Осыдан кейін көп ұзамай Биче жарты маскасын қайта киді, содан кейін менің көңілім де байыз тауып, арқа-басым кеңіп қалғандай болды. Енді мен мына әңгімеме оның қалай қарайтынын, қыз ернінің жыбырлағанына қарап айыратын болдым.

	Жағалаудағы жәйтті айтқасын бүгінгі кешті сөз етуге де жол ашылды.

	–Енді сіз маған қайтсеңіз де сенесіз, өйткені көп жәйтке өзім де түсінбеймін, көп жәйтті сәтімен болған олжадай көрем.

	Мен Дэзи жайын айтпай-ақ қояйын деп едім, бірақ басқа лаж қалмады. Мен о қыздың әзілдеп ойнағанын, тап осындай екінші бір қоңыр шашақты сары көйлекпен кездескенімді, яғни Биченің өзімен кездескенімді айттым. Бұған қоса мен бір костюм тап осылай екінші рет қайталанғандықтан да сізді айнытпай таныдым деді.

	–Демек, сіз менімен кездесетінінізді білгенсіз ғой? – деді ол. – О, мұныңыз қиын екен! Иә, бірақ әлі Гез бар ғой. Әрине, ол сізге мен туралы айтқан шығар?!

	–Жоқ.

	–Көйлек, мына бір костюм, шамасы, біз әлі бір-бірімізді түсінеміз ғой деймін. Дәл осындай екі көйлек бар-тын. Мен оны бүгін бір шеберханадан сатып алғам. – Ол кеудесіндегі шашақты бір сипап, сөзін жалғай берді: – Со шеберханаға кірісімен бірнеше костюм ішінен өз костюмім көзіме оттай басылды. Қалған киім онша көп емес-тін. Мен мынаны алам дедім. Қожайын әйел маған белгісіз бір әйелдің екі костюмге заказ бергенін, бірақ оны сататынын, өйткені тапсырыс иесінің келмегенін айтты Сосын мен көйлектің біреуін алдым. Демек, екінші көйлек сіздің танысыңызға кездейсоқ тап болған. Мұнан басқа не болды дейсіз?

	–Солай болса болған шығар, – дедім мен үш кездейсоқ жәйттен құралса да, ойдан кетпей қойған оқиғаны оңайырақ түсіндірмек болып: – Мен енді сізге Гез бен кеме жайын баяндайын.

	–Оның ешбір құпиясы жоқ, – деді Биче сәл ойланып барып. – Біз қанша шатасқанмен бір келісімге келеміз. О кеме біздікі, менің әкемнің меншікті мүлкі болатын. Гез оны қулық-сұмдық жолымен иемденіп жүр. Иә, біздің дидарласуымыздың өзі көрген түс сияқты бұлдыр бірдеңе, бірақ соның не екеніне өзім де түсіне алмай отырмын! Менің Гель-Гьюге келген мақсатым – Гезді күштеп те болса, «Толқын перісін» өзімізге қайтып беруге көндіру. Сіз Гезді аузыңызға алысымен өз атымды айтқаным да содан. Мен оны күтіп жүрмін және одан біраз мәлімет алам ғой деп ойлаймын.

	Музыка мен би қайта басталды: еден қозғалып селкілдеп кетті, Гездің қулық-сұмдығы деген сөзінен қыздың о кісіге қалай қарайтынын айқын сездім, сол себепті де капитанның каютасында қыз суретінің тұрғаны жөніндегі дүдәмал-күдік сейіліп сала берді. Биченің кісіге қарауынан, сөйлеу мәнерінен жылы шырай, зерек сезімталдығы байқалады, менің шешіліп сөйлей алмағандығым да содан, мен оған осы келуімнің өзгеше себебі бар екенін айтпақ түгіл, тұспалдап та білдіре алмайтынымды сездім. Сондықтан да Стерстің үйінде болған жәйт жайлы да жұмған аузымды ашпадым.



	–Көп ақша төлегесін, Гез маған кемеден бір каюта бермек болып келісті, сосын біз жүріп кеттік, бірақ мас әйелдерге жасаған әдепсіз әрекеттің әлегінен, мен де қарап тұрмай, бейбастақ жәйтті тыймақ болдым, Гез сонда мені ашық теңізге лақтырып тастап кетті. Оның жауыққаны сондай, менен құтылу үшін қайығын да аямады. Әйтеуір әлі көрер бағым бар екен, ертеңгілік Гель-Гьюге бара жатқан бір шағын шхуна кемесі мінгізіп алды. Мен мұнда бүгін кешке салым келдім.

	Осы әңгіме Бичеге қатты әсер етті, ол дереу жарты маскасын шешті де, бізді осы айырғаның да жетер дегендей оны енді қайта кимеді. Мұның орнында өзге кісілер болса кіжініп, лағынет айтар еді, бірақ ол дыбыс шығармады, қабағын түйіп, қысыла бір тыныстады да қойды.

	–Пәлекетін! – деді ол, қыздың осы бір сөзі талай леп белгісіне татитын еді. – Демек, Гездің өзі... Мен оның жексұрын екенін бұрын да білуші едім. Бірақ оның қолынан жауыздық келетінін білмеуші едім.

	Сөзге елігіп отырып мен Фрези Грант туралы айтқым келді, өзіме жаутаңдай қараған көзден, үстел шетіне кеп саусағының ұшымен жата қалған қыз қолының еріксіз қимылынан мен қайық үстінде өткізген тылсым түн жайын айтудың реті енді келді деген бір нышанды сезгендей болдым. Сол арада айтуға болмайды деген сөз есіме түсті де, «неге?» деген бір сауал көмейіме келіп тығылып тұра қалды. «Неге?» деген сауалдың төркініне түсінсем де, со мезетте оны әдейі түсінгім келмеді. Бірақ оны айтар тіл әлі күрмеліп жатыр еді.

	Портретті көргенімді қозғамай, әңгімеге тікелей қатысы бар жәйттерді қосыңқырап, Гезбен арамызда болған оқиғаны жырдай ғып айтып бердім, Биче осыдан кейін маған сенді ме қайдам, әйтеуір, кеменің күллі тарихын, өзінің осында неге келгенін баяндап шықты, «Толқын перісі» кемесін қыздың әкесі Биченің шешесіне арнап әдейі жасатқан екен, ол өзі осыдан сегіз жыл бұрын дүние салған, әсіре әсершіл, құбылмалы ерке мінезді әйел болыпты. Кеме капитаны Гез екен. Бутлер мен Синкрайтты Биче білмейді, олар кеме Гездің қолына көшкесін барып қызметке түссе керек. Сениэль бар байлығынан айырылып, кедейленіп қалғаннан кейін кемені жасатқан ақысын төлеуге де ақшасы болмайды, әйелі жанындай жақсы көріп, талай рет саяхат-серуен құрған кемені ол соның көзіндей көріп қасиеттеп сақтайды, со кезде Гез Сениэльге кемені сақтап қалу үшін оны капитанның меншігіне көшірген болыңыз дейді. Гез істі күллі жөн-жосығымен реттеп қояды, бұған қоса ол Сениэльдің мойнындағы борышының жартысын төлейді.

	Сосын кемені өз мақсатына пайдалануға үзілді-кесілді тыйым жасалғанына қарамастан, Гез бұл өз меншігімдегі кеме деп жұртқа жария етіп, «Толқын перісін» басқа портқа апарып қояды. Сотқа барып жүгінуге іс жағдайы көтермейді. О кезде өзімен істес бөгде біреудің кәсіпорны жойылғаннан кейін Сениэль едәуір сома алуы керек екен, бірақ сол ақша кешеуілдеп қалады да, ол Гезден өз кемесін өзі сатып ала алмайды. Ол Гез ақша тілеп жүр екен деп ойлайды.

	–Бірақ Гезге керегі ақша емес, – деді Биче, маған ойлана көз тастап. – Оған менің қатысым болды. Оның өзі ұзаққа созылып, өзімді де әбден жалықтырды. – Не болғанын өзіңіз түсінерсіз дегендей, ол жымиды да қойды.

	–Гәп осында жатыр. Өз басымды қорғайтындай ол менің ізіме түскен жоқ, тек ұзақ-ұзақ хат жазып маза бермеді, соңғы хаттарында (мен бәрін де оқыдым ғой) ол тұп-тура арылмас бір ойға түсіп, әлденені сезгендіктен де кемені ұстап жүрмін деп жазыпты. Сондағы оның сезетіні, «Толқын перісін» қайтармасам, менің маңдайыма жазылғаны... соның әйелі болу, – иә, иә!–ол тап осылай ойлайды. Иә, ол сондай. Өзі бір түрлі қызық адам, о жөніндегі біздің осы арада айтқан әр түрлі пікірлеріміз де орынды. Қайдағы бір кітаптың әсерінен ол екі-үш күнге өзгере де салады. Ол өзі жоққа сенгіш және жұртты да соған сендіруге тырысатын ырымшыл адам, мәселенки, сырт көзге қайырымды немесе «еті тірі» мелодрамалық бір оңбаған болып та көріне алады. Солай емес пе?– Қыз күліп жіберді. – Бұған енді көзіңіз жетті ғой. Бірақ оның түп төркінінің не екенін шайтан да білмейтін шығар! Әуелгі кезде – бізде жүрген кезін ғана айтам – ол өзге кісі еді. Тек оқта-текте бір аты шығып қалып жүретін, бірақ оған ешкім де назар аудармайтын.

	Мен үндемей отыра бердім, қыз өз ойына өзі жымиып күлді де қойды.

	–«Толқын перісі!» – деді Биче шалқая түсіп, тізесінің үстінде жаткан жарты масканы бір қозғап. – Әкем болса әбден қартайды. Оның өзі кәрі ме, әлде таяғы кәрі ме, о жағын анық білмеймін, өзі қазір таяқсыз жүре алмайды. Бірақ ақшамызды алдық әйтеуір. Енді дүниені әбден шайқап, мәнді де сәнді, үлкен де ұзақ ғұмыр кешіп, жер шетіне таянғанда шешемнің әзіз бейнесі қарияның көз алдында бұрынғыдан да ашылып жайнай түскен сияқты және оған байланысты әрбір зат зейін-зердесінде жатталып қалған сияқты. «Толқын перісінің» ұры-қарыға олжа боп, қап- қанарларды тиеп алып, олай-былай жүргеніне әкемнің қаншама азапқа түсетінін мен өз көзіммен көріп-біліп жүрмін. Мен жеті мыңның чек-қағазын алдым... Мінеки: сіздің көзіңізден

	«Өжет, батыл...» деген сөздерді оқығандаймын. Гәп мынадай: маған солай көріне ме қайдам, әйтеуір, Гез мені аздап та болса сыйлайтын сияқты. Бірақ бұл сезім оның ақша алуына бөгет болмайды. Әр алуан сезімнің осылай тоғысуын «психология» деп атайды. Мен біраз мәліметтер жинап, шал әкеме тосын бір тарту тартпақ едім. Өзіме белгілі хабарларға сүйеніп Лисске Гезден бір күн ертерек барыппын, сонымен мен енді оның Лисске соғатын-соқпайтынын немесе Гель- Гьюге тікелей тартатынын білмей, осы жаққа пойызбен келіп түстім, өйткені ол қайткен күнде де осында келеді, бұған күмән жоқ. Оған хат жазып әуре болмау керек және ол қауіпті де, менің хатым оның қолына түспеуге тиіс. Ал енді мен ең әуелі сізді бізбен жолықтырған не құдірет екеніне ақылым жетпей аң-таң қалып отырмын. Өзімнің ә дегеннен аңқылдап ашыла салғаныма кайранмын. Бұл джентльменмен сөйлесіп көрмегендіктен емес. Бұл тіпті менің мінез-құлқымнан аулақ жатқан әдет. Мен, шамасы, толқып кетсем керек, Сіз Фрэзи Грант жайлы аңызды білуші ме едіңіз?



	–Білем.

	–Ол «Толқын перісі» ғой. Гель-Гью де бір өзгеше қала. Мен оны жақсы көрем. Шынымызды айтсақ, біз, Сениэльдер мейрамның қаһармандарымыз: біздің осы аттас «Толқын перісі» деген кемеміз бар, оның үстіне менің шешемнің төркіндері Гель-Гьюден, шешем – осы қаланың іргетасын қалаушылардың бірі Вильямс Гобстың ұрпағы.

	–Сіздің әкеңіз кемені Гезге қалай өтірік сатса, оның Браунға өтірік өткізілгені мәлім шығар? – дедім мен.

	–О, әрине! Бірақ Браунның бұл іске ешбір қатысы жоқ. Күллі шаруаны Гездің өзі тындыруы керек. Міне, Ботвель де келді.

	Бері келе жатқанда Ботвель қалың нөпір арасынан бізге байыптап бір қарады да, екеуміздің де үндемей соны күтіп аңырып қалғанымызды көріп, қасымызға жеткенше асықты.

	–Не болғанын білесіз бе, – деді Биче оған. – Біздің жаңа танысымыз Томас Гарвей «Толқын перісінде» Гезбен бірге болыпты. Гез осында көрінеді немесе ұзамай осында келеді дейді.

	Қыз осы оқиға жөнінен бөтен сөз айтпады, шамасы, айтқысы келсе жанжал жайлы, Гездің қылмысы жайлы менің өзім айтсын деген болуы керек. Маған қыздың ибалы сыпайылығы ұнады, Биченің сөзін қысқа ғана қостадым да, саяхат-сапарымның ұзын-ырғасын Ботвельге айтпай үнсіз отырып қалдым.

	Биче тағы сөз бастады:

	–Мені тосыннан танып қойды, бірақ тым күрделі, тым қиын жолмен таныды. Сізге кейін айтармын. Біз осы арада біраз сыр шертістік.

	Қыз өзінің алдында тұрған міндет-мақсатты менің кәміл білетінімді айтып берді,

	–Иә, – деді Ботвель, – қаныпезер бір қарақшы біздің Бичені қанжарын жалақтатып қуып жүр. Оны жұрттың бәрі де біледі, басқа сөз қалмаса, кейде олар мұны әңгімеге азық қылады.

	–Күліңдер түге! – деді Биче дауыстап. – Күлкісіз де менің өз әңгімем өзіме жетіп жатыр!

	–Біз, Гарвей екеуміз, Гезге бірге барамыз да, әңгіме кезінде қасында тұрамыз, – деді Ботвель.

	–Одан ештеңе де шықпайды. – Биче бір күрсініп қойды.

	–Гез онда бізден сыпайы сазарып отырумен-ақ өшін қайтарады да, мен аңқиып далада қалам.

	–Сіз мына бір жәйттен қауіптенбейсіз бе... – Менің сауалымды аяқтатпай-ақ, қыз менің ойымдағыны түсіне қойды.

	–О-о! – деді ол маған жайнаң көзімен жалт етіп бір қарап. – Керемет түні созылып кетіпті ғой. Біздің кетуіміз керек, Ботвель. – Кенет жадырап, жайнаңдай бір күлгенде мүлде өзгеше болып құлпырып кетті де, кіп-киттай қойын дәптеріне бірер сөз жазып, маған бере салды.

	–Сіз біздің үйге келерсіз, – деді Биче. – Мен сізге мекенжайымды бердім. Әп-әсем ескі көше, ескі үй, қос қария және мен. Біз қайтсек екен? Мен сізді ертең түскі асқа шақырам.

	Мен алғыс айтқаннан кейін Биче мен Ботвель орындарынан тұрды. Маскарадта жүрген қалың көп арасымен сығылыса жүріп, мен олармен залдың шығар есігіне дейін бірге бардым. Биче қолын ұсынды.

	–Демек, бәрі де есіңізде ғой? – деп ол маған қулана қарап, еркелей тіл қатып. – Тіпті жағалаудағы жәйтті де білесіз, ә? (Ботвель түсінбесе де ыржиып күле берді.) Кісінің жады дегеннің жаман нәрсе екені рас. Бұған қалай қарайсыз?

	–Бірақ осы жолы олай деуге болмас.

	–Сонда қашан айтпақпыз? Кәне, Ботвель, мұны Герда Торнсонға жеткізбесек болмайды. Оған біраз ермек болады. Көңіліңізге келмесін, – деді қыз маған қарап. – Көңілді әзілмен жұбатпасам болар емес. Бәрі де қиындап кетті! Тіпті қиындап кетті. Күллі өмір солай! Бір нәрсені ұқпасам, соған қатты қиналам, бірақ әйтеуір соны ұғуға тырысам. Ертең сіз маған қолұшын бересіз бе? Мәселенки, әлгі екі көйлекті айтам, Осында бір гәп бар! Көріскенше.

	Ботвельмен кетпекші боп бұрыла бергенде, мен оның жүзіне бір қырынан қарап ем, әлденеге түсінбегендей ойға шомып бара жатыр екен. Олар өзара жайымен сөйлесіп бара жатты да, есіктен шыға бере екеуі бірдей маған бұрылып қарасты, олардың осы қимылын сыңайынан таныдым да, мен де бұрылып кетпекші болдым. Әлгіде ғана танысқан осы бір қыздың өзіме сонша қымбат екенін мен енді ғана сездім. Ол кетіп қалса да, қиылып қасымда тұрғандай.

	Өз ойыма малтығып келе жатып, жұрттан біраз теперіш көрсем керек, біраздан кейін барып есімді жидым, сосын залдан басқыш арқылы түсіп, бүйірдегі есіктен көшеге шықтым. Басқышпен түсіп келе жатып, осыдан бір сағат бұрын ғана көйлегінің шашағын тарамдап Дэзидің осы арамен төмен түскенін есіме алдым. Сол-ақ екен, шын көңілден елжіреп, оның жайлы жатып, жақсы тұруын тіледім.





XXІV т а р а у




	Ауқаттанғым келіп төңірегіме қарап ем, дәл қасымнан бір шағын мейманхананы көрдім, ауыздағы мас кісілерден өту қиын болса да, қысылып-қымтырылып ішке кірдім. Күллі үстелдер, олардың ара-арасы, буфет алды толған жұрт. Шақырайған жарық, темекі түтіні, айқай-шумен жарыса шыққан әндер менің есімді кетіргендей еді. Бұл арадан отыратын орын табу ине көзіне арқан өткізумен бірдей екен. Көп ұзамай-ақ, отыра алмайтыныма айқын көзім жетті, бірақ буфет алдынан алақандай бір орын босар деген үмітім бар- тын. Сол орын босасымен кимелеп жетіп бардым да, жалма- жан шыныны ашып, сусын құйып, түрегеп түрған күйі тамақтана бастадым. Көп кідіруге күй қайда? Тап со сәтте арт жағымнан әлдекімдердің керілдескен дауысын есіттім. Бейтаныс біреу сығылысқан жұртты ығыстыра итермелеп, оның со қылығына ызаланған кісілерге арсыздана күліп, буфетке қарай өңмендеп келе жатты. Оған бір қарағаннан-ақ тұла бойымды ашу буып, ішіп тұрған тамағымды тастап, қаумалаған халықты жарып кейін шықтым, ол кісі Синкрайт еді.

	Мені де итере салмақшы болып, ол маған қарай бұрылып көз қиығын салды, со мезет оған шаншыла қарап:



	–Қайырлы кеш! Сізбен біз тағы да кездестік пе! – дедім. Мені көре салсысымен Синкрайттың зәре-құты қалмай кейін шегіне берді. Бір сәт ол бір уыс боп бүрісіп, осы арадан қаша жөнеліп, қарасын батырғысы келген сыңай танытты – бірақ мұндай сығылысқан жұрт арасынан мысық болмаса, адам қашып құтыла ма?!

	–Түһ! – деді ол, күнқағар астындағы маңдайын қолының сыртымен сүртіп жатып. – Бір түрлі шошып кеткенім! Сіздің тірі қалғаныңызға қуаныштымын, тіпті бақыттымын да! Ант етемін, мен оған кінәлі емеспін! Бар бәле Гезден! Сіз мені құдай үшін тыңдаңызшы, сонда бәрін де білесіз! Ол сұмдық бір есуас түн болды! Гезді қарғыс атсын, сізге бірінші куә өзім болам, өйткені менің оған ешқандай қатысым жоқ!

	Мен оған әлі жұмған аузымды ашқам жоқ. Тек жайымен қарап тұрғам, ал Синкрайт болса мені қолымнан ұстап алып, қорыққаннан дабырлап сөйлей берді. Мен қолымды жұлып алып:

	–Бұл арадан кетелік... – дедім.

	–Әлбетте... Мен әрқашанда...

	Ол менің соңымнан ит сияқты сүмеңдеп ере берді. Синкрайттың есі кетіп, мәңгіріп қалғанына бір сенгенім, олар мені Дагонға қайтып келеді деп қауіптеніп күтсе керек – мұны мен жігіттің өзінен білдім. Анада біз Дагоннан елу мильден сәл қашықтау жерде болыппыз. Осының аяғы бір жамандыққа апарып соғады деп тек Бутлер ғана шүбәланған сияқты.

	Бұрыштан айналып өтіп мен оны бір тығырыққа ертіп әкелдім де, жабық подъездің басқышына отырып, Синкрайттың сілікпесін шығарып, өз ісіме қатысы бар мәселенің бәрін анықтап біліп алдым. Өзін ә дегеннен ұрмағасын, мен ойлағандай-ақ, Синкрайт есін жинайын деді, бірақ маған жаны қалмай жағымпазданып, қошеметтей сөйледі. Менің аузымнан шыққан әр сөзімді қағып алып мақұлдап отырды, әрине ол осы мінезінен пайда тапқан жоқ.

	Оқиға былай болыпты.



	Әуелде, мен кемеге келіп отырғаннан бастап-ақ, Гез менің ақшамды алып қалып, өзімнен құтылу жолын ойлайды. Әр қилы жоспар жасайды. Мәселенки, «Толқын перісі» Дагоннан Суматқа барады деп жарияламақшы да болады. Гез мені алыс сапарға шығудан бас тартып, бірінші кезіккен порттан түсіп қалады деп ойлапты. Бірақ мұндай жоспардан оның өзі жұртқа күлкі болады ғой. Лисстен шыққасын оның көңіл күйі нілдей бұзылады. Ол ұдайы «мына қарғыс атқан Гарвей жолымызды байлайтын болды» деп күбірлеумен күн өткізеді.

	–Оның өзімді елжірей жақсы көрмегенін әуелден-ақ сездік-ау, бірақ соның маған неге өшіккенін түсіндіріп бере аласыз ба? – дедім мен.

	–Білсем бұйырмасын! – деді Синкрайт дауыстап. Бәлкім... оны айту қиын. Оның өзі жоққа сенетін ырымшыл кісі.

	Одан ештеңені анықтай алмасам да, бірдеңені бүгіп қалғанын сездім. Синкрайт сосын жанжалдың жайына көшті. Гез әйелдерге мені үстел басына келтірем деп ант етсе керек, өйткені олар, өз сөздерімен айтқанда, қайтсе де «жұмбақ» жолаушыны көргісі келеді және күллі қауымды менсінбейтін өзі қандай кісі деп Гезді мазақ етеді. Әлгі Гез қол жұмсайтын әйел Синкрайт шақырғасын мені келеді деп бәс тігеді. Мен келмегесін Гез жұрттың бәріне ашуланып, қаһарын төгеді. Әйелдер Гель-Гьюге бара жатыр екен, кемеден кетіп қалған көрінеді. «Толқын перісі» кеше кешкілік келіпті. Синкрайттың сөзіне қарағанда, со бикештерді бұл алғаш көріпті, кім екендерін білмейді. Әлгі айқастан кейін Гез әуелде мені кемеден лақтырып тастамақ болады, көпшілік оны әзер дегенде басады. Ал қайық мәселесіне келгенде ол тағы да жүгенсіз долданып кетеді. Тіпті ызаға булығып, есіріктеніп алады. Ойындағысын орындату үшін ол өзін өзі өлтіруге де әзір еді.

	–Со заматта, яғни сіз қайыққа отырған кезде, – деді Синкрайт, – Бутлер Гезді иығынан бүре ұстап сілкілеп:

	«Есіңді жина. Әлі кеш емес. Қайтар оны!» деп ақырады. Гез сабасына түскендей болады. Ештеңе айтпаса да, қасындағылардың сөзіне құлақ түре бастайды. Егер қаттырақ талап еткенде бәлкім ол жұрттың айтқанына көнер ме еді: қайтер еді. Бірақ со сәтте әлгі бір әйел пайда болды, өзіңіз білесіз ғой...

	Бұ жәйтті қозғауға бола ма, әлде болмай ма дегендей, Синкрайт күмілжіп қалды. Мен мақұлдап басымды изедім. Мен одан: «Сол әйелдің өзі қайдан пайда болды?» деп сұрауымның жөні келіп қалды. Сөйтіп оның өзімді алдамшы деп санауына дәлел тауып берем немесе Синкрайттың көкейінде тұрған ондай болжамын қостай қоям. Мен екінші ойымен келістім де:

	–Иә, білем. Сіздер оның сырын ұқпай қалдыңыз ғой?!

	–дедім.

	–Бәсе, ол сізбен бірге болған екен ғой, – деді Синкрайт,

	–бірақ сонда қалай болғаны? Осыған бәріміз де қайран қалдық. Ол палуба үстінде небәрі бір минуттай ғана тұрды. Біз кәдімгідей шошынып, секем алып қалдық – бұ ғажапқа не деуге болады? Гез қайтадан есуас күйге түсті. Ол со келіншекті ұстамақшы болып еді, не екенін қайдам, әйтеуір әйел оның алдынан еркін өтіп, траптың қасына барып тоқтады. Біз сілейіп тұрып қалыппыз. Гез трапты түсіруге әмір етті. Сіз онымен бірге кете бардыңыз. Біз содан кейін ғана сіздің каютаңызға қарай тұра жүгірдік. Гез әйел сізге түнде, Лиссте тұрғанда келген деп ант-су ішті. Одан өзге дәлел де жоқ еді. Сол оқиғадан кейін Гез ішімдіктен бас алмай қойды, оның бұлай ішкенін мен бұрын көрген емеспін және осының бәрін «сіз әдейі жасады, оның себебін мен білемін әлі» деп айтудан бір жалықпай қойды. Соның ертеңіне әлемдегі күллі кемелердің діңгектері астында тап Гезден өткен сужүрек, қорқақ болып көрмеген шығар. Ол түрмені, каторгалық жұмысты аузынан тастамайтын болды, күні ертеңі сіз оның үстінен шағым жасаған кезде жұрттың не айтып, не қоятынын күн-тәулігіне жиырма реттен жаттатқан шығар. Ол матростарға бар ақшасын үлестіріп беріп, оларды шараппен суарып жатты, Гарвей қайықты менен сатып алды деп айтсаңдар болғаны, кісі басы екі жалақы төлеймін деп уәде етті.

	–Синкрайт, – дедім мен біраз үнсіз отырғасын, со сәт менің ойымда Бичеге тиімді бір жоспардың нобайы жасалып еді, – мен анада есікті ашқан кезде сіз оған таскенедей жабыса... қалдыңыз ғой...

	–Ант атсын!.. – деп Синкрайт қарғана түсті де, мен қозғалғасын үндемей қалды.

	Мен сөзімді сабақтай түстім.

	–Оның солай болғаны рас, ендеше жалтарғаннан пайда жоқ. Істің немен бітетінін түсіндірудің қажеті болмас. Бір шартқа көнсең, сотта мен сені айтпаймын.

	–Құдай үшін айтыңызшы, мен бәріне де әзірмін!

	–Шартым онша қиын емес. Сіз мені осы арадан көрдім деп Гезге жұмған аузыңызды ашпайсыз.

	–Жүз жыл ұдайы үндемеуге бармын, тек рақым етіңіз!

	–Хош. Гез қайда, кемеде ме, әлде жағалауда ма?

	–Ол жағалаудағы бір шағын қонақжайға барып жайғасқан. Оның аты – «Желкен мен бу». Қаласаңыз, мен оған сізді ертіп апарайын.

	–Өзім-ақ тауып алармын. Ал, Синкрайт, осымен біздің гәбіміз әзірге бітті.

	–Бәлкім, сіз менен тағы да бірдеңе сұрарсыз?

	–Ішуді азайтыңыз, – дедім мен жұмсарып, оның қорыққанынан құлдық ұрып тұрғанын көріп. – Тағы бір айтатыным: Гезден тезірек кетіңіз.

	–Ант етем... – деді ол елбеңдеп. Мен орнымнан тұрдым. Ол со подъездің басқышында отырып қалды ма, әлде шарапханаға кетті ме, о жағын білмеймін. Мен оны тығырықта қалдырып, алаңнан келіп шықтым, ескерткіш түбіндегі үстел басында манағы кісілердің біреуі де қалмапты. Мен Кукті сұрап ем, ол маған мейманханадағы нөміріне келсін деген өтініш қалдырыпты.

	Қаладағы абыр-сабыр толастап келеді. Қалың нөпір тарап барады, есік-терезелер жабылып жатыр. «Толқын перісі» ымырт биігінен ұйқы басқан қалаға жайбарақат қарап тұр, ол бір тірі жандай-ақ, мен онымен қиыла қоштастым.

	Кук шақырған мейманхананы тауып алуым мұң екен, мені бірден оның нөміріне ертіп апарды, оның өзі жатып қалыпты. Біздің дыбысымыздан ол оянып көзін ашты да, қайта жұмды. Сосын көзін тағы да ашты. Ол бәрібір ұйықтап жатыр еді.



	Қатты ұйқыдан әзер дегенде кілбите ашқан көзіне қарап, мен оның жылы шырай танытқысы келгенін сездім. Өзі әбден шаршап, титықтап жатса керек. Кук әлсіз ғана бір күрсініп, мені танып, «жайғасыңыз» деп күбірледі де, төсекті сықырлатып екінші жағына аунап түсті.

	Мен жаңадан қойылған екінші кереуетке жаттым да, рақаттанып көзімді жұмдым. Қараңғы түнек төмен қарай құлап бара жатқан сияқты. Міне, бөлме де төңкеріліп түсті, со замат мен де ұйықтап кетіппін.





XXV т а р а у




	Жатар алдында мен қатты ұйықтап қалатынымды білдім, бірақ ертеңіне ерте тұрғым келді, сол ерте тұрсам деген ойым мені еріксіз оятып жіберсе керек. Көзімді ашсам, талып қалған кісі сияқты, жадымда ештеңе де қалмапты. Ұйықтап жатқан Куктың көнтиген төменгі ернін көргенше, бірде-бір нәрсені есіме түсіре алмай-ақ қойдым. Сосын күңгірт ойым ашылып, әп-сәтте күллі оқиғаның басын құрап, орындық үстінде жатқан сағатымды алдым. Абырой болғанда, сағат әлі таңертеңгі тоғыз жарымның шамасы екен.

	Мен қожайынымды оятып алмайын деп, абайлап киіндім де, төмендегі ортақ залға түсіп, қою шай мен қағаз-қалам әкелуін сұрадым. Осы жерде отырып мен екі хат жаздым: біреуін Гездің Гель-Гьюде жүргенін айтып, мекенжайын көрсетіп, Биче Сениэльге, екіншісін – менің заттарымды дәйекшіге беріңіз деп Прокторға жаздым. Екеуміздің кездескенімізді Дэзидің есіне салуды қолайсыз көрдім де, мен осы хатта қызға жай ғана сәлем айтып қоя салдым. Хаттарды екі шабарман арқылы жөнелтіп, шаштаразға бармақ болып мейманханадан шықтым, онда жарты сағаттай ғана болдым.

	Уақыт зулап өтіп жатты, Гезді іздеп шыққан кезде оннан он бес минут өткен еді. Көшелерді білмегесін тағы да жиырма минуттей уақытымды жоғалттым, өйткені адасып жүріп жағалаудың алыс бір шетінен барып шығыппын, сосын дереу кейін қайттым. Егер Синкрайт сертінде тұрмаса, Гез өз шаруасымен бір жаққа кетіп қалар немесе жасырынып бой тасаланар деп қауіптеніп және бұған қоса, Гезді қыспаққа алып, Сениэльдердің мәселесіне келгенде оны көндімбай халге түсірудің өзім ойластырып қойған жоспарын жүзеге асыру үшін Бичеден бұрын бармақ болып күйме жалдадым. Көп ұзамай «Желкен мен бу» мейманханасына келдім, бұл өзі екінші қабатында әйнек галереясы, төменде дүкеншелері мен трактирі бар, сырты кір-қожалақ ақ үй екен. Қақпадан өткесін ішке кіріп сол жақтағы қараңғы тік басқышпен көтерілу керек екен. Өз ойымды жинақтап алмақшы болып, азғана аялдағаным сол еді, артымнан әлдекімнің асығыс келе жатқан тықырын есіттім. «Тоқтаңызшы!» деді әлгі аптыққан кісі. Мен артыма бұрылдым. Сөйтсем ол – әманда зорлана жымиып жүретін Бутлер екен.

	–Кәне, басқышпен жүрелік, – деді ол. – Мен де Гезге келе жатыр ем. Әлгіде сіздің күймемен кетіп бара жатқанынызды көріп, «үһ» деп бір демалғандай болдым. Маған сенесіз бе, сенбейсіз бе, қалауыңыз білсін. Сізді қуып жетейін деп, артыңыздан тұра жүгірдім. Несін айтасыз, ол бір сұмдық, зұлымдық іс болды! Бірақ оған қарсы тұруға болмай қалды. Егер мен бір нәрсеге кінәлі болсам, ол мынадай: біз оған неге бөгет болмадық. Сіз ұқтыңыз ба? Мейлі, енді бәрібір. Бірақ мен сіздің жағыңызда болдым: бұл ақиқат. Бірақ маған қас деп қарайсыз ба, әлде дос деп қарайсыз ба – ол енді тек сіздің өзіңізге ғана байланысты. Мұнымен жолыққаныма қуандым ба, қуанбадым ба – білмеймін. Әйтеуір көңілімде ызалы бір күдік пен соның сөзіне деген бір соқыр сенім арбасып жатты. «Оны соттауға әлі ерте» дедім мен оған. Бутлердің сөзі түзу шығып жатты, ол өзін ашына мінесе, мені тірілей көргеніне кәдімгідей қуанып қалды. Мұның үстіне мастықтан дін-аман екен. Мен үнсіз тұрғанда, үй сыртындағы кең аула ішінен айқай-ұйқай, әлдекімнің ақырып әмір беріп жатқан даусы естілді. Со жақта бірдеңе болып жатқан сияқты. Оған мен онша назар аудармастан, басқышпен жоғары көтеріле беріп, Бутлерге былай деп тіл қаттым:



	–Менің сізге сенгім де келеді, бірақ оны қазір әңгіме етпей-ақ қоялық. Маған Гез керек. Мейіріміңіз түссе, маған соның бөлмесін көрсетіп жіберсеңіз. Сосын жөніңізге жүре беріңіз. Өйткені, мен онымен жақсылап бір сөйлесуім керек.

	–Мақұл, – деді ол. – Міне, бір әйел келе жатыр. Капитан ұйқысынан оянды ма екен, содан білейік. Мен оған тек екі ауыз ғана сөз айтайын, сосын жайыма кетем.

	Бұ кезде біз екінші қабатқа көтеріліп, сол қанатында әйнек галереяға шығатын есігі бар бір тар дәлізбен жүріп келе жаттық. Оң қанаттан мен төртеу ме, әлде бесеу ме қайдам, әйтеуір бірсыпыра есікті көрдім, олардың ара-арасының қашықтығы әр қилы екен. Мен әлгі әйелді тоқтаттым. Басына орамал тартып, қолына щетка ұстаған, қырықтар шамасындағы шаңқылдаған жуан әйел біздің «Гез үйінде ме?» деген сауалымызды естігенде, дәліздің алыс түкпіріндегі қарсы есікті тұлданып көрсете салды.

	–Ол үйінде ме – оны білгім де, көргім де келмейді! – деді әйел шаңқылдап, қобырап шығып кеткен салтақ-салтақ шашын орамалының астына тыққылап жатып, ол тіпті өршеленіп кетті. – Оны өздерің барып біліңдер, мен енді со жексұрынға барсам, жұлыным үзілсін. Кеше оның маған қалай ақырғанын көрсеңдер! Сендердің Гездерің нағыз шошқа, жексұрынның өзі! Ол мені өңменімнен түйіп қала ма деп ойлап ем! «Табаныңды жалтырат!» Бұл маған айтқаны, үйінде, –деді ол құтырына бір күрсініп, – әлгіде мылтық атқан. Мен енді оның қоңырау қаққанына бармаймын, шайтан соқсын бәлекетті сосын қайтсін, үйдің төбесін атқылап жатыр. Бұл оның дәйекші келсін дегені. Әлгіде тағы да тарс еткізді. Барыңдар, егер мені сұрай қалса, оған менің күтуші емес екенімді айта салыңдар. Онда бір әйел бар, – деді жуан қатын тағы да. – Күнәкар сол!

	Ол щеткасын сермеп кетіп қалды. Мен Бутлерге қарадым. Ол есікке ойлана көз тастап тұр екен. Іш жақ – тып-тыныш. Мен есік қақтым, әуелі жайымен, сосын қатты-қатты қақтым. Есік қозғала берді, демек кілттелмегені, бірақ бізге ешкім жауап бермеді.



	–Қаттырақ соғыңызшы, ол, бәлкім, қайтадан ұйықтап қалған шығар, – деді Бутлер.

	Күтушінің бөгде әйел жөніндегі сөзін есіме алып, иығымды қушитып, есікті қайта қақтым. Есік кеңірек ашыла түсті. Енді есік пен есік арасына қол сиятындай еді. Кенет мен іште тірі жанның жоқ екенін сездім де, осы ойымды Бутлерге айттым.

	–Иә, мұнда ешкім жоқ, – деді ол мені қостап. – Мұнысы ғажап, ғажап та болса рас. Кел, ендеше, есікті ашайық.

	Сосын мен нар тәуекел деп есікті итере салдым, ол шалқайып барып тарс етіп үлкен шкафқа тиді. Гездің еденде серейіп жатқанына аң-таң қалып ішке кіре бердім.





XXVІ т а р а у




	–Солай де, – деді Бутлер, өлікті көргеннен кейін орнаған үнсіздікті бұзып, – есікті қатты қақ, жай қақ – бәрібір екен ғой. Тура өзіңіз ойлағандай, қақ маңдайдан басып салыпты.

	Гездің оқ тесіп өткен басынан табалдырыққа қарай жылжып аққан қанды баспай орағытып өтіп, өлікке таяп келдім.

	Өлік бөлменің дәл ортасында тұрған үстелдің түбінде, аяғын есікке беріп, шалқасынан сұлап жатыр. Үстінде ақ костюм. Есік көзіне тақау оң тізесі бүгілген күйі қалған, жайылып кеткен қолдары да шынтақтап орнынан тұрғысы келген ниетін аңғартқандай. Бір көзі жартылай ашық, екінші көзі қимылсыз қалған кірпігінің астынан бірдеңені аңдып жатқан сияқты. Бетімен сорғалап еденге жайылып ұйып қалған қанға өлікке таяу орындықтың сәулесі түсіп тұр, кеңсірігіндегі жарақаты аздап ісейін деген. Гез шамасы жарты сағат бұрын, әрі кетсе, бір сағаттай бұрын үзілсе керек. Үлкен бөлменің іші астан-кестен. Еденде револьвер гильзалары жылтырайды. Диванда шашылып жатқан газеттер, бөлменің бұрыш- бұрышында тұрған бос шөлмектер, үстел үстінде бей-берекет жатқан сигар, галстук биялайлардың арасынан стакандар мен жартылай босаған шыны көрінеді: есік көзінде көне қоңыр шкаф тұр, оған бүйірлес қойылған темір кереуетке жүрдім- бардым жабылған көрпе, міне, бөлме ішін бірер шолып өткендегі көзім шалғаны осылар еді. Гездің бас жағында револьвер жатыр. Үстелдің тұсындағы терезе шалқасынан ашық.

	Шкафқа кеп соғылған есік өз-өзінен ақырын жабыла берді.

	Мұны көрген Бутлер оны айқара ашып, тіреп қойды.

	–Есікті жабуға болмайды бізге, – деді ол орнымен сөйлеп. – Енді не тұрыс бар, барып капитан Гезді өлтіріп кетіпті деп хабарлау керек, – болмаса атылып өлген шығар. Әйтеуір, өлгені ақиқат қой.

	Біз бөлмеден шығып үлгірмедік. Дәліздің екі қанатынан дабырлаған дауыстар естілді, оң жақтан біреу жүгіріп келе жатыр екен, сол жақтан бірнеше адам ентелей басып таяп қалды. Оң жақ қанаттан жүгіріп жеткен жүзі тұнжыр, бұғағы салбыраған тығыншықтай еркек есікке бірінші боп бас сұқты, беті жыбыр ете калған ол жанымыздан қол бұлғап жүгіріп өте шықты да, ізінше қайта оралып, бөлмеге бірінші боп енді. Лаж жоқ, сол үстелдің жанында тұрған қалпым тұра бердім. Әрлі-берлі біраз жүріп, Бутлер де тізе бүкті, суық жүзінің қаны қашып, қипалақтап, қолын уқалай берді. Сәлден соң орнынан қайта тұрды.

	Бәрінен бұрын жеткен тығыншықтай еркек деп әлгінде айтқам. Өзі абдырап қалды. Сонсоң бірден сау ете қалған он бес шақты адамның ішінде үстінде ақ жолақ костюмі, басында гүл қадаған қалпағы бар жас келіншек (қыз болуы да ықтимал) пайда болды. Қаумалаған көптің байыппен аңысын аңдыған сыңайы бар. Мен оны тануға тиіс едім. Бұл Биче Сениэль болатын, кірісімен мені көре салып «Бұлар маған бейтаныс адамдар» деген рай байқатты.

	Мен бірден ұқтым. Гездің бөлмесінен оның аумаған портретін өз көзімен көрген Бутлер де мұны ұға қойса керек

	–маған үрпие қарады. Сонымен, аң-таң болып, түк білмеген кісідей тымырайып тұра бердік. Биченің де тілегені осы болатын, демек тегін болмағаны. У-шу, азан-қазан боп әбігерге түскендердің көзін ала беріп оған бір қарап койдым. Оның аялы жанарынан, салқын көзқарасынан «Тырс етпе» деген сөзді оқыдым да мұнымның мүлде орынсыз екенін ұға қойдым.



	Ер, әйелі аралас әлгі келген топ адамның біразы есік көзінде тұр, олар өлікті айнала қоршап дабдырласып жатқанда Биче газетті алып тастап диванға тізе бүкті де, ақырын ғана күрсініп қойды. Бойын тік ұстап, тұйық отыр. Диванның қанатын саусағымен тырсылдатып қойды, сонсоң, Гез жаққа абайлап қана қарады да, тыжырынып көзін тайдырып әкетті.

	–Баспалдақпен түсіп бара жатқан жерінен ұстап алдық, –деп түсіндірді үстіне жилет киген қушық бет жалаң бас ұзынтұра еркек. Сосын өң-түсі қашып, зәре-кұты қалмаған әйелін түртіп қойды. – Әйелімнен сұрасаң да айтады. Әй, қожайын! Гарден! Түсіп бара жатқан жерінен екеулеп ұстадық қой!

	–Ал сіз кім боласыз? – деді Гарден мені бастан-аяқ тінте қарап. Бірінші кеп жеткен тығыншықтай еркек осы болатын.

	Бізге дәлізде ұшырасқан әйел қолынан щеткасын әлі тастамапты. Көрген-білгенін жұртқа баяндап, әуелі Бутлерді, сосын мені нұсқады:

	–Бутлер мен мына джентльменнің келгені жаңа ғана.

	«Гез үйде ме?» деп сұрады. Бас сұққандары осы.

	–Мен өлген кісінің көмекшісі боламын, – деді Бутлер.

	–Біз екеуміз бірге келдік, есік қағып кіргенде көргеніміз осы болды.

	Жұрттың назары енді Бичеге ауды. Әлгі ерлі-зайыптылар ауладан жүгіріп өтіп бара жатқан баланың сәнді киінген бір келіншектің терезеден сатыға атып шыққанын байқап қалғанын айтты Гарденге. Терезеден қарап көрдім, бұл – шатырға қиғаштап шығатын саты екен, терезе түбіне тақау шағын алаңшасы бар. Биче әуелі төмен түспек болады, сонсоң, жоғары көтеріліп, фасад жақтауына таяу кеп тоқтайды. Мұны әлгі бала аулаға шыққан әйелге айтқан көрінеді, әйел дереу сарайда жұмыс істеп жатқан күйеуін шақырып алады да, сонсоң екеуі баспалдаққа қарай беттегенде атылған мылтықтың даусы естіледі. Мылтық даусы осы үйден шыққанмен дәл қай жерден атылғанын куәлер білмейді. Төмен түсіп, қабырғаны бойлап, қақпаға қарай беттеген жерінен тоқтатыпты Бичені. Шуды естіп тағы бірнеше адам жүгіріп шыққан екен. Биче сытылып кетпек бопты. Ешкімге тіс жарып, тіл қатпайды. Еркектердің бірі қолынан ұстай алмақ болғанда, Биче қарсыласуын қойып, капитан Гездікінен шыққаным рас, бөлмеде қамаулы қалдым дейді. Бәрі іле- шала дәлізге шығады. Гезді өлтірген Биче екеніне енді ешкім шәк келтірмейді.

	Мына дау-шардың ішінде есім шығып, ойым сан-саққа жүгірді, Бичеге тесіліп тұрып алуға дәтім бармаса да, сырт көзге сездірмей тосыла қарап ем, сол заматында оның көзқарасынан «жоқ» деп кесіп айтқанын ұқтым. Тігісін сездірмей сырт беріп тұрғанын көрудің өзі бір ғанибет. Мынадай ойран-топыр, аламан-тасыр кезінде осыншалық салқынқанды бола білгеніне қайранмын. Жұрттың сөзін қалт жібермей, қадағалай тыңдайды, бәрінен бұрын осынау оқыс сұмдық жәйттің қалай болып, қалай қойғанын ұқпақ сыңайы бар. Кейбіреулердің оның жүзіне көз тоқтатудың өзінен қолайсызданғанын аңдап қалдым, тіпті, мына қалпын көрген адам оның мұнда болатын не жөні бар деп қалғандай.

	Дүйім жұрт дуылдасып жатқанда әлдекімдердің таяп қалғаны байқалды, есік көзіне ошарылғандар кейін серпіліп өкімет өкілдеріне жол беріпті. Көзілдірікті, ат жақты, ұзын бойлы комиссар келіп кірді, өңінен іскер адамның кейпі танылғандай, соңында дәрігер мен екі полисмен бар.

	–Өлікті әуелі көрген қайсың? – деді комиссар жұртты шола қарап.

	Әуелі мен, сонсоң Бутлер қазаға душар болғанымызды айттық.

	–Сіздер қаласыздар. Қожайын қайсысың?

	–Менмін. – Гарден үстелге таяу орындық әкеп қойды, оған кеп отырған комиссар екі бұтын алшайтып жіберіп, екі алақанын түйістіріп тізесінің арасына тығып, біраз уақыт Гезге қараумен болды, бұл кезде дәрігер өліктің зілдей жансыз қолын көтеріп, маңдайын уқалап көрді де, Гездің бұдан жарты сағат шамасында өлгенін анықтады.

	Жилет киген арық кісі тағы да ортаға шығып, Биче Сениэльді көрсетіп, оның аулада қалай және не себепті ұсталғанын айтып берді.



	Полицияны көргенде де Биче селт еткен жоқ, тек менің оны білмейтінімді көз қиығымен есіме салып қойды. Енді ол қойылар сауалды күтіп орнынан көтерілді, комиссар да орнынан тұрды, өз тәжірибесінде дәл мұндай жағдаятқа сирек душар болған адам екені оның бет-әлпетінен көрініп тұрды.

	–Отыруыңызды өтінемін, – деді комиссар. – Әуелі хатқа түсіріп алуым керек: Есіміңізді айтсаңыз.

	–Оны айта алмайтын шығармын, – деп, Биче орнына қайта жайғасты. Басын көтерді де, қызара бастағанын сезіп, ернін тістей қойды.

	–Жұртты шығарыңыз, қожайын. Бикеш, сіз және мына екі джентльмен қалады. Беймағлұм бикеш, бұл мінезіңіздің мәнісін және осы үйге қалай тап болғаныңызды айтып беріңіз, –деді комиссар.

	–Сізге айтарым жоқ, – деп бір-ақ кесті Биче, даусы биязы шықса да комиссар оған оқшырайып қарап қалды.

	Бұл кезде Биче, Гарден, Бутлер төртеуімізден өзге жұрт шығып кеткен болатын. Есік жабық. Ар жағынан әуесқой көптің сыбыр-жыбыры, мысықтабан жүріс-тұрысы айқын естіліп тұр.

	–Жауап беруден бас тартасыз ғой? – Осы көріністің басты кейіпкерінің әрі жас, әрі сұлу екенін ескеріп, ресми әдептен аспай, өкініш білдіре сауал қойды комиссар.

	–Әлбетте.– Бич бас изеді. – Жауап беруден бас тартамын. Әйтсе де, айтар сөзім бар. Оны айтуға тиіспін деп білем. Бұдан кейін сіз жауаптауды доғарарсыз, болмаса тергеуші жауаптар.

	–Құлағым сізде.

	–Мына қазаға немесе қылмысқа менің қатысым жоқ, әрине. Бұл жерде де, күллі осы қалада да мені танитын тірі пенде жоқ.

	–Осы-ақ па? – деп сұрады комиссар оның сөзін қағазға түсіріп жатып. – Бәлки, ойланып барып, тағы да қосарыңыз болар? Көріп отырсыз, бұл кісі өлімі немесе ол өзіне өзі қол салған, әзірше анық-қанығы бізге беймағлұм. Сізді бөлменің терезесінен сыртқы сатының алаңшасына секіргелі жатқанда көрген. Менің орнымда болсаңыз бұған қалай қарарыңызды ойлап көріңіз.

	–Күдік туғызары хақ, – деді қыз әр сөзін салмақтай сөйлеген адамның кейпімен. – Амал қайсы, әйтсе де, аты- жөнімді, көрген-білгенімді айтпауға жеткілікті дәлелім бар. Ал, өлтірген адам табылмаса, онда қайтейін, азда болса білгенімді айтып берем-дағы, бірақ кім екенімді, мұнда не себептен келгенімді жария қылар жайым жоқ. Сексенге келіп отырған әкем бар. Оның бұрын да шекесіне тиген. Егер фамилиямды газеттен оқыр болса, ажалынан бұрын өлері анық.

	–Бар қауіптенеріңіз осы ғой?

	–Осы ғана. Оның үстіне, менің білетінім тек өзіме ғана байланысты нәрсе, сондықтан мен үшін оның бәрін баяндау, өз есімімді жариялаумен барабар.

	–Хош, – деді, бәрімізді аузына қаратқан байыпты қыздың көңіл әуеніне берілген комиссар. – Алайда, сіз өз қамыңызбен болып, жауап беруден бас тартқандықтан, тергеу жүргізуге қабағат кесел келтіремін деп ойламайсыз ба?

	–Қайдам. Бәлки, тіпті, кесел келмес те. Бәленің бәрі сонда ғой. Тоса тұрғаным жөн. Бұған ешқандай қатысым жоқтығын сезінгенімнің өзі маған жетіп жатыр, қарақан басыма тигізер басқа пайдам болмаса амал қайсы.

	–Дегенмен, – деп қарсы болды комиссар, – кінәлі адам өзі келіп, аты-жөнін айтып берер деп күте қоймассыз?

	–Әзірше, жалғыз сенерім осы ғана. Не өзі кеп айтады, болмаса, оны тауып алады.

	–Қаруыңыз жоқ па?

	–Ұстамаушы ем.

	–Онда ретімен басталық, – деді комиссар естігендерін жазып жатып.





XXVІІ т а р а у




	Осы әңгімені тыңдап отырған мен Биченің мінез-құлқы мен кескін-келбетінен оның мына қылмысқа қатысы жоқ екені аңғарылып тұрса да, шым-шытырық күмәнді ойлардан арыла алмай-ақ қойдым. Терезе мен үстелдің екі арасында отырған күйімде ойға шомған қалпым қолымдағы тұйық гайкалы кертік болтты айналдыра бердім. Ойымда дәнеңе жоқ, қабырғаға тақау тұрған кішкене үстел үстінде жатқан жерінен ала салып, гайканы басып көріп ем, оның бұрандалы екенін байқадым. Бутлер жанымда отырған. Болттың тұйық басын қызықтап отырып гайкасын бұрап алайын. Бақсам, болттың ішін тесіп, оны кепкен бояу тәрізді бірдеңемен толтырып қойыпты. Енді шұқып көрейін дегенше болмай, Бутлер лезде маған қарай сырғыды да, ту сыртымнан сол қолын созып, дереу тық дегенді көзімен ұқтырып, мен үңіліп отырған болтты ала салып, қалтасына сүңгітті. Маған басын бір изеп қойды. Онысын ешкім байқамай да қалды. Мен болар-болмас апиын иісін сезе қойдым. Осының өзінен-ақ танертеңгі оқиғаның жай-жапсары айқындалардай көрінді маған, сосын іле-шала, апиынның жасырын әкелінгенін Бутлердің сездірмеуге тырысқаны бәрібір бұл қылмысты ашуға да, Бичені арашалап қалуға да себін тигізе қоймас деп ойладым. Ол – ол ма, Бутлердің Биче есімін ауызына алмауына қарағанда – ал Гез каютасындағы суреттен соң оның күдік келтіруі мүмкін емес-тін деп бұрын да айтқаным бар, – пәлендей ештеңе ұғып жарытпасам да, осы болттың қарасын батырғаным жөн болар деген ойға келдім.

	Бичемен әңгімені доғарып, комиссар енді біз кіргенде жерде жатқан револьвермен айналысып кетті. Оның жеті ұясындағы жеті оқтың біреуі де шашау шықпаған екен.

	–Кімнің револьвері екенін айта алмас па екенсіз? – деп сұрады комиссар Бутлерден.

	–Бұл сол капитанның револьвері, – деді теңізші. – Ол айдан анық. Дәрігер жарақатты қарады. Оқ бас сүйекті тесіп өтіп, үйдің қабырғасына қадалған. Комиссар оны шегемен шұқып, оп-оңай суырып алды. Өзі майысып қапты. Гездің револьверіндегі оқтан калибрі шағын екен, ал ұзыны ұзын боп шықты, оның үстіне оққа никель жалатылған.

	–Риверс – бульдог, – деді комиссар оқты алақанында ойнатып тұрып. Сонсоң, оны портфельдің қалтасына салып қойды. – Өлген адам кольтынан оқ шығармаған.



	Жүргізілген тінтуден ешқандай нәтиже бермеді. Полицейлер Гездің қалталарынан орамал, шылымсауыт, сағат, бірнеше хат және газетке оралған бір бума ақша тапты. Ақшаны санаған комиссар бақандай бес мың фунт деп хабарлады.

	–Ешкім тонамаған екен, – дедім мен толқып, бірте- бірте іс насырға шауып, Биченің басына бұлт айнала бастағанын сезген соң.

	Комиссар үміт күткендей, маған бір қарап қойды. Тіс жарып, тіл қатпаса да, қатты абыржығаны көрініп тұр. Енді қожайын Гарденді жауаптау басталды.

	Гездің бізге бұл төртінші мәрте тоқтауы, тегі ақша аяған емес, қызметшіге төгіп тастайды, кейде түнемейтіні бар, жалпы, беймаза қонақ екені рас деген Гарденге әңгіменің тоқ етеріне көшіңіз деген ескерту жасалды.

	–Кешкі тоғызда буфетке күтуші әйел Пегги келіп, Гездің шақырғанына бармаймын, кеше маған дөрекі мінез көрсетті деді. Көп ұзамай төменге түскен капитан мені де, Пеггиді де жерден алып, жерден салды, виски ішті. Осымен шатаспайын деген оймен, Пегги қызмет етеді деп оған уәде бердім. Сонсоң ол сабасына түсіп, ізінше қайтып кетті. Жабдықтаушымен есеп айырысып жатыр ем, сағат ондар шамасында, дәл қанша екені есімде жоқ, дүркін-дүркін атылған мылтық даусын естідім. Гез кетерінде, енді қоңырау соғып әуре болмай, мылтық атып белгі берем деп мені қорқытып кеткен. Пеггимен неге шатасып жүргенін қайдам, оның Гезге барған-бармағанын да білмеймін. Сәлден кейін Пегги келіп, ал кеп өкірсін. Не боп қалды десем, Гезге бір әйел келді, енді бармауға да қорқып тұрмын, ал шақыра қалса баруға тағы қорқам дейді. Ақыры Пеггидің ол жаққа аттап басқысы келмейтінін әбден біліп алған соң, өздеріңіз де байқаған боларсыздар, оны қорқытып қойдым. Оның үстіне, қонақ үйіңнен кешке қанша өлік шығады деп

	«Спрингтің» механиктері әбден жыныма тигені. Сосын жоғары көтеріліп ем, капитан Гездің мына бикешпен галереяда тұрғанын көрдім. Дүрсе қоя беретін шығар деп ем, жоқ, маған бұрылып, жымиған қалпы ұзақ қарап қалғаны. Мені көрмей тұрғанын сонда барып ұқтым. Мылтық атылғанын

	айтып, мен оны кінәлай бастадым. Ол «сізді осы араға айдап келген қай сайтан?» деп дүңк еткізді. Неге шақырдыңыз деп ем, «әзірге ештеңе қажет емес» деді. Сосын, екеуі осында кетті. Жабдықтаушы тосып отырған, мен төмен түстім. Содан, арада жарты сағаттай уакыт өткенде тағы мылтық атылсын. Гездің жалғыз емесін білген соң, енді мазам кетейін деді. Тұра жүгірдім, сөйтсем, мына қызықты қараңыз, көрші үйдің тұрғындары (ауламыз бір) бері қарай ұшып келеді, орталарында мына бейтаныс бикеш бар. Гездің есігі шалқасынан ашық жатыр. Бөлмеде екі адам бар екен, біреуі Бутлер, оны бұрыннан білем, сонсоң мына кісі. Есіктен бас сұқсам, Гез еденде жатыр, сосын жұртпен бірге мен де ішке ендім.

	–Әлгі әйелді, Пеггиді шақырыңыз, – деді комиссар.

	Оны іздеп әуре болудың қажеті жоқ еді, өзі де осы бөлмені айналшықтап жүрген, Гарден есік ашқан кезде, Пегги алжапқышымен мұрнын сүрте салып, үстелдің жанына жетіп келді,

	–Білгеніңізді баяндаңыз, – деді комиссар, есіміңіз кім, жасыңыз қаншада деген үйреншікті сұрақтардан кейін.

	–Өлген кісіні ғайбаттағым келмейді, – деді Пегги салтанатты түрде, қолымен ішін басып. – Бірақ, кеше қатты көңілім қалды. Бәрі содан басталды,

	–Неменеден басталды?

	–Айтайын дегенім бұл емес. Ол кеше тым кеш оралды, Гезді айтам. Кетерінде есігін бекітіп, кілтін тастамай алып кеткен екен, содан бөлмені жиыстыра алмадым. Әлі жата қойған жоқ едім, бір мезгілде жоғарыдан оның тықыры естілді: демек қайтып келе жатқаны. Төсегін әзірлеп қояйын деп осында көтерілдім де күйбеңдеп жүріп алдым. Гез мас екен, теріс қарап тұрған, қолы ішкі қалтасында. Мені қашан кетеді деп қарағыштап тұр еді, бір уақытта «Батыр қараңды!» деп айғай салғаны. Онысына, әрине, көне қоймадым (Пегги ернін жымқырып сұс көрсеткенде оның сол сәттегі түр-түсі көз алдына келе қалды), бұл менің міндетім екенін айттым.

	«Сен мұны көрдің бе?» деп зіркілдеді ол маған. Яғни, орындықты көрдің бе дегені. Қолындағы орындықты төбемнен үйіріп тұрған. Қайтпек керек? Ол еркек, әрине, менен күшті. Бір түкірдім де кетіп қалдым. Содан ертесімен қоңырау соқсын...

	–Қай уақытта?

	–Сағат сегіздерде. Егер бұлай боларын білсем минутына шейін ескерер ем. Енді бармауға бел будым. Жұмыстан қуса да, мейлі, дедім. Өз ісімді білетін адаммын. Мені айыптаудың ешқандай да жөні жоқ.

	–Сіздің кінәңіз жоқ, Пегги, – деді комиссар. – Сосын не болды?

	–Тағы қоңырау соқты. Жоғарыдағылар ерте тұрып кететін, мені кім шақырып жатқанын бірден біле қойдым.

	Алпамсадай әйелдің асығыс айтқан әңгімесіне зер салған Биче жымиып қойды. Оның жүйкесінің мықты екенін осыдан-ақ ұғып, іштей қуанып отырмын.

	Пегги сөзін сабақтады:

	–... Енді қоңырауды мәнерлеп соғуға шықты, ылғи өзге біреу боп соғады, бұрын өзі екі-ақ мәрте қысқа қайыратын. Әуелі безілдетіп көрді, сонсоң, сыңғырлата соқты, ақыры бұрынғы әдетінше қысқа қайыра бастады. Буфетке барғаным сол еді, іле-шала ол да кеп, тастап алды, бірақ, мені байқаған жоқ. Аузынан ақ ит кіріп, көк ит шығады. Ол кетісімен қожайын: «Барып шықсаңызшы, Пегги, бөлменің төбесін сау-тамтығын қалдырмаймын дейді деп мені үгіттей бастады, демек, тарсылдатып ата бермек қой. Әлбетте, қорқып тұрған мен жоқ. Одан сорақысын да көргенбіз. Өткен жылы мексикандардың есік көзінде баррикада құрып, алтауы бір жақ, үшеуі бір жақ боп шайқасқанын комиссар мырза ұмытпаса керек...

	–Сіз ержүрек әйелсіз, Пегги, – деп комиссар оның сөзін бөлді, – ол өткен іс қой. Қазіргіге көшіңіз.

	–Иә, су жүрек емес екенім рас, оны жұрттың бәрі біледі. Өмір тарихымды айтып кетсем, жатқан бір роман. Сонымен, Гездің бөлмесінен тарс-тұрс дыбыс естіле бастады. Демек, төбені атқылап жатқаны, әне, көріңіздер...

	Шынында да, төбедегі көлденең салған жалпақ арқалықтан сау жер қалмаған. Комиссар төбедегі тесіктер мен еденде шашылып жатқан патронның санын тексеріп көріп еді, бірдей боп шықты. Пегги тоқтайтын емес:

	–Сонымен оның бөлмесіне бардым, барғанда қорыққаннан емес, тек аяғаннан ғана. Бишараның дені дұрыс емес қой. Аулада жүргем, қақпа жақтағы сатымен көтерілдім. Сол-ақ екен, біреудің мені дауыстап шақырғанын құлағым шалып қалды. Сөйтсем, осы бикеш екен, кешірерсіз аты- жөніңізді білмеймін. Өзін бірден ұнатып қалдым. Осынша дау-дамайдан кейін адам сықылды адамға ұшырасқан екенмін дедім. «Капитан Вильям Гез сіздерге тоқтады ма? Қай нөмірде тұрады?» Қойған сауалы осы болды. Тағы да сол әбден басым қататын болды және мынадай адамның сұрағанын қайтерсің. Өз құлағыма өзім сенбедім. Амал қайсы! Әркімнің ез еркі. Бір жіпке әр түрлі кір жайылмай ма?.. Ертіп барып, есігін нұқып көрсеттім де шеткерірек барып тұрдым: Гез көрінді. Кенет өзінің өңі қашып, қалшылдап кетті, сосын күреңітіп: «Сіз бе едіңіз? Сіз бе едініз? Мұнда екенсіз ғой!» деді. Көріп тұрмын. Сосын маған бұрыла бергенде жөніме кете бардым. Еркімнен тыс бір күш дедектетіп барады. Әйтеуір, жұрттың көзінше қарғап-сілемесе болғаны деймін іштей. Бірақ, әлденеге керегіп қалам ба деп, сатымен төмен түсіп бара жатып тоқтай қалдым, десе де, олай болмай шықты. Тек Гез бен мына бикештің галереяға барып әнгімелесіп тұрғанын естіп қалдым, не дегендерін білмеймін, бірақ. «Гу-гу-гу, гу-гуден» басқа түк естілмеді. Таңертеңгілікте қол босаушы ма еді. Әркімнің өз қамы бар. Жарты сағат шамасында бірінші нөмірдегі маклерге бірнеше хат әкеп бергенде мен төменде болатынмын, хаттарды ала салдым да, есік астынан тастай кетейін деп тағы жоғары көтерілейін, біраз тұрып тың тыңдайын: жым-жырт. Гез қоңырау соғуын қойыпты. Кенет тарс ете қалсын! Мылтық атқандағысы. Әне, атқан деп соны айт! Бірақ, менің күлкім келді. Адам құсап қоңырау қағу керек еді. Алдында есік қаққанымды өзі де көрді ғой, демек онсыз да келем. Тіпті, бейтаныс адамның көзінше де келдім емес пе? Төмендегі әйел кеп, қолым тимей жатыр, буфеттің ішін сыпырып кет деді. Былайша айтқанда, Лиззи төменде, қожайынның жанында ғой, жүріс-тұрысы көп, демек, менің баруым керек. Щетка алайын деп, жоғары шыққаным сол еді, қасындағы джентльменімен Бутлер кеп тағы да: «Үйде ме?» деп Гезді сұрамасы бар ма?! Қайтып күймессің, артық айтсам айыпқа бұйырмассыздар, Гездің есігін көрсеттім де, тез тайып тұрдым, егер қоңырау соға қалса, есігінің алдында асыранды итіндей айналақтамай, өз шаруаммен жүргенімді білсін дедім. Бірақ, буфетке жетіп үлгіре алмадым, бір топ адам қарсы ұшырасты. Мына бикешті алып келеді екен. Әуелі, бикештің өзі осыларды ертіп келе жатыр екен деп қалдым. Ес-түсі қалмай Гарден де жетіп келсін. Содан кірісімен бір-ақ көрдім... Гездің шаруасы бітіпті,

	Бұрынғы айтқандарына қосып-алары жоқ көлденең әңгімелеріне шейін жазып алған соң комиссар Пеггиді бөгемеді. Әйел тағзым етіп, шегіншектеген қалпы шығып кетті. Ендігі кезек менікі, мүмкін-қадарынша, қайтсем де Биче Сениэль ұсталғалы отырған мынадай жағдайда бар бәленің бетін өзіме аударуға бел будым. Шыны керек, қызметшінің көзінше Бутлерге еріп келгендіктен маған келер- кетер дәнеңе жоқ. Біз келгенде Гез өліп жатқан-тын. Әйтсе де, басымнан кешкен сан қилы жағдаяттарымды жариялап комиссардың назарын басқа жаққа аудармақ болдым да, теңізде Гездің маған қалай қарағанын бүкпесіз баяндап бердім. Менің қарақан басыма ғана қатысы бар жәйттерден комиссар да Браун мен Гезден артық мағлұмат ала алмады, яғни, мәселе жұмбақ күйінде қала берді. Уағда берген соң, бұл іске Синкрайттың тікелей қатысы барын сездірген жоқпын. Бутлер мені толығымен растап шықты. Қайткенде де өзіме күдік келтіру мақсатымен мен кейбір жәйттерді, мәселен, Гез каютасындағы Биченің суреті жәйлі, капитан басқарған кеменің мүшкіл халі хақында ләм-мим демедім. Әр сөзімді екшеп сөйлегенім соншалық, әжептәуір қобалжып отырған Биченің күдігі жоққа шықты. Қалай да өз талабымды орындатпақ боп Гезге келе жатқан бетім осы еді деп, сөзімді аяқтағанда, өзін қорғаштап тұрғанымды аңғарса керек, қыздың жанарынан ілтипат-ықыласын сезіп қалдым.



	Талайлардан жауап алып, талай өлікті көзінен өткерген комиссар қанша самарқау болса да, Гезге байланысты көрген- білгенімді айтып бергенде таң-тамаша қалды. Бутлер куәлік еткен жайларға сабақтас деген маңызды жағдаяттар турасында ол қайталап, қадала жауаптады мені. Бейтаныс бикештің қалай пайда болғаны жөнінде менің тіс жарып, тіл қатпағанымды ұққан Бутлер, демек, оның да бір себебі бар шығар деген болуы керек, өзі де орағытып өте шықты. Өзінің қатты қобалжығаны соншалық, оның сөзіне анда-санда комиссардың бағыт-бағдар сілтеп, болмаса, тістесіп отырып бір сұрағын екі мәрте қайталауына тура келді. Осынша неменеге күйіп-пісіп отырғанын мен де ұқпадым, оның аға көмекші есебіндегі ролін онша бадырайтпай, тігісін жатқыза сөйлесем де, кезінде мәселенің жәй-жапсарын егжей-тегжейлі жеткізбегендіктен өзін кінәліміз деп қауіптенсе керек. Қалай болғанда да, Бутлер немқұрайды сараң сөйлеп отыр. Қабағы түсіп, бүрісе қалған. Ұмытқан нәрсесін кенет есіне түсірген адамдай, жүзінде бір сәт ынта-ықылас сезілген. Із қалдырмай ол да заматында ғайып болды.

	Пәлен бет қағаз жазған комиссардың сұрқай өңіне қарап, біз үшеуміздің де қамауға алынарымыз хақ деп шамаладым. Оның орнында мен де сөйткен болар едім. Көп ұзамай ойлағаным дәл шықты.

	–Мәселенің басы ашылғанша, – деді комиссар орнынан көтеріліп, – аты-жөнін айтудан бас тартқан бейтаныс бикештің, Томас Гарвейдің және Элиас Бутлердің қамауға алынғанын жариялаймын.

	Осы мезетте бір беймағлұм дауысты құлағым шалды. Кімнің даусы екенін де ұқпай қалдым әуелі: сөйтсем даусы жарықшақтанып тұрған Бутлер екен. Орнынан тұрып, күңірене күрсініп, ыңғайсыздана жымиды да, оқыс өңі қашып:

	–Тек Бутлерді деңіз. Элиас Бутлерді, – деді.

	–О не деген сөз? – деп сұрады комиссар.

	–Гезді өлтірген мен.





XXVІІІ т а р а у




	Бұған дейін әбден есім шыққаны соншалық, тіпті қамауға алындыңдар деген хабарды да, осы бір сүреңсіз уақиғаның жалғасы ғана деп білдім, ал енді күтпеген жерден Бутлердің әлгі сөзін естігенде жұрттың көзінше тағы бір қылмыс жасалғандай, төбе шашым тік тұрды. Биче Сениэль қасын керіп, көзі бақырайып оған қарап қатты да қалды, өзі енді ғана «үһ» дегендей, әр қимылын қалт жіберер емес. Оңға басқан қандай іс болса да өз шапағатымнан деп білетін шенеунік дәл бұл өзі ойлағандай дөкір куә емес, нағыз қылмыскердің өзі болып шыққан соң, мына шытырман уақиғадан басы қатқан комиссардың да көңіл күйі өзгерді.

	–Осылай болуға тиіс еді, – деді ол мардымси сөйлеп, тіпті, өз сөзіне өзі сеніп қалған тәрізді. – Куәлардың көзінше қылмысын мойындаған Элиас Бутлер, отырыңыз да қалай болғанын бастан-аяқ баяндаңыз.

	–Мен, – деп бастады сөзін Бутлер, абақтыға жеткізбей қоймайтын мына жағдайының ауыртпалығына ептеп еті үйренейін деген соң, – мен бәрін де бастан-аяқ айтып беруге бекіндім, өйтпейінше Гездің қалай өлгені беймәлім болып қала бермек. Бұл оқыс болды, оны өлтіру ойыма да кіріп- шықпаған еді. Ал, үндемеген себебім мына бикешке пәлендей қауіп төне қоймас деп үміттеніп ем. Олай болмады. Адал адам нақақтан нақақ күйіп кететін түрі бар. Ештеңені түсіндіріп бере алған жоқ, демек, оны қамауға алуы шарт. Әрине, бұл дұрыс та. Бірақ, мен жексұрын емеспін. Мойындауым керек болды. Қылмыскердің жеке басына үміт артатынын бикештің өз аузынан есіттім. Сіз басқаларды жауаптап жатқанда не айтарымды алдын ала ойлап отырдым, ақыры орнымнан тұрып Гезді атқан мен деп мойындағаннан басқа амал жоқ деген ойға келдім.

	–Рақмет сізге, – деді Биче ықыласы түсіп, – адал адам екенсіз, қажет болса сізге қолұшын беруге әзірмін.

	–Қажет болары хақ, – деді Бутлер зорлана жымиып. – Жарайды, енді түгел баяндайын. Сөйтіп, біз Дагоннан Гель- Гьюге жасырын келдік. Бұрандалы темір болат толы төрт жәшік тиеп алғанбыз. Көресіздер ме?



	Соны айтып, ол жұртқа сездірмей менен алған болтты қалтасынан шығарып, гайкасын бұрап алды да, комиссарға берді.

	–Тапсырыспен жасалған форма, – деді комиссар болттың ішіне көз жіберіп. – Мұны кім жасап жүрген?

	–Мұның бәрі Гездің шаруасы екенін айтпай болмас, – деп түсіндірді Бутлер. – Байланысатын кісілері бар, ал мен бұл операцияға тек қаржы қосушымын. Он жылдан бері жиған-терген үш жүз елу фунтымды өз үлесіме бердім. Гездің сөзіне сенуіме тура келді. Ол арзан алып, қымбат сатпақ болатын. Есебіміз бойынша, мен бір мың екі жүз фунт пайда табатын едім. Тәуекел дедім. Мұны тек Гез, Синкрайт үшеуіміз ғана білетінбіз. Бізбен бірге осында жүзіп келген әйелдердің бұған ешқандай қатысы жоқ және ешқайсысының ойына кіріп те шыққан емес. Өзі тым секемшіл болғасын Гез көрінгеннің бәрінен қорқатын, сол себепті де Гарвейге қарсы болды. Шынын айтсам, оған менің де көңілім соқпады, қанша дегенмен көлденең көздің болмағаны жақсы ғой. Менің қарсы болғаныма қарамастан Дагонге елу миль жетпей қайыққа отырғызып, ашық теңізге адам тастап кеткен соң шатақ шыққанын өздеріңіз де білесіздер, ал бұған бел шешіп кірісу – күллі олжадан қағылу деген сөз, өйткені, Гез жыны келсе түк бермей қоюы ықтимал, теңіз үстінде капитанның түскен олжаны бөліспей, өзі иемденіп кеткісі келе ме деп күдіктенгенім бар-тын. Апиын мен ойлағаннан екі есе қымбатқа түсті, оның үстіне Дагонде апиын нарқы төмен түсіп кетіпті деп естідім, сондықтан, түсім де тым аз болуы мүмкін деп ол құдайдың зарын қылған. Алдын ала капитанның бұлай құлаққағыс қылуынан шошығаным рас. Синкрайт небәрі елу фунт алашақ еді, сол себепті ол ештеңеден қам жеген жоқ, қандай жағдай болса да аужайын бағдарлап, Гез айтқаннан гөрі молырақ үлес алатынына оның сенімі кәміл-тін. Не болса да Гель-Гьюде көріп алармыз деп, мен де сыр бермедім. Оның үстіне Гарвей де бәле болды, біз мұнда екі күн ішінде одан басымызды біржола арашалап алмақ едік, одан кейін Сан-Губертке ме, әлде онан да шалғай кетіп пе, әйтеуір бір жерге аялдап, әліптің артын бақпақ болдық. Біз үшін ең бастысы апиынды сату еді. Темір болт партияларын сатып алатын агентпен сенің көзіңше сөйлесемін деп Гез маған уәде еткен болатын, бірақ, біз келген кезде бәрін өз бетінше реттеп қойған екен. Біз келіп тоқтасымен көп ұзамай жоқ болып кетті де, кейін көңілді оралды, бірақ сыр бергісі жоқ. Әкелген ақшасын көрсетті: «Бар тапқан- таянғаным осы, – деді ол маған. – Небәрі үш жарым мың. Апиын нарқы төмен түсіп кеткен екен, алатын адамдарымыз нарық көтерілгенше тоса тұрыңдар, болмаса мың бір жүз килограмына үш мың бес жүз фунт аласыңдар деді». Сонымен, оның және менің қосқан үлесімізді есептей келгенде тексерілмеген қалдыққа қанағат қылуыма тура келетін болды, оның үстіне Гез болттың әр жүзіне үш гинейден төледім деп отырып алды. Сонымен менің әрбір үш жүз елу фунтыма бес жүз фунттан пайда айналатын болды, сөйтіп екеуміз керісіп қалдық. Бірақ, оған қалай дәлелдерсің, амал жоқ, көше атын бұл жерде айтпай-ақ қояйын, бұл мәселеден хабардар бір адамға барып, одан біздің апиынымыздың бес мыңнан кемге сатылуы мүмкін еместігін біліп алдым, сөйтсем, апиын нарқы төмен түспепті.

	Қайткенде де Гездің өтірігін шығармақ боп біз бір қоймаға бардық, ондағы танысым іштегілердің даусы жақсы естіліп тұратындай ғып, мені қалқанның тасасына отырғызып қойды. Өзін көрмесем де даусын естіп отырмын, бір келген кісіге танысым апиын сататынын айтып көріп еді, әлгі адам әр килограмына төрт жарым фунттан беретінін айтты, сонсоң, танысым саудаласа бастап еді, бес тіпті бес фунт ширегімен төлеуге келісті аларман. Маған керегі де осы еді. Қызметіне разы боп, танысыма сый-сияпатымды көрсеттім де, кемеге қайтып келдім, дарқан өмір сүрмек боп, Гез қонақүйге ауысқандықтан осында іздеп келіп едім – таппадым. Кешкұрым бір келдім, екі келдім, үш келдім, таппадым. Ақырында бүгін ертеңгісін, сағат ондар шамасында аула жақтағы баспалдақпен көтеріліп, Гездің есігін қақтым. Жолшыбай ешкім жолықпады. Іштен дыбыс болмаған соң, есікті ырғап көріп едім, ашық екен, бөлмеге ендім. Гез бұл кезде Пеггидің шатағымен төмен түсіп кетсе керек.



	Сөйтіп, оңаша бөлмеде жалғыз қалдым, не кетіп, капитанды іздерімді, не осында күтерімді білмей әбден берекем қашты. Кенет келе жатқан Гездің әлдекімге: «Ол осы қазір келуге тиіс» дегенін құлағым шалды.





Бірнеше күннен бері есі-дертім апиын сату боп жүрген мен Гез осы мәселеге қатысы бар бір әйел турасында айтып келе жатыр-ау деп ойладым. Мұның сырын біліп алудың оңтайы келіп тұр екен дедім. Сол-сол-ақ екен, нартәуекел деп есікке тақау тұрған шкафтың ішіне лып етіп ендім де, есігін жаба қойдым. Шкафтың ішінде тұрып, жоспарымды пісіре бердім. Жоспарым қарапайым болатын: Гездің агент дамамен сөйлескен сөзін тыңдап, егер айта қалса цифрларды нақты біліп алған соң, шыға келмек едім. Басқа лажым болмады. Есікті сарт ұрып, Гез енді. «Көрсетермін сендерге! Танытармын кім екенімді, өңкей жексұрындар!» деп бөлмеде сенделіп жүріп алды.

	Сонсоң жым-жырт бола қалды. Сығалап қарап едім, Гез ойлана ыңылдап тұр екен, сосын бір күрсініп «қарғыс атқан тірлік-ай!» деп қойды.

	Осы кезде есік қағылды да, Гез ұшып барып ашып жіберіп, айғай салды: «Япыр-ау! Шынымен бе?! Кірсеңізші тезірек, анық өңім бе әйтеуір!»

	Мына отырған бикешті айтып отырмын. Ол ішке енбей, қай жерде кездесу керектігін келісуге келдім деді, ал келісім не жөнінде екенін айтуға менің қақым жоқ.

	Сонсоң Бутлер үнсіз қалды, енді комиссардың одан әрі не болып, не қойғанын сұрап білуіне де, болмаса Бичеден анықтауына да мүмкіндік туды.

	–Аты-жөнімді жасырудың енді реті болмас. Менің атым Биче Сениэль. Мен «Толқын перісі» кемесін сатып алу жөнінде қай жерде сөйлескен жөн деп келіспек едім. Бұл кеме менін әкемдікі. Егжей-тегжейін кейін айта жатармын, –деді Биче.

	–Сіздің, – деді іле-шала комиссар қыздың көңілі орнықсын дегендей, куә есебінде жауапқа тартыларыңызға сенімім кәміл.

	Бутлер сөзін сабақтады:



	–Бикеш ақыры кірмей қойды, дәлізде Гез екеуінің күбірлескендері естіліп тұрды. Қанша уақыт өткенін бағдарлай алмадым. Шкафқа бекер-ақ тығылған екенмін, енді мен бөлмеден кісі арылғанша дәлізге шыға алмайтын болдым-ау деп әбден күйіп-пістім. Тіпті Гез бөлмені кілттеп кеткен күнде де, терезе түбіндегі тысқары сатымен шығып кетуіме мүмкіндік бар еді. Көңіліме сол демеу болды.

	Осының бәрін ойластырып тұрғанымда, Гез бикеш екеуі бөлмеге кіріп, әңгімелерін сабақтады. Не боп, не қойғанын бикеш өзі айтар. Ал мен болсам, өз-өзімнен жерінгенім соншалық, тіпті, ақшаның жайы да есімнен шығып кетіпті. Екі мәрте шкафтан атып шығып, мына бассыздықты доғартайын дедім. Гез тез барып есікті бекітіп келді. Бикеш терезеден төмендегі мен көрген сатыға секіріп кеткен кезде, Гез: «О сорлы басым-ай! Бұдан да өлгенім артық!» деді. Тұп-тура көзінше шкафтан шыға келсем бе екен деген бір жаман ойға кеттім. Бәлки, осының өзі оған әсер етер дедім. Сөйтіп, шатақ шығармақ болдым, одан қорқатын жөнім жоқ, өйткені жанымда револьверім бар болатын.

	Мен шкафтан шығып үлгірмей-ақ, Гез өліп тынды. Қаным қашып, өңім қуқыл тартса керек, мені көре салып Гез әуелі бұрышқа барып тығылды да, іле-шала тура маған қарай атылды. Ләм деп сөзге келген жоқ. Көзінің жасы сорғалап жүр, «Иттей ғып атып тастайын!» деп үстелде жатқан револьверіне жармасты. Ажалымның жеткен жері осы еді. Сол мезетте Гез сияқты, маған да мұның сазайын тартқыза қояйын деген ой келіп, айызым қанғандай болдым. Мен де айғайға бастым кеп және көзіме бірден маңдайы шалынған. Әлдебір жерден естідім бе, жоқ па, қайдам, әйтеуір

	«Маңдайдан бір оқ шалынсын...» деген оқыс сөзді ойыма кеп сап ете қалғаны, сол – сол-ақ екен, құдды магнит тартқандай, көздеместен қақ маңдайдан басып салдым. Мылтық даусын мен естігем жоқ. Қолынан револъвері түсіп кеткен Гез, екі бүктеліп қалды, тек басын шайқай берді. Жанталаса қарманып, үстелге жармасып, төмен сырғып түсті де, серейіп қатты да қалды. Біразға дейін сілейіп тұрып қалдым; бірақ кету керек еді. Ептеп есікті аштым да, сатыға

	шұлықшаң жүгіріп шықтым, біреу-міреу дауыстайтындай немесе шап беріп қолымнан ұстай алатындай көрінді. Дәп келгендегімдей, бұл жолы да тірі пенде ұшыраспады, ә дегенше көшеге атып шықтым. Осының өзі шынымен осылай болды ма деген күдік еніп, енді ілгерлі-кейінді жүріп алдым. Заулаған пойыздың астында екі рельстің арасында жатқандай миымды шағып әкетіп барады. Айналаның бәрі зәреңді алғандай даңғаза шу және көз шағылардай шаңқан. Осы сәтте Гарвейді көріп қуанып есім шықты, әйтсе де, бұл шын қуаныш емес-тін. Қуатты ұшқыр ойлар лезде мені үйіріп кетті. Мәселен, Гарвейдің Гезге бара жатқанын білісімен-ақ, егерде мен сезбеген көлденең көздің күдігі болса, одан құтылудың төте жолы осымен бірге қайтып бару деп шештім бірден. Менің топшылауымша, бикеш ұзап кетсе керек еді. Мұншалық бақытсыздыққа душар болам деп кім ойлаған.

	«Жұртпен бірге кіріп, жұрт сияқты мен де қайран қалам» деген ой ғана болатын менікі. Осы жерде отырып, іштей сабама түстім, енді үндемей қалуға болмай қалды. Бутлер сөзі осымен тәмамдалды. Өзі бір тұрып, бір отырып қатты абыржулы.

	–Қолыңызды беріңізші, Бутлер, – деді Биче. Сосын Бутлердің әзер созған қолын алып, қатты қысып сілкіп қойды,

	–Сіз де кінәлі емессіз, тіпті бұрын кінәлі болсаңыз да, енді одан адасыз. Комиссарға қарап сөйледі сонсоң. – Енді менің сөйлеуім шарт

	–Куәлікті оңаша бергіңіз келеді ғой?

	–Әлбетте.

	–Элиас Бутлер, сіз тұтқындалдыңыз. Томас Гарвей сіз боссыз, сот шақырған күні келесіз.

	Полисмендер Бутлерді алып кетті, олардың бар-жоғын біз сонда барып аңғардық. Экипажда тосып отыратын боп Бичемен келістім де, мен де шығып кеттім. Ертеңгісін бос дәлізге лықа толған осы орамның адамын қанша қуалап сейілте алмаған болатын, осынша қалың адамның арасымен сыналай өтіп, буфет арқылы көшеге шықтым. Тақау жерге тұрған күймені жалдадым да, Бичені тостым, жалпы әйел затына, әсіресе, қыз балаға ауыр тиетін Бутлердің кейбір сөзін еске алып, ойша толғандым. Әйтсе де, бұл қызды ептеп білетін мен Бутлер берген куәліктің ертеңгісін көшеден көзге шалынатын, баққа қараған терезені ашқан әйел қолының биязы қимылындай ғана әсері боларын ұқпай тұра алмадым.





XXІХ т а р а у




	Сағатқа жуық тосуыма тура келді. Жан-жаққа алаңдаумен отырсам да, экипаждан түсіп тротуарға шықсам да «әлі шыққан жоқ екен» деген ойдан арыла алмай қойдым. Осы бәлеге басым байланғалы дәл мұндай қажымаспын. Бір кезде Биче де көрінді-ау. Асығыс келеді екен, мені көре сап, қуана бас шұлғыды. Қолтығынан демеп, жайғастырып отырғыздым да, әлде жалғыз кеткіңіз келе ме деп сұрадым.

	–Бәрібір, шаршағаным рас, бірақ, жолшыбай әңгімелесіп барамыз ғой. Сізді енді үйге шақыра алар емеспін, қонақ күтер шамам жоқ тегі.

	Өзінін өңі қуқыл тарып, қапа боп отыр. Биче Гез туралы сөз қозғағанша бірер минут үнсіз келе жаттық.

	–Есікті тарс бекітіп алды. Одан кейін не болғанын мүлде еске алғам жоқ тіпті. Қорқуын қорыққам жоқ, бірақ әбден ыза болғаным сондай, қаруым болғанда өзім-ақ өлтіретін ем оны. Мені құшақтап сүймек болды. Мен бұлқынып шығып, терезе алдына барғанымда кұтылар жол барын бірден көрдім. Терезе түбінде саты бар екен, ойланбастан секіріп кеттім. Сіздің де дәл сол жерден табылғаныңыз қандай жақсы болды!

	–Бірақ мен қолұшын бере алмадым ғой!

	–Сол төбе көрсеткеніңіз де жетіп жатыр. Оның үстіне сіз өзіңізді айыптамасаңыз да, күдіктің бетін жеке басыңызға аударуға тырыстыңыз. Сізге дән разымын, Гарвей. Кешқұрым бізге келесіз бе? Қашан кездесетінімізді қазір келісіп алайық. Жетіде кездесейік. Сізбен жүздесіп, әңгімелескім келеді. Кеме жөнінде не білесіз?

	–«Толқын перісі», – дедім мен – қолыңызға жуырда тие қоймас, өйткені Синкрайтты да, команданың басқа адамдарын да жауаптау керек қой. Сениэльдердің меншігі екенін порт соты анықтап бергенше кеме порттан шығарылмайды, ол үшін Браунмен байланыспай болмайды.

	–Менің ұқпайтыным, – деді Биче ойланып, – осынша шым-шытырық бәлелі былыққа қалай ұрынғанымыз. Іңкәр көңілмен жасалған кеме еді бұл. Қаншама ықылас, қамқорлық жасалды. Ақ адал дүние болатын. Осыншама бәлекет жамалғанын, ақыр аяғында Гез, Бутлер және енді қамауға алынғалы отырған Синкрайттың басын жұтқан мына сұмдықты қалай ұмытарсың?!

	–Қатты қорықтыңыз ба?

	–Жоға. Бірақ, алдында бірер минут бұрын ғана не айтып, не қойғанын білмей тұрған адамның өліп жатқанын көру ауыр екен. Бәлкім, шыны да сол шығар. Міне, біз де кеп қалдық, мына айналмада сол жақтағы анау үйде тұрам.

	Фасады аулаға қараған көне тас қақпаға жете беріп экипажды тоқтатып, қызбен қош айтыстым. Жедел басып, ішке еніп бара жатқан кыздың соңынан қарап тұрдым. Қыз бір кезде маған бұрылып тоқтап, алыстан тесіле қарады да, жымиған жоқ. Сонсоң, қажыған қалпы, әлдеқандай ишарат білдірді де, қалың ағашқа еніп кетті, мен қонақүйге қайттым. Сағат екі боп қалған екен. Мені Кук қарсы алды, күн сәулесімен өңі тым салқын көрінді. Өткен түнде жүзінде шалқыған нұры тайған. Неге екенін қайдам, өзі әлденеге қобалжып болмаса ренжулі ме, қалай? Кук менің заттарымды жеткізіп салғанын айтты. Шынында да, қатталған күйі бәрі ретімен тұр екен. Шамадан саңылауына қыстырылған хатты көзім шалып қалды. Конвертті ашып көрсем, Дэзидің хаты екен. «Сүңгуір» бүрсүгүні кері қайтады, оған дейін қоштасатын шығармыз депті қыз, кітаптар үшін рақмет айтып, кешегі қылығы үшін тағы да кешірім сұрапты. «Бірақ, адам күлерлік жағдай болды, – депті соңында. – Сіз, демек, менің көйлегім түстес тағы бір көйлек көрген болдыңыз. Қанша қарапайым болайын десем де, реті келер емес. Әсіре әуестігім бары рас.

	Сізге айтар әңгімем көп».

	Есіл-дертім Биче болып тұрса да, оған деген ықыласымды бүгінгі алаң көңіл, қораш тірлігім жуып-шайып кеткендей, бір қалыпты өмір ағымы ғана мені сабама түсірмек, сол себепті де Дэзидің ақпейілімен жазған мына хаты мені сергітіп тастағандай. Мен оның көңіл әуеніне қарай өзгеріп отыратын ынтызар ашық үнін тағы да естігендеймін. «Сүңгуірге» ертең таңертеңмен бармақ болдым. Осы кезде сазбеттеніп, үн- түнсіз тырнағын тістелеп отырған Кукті көріп қобалжып қалдым, осы бір әдетін суқаным сүймейтін. Көзімізге көзіміз түсіп кетіп еді, бір-бірімізге ұзақ тесіле қарап қалдық, ақыры, Куктың терең бір күрсініп алып, сайтан алғыр деп сөз бастағаны абырой болды. Іш тарта сөйлеп ем, Кук көңілінің хошы болмай отырғанын айтты.

	–Сізге өзім туралы айтқанымның бәрі де ақиқат, – деді Кук оттық қорабын мыжғылап отырған күйі, – яғни айтқанда, нағыз, барып тұрған өсекшінің өзімін, тіпті эстетикалық болмысым сондай. Ал, оның үстіне уайымшылмын тағы. Таңғы тамақ үстінде жаңғақ туралы әңгіме болғаны. Біреудің бар жемісін құрт жеп қойса керек. Ал, соның кебі маған келсе ше? Бақтарым бар ғой! Жаңғағым қандай және! Жүрген жерін жылан жалағандай қылатын жегі құрт егер аппақ жаңғағыма түссе не болғаны. Салым суға кетті, енді соның жайын біліп қайтуға үйге баруым шарт. Жаңғағымды құрт жеп жатса қайттім деп әбден мазам кетіп бітті.

	Кешке қалың гүл, қаптаған адам, шалқыған музыка, ойын- сауықпен карнавал басталғанда бәрі де ұмытылады дегеніме Кук серпіле қоймады.

	–Мен бұған басқаша қараймын, – деді ол, екі қолын артына ұстап, жерден көз алмай, бөлмеде әрлі-берлі жүрген қалпы. – Мынадай бір сурет көз алдымнан кетпейді. Қалың түнек ішінде шұғылалы алаңқайлар бар, олардың ара-арасы қара көлеңке. Көңілді байғұстар көлеңкеден әлгі жарыққа тұра-тұра ұмтылады. Ал, алаңқай дегеніміз құрулы тор. Онда орындықтар қойылған, самала жарық, музыка ойнап тұр және әдемі келіншектер қаптап жүр. Мамыражай вальс қьшпа белдерді құш деп ишарат білдіреді. Шыркөбелек айналған қыпша белдер мен ақ білектер құмарлық отымен шарпиды. Билеп жүргендердің аяқ астында: «Мәңгі ғашықпын!», «Сен ерімсің, мен зайыбыңмын», «Сүйемін де, күйемін де, қол жетпес бақытқа сенемін де!», «Өмір неткен тамаша!», «Ойналық та, күлелік, ал ертеңнен бастап қол ұстасып, өле- өлгенше бір боламын өзіңмен!» деген шұғылалы ұрандар жарқ- жұрқ етеді. Дәл осы кезде әлгі ақ көңіл бишаралардың көлеңкедегі сұлбасын, яғни, сыңарын байқайсыз. Арада он жыл өтті делік. Еститінім тек бір-бірінен әбден мезі болған жандардың ұрыс-керісі, күйбең тірлік, итаршылық, бақай- есеп, өзара иттей ырылдасып жата қап тепкілесіп, бір-бірін бағы күнде пір тұтқан ата-анасының алакөз күйін аңғарып жатқан бала-шағаның қамы. Зайыбы болса терезе алдынан өткен бәзбіреуді ойлап әлек. «Баяғыда менің де басым бос болатын, – деп ойлайды күйеуі, – валъс билегенді өте жақсы көруші ем...» – Айтпақшы, – деп түйді Кук сөзін біраз ұзап барып, батпақ көрген иттей шеңбірек ата дем ала, – сіз Флор Салье жайлы ештеңе естімедіңіз бе? Сан-Риольден келген құйттай актриса ше? Өлік жерлеу бюросының қожайыны Чемпс оны асырап жүрген. Бәлекет Чемпс шағын ғана тамаша барқыт табыт жасаттырып, оған алтын-күміс сылдырмақ толтырып сыйға тартып, Сальенің көңілін тапқан. Оны әйелі біліп қалсын. Міне, сөйтіп...

	Куктың шын өсекші екеніне көзім жеткен соң бұдан әрі

	тыңдап жатпай-ақ, бір тығыз шаруам бар еді деп сылтауратып, қалпағымды қолыма алып, шығып кетіп ем, ізімше ере шыққан ол дәлізді басына көтеріп:

	–Қалғанын келгесін айтам! Мұнда тағы бір уақиға бар, оны... Жақсы, жолыңыз болсын! – деп айқайлады соңымнан. Кетіп бара жатып Куктың өткір ысқырығын естіп, оның уайымнан біржола ада-күде болғанын ұқтым. Ендігі ойым, ертеңге қалдырмай, Дэзиді бүгін көру болатын, әйтсе де, шынтуайтқа келгенде, таңертеңгі порт қонақүйіндегі уақиғадан кейін Куктың мылжыңын тыңдауға шыдамым жетпей шығып

	кетіп едім.





XXХ т а р а у




	Жолшыбай барып мейманханаға отырдым, терезеден үй шатырларының үстінен теңіздің көгілдір жиегі көрініп тұрды. Тағам мен шарап әкелді. Мен түйсінгенімді тап басып қалатын адаммын, кеше ойлағаны болмай қынжылып тұрған Дэзиді сасқалақтап қоя бергенім есіме түскенде өз-өзімнен қысылдым. Болмаса осы бір иманжүзді, ақжарқын қыздың жүрегін әлдеқалай тебірентіп жібердім бе екен? Біздің жағдайымызда менің қамымды қыз көбірек ойлады-ау деп уайымдадым. Таңғы асымды ішіп болған соң, «Сүңгуірді» тауып алдым, тура Дэзи жазғандай, шағын шкуналардың қалың сапында, құйрығын жағалауға беріп, кеден үйіне тақау жерде тұр екен.

	Шатырда отырып асүйді сырлап жатқан Больттен үйде кім бар деп сұрадым.

	–Дэзи ғана, – деді матрос. – Проктор меи Тоббоганды сіздің ісіңізбен полицияға шақырып кеткен. Басқалар да солармен бірге кеткен. Мен бәрін де біліп алдым! – деп үстеді ол. – Тамаша уақиға! Ең болмағанда күйбеңнен мойнымыз босайтын болды. Дэзи төменде.

	Траппен кеменің ішіне ендім. Мұнда төрт есік бар екен, қайсысын қағарымды білмей бөгеліп қалдым.

	–Больтсіз бе? – деген қыз даусы естілді. – О кім, кіріңіз! – деді сәлден соң.

	Мен дауыс шыққан тұсты бағдарлап, трапқа қарама-қарсы тұрған каютаның есігін қақтым, бұрын-соңды бұған бас сұққан емес ем.

	–Есік ашық! – деді қыз даусы.

	Аядай бөлмеге кеп кірдім, оң жақтағы кереуеттің тұсын простынямен перделеп қойыпты. Дэзи кереует пен шағын үстелдің арасында отыр. Шашын таранып, шыттай боп киініп алыпты, үстінде кешегі селдір көйлегі, өзі мені көріп қызарып кетті. Мен басқа бір Дэзиді көргендей болдым, ол орнынан атып тұрмады, күлмеді де, тек жылы ұшырай қарады маған.

	Үстел үстінде беті ашық кітап.

	–Келеріңізді біліп едім, – деді қыз, – Біз болсақ ертең кеткелі жатырмыз. Бүгін елең-алаңмен жүк түсірдік, кеше кеш жатып едім, ұйқым қанбай қалды. Шаршап тұрсыз ғой, өңіңіз салыңқы. Өлген капитанды көрдіңіз бе?

	Мен жайғасып отырып, Бутлер екеуміздің барғанымызды айтып бердім, бірақ, Биче жайында ләм-мим демедім. Ашық кітапты саусағымен тықылдатып отырып, қыз менің әңгімемді үнсіз тыңдады.

	–Қорықтыңыз ба? – деп сұрады қыз тыңдап болған соң. – Ойпырай, не деген сұмдық!

	–Мен, тіпті, соны пайымдап та үлгіре алмадым, – деп бұрышта ілулі тұрған қоңыр шашақты сары көйлекті көріп еріксіз жымидым. – Сұмдығы сүмдық... Сырттай қарағанда. Ал, шынтуайтқа келгенде, сұмдық түгі жоқ.

	–Неменеге жымиып отырсыз?! – деп дауыстап жіберді Дэзи, менің көйлекті көріп қалғанымды байқап. – Есіңізге түсті ме? Сондағы таң-тамаша болғаныңыз-ай! Енді бұлай әзілдемеске ант еттім. Ақымақшылық-тағы. Мені кешірген шығарсыз?

	–Сізге ренжіп бола ма, – дедім шын көңілден, – несіне ренжиін?! Неге екенін қайдам, бір түрлі өзімді кінәлі санадым. Оны өзіңіз де түсінесіз ғой.

	–Әлбетте, – деді қыз, – сіздің мейірбан адам екеніңізді бұрыннан білетінмін. Дегенмен, түсіндіре кеткенім жөн болар. Ал, тыңдай беріңіз.

	Қыз басын төмен салып, маңдайын таянып отырып қалды, саусақтарының арасынан мұңайып, ойлана қарап отырғанын аңғардым. Сонсоң қолын алған кезде, қыз жүзінде қылықты күлкі ойнады, Дэзи бастан кешкендерін әңгімелеп кетті. Сөйтсе, Тоббоган қабырғаға тақау қалқа аясындағы рулетканы қоршап тұрған ойыншылар тобына барып қосылған екен.

	–Әуелі ол үш-ақ ұтыс тігем, сосын бір жерге барып билейміз, тамақтанамыз, көңіл көтереміз деген болатын, – дегенде қыздың өкпе-назы өңінен бірден байқалды, – тек ұта бастауы мұң екен, кеше өзінің қолы сұмдық шықты, ал кетсінші. Ақыры, жарты сағатта шығатын бол дедім, ол мені көршілес кафеге әкеп кішкене үстел басына отырғызды, сонда отырып бір стакан шоколад ішкенше әркім бір қырындап, әбден зықымды шығарды. Мынадай кеште жалғыз тастап кетуі нағыз оспадарлық еді, өйткені, мен де көңіл көтергім келеді, солай емес пе? Жарты сағат өткесін Тоббоганды тағы да алып кетпек болып едім, қарасам өзін адам аяғандай екен. Әлі ұтып жатыр. Оның сөзін естіп, қолды бір-ақ сілтегеннен басқа амал қалмады. Енді түні бойы күтіп тұра алмаймын ғой. Жұрттың бізге күле бастағанын көріп, оның екі шекесі қызарайын деді Бұл жақсылықтың нышаны емес- тін. «Дэзи, үйге қайт-тағы, – деді ол жанарында жалыныш бар. – Көрмейсің бе, қол шығып жатыр. Бәрі сенің қамың ғой!» Сол сәтте менің көз алдыма бір сурет келе қалғаны. Кейде қайсы бір көріністердің тура қолмен ұстатқандай көз алдымда тұратыны бар, тіпті, ішінде өзім араласып жүргендей болам. Мен жарық көшелерді жападан-жалғыз аралап жүріп сізге қалай кездесетінімді көз алдыма елестеттім. Тоббоганнан өш алмақ болдым да, қанша қимасам да ол жерден бірте- бірте ұзай бердім, ал, менің мұнымда ешқандай қылмыс жоқ-ау деген ойға бекуім мұң екен «тезірек, тезірек, тезірек!» деп жан ұшырдым. Мұндай батылдық менен сирек шығатын... Қандай маска алсам екен деп жолшыбай қарап келе жаттым. Маңдайшасында жазуы бар ашық тұрған шағын дүкенге кіріп, таңдап та көрдім, бірақ, бәрі де қымбат екен, ақырында дүкенші әйел осы көйлекті көрсетіп арзанға берем дегені. Бұл түстесі екеу екен. Біреуі сатылып қойған боп шықты – оны біреудің үстінен көріп өзіңіздің де көзіңіз жеткен шығар, –деп үстеді Дэзи. – Жоға, әлденені білмекке құмартып отыр екен деп қалмаңыз! Содан, жолым болмай қойғаны. Ондай да болады екен ғой! Енді ойлап қарасам, масқара! Онда ойымда дәнеңе жоқ, көңілім тоқ болатын. Жарты масканы да сол жерден алдым, ал мына үстімдегі көйлекті сонда тастап кеттім. Айтып отырмын ғой, менде ес жоқ. Сонсоң – әуре-сарсаңға түсейін... Әркім бір қырындай бастасын, енді тайып тұру керек болды. Өйдейт деген! Сырғанақ тепкендей бір заулады дейсіз. Содан алаңға жете беріп, сабама түсіп, шаршағанымды сездім, сол жерде сізді көргенім. Сіз ескерткішке қарап тұр екенсіз. Өтірік айтып не жыным бар еді? Алдында театрда болып, тәйір алсын, үш мәрте билеп те үлгергем. Қысқасы, «жүгермектің жүрмейтін жері бар ма?» дегеннің кері келді! – Дэзи қарқылдап күлді.

	–Неде болса, жалғыз кеттім! Сонымен, күйіп-жанған жігіттерімнен қашып шығып, сізге ұшырастым дедім ғой, содан бір әйел тап келіп, маған қолұшын бергені. Оны өзіңіз де білесіз. Сосын, қайтып келіп, сіз не дер екен деген ойға кеттім. Не керек, ойдағым болмады. Аяқ астынан өз-өзіме бұрқылдап, іздеп жүріп қонақүйді тауып алайын, келсем біздің адамдар гүл-гүл жайнап, әндетіп отыр, мені көріп мәре-сәре боп қалды. Жолың болғыр Проктор Тоббоганға жатып кеп ашуланып, матростарға мені дереу «Сүңгуірге» жеткізіп салыңдар деп бұйырды. Сенсеңіз, Тоббоган таң алдында келді. Ұтып келіпті. Біз біраз кінәласып алдық. Дегенмен, қазір татуласып кеттік.

	–Дэзи қалқам, – дедім мен, күтпеген жерден оның келістіріп айтқан әзіл әңгімесіне көңілім толқып, – сізбен қоштасқалы келіп едім. Ендігі кездескенде дос боп кетеміз әлі. Ал, кездесеріміз хақ. Өзіңіз де мүлде ұмыттырып кетпессіз.

	–Ешқашан да, – деді қыз салмақы түрде. – Сіз де маған асқан мейірбаншылық көрсеттіңіз. Сіз сондай...

	–Қандай?

	–Сіз қайырымды адамсыз.

	Орнымнан тұра беріп, қалпағымды түсіріп алып едім, Дэзи алдымен ұмтылды. Бірақ мен бұрынырақ үлгердім де, екеуміздің қолымыз түйісіп қалды.

	–Қайтесіз? – дедім майда сөйлеп. – Өзім алам ғой.

	Хош болыңыз, Дэзи!

	Мен қыздың қолын қалпақтан босатып, оң қолыммен қысып қоштастым. Дэзи көзі мұнарланып, маған тура қадала қарап қалды; сонсоң, кенет мені құшақтай алды, қатты қысып жіберер емес, тұла-бойы дір-дір етеді.

	Сонда барып ұқтым бәрін. Балғын қыздың осы бір тәтті қылығына қимастықтан елжіреген мен бетін бауырыма басқан қыздың иегінен көтеріп, оның жасаураған, жалын толы жанарын көргенде құр әзілмен құтылып кетуге дәтім бармады.

	–Дэзи! – дедім мен. – Дэзи!

	–Иә, Дэзимін, сонсоң? – деп сыбырлады қыз.

	–Сіз қалыңдықсыз ғой.

	–Құдай-ау, оны өзім де білем ғой! Жарайды, тезірек бара қойыңыз!

	–Сізге болмайды бүйтуге, – дедім тағы да. – Болмайды ғой...

	–Жарайды. Енді не істеу керек?

	–Әлде бақытсызсыз ба?

	–Ой, оны білмедім! Барыңыз енді!

	Дэзи бір қолымен мені итеріп, екінші қолымен өзіне қарай тартып жіберер емес. Бетінің қаны қашып, қымсынып, еңсесі басылып қалған қызды қайта орнына отырғыздым, қоштасар сәтте Дэзи жымиып күлуге тырысты. Бұдан әрі шыдай алмай, жалма-жан қыздың қолын сүйіп, тез шығып кеттім. Жоғарыда траппен көтеріліп келе жатқан Тоббоган мен Проктор ұшырасты. Проктор маған мұңайып, қадала қарады.

	–Бізге кіріп шықтыңыз ба? – деді ол. – Тергеушіден келе жатқан бетіміз. Жүріп әңгімемізді тыңдаңыз. Іс насырға шапты. Сіздің үшінші дұшпаныңыз Синкрайт абақтыда отыр, матростар да түгел дерлік ұсталды. Несіне асықтыңыз?

	–Шаруа бар еді, – дедім мен, – бір минутқа де мұршам болмай тұрғаны. Кейін қалайда бір соғып кетерсіз. – Мекенжайымды бердім. – Хош алам.

	–Бара қоям деп айта алмаймын, – деді Проктор ойлы қалпы теңізге көзін сүзе қарап. – Егер сіздің қолыңыз босай қалса... Десе де, – деп қолайсызданып барып сабақтады сөзін, – ойланып жататын не бар? Ертең таңертең кетеміз. Біз сөйлесіп жатқанда, Тоббоган сырттап, теріс қарап тұрған, қабағы қатулы. Оның балаша бұртиып, ә дегеннен ашық жауығып тұрғаны қытығыма тиген соң:

	–Тоббоган, мен сіздің қолыңызды қысып, алғысымды айтқалы келдім, – дедім.

	–Қайдам, қажет пе екен сол, – деді ол зорға, менің көзіме тік қарауға тырысып. – Бұл жөнінде менің пікірім басқаша.

	Бәріміз үнсіз қалдық, себебі айтпаса да түсінікті еді. Менің қалім қиындайын деді.

	–Хош болыңыз, Проктор, – деп шкипердің екі қолын бірдей қысып ем, осы бір ыңғайсыз жағдайдан құтылғанына оның да дән разы екенін қол алысынан сезе қойдым. Тоббоган мойын бұрмастан кете барды. – Хош болыңыздар! Жаңа ғана Дэзимен қоштасып шықтым. Мені құтқарғандарыңыз үшін екеуіңізге де алғыстан басқа айтарым жоқ, жақсылықтарыңызды ұмытпаспын.

	–Бұныңызға жол болсын, – деді Проктор. – Осыған да кісі алғыс айта ма екен? Кімге болсын қолұшын беруге әзірмін. Тоббоганның сөзі не, өзі не? Не айтып, не қойғанын өзі де білмейді.

	–Иә, не айтып тұрғанын өзі де білмейді.

	–Әне, көрдіңіз бе! – Тегі, Проктордың көңілінде күдігі болса керек, мына сөзімді кәдімгідей ұнатып қалды. – Пенде баласы қауысып та, кайырласып та жатады. Солай емес пе?

	–Әрине.

	Оның қолын тағы бір қысып, мен жөніме кеттім. Соңымнан Больт қуып жетті.

	–Менімен қоштасуды да ұмытып кеттіңіз ғой, тегі, – деді ол жайдары қалпы, қолына жұққан сырды тізесіне сүртіп тұрып. Қолдасып амандасқан соң: – Айып етпеңіз, сізге қолайсыз екенін ұқтым, бірақ та. Енді қалай, жағдай болса мынадай! Сау болыңыз, жолыңыз болсын! – деп үстеді тағы да.

	Кепкасын бұлғай қоштасып, ізінше қайта жүгіре жөнелді. Әбден қапа болып, қамкөңіл қалпым, бағыт-бағдарсыз, басымның ауған жағына қарай кете бардым. Дүниеде бір адамның көңіліне қаяу салғым келмесе, ол – Дэзи болатын. Байқамай, басы артық сөз айтып қалмадым ба деп те ойладым, қыздар ондайға мән бергіш-ақ. Желпіп еткен самал желдей әсер ететін ол маған, керек десе, кеңес құрған министрлерді де жағалай желпіп өтіп, сіздерге бөгет болмадым ба деп еменжарқын сұрай алатындай көрінуші еді маған. Бірақ осынау дүниенің оқта-текте өз перзенттерін ойсыз-қамсыз бетімен жіберетін мінезі-ай, ол ол ма, сол перзенттер иткөйлегінің етегін аузына тістеген қалпы қорқасоқтап өмір төрінен бір-ақ шығатыны және бар-ау деп ойлағаннан басқа өз еркімнен бөлек, жадымнан тысқары бұл қызға не баса ден қояр, не жүрек лүпілдетер күй болған жоқ менде. Әлгі бір құштар күйі өткінші шығар, байырғы күндер ағымына бір түскен соң еске алса оған өзі де күлетін болар дедім. Әйтсе де, мені састырған сол бір ерке қылығы, маған деген сенімі, үнсіз іңкәрлық, құштар көңіл оятқан назы үшін оған тәнті едім.

	Көңілім жабыңқы, қажып келем, әлі кісі аяғы сирек көшелерді кезіп титықтаған соң киімімді ауыстырғалы қонақ үйге тарттым. Келсем, Кук жоқ. Қағаз жазып қалдырған екен, бүгін кеште болуға лайық жерлерді түгел тізіпті, қажет болсам сол ескерткіш қасындағы орындықтан табасың депті. Бір сағат уақытым бар еді, Гель-Гьюде не болғанын қысқаша баяндап, Филатрға хат жазғаным табылған ақыл болды. Қонақүйден шығып, жолшыбай хатымды жәшікке салдым да, сағат жетіде, күн бата Биче Сениэльде болдым.





XXХІ т а р а у




	Келсем Биче мен Ботвель төргі бөлмеде отыр екен. Қызды көрген соң барып көңілім орнына түсті. Өзін көріп, әңгімелессем, маған сол жетіп жатыр. Биче сабырлы көрінді, ал Ботвель болса әлденеге абыржулы.

	–Көп шаруа тынды, – деді ол. – Мен тергеушіде болдым, ол газетке даярланған материал сияқты Бичені бұл істен бөліп тастауға уәде етті, сондай-ақ оның сотқа жеке басының қатысу-қатыспауы жөнінде де келістік. Биче өз куәліктерін оған хатпен жіберетін болды. Мен бұдан басқа да біраз жерге соғып, бәріне де ақша тастап кеттім. Құдды, қалтамнан ақша саулап төгіліп отырғандай болды. Биче, сіз енді қайтып кемелер сатып алмайсыз ба?

	–Егер құқыма біреу қол сұғар болса әрқашан да сатып аларым хақ. Бірақ бұл маған сабақ болды. Тағы да басыма бәле тілеп алардай маған не көрініпті, – деді қыз маған қарап. – Бұлай болар деп кім ойлаған.

	–Сұмырай зәрем қапты, – деді Ботвель. – Мен Бутлерге сигар, шарап, гүл жібермекпін. Дегенмен де, Гарвей, сіз ғой бұл бәлеге шатылмаған бейкүнә жансыз, сонша уақыт өліктің жанында қалай отыра алдыңыз?

	–Менің қабырғамды қайыстырған басқа мәселе, – дедім, ойлы қалпы маған назар салып отырған қызға қарап сөйлеп.

	–Өйткені, сіздің атыңызға кір келтіретін болды-ау деп зығырым қайнап отырды. Ал, бұл жағдаяттың пәлендей қитұрқысы болмағанмен, араға талай жыл салып бастасыңмен тосын ұшырасқандай оқыс нәрсе екені де ақиқат, әйтсе де түбі болмай қоймайтын бәле еді ғой бұл.

	Осы бәлеге қатысы бар дегеннің қайсысы болмасын қандай жағдайда душар келгенін егжей-тегжейлі кеңестік. Ботвель қонақүйдің ішкі құрылысын жөнді білмейтін. Биченің қағаз табыңдар деуі мұң екен, Ботвель лып етіп алып келді. Ол келгенше Биче маған қарап:

	–Енді көңіл хошыңыз қалай? – деді.

	–Сізге келуді ойлаумен болдым. Ойындағысын лезде айтып бітіргісі келгендей, қыз қолын көтере берді де, табан астында өңін өзгертіп, салқын ғана:

	–Оны білем ғой, – деді, – қазір мұнда келердегімнен бәрін де байыптырақ ойластыратын болғам. Міне, сөйтіп... Биче не өкініш білдіріп, не самарқау отырса, дәл осы салмақты қалпын көргендей тынышсызданбас едім – десе де әліптің артын бақтым. Қыз жымиып күлді.

	–Қамқорлығыңызға тағы да ризалығымды білдіремін, –деді Биче. – Ботвель, сынық қарындаш әкеліпсіз ғой.

	–Рас-ау, – деді Ботвель. – Бірақ дәл мынадай қиямет күндерде қарындаш өзінен-өзі ұшталып кетсе де таңданар емен! Гарвейдің мені құптары хақ.

	–Принципінде қарсы емеспін!

	–Әйтсе де, бәкісіз болмас, – деп күлді Биче маған бәкі мен қарындашты ұсынып жатып. – Нағыз қажет принцип осы болса керек.

	Оның ренжімегеніне шүкірлік етіп, қарындашты ұштап бердім. Биче әуелі қарындаштың өткір ұшын біраз үйкелеп көрді де, қонақүйге қайдан кіріп, қалай шығатынын, бөлмені, дәлізді, сатыны сызып көрсете бастады.

	Еңкейіп, қыздың иығынан аса қарап тұрмын. Қашаннан қалып алғандай, қыздың нәзік саусақтарына іліккен қарындаш қалт кетер емес. Құдды көзімен көріп қағазға түсіргендей. Биче бірден Бутлер, комиссар, Гарден төртеуіміздің де нобайымызды сызып шықты. Тура жапон жазуындай көзге ұрып тұр.

	–Суретті осынша тез және шебер салуыңызға қарағанда бүрыннан машықтанған болуыныз керек, – дедім мен.

	–Сурет салғанды жақтырмаймын, – деп қыз әшейін ермек қылғандай, лезде сызғышпен сызғандай ғып бір тегіс линия жүргізіп өтті. – Жоға. Бұл мен үшін оңай шаруа. Егер сіз аңшы болсаңыз, ауладағы тауықты атып алып құмардан шығар ма едіңіз! Мен де сондаймын. Оның үстіне, өз басым суретпен түпнұсқаны жоғары қоямын. Сонда да, Браун жөнінде өздеріңізбен ақылдасып алғалы тұрмын. Сөйлесіп көрдіңіздер ғой, оны білсеңіз керек. Оған ақша бергеніміз жөн болар ма екен?

	–Брауннің қазіргі шетін жағдайына орай, меніңше, ол Гезден кемені ақиқат сатып алып оған ақиқат ақша төлейтіндей болуы шарт. Әрине, оның ақша алмасына, яғни айтқанда, ақшалай емес, қағаз жүзінде ғана аларына сенімім кәміл. Сіздің орныңызда мен мұны заңгерге тапсырған болар едім.

	–Мен де соны айтқам, – деді Ботвель

	–Әйтсе де қиын түгі жоқ, – деп болмады Биче, – Браун кеменің нағыз қожасы болмаса да, әйтеуір, иесі болып саналатынын айтқан болатын.

	–Иә, қағаз жүзінде ресми түрде болмаса да, біздің олай келісуіміз ықтимал. Қу мүйіздер ресми жағына үйір, ол ойымыздан шықса, біреудің мүкәмалын сатып, ақшасын аламын деп Браунның қулық-сұмдыққа барар жөні жоқ және де кәсібі сол болғандықтан бұл істі қағаз жүзінде реттеп қоюға оның қарсы болмасы хақ.

	–Әлі де ойланып көрейік, – деді Биче өзінің салған суретіне ойлана қарап, менің сурет-сұлбамды айналдыра екінші сызық жүргізіп жатып. – Бәлки, сіздерге оғаш көрінер, сөйтсе де, осы ресми шаруаны ермек еткеннен гөрі марқұм Гезбен тіл тапқаным артық еді маған. Ендігі іс маған таныс. Мен барғанда Браун ағынан жарыла қойса?

	–Әбден ықтимал, – дедім мен. – Дегенмен де, өзі қысылғансып, көкейін пара тескен өзінің сенімді бір түлкісін жібермесіне кім кепіл, сол себепті, оның алдын орап, әуелі өзіңіз сөйтсеңіз қайтеді?

	–Жөн айтасыз. Мұнымыз маған да, оған да жайлы. Әйтсе де... Жоқ, шынында да, сіздікі жөн. Біздің жоспарымыз бар ғой, – деп сөзін сабақтады Биче, қияқтай екі қасының арасына іркіле қалған әжімді жазып, ыңғайлана отырып, бір жымиып қойып – Ол жоспар бойынша, бар шаруаны жылы жауып қойып, «Періге» тартуымыз керек. Бала күннен ыстық палубаға шықпағалы не заман! Күндіз күйіп тұрды ғой. Ау, бұ не шу? Қозғалмасақ болмас.

	Шынында да, қонақүйдің дағарадай терезелерінен жамырай шыққан әншілер даусы, музыка үні, қайтадан қайнаған мәз-мәйрам карнавал сарыны айқын естіліп еді. Мен дереу келістім. Ботвель жол жабдығын қамдағалы шығып кетті. Бичемен бір минут оңаша қалғаным сол еді, іле-шала осы үйдің қожалары, қыздың ағайындары – кемпір мен шал енді, екеуі де доп-домалақ, Биче таныстырғанда барып, олардың менің хикаямнан бейхабар екеніне көзім жетіп, жүрегім орнына түсті.

	–Көңіл көтеріп, халық серуенін қызықтап қайтқалы келген екенсіз ғой, – деді кемпір, тыржия сөйлеп, осы қаланың даңғаза-шуы үшін ғафу өтінгені бет-әлпетінен көрініп тұр. – Біз шығуды қойғанбыз. Қазір бәрі де басқаша. Карнавалдың да сәні кетті. Менің кезімде бір Бреденердің өзі он екі сәйгүлік жегіп шығатын. Карльсонның жылжымалы павильоны

	«Мұхитстаны» қандай еді, оның таңшолпаны мына мен болатынмын. Лакотт бағында су бұрғақтан шарап атқылайтын!.. Ой, шіркін, билеуші едік-ау!

	–Бұрынғы күн қайда, – деді шал, түр-тұрпаты минут сайын семіп, шөгіп бара жатқан адамдай. – Тіпті, шығып, қызықтауға зауқың жоқ. Мың сегіз жүз... мейлі, әйтеуір соның бір жылы, Осборнмен жекпе-жек шыққаным бар. Киген қостюмі –«Етік киген мысық». Менен үш оқ суырып алды. Одан жетеу. Өліп кетті.

	Қаздай тізілген екі қария да әбден көнеріп, мүк басып кеткендей, селбесіп әзер тұр, мен қайыр-хош айтыстым.



	–Рақмет сізге, – деді кемпір кенет мығым сөйлеп, – Бичеге қыруар көмек көрсетіпсіз. Иә, қарақшыларды айтып тұрмын. Немене, бәрін де дарға асты ма? Бұрын мұнда қарақшы көп болатын.

	–Қарақшы қаптап жүретін! – деді шал мұңая бас шайқап. Қариялар бәрін шатастырып тұр. Биченің көзімен ымдағанын аңғарып, бас иіп қоштастым да, қызбен бірге шығып кеттім.

	–Бұрынғы күн қайда... қаптап жүрген қарақшылар! – деген шалдың сыбырын шығып бара жатып құлағым шалып қалды.





XXХІІ т а р а у




	Биче, Ботвель екеуімен бірге келе жатып өз-өзімнен қысыла бердім және өзімнің неден қысылатынымды ап-айқын сеземін де. Адамдарды, күллі жәй-жағдаятты жаза баспай танитын Бичеге беймәлім боп қала бердім ғой. Өзара шарпысып бір түйінге айналған айқын бағыт-бағдар мен өзімнің ішкі бағдарымды көңіл қалтарысында сақтап, құдды бір құпия есікті ашып, карнавалдан қайнаған өмір иіріміне шыға келгендей болдым.

	Күймеде Бичемен қатар, Ботвельдің сыртын ала отырғам, көп-көп нышан-жәйттерге қарағанда, ол Биченің көңілдес серігі ғана сияқты. Мұндай жәйт талғам-түйсіктері ұқсас, өзара тату-тәтті, оның үстіне туыстық жағынан жақын қыз бен жігіт арасында ұшыраса береді. Біз шүйіркелесе бастаған едік, алайда әңгімені көп өрбітпей доғаруға тура келді, өйткені ұзап шықпай жатып-ақ ойын-сауық шартына – карнавалдың күні кеше өзім бастан кешкен құбылмалы шартына келіп тіреліп едік. Биченің үстіне шашылып-төгіліп жатқан түрлі- түсті қағаз-қарға, сол сияқты балкондардан баяу қалықтап, лентадай судырлап кеп қонатын ширатпа қағаздарға шомылған күйме әзер жылжып келеді. Көпшілік өрікпи билеп, өңеш кере дуылдасып, күлісіп, қаланы бастарына көтеріп жатты, төңірек өрт шеңберіндей алау атып, уытты сәуле төгеді. Кастрюль, леген, қағаз сырнайлардан қолма-қол құрастырылған даңғаза оркестр көше-көшені аралап жүр. Көлікті күймелер керуені, сән-салтанатты шерулер әлі басталмаған; тұрғын халықтың ең көңілді буыны – алуан реңді балалар мен жасөспірімдер және балконда тұрып, ширатпа қағаздармен бізді қармағына ілмек болған тағы бір шат-шадыман топ.

	Жағалауға жете бере Ботвель делбешіге «Толқын перісі» тұрған жерге апарып салуға бұйрық берді, алайда, онда барған соң біз баркас күзетшісінен кеменің рейдке шығып кеткенін естідік те, лажсыз қайық жалдадық. Біз қызылды-жасылды оттармен безендірілген және музыка әуені төгілген бірнеше кемелерді айналып өттік. Жағалаудағы жарықтан жырақтап, әуелі күңгірт ымырт, сосын қою түн қойнына сіңіп кеттік, қайықшылардың бірі қыбырсыз діңгек отын байқап қалып:

	–Бұл соның тап өзі, – деді.

	–Енді көңіліңіз көншіді ме? – дедім мен Бичеге қарай ұмсына түсіп.

	–Әй, қайдам. – Биче төңірекке көз тігіп келеді. Әкем маған «Мақсат» және «Құпия» деп аталатын, күш-қуаттары тасыған екі палуан жігіт арабалық пен балғабалықты пайдалана отырып, теңіз түбінде жасап шығарған деп әкем айтқан анық сол «Толқын перісіне» қолым жете бастағанын сезбейтін де сияқтымын.

	–Ол өткінші көңіл күйі ғой, – деді Ботвель. – Қазір келгесін бажайлап байқап көрген жөн. Палубаға шығып, бір тепсінсең болғаны, сонымен іс бітеді.

	–Оны сырқат деуге де болғандай, – деді Биче, – сырқаты сау басының саудаға түскені... Өткені де жетісіп жатқан жоқ...

	–Жолдан тайған ғой шамасы, – деп іле құптады Ботвель жұртты күлдіріп.

	–Біреудің өлігі табылыпты дейді, – деді қайықшы бізге сыр тарта қарап. Ол, тегі осы істің жәй-күйін естіген сияқты.

	–Бізде сыпсың-сыпсың сөз көп әйтеуір...

	–Сіз қателесесіз, – деп қарсылық білдірді Биче, – дәл солай бола қоймаған шығар.



	Қайық кеменің қабырғасына соғылды. Кеме іші ұйыған тыныштық.

	–Әй, «Перідегілер», бармысыңдар, – деді Ботвель орнынан тұрып дауыстап. Кеме үстінен бейтаныс біреудің еңкейген сұлбасы шалынды. Бұл қысқа келіссөзден кейін алғыс ишаратын білдірген агент еді, ол матросты шақырып, трап түсірді.

	Сол мезетте тағы бір адам жүгіріп келді, оның ізін ала үшінші біреу көрінді. Бұл Гораций мен аспаз еді. Мулат дабырлап, мені көңілдене қарсы алды. Аспаз барып фонарь әкелді. Фонардың дірілдеген әлсіз сәулесімен біз палубаға көтерілдік.

	–Ақыры, жеттік-ау, – деді Биче кеменің бортынан өте бергенде кейін бұрылып, қуанышты сезімін ірке алмай. – Экипаж нендей күйде екен?

	Гораций әбігерге түсіп, асығып-аптығып, істің мән-жайын өзінше түсіндірген болды, бірақ біз оның сөзінің соңын тыңдамай, бәріміз салонға келіп кірдік. Электр шамдары лып етіп тұтанды да, осыдан бірнеше күн бұрын менің көзім үйренген бұрыштар мен заттарды жарқыратып көрсетті. Салон ішінің асығыс жиналып, сыпырыла салғанын аңғардым; шамасы, бұлар опат әлегінен әлі де айықпаған сияқты.

	Кеме үстінде жасырын сауда-саттықпен айналысатын жырындылардың ізін аңдып, жолын торуға бөлінген агент, Гораций аспаз және бір матрос бар-ды, қалғандарының бәрі тұтқындалған немесе Гездің жанқалтасынан табылған ақшадан есеп айырысып кетіп қалған көрінеді. Мен Биченің қас- қабағын барлап, көңіл-күйін білуге тырысқандықтан да мұның бәріне онша мән бере қоймадым.

	Биче әлі отырған жоқ. Ботвель аспазбен, агентпен әңгімелесіп болғанша, Биче осында алғаш рет бас сұққан кісідейін әрбір затқа мұқият көз тастап, салон ішін аралап шықты. Келесі бір мезетте көзі шарасынан шығып, тына қалғанын байқадым да, о не екен десем, буфет үстінде жатқан бір әйел тарағының сынығына қарап тұр екен.

	–Қәне, айта берсеңізші, – деді Биче өзінің елеусіз бір затқа қызыға қарап тұрғанын менің байқап қалғанымды сезіп.

	–Сіз қай жерге жайғасып едіңіз? Каютаңыз қайда? Сатының сол жағындағы бірінші есік пе? Солай ма? Онда соны көрейікші.

	Каютаның есігін ашқан бойда мен Бичеге сол әрекетке қатысқан кісілердің қай жерде, қалай тұрғанын, Гездің өз иттігін өтірік мойындағанына қалай алданып қалғанымды әңгімелеп бердім.

	–Көз алдыма елестете бастадым, – деді Биче, – Осының бәрі тым өкінішті. Қайғылы нәрсе. Бірақ мен мұнда көп аялдамаспын. Жоғарыға көтерілейікші.

	–Со бір көңіл күйі әлі сейілген жоқ па?

	–Жоқ. Мен түрі сол кемеге келетін кездейсок бөгде біреудің үйінде жүргендеймін. Ішімде көпке дейін шемен болып байланатын, бірақ сырт көзге еленбейтін бір із, татымсыз бірдеңе қалған жоқ па? Шіркін дүние-ай, соның болмағаны қандай жақсы болар еді!

	–Сіз жәбірленіп қалдыңыз ба қалай?

	–Иә, тауып айттыңыз. Жәбірленгенім рас. Ал, ендеше жоғары шығалық.

	Біз дәлізге шықтық. Ол мені қайда бастар екен деп іштей қобалжыған едім – қателеспеген екем, Биче траптың алдына келіп тоқтады.

	–Міне, тап осы жерден түскен, – деді ол борттың төменгі жағын қолымен нұсқап. – Оның үстіне жалғыз өзі ғана. Мен ешуақытта, тіпті қалың ойға қанша шомып, сарыла толғансам да соның дәл солай болғанын көз алдыма елестетіп сезіне алмас едім. Жалғыз өзі!

	–Жалғызы қалай? – дедім мен дүниенің бәрін ұмытып. Кенет жүрегім түршігіп кетті, Фрези Гранттың айтқан сөзін есіме түсірдім. Бірақ болар іс болған еді. Биче маған наразы көзбен сұстана қарап тұрды. Үнсіз бір сәт мені ұстап бергендей еді. Мен абыржудан арылып, оған жасқанбай тура қарап, қыз көңілінің құпия күдігін сейілте алмадым, ол да соны сезгендей еді.

	–Гарвей, – деді ол өзімсінген нәзік үнмен, оның бейқам, көңілді даусын алғаш рет естідім. – Гарвей, маған бар шыныңызды айтыңызшы!





XXХІІІ т а р а у




	–Мен сізге жалған айтқан жоқпын, – дедім, қараңғыда табаны тайып кетіп, өз денесін өзі игере алмай қалған адамның кейпінде біраз үнсіз тұрғасын. Дәл сол сәтте ешнәрсені өзгерту мүмкін емес-тін. Билік Бичеде. Мен не тура жауап беруім керек, не тіс жарып, тіл қатпауым керек. Түлкі бұлаңға салуға болмайды. Бұл тыйым салынған нәрсені мойындамағандық емес, қызға деген іңкәрлықтан, сол үшін күйініш сезіміне бой алдырып, терең мұңға шомғандықтан да енді қайтып келмейтін сөздерді еріксіз айтуыма тура келді. – Иә, мен жалған айтқан жоқпын, біле тұрып үнсіз қалдым. Иә, мен жалғыз емес едім, Биче, мен сізді қайран қалдыратын жәйттерді өз көзіммен көрдім. Палубаға қайдан келіп түскенін білмеймін, әйтеуір, «Толқын перісі» Фрези Грант қайыққа келіп, қасыма отыра кетті.

	–Байқа, Гарвей! – деді Биче, фонарьдың әлсіз сәулесінен оның жүзі күңгірт құп-қу болып көрінді. – Жәй сөйлесеңіз етті!.. Тыңдап тұрмын ғой.

	Оның дауыс ырғағы менің балалық шағымдағы бір оқиғаны еріксіз есіме түсірді: бірде садақ жасап болғасын қатыгез бір балалардың тіліне еріп қолдан иілген садақты ағаш жағымен жерге бір соққаным бар. Оның неге қажет екенін олар маған мүлде түсіндірген де жоқ, бар айтқаны: «оны өзің көресің» деген сөз болды. Бұның қандай да бір қырсығы барын ептеп сезгендеймін, бірақ алған бетімнен қайтпай, садақты жерге қойып қалдым. Адырнасы үзілді де кетті.

	Бұның өзі жеңге ұшып түскен ұшқындай сусып шығып кетті. Мен күмілжіп барып Бичеге Фрези Гранттың келіп- кеткенін, өзіме айтқан әңгімелерін жеткіздім. Сондай-ақ, мен оның Бичеге айтып қойма деген құпия тілегін де жасырып қала алмадым, бірақ ол маған со сөзді неге айтуға болмайтынын түсіндірмеді. Қыз менің сөзімді қырын қарап, бортқа білегін сүйеп, иегін алақанымен ұстап отырып тыңдады.



	–Маған айтпа деді ғой, – ол ойланған күйі күлімсірей тіл қатты. – Мұны ұқпақ керек. Алайда, сіз оны неге айтып қойдыңыз?

	–Неге айтқанымды түсінуге тиістісіз, Биче.

	–Сіздің басыңыздан бұрын-соңды мұндай оқиғалар өтпеп пе еді? – деді қыз менің жауабымды естімегендей.

	–Жоқ, ешқашан.

	–Ал, әлгі карта ойнап отырғанда естілген дауыс ше?

	–Ол тек сол жолы – бір рет қана естілген.

	–Бір күн үшін бұл тым көп нәрсе, – деді Биче күрсініп, ол маған жылы шыраймен мұңайып бір карады да қойды. Сосын, қымсына жымиып, – Төменге түсейікші, – деді. – Ботвельді шақырайық. Басым зеңіп кетті, бүгін ертерек жатпасам болмас. Ал, әне бір бейтаныс қыз ше? Сіз онымен жолыққан жоқсыз ба?

	–Қайдам, – дедім мен ағынан жарыла сөйлеп, өйткені, Дэзи жәйлі ондай ой бұрын басыма оралған емес-ті, қарап тұрсам, енді бір түрлі мазасыз, әбігерлі нәзік сезімге бой алдыра бастаған сияқтымын. – Биче, ендігісі сізге байланысты, өзімнің тап осылай ойлағым келеді, серттен шыға алмай, бір қырсыққа ұрынар-ұрынбасым енді тек сізге ғана байланысты.

	–Мен сізді тым аз білемін ғой, Гарвей, – деді Биче әрі ұяң, әрі байсалды үнмен – Ойлап тұрсам, сізді мүлде білмейді екенмін. Алайда, сізді білгім келеді және ол жөнінде ертең айтармын. Мен әзірше – Биче Сениэльмін, бар жауабым осы.

	Ол сөйлеуге де мұршамды келтірмей сатыға таяп барды да, төменге қарап:

	–Ботвель! Біз кеттік! – деп дауыстады.

	Бәріміз де палубаға шықтык. Мен командамен қоштастым, агентпен оңаша сөйлестім, ол өзінің сезімтал саусақтарына менің қолым кездейсоқ барып түскендей сыңай танытты, содан кейін Биче мен Ботвель күтіп отырған қайыққа барып отырдым. Біз қалаға бет алдық. Күллі оқиға телеграф арқылы Браунға хабарланыпты, содан нұсқау келгенше «Толқын перісін» Гель-Гьюде қалдыра тұруға шешім қабылданғанын әлгіде ғана естігенін Ботвель әңгімелеп берді.

	Биче жол бойы үнсіз отырды. Қайық қабақтағы қисапсыз оттардың жарығына жеткенде ғана қыз баяу үнмен батыл тіл қатты:

	–Ботвель мен сізге көптеген бір мазасыз міндет жүктегелі отырмын. Сіз менің қатысуымсыз-ақ аукцион арқылы ...немесе басқа бір жолмен осы кемені сатасыз.

	–Не дейсіз?! – деп Ботвель көңілді үнмен үрейлене жауап қатты.

	–Сіз, шынымен-ақ, түсінбей қалдыңыз ба?

	–Кейін сөйлесерміз, – деді Ботвель, қайық жиектегі тас басқышқа келіп тұмсық тірегенде ол тағы да: – Міне, осының бәрі тұтас алғанда, құрып кеткір, сұмдық жиіркенішті істер. Алайда, Биченің діні қатты ғой. Мен сізді жақсы білемін, Биче! – деді жәй ғана.

	–Ал, сіз ше? – деді қыз менімен қоштасарда. – Менің ойымды құптайсыз ба?

	–Сізден күткенімнің өзі де осы болатын, – дедім мен оның жиіркеншек кірпияз мінезіне сайып.

	–Тағы не қалып еді? – Ол ойланып қалды. – Иә, бұл солай. Шымбайыма батқанымен көңілім сабасына түскендей. Қайырлы кеш, Гарвей! Мен сізге ертең бір хабарын айтармын. Ол ұмтылып келіп, қолымды көңілдене қатты қысты, сонымен бірге оның жанарынан өзімді еріксіз қымсын- дыратын бір іс қамын, әлде маған ба, әлде, өзіне ме қайдам, әйтеуір бір наразы шырайды аңғарғандай болдым. Жүрегімді

	ауыр, зілді мұң басты.

	Олар кідірмей жүріп кетті. Кеткен күйменің артынан бір қарап, Бичемен арадағы әңгімені еске алып, алаңға қарай беттедім. Маған керегі де ду-дүрмекті қалың нөпір еді. Бос келе жатқан бір пәуескені жалдадым да, ұзамай Фрези Гранттың мүсінін көрген кешегі жерге қайта тарттым. Кінәсіз екендігіме шүбәланбас үшін оған тағы да назар тіктім. Пәуескеден салым суға кеткендей қалжырап барып түстім. Әуелгі кезде мең-зең күйде, есеңгіреп тұрып қалдым, мол байлыққа малынған, бірінен бір өтетін әр алуан маскарадтық үйлердің біріне-бірі ұласып жатқан үздіксіз шеруінен бас айналып көз тұнғандай. Бірақ назарыма алғаш іліккен де, осынау адам толқыны арасынан әуелі көңіліме ұялаған ой да Фрези Грант болатын. Ескерткіш гүл-шешекке малынып асқақтап биіктей түскен. Оның тұғырында буда-буда гүлдер тау төбе болып үйіліп, магнолий мен раушандар, жасминдер, бей-берекет шашылып жатыр. Кешегі үстелді көзіммен іздеп әзер дегенде таныдым, ол енді керме ағаштармен қоршауға алыныпты және кешегіден гөрі ескерткішке жақын қойылыпты, оның еңселі саясына тығыла түскен тәрізді. Бұл арада шұңқырдың ішіндегідей шынтақ айналатын орын жоқ. Төңіректі басына көтеріп, құлақ тұндырған азан-қазан үннен бетер көңіл күйім құлазып тұрғанда үстел маңында әңгіме шертіп отыра алам ба? Үстелге маңайламадым да. Мен енді ескерткіш төңірегін қоршаған адамдар арасынан өтіп, оны іштен анықтап көрсем деген ойда болдым. Жалпы қозғалыстың дүмпуімен бір үйдің қабырғасына барып жабысып қысылып тұрған жерімнен шығуым мұң екен, сеңдей соғылысқан жұрт мені итермелей ықтырып, алғаш көздеген бағытымнан алысқа қиғаштатып алып кетті, сөйтіп мен ескерткіштің үстелге қарама-қарсы жағынан келіп шықтым бәлкім, со үстелдің басында кешегі көріністен есімде қалған Бабс, Кук және басқалары бұрынғыша отырған шығар.

	Физиканың дәл заңына сәйкес, қозғалысы баяулау орталыққа тап болып, мен маска сатушыдан көк-сұр түсті жарты маска сатып алдым да, Куктың қырағы көзіне енді түспеспін деп «Толқын перісін» қоршай тартылған шынжыр бекітілген бағаналардың бірінші үстіне шығып тұрдым. Шарасыз жылжи беруден сақтайтын қозғалыс дүмпуінен қағажу және адамдар нөпірінен еңсеңді едәуір жоғары көтеретін бұл орын үшін мен оның иесіне, табан астында пайда тапқан он бес жасар тентекке, алтын теңге төледім, ол маған дереу алғыс сезімін білдіріп, осы жерде таңертеңнен бері тұрғанын айтып берді.

	Көңілге оралған ой желісі үзіліп кетті. Осынау дырду- дүрмекті, желөкпе салтанатты жиын мені еріксіз еліктіріп әкетті, алаңның әр тұсына орналасқан оркестрден дүрсілдей төгілген күй қауырсын қаламдай жортақтап қайғы буған мұңлы жүрек жүзін жадыратып жібергендей еді. Мен төңірегіме көз тастап шатыры алынған үлкен бір үйге ұқсас әлденені көргендей болдым. Балкондарда, терезелер алдында, карниздер мен үй шатырларында, подъездердің қалқандары үстінде, экипаждарға қойылған орындықтарда аңдыздап тұрған жұртқа көз сүрінеді. Алаң үстіндегі шырқау биікте жүздеген қытай жыландары ирелеңдей қалқып жүр. Ауада түсті шарлар жүзіп барады. Үйлердің үстінен тартылған көлбеу сымдарды қуалап ұзын-ұзын ракета оттарының зуылы естіледі. Алаңның ұшар басы орталыққа тірелетін, экипаж қозғалысынан қағыс қалған тік бұрышты екі жағымен ертегі- аңызда кездесетін керуендер өтіп жатқан сияқты. Мұнда кісі қызықтайтын жәйттер аз емес екен, мен ауыз толтырып айтуға лайық бірнеше көріністерді зердемде түйіп қалдым. Көне алтын күйме теңселе қозғалып, жәйімен ұзай берді, оның төменгі жағы қайықтан айнымайды, ал, көшірге арналған орындық тым биік жасалыпты, күйменің комақтылығы сонша, тіпті, онда отырған ересек адамдардың өзі бала сияқты кішірейіп көрінеді. Олар Ватто дәуірінің костюмін киіп алыпты. Жиегі жер сызған алтын торлы жабу жабылып, пәуескеге жегілген төрт атты үлкен найзамен жасқап, экипажды айдап бара жатқан Дон Кихоттың дәл өзі еді. Пәуескенің ізін ала кәдімгі нағыз қайық жылжып барады, оның іші толған капитандардан, матростар мен жас теңізшілерден, қарақшылар мен робинзондардан көрінбейді. Олар картоннан жасалған балталарын көкке білеп, пистолеттерден оқ жаудыруда, бірақ атылған оқ даусы адам даусымен бейнеленеді, ал, оқ орнына шұғадан жасалған тышқандар ұшып жатты. Қайықтан соң тұмсығын салбыратып пілдер желіп барады, олардың үстінде отырған баядеркалар (шығыс бишілері), кәнизактар қылымсып, бір күлдіргі әндерді айтады. Қызыл масатыдан жасалған, аумағы екі аршындай жалын жүрек менің назарымды басқалардан бұрынырақ аударып әкетті. Жүрекке жан біткен тәрізді үздіксіз лүпіл қағып, көтеріліп-басылады, тіпті ыршып та түседі, өзін қоршаған маскалар ішінде ол баяу ырғалып барады, махаббат ролін ойнаған адам үлкен қауырсын қаламын найзадай сілтеп, барқыт жараны осқылай береді. Басына жасыл гүлдесте киіп, үстіне ақ хитон жамылған бір қыз әлгі жүректің жоғарғы жағына әлдекімнің есімін жазып тұр, ал оны жарқанаттың тұмсығы тәрізді маска киген біреу жұмсақ ысқымен сүртіп тастайды, қыз қанша тез жазғанымен, өзімшіл қомағай қол оны дереу өшіріп тастағанымен бірнеше әріптер өшірілмей қалып қояды. Жүректің сол жағынан ұрлана жылжып, оқыс шапшып әлдекімнің гүл ұсынған қолын шақпақ болып жексұрын жылан ирелеңдеп сес көрсетеді, ал жүректің оң жағынан арудың ақ білегі шығып, қайыршы шалдың қалпағына алтын теңге салады. Жүрек алдында оған лупамен үңіле қарап ғалым пішінді бір адам тұр, ол сүйріктей саусақтарымен жазу машинкасының тілін басып отырған бикештің құлағына әлдене деп сыбырлап қояды.

	Бұл көріністер сонша анқау бейнелегенімен көрермендерге күшті әсер етеді, өнер көрсетушілер қара үзіп кеткенше үстіңгі жағы түтіндеп жатқан маскарадты жүректің ізін ала ұзақ уақыт қарап тұрдым, бір кезде керуен тоқтап, жұрт әбігер болды да қалды. Әуелде не болғанын біле қою қиын еді. Керуен тізбегінің алғашқы буыны шығандап ұзап кетті де, арада үзік пайда болды. Ескерткіштің қарсы алдына өзгеше бір биік арба келіп тоқтағандықтан тізбектің соңғы жағы наразылық білдірушілердің айқай-шуына қарамастан бір орнында үйездеп бөгеліп қалды. Оны әлденендей бір өнер көрсетушілер екен деп ойлауға да болмайтын еді. Бұл алдыңғы жағында бастырма қалқаны бар биік жәшік тәрізді бірдеңе еді, ал оның ішкі жағы көрінбестей етіліп, арбаның доңғалағына дейін тұтас қымталған-ды. Арбадан адам қарасы көрінбейді, тек алдыңғы жақтағы биік орындықта маскалы арбакеш отыр. Мен одан көз алмадым: тізбектен сытылып шығуды көздеп, ол аттарын бұра бастады, ал, оның бір тылсымы бар алып жәшігі арт жағымен ескерткішке тұспа-тұс кеп тоқтады, ілезде адамдар ұйлығысып қалды. Олардың бір тобы делбешіге қолұшын бергелі аттарға қарай жүгірді, ал енді бір тобы арбакешке жұдырықтарын түйіп, алаңнан тезірек тайып тұруын талап етті. Мен діңгек үстіндегі орнымнан қарғып түсіп, арбаның арт жағына қарай ұмтылдым, әлі ойымда бөтен ештеңе жоқ, тек көмескі бір абыржу сезіміне бой алдырғандаймын, өйткені, со замат арбакеш тұғырынан қарғып түсіп, дүйім жұрттың арасына сіңіп ғайып болған еді. Кенет жәшіктің артқы жақтауы жоғары қарай әнтек көтеріліп кетті, оның ішінен бұрышқа тығылып тұрған бір адамның қарасы шалынды. Бетіне маска киген бұл адам жоғарыдан түскен жіпті тартқылап жатты. Жіптің бір ұшы аяғына шырматылып ісі өнбей, күйбеңдеп қалды.

	Дәл сол мезетте басыма сап ете түскен ой құлақ түбін жанай ысқырып өткен тасты еске түсіргендей еді, маған бұл көріністің бәрі үтір, нүктесіз-ақ бірден түсінікті болды. Мен ескерткішке қарай тұра ұмтылып, гүлдерді жан-жаққа ысырып тастап, тұғырдың кедір-бұдырына аяғымды тіреп, «Перінің» тізесінен жоғары тұрған деңгейге көтерілдім. Төменде у-ду болып құтырынған қалың топ жиналып қалыпты, мен өзіме қарай кезенген револьверді және әлгі үңірейген жәшіктің төбесі өз көзіммен деңгейлес екенін байқадым.

	–Аттарды айдаңдар, қамшылаңдар! – деп айқайлап жібердім, мәрмәр мүсіннің төменгі бедерінен сол қолыммен қымтай ұстап, оң қолымды ілгері қарай созып жіберіп. Бұдан әрі не болатынына көзім жетпесе де, төніп қалған қауіп- қатерді айқын сезіндім және сол соққыны өзім қабылдауға да әзір едім.

	Жалпы жұрттың ә дегенде аңырып тұрып қалғаны осынау сұмдық әрекеттің жүзеге асуына себепші бола жаздады. Үлкен жәшіктің ішінен бірдеңе қараң етіп, сатырлай төмен түсіп, дәл менің көз алдыма үйіріле таяп келді де, құлдилап кері бұрылып кетті. Бұл тегеуірінді темір арқанмен атқылаған салмағы жиырма пұттай маятник тәрізді серіппелі, сопақша келген құйма шойын еді. Дүлей шойын мен өз бетімнің арасынан бір арашашы әйел қолы қылаң еткенде, әлгі дөңбек те бұрылып кетіп еді. Ол дөп тигенде балауыз шырағданды балтамен шауып түскендей, мүсінмен бірге мені де жермен- жексен ететін еді, алайда, дүлей соққы мені жанап өтіп, мүсіннің иығына бір кездей ғана жетпей қалды. Ол сәл кідіріп, үйіріліп ауа қармап, кейін серпілді. Шойынның қайыра соққаны сұмдық еді. Ол үлкен жәшіктің бір жақ бүйірін сатырлата қаусатып кетті, арбаға жегілген аттар жан ұшыра жұлқынысып қалды. Арба теңселіп барып, күйреп түсті. Қайыс-әбзелге шалынысқан екі ат сүрініп жығылды, ал басқа аттар көкке шапши қарғып, қираған арбаны сүйрете-мүйрете жан сауғалап, тырағайлай қашқан адамдардың қалың ортасымен жүйткіп бара жатты. Осы сұмдықтан жүйкелеп қалған жазған басым төменге қарғып түсіп, ең әуелі Фрези Гранттың мүсініне көз тастадым. Ол бұрынғы таңғажайып әсем күйінде дін аман тұр екен.

	Сол сәтте алаң үстін жан-жақтан лап қойған халық қаптады да кетті, мен қалпағымды жоғалтып, сахна ортасынан көп дүмпуімен кетіп қалдым. Енді ол арада құтырынған жұрт аударылып қалған жын-машинасын қиратып жатыр еді, мен суға лақтырылған тастай көзден таса болдым. Екі-үш адам бір қыдыру уақыт бойы тамырымды басып, маған жәрдем беруге әзір екенін аңғартып, алды-артымды ораумен болды, алайда, бізді өрекпіген топтың таптап өтетін қаупі сейілмегесін әлгі елгезек жігіттерден көп ұзамай көз жазып қалдым, қаласам, көрермен ретінде әлі де аз-кем бөгеле тұруыма болатындай еді, бірақ мен басымды аман алып шыққанды мақұл көрдім. Бұл шабуыл Грас Паран мен оның сыбайластарының әлегі деген дауыстар әр тұстан естіліп жатты. Сонымен карнавал жайына қалып, бұның өзі осы кештің төтенше, орталық оқиғасына айналып кетті. Барша көше бойымен жұрт алаңға қарай ағылды. Тіпті базбіреулер өкпесі өшіп жүгіріп барады. Айқай-шудан әбден қалжырағасын бір тығырыққа түстім де, көп ұзамай үйге келдім.

	Өрекпіген көңіл толқыны көпке дейін басылмады. Отырайын деп едім, байыздап отыра алмадым, құпия кішкене қолдың құдіреті сақтап қалған, дәл самайымның түбін жанап өткен оқыс ажалдың әсерінен жақын маңда келеге кіре алмай, әрлі-берлі теңселіп жүре бердім. Кері соққыдан құлап түскен абажанның сатыр-сұтыр дыбысы құлағымнан кетпей қойды. Сол күнгі көріністің күллі ауыртпалығы осынау соңғы оқиғамен ұштасты. Көз шырымын ала алмайтынымды алдын-ала сезгесін, жайшылықта тым ауыр тиетін вискиді молынан тастап-тастап алдым да, алтын мен у, жан ауруы мен дарақы күлкі, тілек пен лағынет жаудырып жататын үлкен барқыт жүректің лүпілін естуге де, оны көруге де, тіпті, соны еске алуға да күш-куатым жетпей төсекке құлай түстім.





ХXXІV т а р а у




	Таңертеңгі сағат онның кезінде оянсам бөлмеде жалғыз қалыппын. Кук жоқ екен. Төсегіне қолы тимепті. Ендеше мұнда қонбағаны, тосыннан саяқ қалғаныма қуанып кеттім де, бұдан әрі оның тағдырын ойлап бас қатырмадым.

	Басымды салқын сумен жуып, біраз сергіп, киінгеннен кейін дәйекші келіп, төменде бір бикештің күтіп тұрғанын хабарлады. Бұған қоса ол тілдей картішкені ұсынды, одан мен: «Рифа» тілшісі Густав Бреннер» деген жазуды оқыдым. Биче Сениэльді көрермін деген үмітпен дереу төменге түстім. Жанымды жеген ауыр ойдан жүйкелеп қалған жазған басым ұйқыдан оянғанда да көңілім байыз таппай мазасызданып тұрғам, енді міне қыз бетіндегі бүркенішін көрісімен соның бәрі ғайып болды, ерен қуаныш сезімге бой алдырып, Бичеге таяп бардым да, қалтқысыз ниетпен еріксіз дауыстап жібердім:

	–Құдайға шүкір, бұл сіз екенсіз ғои, Биче. Мен бейтаныс біреу ме деп қалып ем.

	Ол маған байыптай бір қарап жымия түсіп, бүркеніш торын көтерді.

	–Аппақ қудай боп кетіпсіз ғой! – деді қыз сәл үнсіз тұрғасын. – Иә, мен жолға шықпақшы едім. Бүгін бе, әлде ертең бе, білмеймін. Менің сізге тым ертелетіп келгенім аса зәру іс болғасын.

	Біз шағын қонақжай ішінде тік тұрып сөйлестік, оның есігі меңіреу қабырғамен шектелген баққа шығады екен... Бөлмеге кіре бергенім сол еді. Бичеден өзге тағы біреу – портфельді, пенснелі, қызыл шырайлы арық жас жігіт отырған креслосынан серейіп түрегелді. Мен онымен сөйлесіп жатпадым, өйткені Бичеге қарамасам да, оның жүзі көз алдымнан кетпей қойды, тіпті зая кеткен бір минуттың өзі маған арылмас азаптай көрінді; Бірақ Густав Бреннердің мені әбден мезі еткенше сөйлеуге, сосын қоштасып кетіп қалуына хақы бар-тын. Есікке қарай ығысып барып, бақ ішін көзімен шолып тұрған қыздан кешірім сұрадым да, мен Бреннерден сізге нендей шарапатым тиер екен деп сұрадым. Ол мені соншалық танымал іс – капитан Гездің қаза тапқанының жәй-жапсарымен таныстырды да, күрделі оқиғаға қандай қатысым болғанын осы газет оқушыларына әңгімелеп беруімді қалады.

	Қапелімде одан бас тарта қоятындай амалым да қалмады.

	Сосын ауызға келген бірінші сөзді айта салдым:

	–Қап, әттеген-ай, сіздің іздеп жүрген адамыңыз мен емеспін ғой. Сізге қажетті Томас Гарвей бүгін мұнда қонған жоқ, сіз біздің есіміміздің ұқсастығына алданып қалып отырсыз. Ол бұл мейманжайға Ариногел Кук деген атпен тіркелген, бұны маған соның өзі айтқан, ендеше оны сізден жасырып қайтем.

	Биченің кетемін деген сөзі әлгіде айтылғаннан кейін жүрегім жүк артқандай-ақ ауырлап сала берді, бірақ сыр бермедім. Бренер қобалжып қалды. Күтпеген хабарға елең етіп құлағына дейін қимылдап кетті.

	–Бір ғана сөзім бар... өтінемін... өлердей өтінемін.. – деп абдырай сөйледі ол, менің кетейін деп тұрғанымды байқап. –Ариногел Кук?... Томас Гарвей, бәлкім оның хикаясы сізге мәлім болар...

	–Ғафу етіңіз, – дедім мен қатаң, – сөйлесуге уақыт тар. Жалғыз айтарым, Кук болып жүрген адамды жолықтыратын жерді сілтей алам. Оны «Толқын перісін» еркімен күзетушілер отырған үстел маңынан табасыз. Ол сары домино мен қызыл маска киіп алған.

	Биче бұл әңгімеге құлағын түріп тұрған. Ол мойнын бұрып маған әрі таңырқай, әрі құптай қарап қалыпты. Бреннер менің қолымнан шап беріп ұстай алды да, өзінің серейген бойымен басы жерге жеткенше иіліп тәжім етті, сосын шалт бұрылып, Кукты тауып алмақшы болып аршындай басып жүріп кетті.

	Мен Биченің қасына келдім.



	–Сізге бақ іші ұнаса керек-ті, – дедім мен, – сонау бұрышта саялы көлеңке бар екен.

	Баққа кіріп орындыққа жайғастық, бізді кіре берістегі қызғылт бұталар бүркеп тұрды.

	–Биче, – дедім мен, – түріңіз бүгін тым байсалды ғой.

	Не болды? Көңіліңіз неге қобалжулы?

	Ол ернін жымқыра түсіп, маған алыстан бір түрлі ұяла қарағандай болды, іле-шала реңі өзгеріп, өзіме бұрыннан танымал қажырлы да қайсар қалпын тапты.

	–Дипломаттық рәсіммен сауал қоя алмайтындығыма кешірім сұраймын, – деді қыз. – Кеше... Гарвей! Жәй әзілдеп едім деңізші!

	–Әзіл қайда? Оған жүрегім дауалар ма?

	–Қапа болмай-ақ қойыңыз. Сіз, Гарвей, театрда қалай шешіле сөйлесеңіз, мен де сізден ешнәрсе бүкпей айтайын. Сол жолы сіз аз сөйлегеніңізбен көп жәйттарды аңғарттыңыз. Мен әйелмін, сол себепті де сізді бірден ұқтым. Алайда, бұл әңгімені осымен доғара тұралық. Сіз маған Фрези Грант жәйлі сыр шерттіңіз, ол сөзіңізге сендім де, бірақ, бәлкім, сіздің көңіліңізден шықпаспын да. Жұрттың Калло, Фрагонар, Бердслэй суреттеріне сенетіні сияқты, мен де о сөзді сіздің жаныңызды толғандырған шындықтан шалғай бір қиял деп қабылдадым, онда мен сізбен бірге болғаным жоқ қой. Ант етейін, мен өмірімде өзім жайлы ешуақытта да тап осылай және өзгеше өкінішті сезіммен төгіле сөйлемеген болармын! Бірақ мен оған қапысыз сеніп қалсам, тым бақытсыз жанның кебін киер едім.

	–Биче, бұл сөзіңіз жөн емес!

	–Шыны сол, Гарвей, мен қазір он тоғызға шықтым. Өмір атаулының бәрі маған таусылмас ғажайыптай көрінеді. Бірақ мен сол өмірдің не екеніне жөнді түсіне де бермеймін. Сіздің арқаңызда мен үшін кең әлем екіге жарыла бастады, екі сары көйлек, екі «Толқын перісі» және... бір адамның өзі екеу болып кетті ме қайдам! Ол күліп жіберді, алайда, күлкісінің өзінен көңілі қобалжулы екені сезілді. – Иә, мен өте мәттақам жанмын, – деді Биче ойлана түсіп, – мұның өзі, бәлкім, жақсы да емес шығар. Көңілім де содан қаяулы.



	–Биче, – дедім мен оның жаутаңдаған көзіне арбалмай тура қарап, бірақ жауап қатқаным болмаса, жүрегімде ұйтқыған сезімді жеткізе алмадым. – Биче, әлем бәрімізге бірдей ашық қой.

	–Мен үшін жабық. Мен соқырмын. Мен құмға түскен көлеңкені, раушан гүлі мен сізді ғана көріп тұрмын, алайда, мен үшін сіз тірі пенде емес сияқты көрінесіз, өзім сол мағынада соқырмын. Бірақ, бұл әзілім. Әркімнің өз әлемі бар. Гарвей, ондай жәйт болған емес?!

	–Биче, ол болған оқиға, – дедім мен. – Кешір мені.

	Ол маған ойлы жүзбен қалжырай қарады, одан соң, бір күрсініп орнынан тұрды.

	–Ерте ме, кеш пе, біз әлі қайта кездесерміз, бәлкім, тағы да кеңесерміз. – Бұл оңай нәрсе емес. Сіз түнде не болғанын естідіңіз бе?

	Оның нені сұрап отырғанын мен салғаннан түсіне қоймадым. Орнымнан тұра бергенде ешбір түсінік сөзсіз-ақ Бичені соңғы рет көріп, соңғы рет сөйлесіп отырғанымды аңғардым, – менің кешеден бергі абыржып байыз таппағаным осыны алдын-ала сезген екем. Енді не айтатынымды есіме түсірдім.

	–Иә, мен ол жерде болғам, – дедім мен өз іс-әрекетімді оған баяндап бермек болып, алайда, Лисстегі «Дувр» қонақүйі қызметкерімен арадағы пәтуасыз әңгімеден жүрегімнің қатты шайлыққанындай ыңғайсыз бір күйге душар болдым, оның үстіне, аяқталып қалған кеңесті Биченің еріксіз соза түсуіне де түрткі болар едім. Онсыз да дәндеп кеткен әңгүдік сыңайды сырттай байқатып тұра беру керек еді.

	–Сонымен сіз жолға шығасыз ғой?

	–Мен бүгін жүремін. – Ол қолын ұсынды. – Қош болыңыз, Гарвей, – деді Биче көзіме тура тесіле қарап. – Сізге шын жүректен алғыс айтам. Шығарып салмай-ақ қойыңыз, өзім-ақ бара беремін.

	–Бәрінің де берекесі кетті ғой, – дедім мен. – Көп күндеріңіз жол үстінде текке өтті. Көздеген мақсатқа жетіп тұрып, бас тарту кез-келген әйелдің қолынан келе бермейді. Қош болыңыз, Биче! Сіз кеткеннен кейін де мен сізбен ұзақ сөйлесемін әлі.



	Оның жүзінен айтылмай қалған сөздің нышаны сезілді, ол дереу шығып та кетті. Мен біраз уақыт төңірегіме түйсіксіз көз тігіп, тұнжырап тұрып қалыппын, содан кейін күш-қуаттан ада боп, тіпті өмір сүруге де зауқым соқпай, өз нөмірімде селтиіп, міз бақпай тұрғанымды аңғардым. Мұнда қалай көтерілгенім мүлде есімде қалмапты. Біраз тұрғасын төсекке жантая кеттім де, қасірет буған шерлі көңілімді көлденең бір ой-сана ағынымен алдамақ болдым, бірақ ұзап кеткен Биченің жүзі көз алдымнан тіпті де кетпей қойды.

	–Егер олай болса, – дедім мен үмітсіздікке бой алдырып,

	–не істерімді өзім де білмеген сорлы басым тек бір қасіретке ғана ұмтылған болсам, ендеше, Фрези Грант, бұдан әрі төзуге күш-қуатым да жетер емес! Құтқар мені осы қасіреттен!

	Егер Гель-Гьюден кетсем, көңілім көншір деген үмітпен, Грас Паранның үйіне шабуыл жасаған кезде оққа ұшқандығы кейінірек газет бетінен мәлім болған Кукты де көре алмай, кешкі сағат алтыда жүретін пойызға келіп отырдым. Оның болмысы, ащы әжуасы мен Фрези Гранттың мүсінін – жүрегінің аяулы бір мүйісін қорғаймын деп мерт болуы, біз адамдарды әдетте біле бермейтіндігіміздің үлгісі ретінде өзімді қатты толғантты.

	Мен Лисске кешкі сағат онда келдім, келген бойда Филатрге бет түзедім. Алайда онымен әнгімелесудің сәті түспеді. Үй терезелері түгелдей жарқырап тұрғанымен, осында әлденендей бір оқиға өтіп жатқандай-ақ, есіктері ашық қалса да, кіре берістен мені тірі жан қарсы алмады. Таңырқаған бойда қабылдау бөлмесіне кіріп ем, әрі абыржып, әрі мерекедегідей көңілді жүрген дәйекшіге тап болдым.

	–Ах, – деді ол күбірлей үн қатып, – доктор қабылдай қоймас... Мен оның тіпті кайда жүргенін де білмеймін. Олар әйелі екеуі кең үйдің ішін кезіп жүрген болар. Бізде кереметтей бір оқиға болды! Әлгінде ғана, сіз келердің алдында....

	Не болғанын бірден білдім де, келгенімді хабарлауға тыйым салып, кері бұрыла бергенімде айқара ашылған есіктен өзіммен едәуір қашық жерде, шағын креслода отырған бір жас әйелге көзім түсті. Доктор әйелдің қолынан ұстап, маған ту сыртын беріп түрегеліп тұр екен. Кінәлі әйел мен оны кешірген ері, өздерінен басқа ешкімді де көрер емес. Дәйекшімен екеуміз ұрылар тәрізді аяғымызды аңдап басып, сыртқа шықтық та, есікті мұқият жаптық. Тротуарға жетісімен бұл күндер Филатрдың достарын қабылдауға қолы тие бермес деп ойладым. Оның үстіне мынадай жаңа жағдайда мені көргісі келсе алдымен оның өзі шақыратын шығар.

	Кешегі тыныштықта кездейсоқ көзге түскен әлгі бір көріністен ерекше бір сезім күйіне шомып ұзай бердім. Осы бір жәйт Дэзидің оқыс ыстық ықыласын есіме түсірді. Іңкәр арманын тапқан Филатрмен бұл түні тең түскен жерім осы еді. Оның:

	–Иә, мен енді не істеймін? – деген сыбырын анық естідім.

	Басқа бір ашық, әуезді үн ұяң ғана тіл қатады. «Гарвей, ондай жәйт болған емес?»

	–Болған, – деймін мен тағы да дәл сол жолғыдай.

	Кешір мені, Биче, ол болған оқиға.





ХXXV т а р а у




	Үйге қайтып бара жатқанымды докторға хат арқылы хабарладым да, жауабын күтпестен Сан-Риольге жүріп кеттім, онда Лерх екеуміз әкемнен қалған жерді, мекенді сату ісімен айналыстық. Кепілдіктер мен вексельдер бойынша алыс- берістің бәрін шығарып тастағанда, маған тиесілі қаржының түбі көрініп-ақ қалды, енді бұрынғыша Лерхтан телеграф арқылы ақша алу қиындап кетті. Алайда, бес жылдан бері созылып келе жатқан бір іс бар-тын, содан бірдеңе түсер деп дәметіп жүргенмін.

	Мен қаражаттың аздығына да, көптігіне де онша мән бермейтін көнбіс жанмын. Ойлана келіп, Альберт-Битмердің шай фирмасындағы шетелдік хат-қағаз байланысы ісін басқаруға келісім бердім де, өзгеше бір құбылмалы тірлік кештім, оның бір бөлегі – күнделікті айналысатын шаруам болса, екінші бөлегі – бастан кешкен жәйттерді еске түсіріп толғанар кешкі мезгіл еді. Бичені ойлағанда жүрегім сыздап қоя береді, ақырында бұл қасіреттен анық құтыла

	алмайтынымды білгесін оны ойлауды да доғармақ болдым. Осыған қарамастан, сол бір шешуші сәтте, күллі қадыр- қасиетім безбен басына түсіп, жұрт қалай ойласа солай ойласын, әйтеуір өз тағдырыма өзімнің қожа болу-болмау жәйлі мәселе шешілер сәтте жалған сөйлемегеніне қуандым. Сондай-ақ, өзінің ішкі әлемінің жарқын бағына кірбің шалдырмаған Бичеге де қатты разы болдым, соны қазір шын пейілден қуана-қуана еске алам, қыздың бұл мінезін енді мен ажал алдында тұрып, қатал шындықты бетке айтқан дұшпанның ерлігіне балаймын. Ол бірге жүргенде кісі көңілін көкке көтеріп, қанат бітіретін аяулы асылдардың үркердей тобына жататын. Осылайша ойланып-толғана келіп, мен екеуміздің арамыздағы ішкі жан шалғайлығын заңды құбылыс деп ұқтым және одан гөрі басқа сипаттағы адам болып жаралғаныма өкінер едім. Мұндай жәйттерге шынымен-ақ өкініш білдірген адам ешқашан ешбір жерде болып көрмеген де шығар.

	Гель-Гьюде өтіп жатқан сот мәжілісіне жолдаған жазба хатымда мен өзімді телегей теңіз ортасына тастап кеткен Гез ісінен Бутлерді мүлде бөліп арашалап қалғанмын, ал, бейтаныс әйелдің оқыс пайда болып, қайыққа отырғандығы жәйлі ештеңе айтылмаған еді. Ол әйел жәйлі тергеу кезінде де, сотта да ешбір сөз көтерілмейді, сірә, өз тағдырына тым ауыр тиетінін жақсы түсінгендіктен де, сотқа тартылған айыпкерлер күн ілгері өзара келісіп алған тәрізді. Олар менің үнсіз қалғанымды пайдаланып, бұл оқиғаны өздерінше түсінген тәрізді. Құпия қылмысқа қатысқан матростар жеңіл жазаланды, Синкрайт болса бір жылға түрмеге жабылады. Ботвельдің қамқорлығы арқасында және Биче тарапынан шыққан біраз шығын нәтижесінде Бутлер небәрі бес жыл каторгалық жұмысқа жегіледі. Ол со мерзімді аяқтап шыққасын Дагонға кетіп қалады да, көмір таситын кемеге жұмысқа орналасады, содан із-түзсіз жоғалып кетті.

	Кейде бір бой жазып, әлдеқандай нәрлі де мәнді нәрсе жайында ойлағым келгенде мен Дэзиді еске алам және оның алдында кінәсіз кінәлі болып қалғанымды арылмас өкініш ретінде қайта қопара еске түсірем. Бұл бикеш мені әлденеше рет ренжітті де, қуанышқа да кенелтті, мен оның елеусіз қимыл-қозғалыстарын немесе сол қыз қатысқан әлденендей бір көріністерді жадыма түсірген сайын еріксіз езу тартып, сергіп бір жасап қалам, оның ұтқызған ақшаны қалай қайырып бергенін немесе аяғын ұшынан басып тұрып, нендей нәрсеге зауқының соғатынын білдіргісі келгендей саусақтарымен ерінімді шапаттаған сәтін көз алдыма елестеттім. Сезімнің кілт өзгеруімен жаңа жаңғырығып жадыма оралатын, бұрынғы өктем билігінен айырыла бастаған Биче бейнесі кем- кемдеп көмескі тартып бара жатты, оған қарағанда қайда жүргені беймәлім Дэзи өзіңмен емін-еркін күлісіп сәлем- сауқат сұрасып, қол қысысып амандасқандай ап-анық көрінеді. Мен оның жарқын бейнесін көз алдымнан айна-қатесіз көретінім сонша, жұрт мені шалық шалған екен деп қауіптенбей-ақ оңаша отырып онымен сөйлесе беремін, бірақ қыздың ынтызар да ыстық қылығы әлсін-әлі есіме түскен кезде, (соның үстіне осынау сәбидің денесі денеме жабысқан сәттегі тәтті сезімді мүлде ұмыта алмадым) қатал айтсам, со сәбиді шашынан еркелете сипап қоя салуым керек еді. Кейде жалғыздан жалғыз отырып:

	–Со жолы оған мейірбан көңілмен қарап, өзі күткеніндей, тілегеніндей, сенгеніндей неге ғана жылы-жылы сөйлеспедім екен? Болмашы бір нәрсемен неге ғана көңілін аулауға тырыспадым екен? – деп сұраймын өзімнен өзім.

	Бірде Леге қаласына келгенімде терезесіне Васко да Гама дәуіріндегі жақсы жабдықталған желкенді кеменің қомақты моделі қойылған бір дүкеншенің алдына келіп тоқтадым. Бұл бір көруге жақсы. Ал шынында ештеңеге қажеті жоқ, жылдар бойы алушыны сарғая күтетін, әуелгі кезде сату үшін жасалса да, келе-келе сол үйдің бөлінбес жиһазына айналып кеткен мүліктер еді. Көзіме шалынып, көңіліме ұялаған нәрсенің бәрін қалай мұқият қарайтын болсам, бұл затты да солай асықпай тұрып қарадым. Мұндай жағдайда көбіне- көп біз өзімізді еліктірген не нәрсе екенін, бір затқа осылай қызыға қарау біреумен дидарласып, сөйлесумен неге бірдей болатынын біле бермейміз. Мен дүкенге бірден кіре қоймадым. Осы кеменің титімдей желкендеріне, тіршілік тынысы білінбейтін кішкене палубасына, люктеріне көз жүгіртіп қарап шығып, оны ергежейлінің мүшкіл халін көңілмен ұғып, оның әрбір бөлім-бөлшектері бірдей денесі бес фунттай жүк көтеріп, суға батпай еркін жүзе алатынын, бірақ кісі қиялында орын алғаны болмаса, ешнәрсеге жарамайтынын біле тұра осы каравелла енді мендік болады деген шешімге келдім. Кенет ол көз алдымнан ғайып болды. Тіпті терезе де, көше де – бәрі-бәрі жоқ болып кетті. Әлдекімнің ыстық алақаны ту сыртымнан келіп көзімді басты. Үрейлі сезім, жоқ, бұлқынып шығуға құлықты нағыз үрейлі сезім емес, қуанышты үрей сезімі үн шығаруға да мұршамды келтірмей, тек ыржиып күле берсем керек. Табанда ішім жылып сала берді. Енді не болатынын сезіп саусақ астындағы көзімді жыпылықтата, баяу үн қаттым:

	–Бұл кім екен?

	–«Толқын перісі», – деп, жауап қатты бір дауыс, кім екенін білдірмеуге тырысып. – Бәлкім, енді танитын шығарсыз?

	–Дэзи?! – дедім мен оның саусақтарын жаза беріп, ол терезе мен менің арама келіп тұра қалды.

	–Менің осы әбестігімді кешірерсіз, – деді қыз қызарақтай ыңғайсыздана күліп. Ол маған жайдары жүзбен тура қарады және ірке алмаған ішкі сырлары көздеріне жайнап шыға келді.

	–Дегенмен, жолым болды! Сіз осымен екінші рет ойға шомып тұрдыңыз да, мен екінші рет арт жағыңыздан өттім! Сіз шошып кеткен жоқсыз ба?

	Ол үстіне көк көйлек, басына көгілдір ленталы қоңыр жібек қалпақ киіп алыпты. Менімен тап осылай жадырай- жайнап амандасу үшін ол бос себетін жол үстіне тастай салыпты. Қасында қандендердің зәре-құтын алатын үлкен иті бар, бұл ит енді маған: мынаны да көтеріп жүруге әмір етпесе игі еді дегендейін енжар қарап тұрды.

	–Дэзи, сүйікті Дэзи, – дедім мен, – өзіңізді есен-сау көргеніме қуаныштымын! Өзіңізге өте-мөте айыптымын! Мұнда жалғыз жүрсіз бе? Амандасалықшы, кәне!

	Мен оның қымсына тартынған қолын қыстым. Ол аяғының ұшымен көтеріліп, иығыма сүйеніп тұрып, бетімнен сүйіп алды.



	–Мен сізді жақсы көремін, Гарвей, – деді ол биязы да байсалды үнмен. – Сіз маған аға болыңыз, мен сізге қарындас болайын. Өзіңізді қатты сағындым! Мен әлі көп нәрсені сізге айта қойғаным жоқ. Сіз Фрези Грантты көрдіңіз ғой?! Оны маған айтудан сескендіңіз бе?! Сондай бір хал басыңыздан өтті ме? Менің таң қалып, тамсанғанымды көрсеңіз! Осы жорамалымның қисыны бар-ау дегенді ойлағанда жүрегім тас төбеме шыққандай болды. Осылай болғанын мойындаңызшы енді!

	–Өзі шынында да солай! – дедім мен емін-еркін ғана, өйткені, біз бір-бірімізді емеурінмен ұғып тұрғанбыз. Алайда, менің айтайын дегенім бұл емес-ті. – Легеде саяқ жүрсіз бе?

	Менің сөзімнің астарын ол да сезген тәрізді, басын жәйімен шайқап, іле жауап қатты:

	–Мен жалғызбын, Тоббоганның да қайда екенін білмеймін. Сол жолы ол көңілімді қатты қалдырды. Мүмкін, мен де оны ренжіткен болармын. Алайда, өтер іс өтті ғой. Риольге қайтып оралғанша оған тіс жарғаным жоқ, тек сонда ғана ағымнан жарылып, сіздің қалай қарайтыныңызды да жасырмадым. Содан екеуден екеу отырып көз жасымызды көл қылып, ал кеп егілейік. Ол өз дегеніне бағып, қыр соңымнан қалмады. Алайда, бұл іске мың болғыр Проктор араласқан соң ғана көзім ашылды. Ол онымен жеке сөйлесті. Ол кезде Тоббоган Кассетке кеткен болатын. Мен Проктордың әйелінің үйінде тұрған едім. Ол газет-киоскісін ұстайтын. Кемпірдің мен дегенде шығарда жаны басқа, алайда өзі бөлмеде темекіні бұрқыратып көп тартатын, ал, біздін небары аядай тар үш бөлмеміз болатын, тіпті, темекі иісінен тұншығып өле жаздайтынмын. Ол трубка тартушы еді! Соны көз алдыңызға елестетіп көріңізші! Ендігі кезек – сіздікі. Сіз мұнда неғып жүрсіз, іздеген әйеліңізбен көңіл қостыңыз ба?

	Оның жүзі қуқыл тартып, көзіне жас алды.

	–Айыпқа бұйра көрмеңіз! Басқа бәле тілден деген! Қарындасыңыз қаншалық көкми екенін көрдіңіз ғой. Десе де, мені ептеп есіңізге алдыңыз ба өзі?

	–Сізді ұмыту мүмкін бе? – дедім мен, Дэзиді қайтып көре алмауым да ықтимал еді-ау деген ойдан зәрем қалмай.

	–Иә, мен әйелді болдым. Міне... жаңа ғана қауышып отырмын. Дэзи, мен жүрегімді баураған және сәтсіз аяқталған, өзге біреуді сүю арқылы сізді сүйген едім.

	Көше бойымен әрі-бері өтіп бара жатқан адамдар бізге тесіле қарап, көздерімен ішіп-жеп барады.

	–Бұл жерден кетелікші, – деді Дэзи, мен қолынан ұстаған қалпым, тұйық көшені кесіп өтетін бульварға қарай беттегенде. – Гарвей, сүйіктім менің, жаным менің, мен түзеліп кетем әлі, ұстамды боламын. Бірақ, бізге енді төрт қабырғалы қалқа керек. Мен сізді сүюге сырт көзден қымсынамын. Итім... осында екенсің ғой. Мұның аты – Хлопс. Алайда, оны Гавс деп атау керек еді, Гарвей!

	–Дэзи?!?

	–Оқасы жоқ. Бізге жайлы болса, жарап жатыр!





Э П И Л О Г




	Кей мәселелерді жаңа қырынан танып, жаңа көзқараспен қараған Дэзи екеуміздің таң атқанша бітпейтін әңгімеміздің ішіндегі бізге әсіресе қатты ұнағаны – бұрын мен болып қайтқан жерлерге енді бірге сапар шегу жайындағы әңгіме болатын. Алайда, бұның өзі тым үлкен жоспар болғандықтан оны қысқартуға тура келді. Осы кезде бір даулы мәселе менің пайдама шешілді де, бұл ойымыздың жүзеге асуына себебін тигізген бірнеше мыңға қолым жеткен болатын. Ақшаның шығып кетерін күн ілгері ескеріп, Сан-Риольге таяу маңдағы Легеден саялы бағы бар, ал бос жатқан жеріне кейін жеміс ағаштары отырғызылған бір қабатты тас үй сатып алдым. Үйдің ішкі құрылысының ұсақ-түйегіне дейін есепке алып және оған бірінші боп бас сұққан адамға бөлменің қалай әсер ететіндігін алдын-ала ескере келіп, нақтылы жоспар жасадым және оны салуды досым Товальге тапсырдым, ал, оның жансыз затқа тіл бітіретін шеберлігін Товальдың жеке үйі болған кезден білуші едім. Ол менің Дэзиімді көрген бойда түпкі ойымды айтқызбай-ақ түсіне қойды. Бұл іс Дэзиге мүлде беймәлім болатын, сонымен біз екі жылға созылған сапарға шығып кеттік.

	Сырттай батыл көрінгеніне қарамастан аса ұяң және жан дүниесі бай Дэзи үшін сағаттар бойы сарылып қалың қауым арасында отыру немесе меймандар қабылдау азап еді, сондықтан ол көп ұзамай Париж, Лондон, Милан, Рим сияқты қайнап жатқан, толқыны тасқындаған шалқар шаһарлардан мезі бола бастады, оның өзі айтқанындай, уақытым зая кетті деп шағынатынды шығарды. Кейде әлденені айтып қап, көпшілік назарын өзіне аударғанына қымсынып, үнсіз тұнжырап отырып қалатын. Көп ұзамай осыны аңғардым да, араласатын ортамызды, оның үнемі өзгеріп отырғанына қарамастан, біз бас қосқан кезде Дэзи қаласа сөйлеп, қаламаса сөйлемеуіне болатын адамдармен шектедім. Алайда, адам жанын нәзік сезінетін Дэзи бұрынғы әдетінен танбады. Ол тек өзі қалаған кезде ғана өз еркімен келгенді ұнататын.

	Дэзи менімен бірге үйлерге қызықтай қарап, көше бойлап серуендегенді жақсы көретін. Ол архитектураны ұнататын да түсіне білетін. Іргесінен ор қазылған, айнала ағаштар отырғызылған көне ғимараттарды көргенде тебіреніп кететін: күні өткен дәуірдің көзіндей айшықты көріністерге немесе ілуде бір ұшырасатын, бас-аяғы тап-тұйнақтай боп келіп, ойламаған жерден әсем жарасым тапқан жаңа үйлерге ден қоятын. Үйлердің үшкіл шатырларына, қалың жасмин гүлінің ішінде тарс бекітулі тұрған есіктерге, аралардың ұшқыр толқын бетіне көлбей түскен көлеңкесін көпірден қызықтай қарап тұрғанды ұнататын. Ол сәулетті сарайларды көзімен таразылай, егжей-тегжейлі сипаттай алатын. Сондай-ақ лашықтың да өзіндік ерекшелігін тап басатын.

	Ондайда Легедегі астыртын сатылып алынған үйді есіме алып, іштей қулық сақтағандай болатынмын.

	Біз Сан-Риольге оралып, қонақүйге тоқтадық, ал, үшінші күні Дззиге Легеге барып, сарқыраманы көріп қайтайық дедім. Айтқанымнан шықпайтын ол бұған тез келісті және қашанғы әдетімен түнгі екіге дейін сол сапар жайлы әңгімелеп көз ілмей қойды. Әлденендей бір нәрсені ойына алса болды, іштей шиыршық атып, соны іс жүзіне асырғанша сабыр-тағат таппайтын. Ертесінде Легеге кеп, стансадан өз үйімізге дейін салт атпен жеттік, бұл үй менің танысым – жергілікті соттың үйі болғандықтан екі күн аялдаймыз дедім мен.

	Оның жүзінен маған соншалықты аян, бейтаныс адамдармен жүздескенде байқалатын қымсынған және таңырқаған шырай білінді. Мен ептеп шаршағандай бейқам сыңай аңғарттым.



	–Қандай ғажап үй еді, – деді Дэзи – және өзі тіпті оңаша екен! Мына баққа, құдай ақы, кім болса да қызығары кәміл. Бұл сот өзі бір абзал жан екен!– Ол мүлкіне қарап иесі жөнінде осындай байлам жасады.

	–Сот кәдімгі сот та, – дедім мен, – мүмкін, ол ұлағатты- ақ кісі шығар, әйтсе де осы екі верандалы, төрт бұрышты үйден нендей әсемдік көріп тұрсың, сүйікті Дэзи?

	Ол өз ойын дәйім жеткізіп беруге шорқақ еді, сондықтан менің сауалыма тек жымиды да қойды, бұл күлкінің астарында мынадай ой жатқан еді: «Көлгірсу – күнә. Көгілдір толқын тәрізді, мөп-мөлдір терезе әйнектерін, ақшаңқы қабырғалар мен жасыл шатырды, ойға жеңіл, жүрекке жылы тиер қарапайым да жүйелі тәртіпті өзің де көріп тұр емеспісің, ойға шомып, баяу басып түсуге болатын осынау жалпақ баспалдақтар саялы жапырақтарын жайған алып ағаштармен ұштасады, сол ағаштардың арасынан қиялай түскен күннің сәулесі жүйелі түрде отырғызылған, еріксіз жанар арбайтын, алау атқан гүлдерді аялайды.

	Алдыңғы және екі бүйірдегі фасадпен табиғи үндестік тауып, үйді аясына алып, тұнып тұрған марғау табиғат құшағына өзің де емін-еркін еніп кеткендейсің. Өзің де сенбейтін басы артық сөздің не қажеті бар, сүйіктім?»

	Дэзи дауыстап былай деді:

	–Жаның жай тапқандай жақсы жай екен бұл. Үйдің төргі бөлмесінен шыққан Товаль қарсы алды бізді.

	–Армысыз, қадірлі Товаль. Дәп осы үйден сізді қездестіре қоямын деп ойламаған едім, – деді Дэзи. – Мұнда не істеп жүрсіз?

	–Мен осы үйдің қожаларын күтіп отырмын, – деп тауып кетті Товаль, бұл кезде Дэзи шағын қонақжай бөлмеде жолға киетін қалпағының тамақбау лентасын жөндеген қалпы, жан- жағына таңырқай қарап тұрған. Әп-сәтте кілемді де, лактелген ою-өрнекті еденді де, малахит пен жаңғақ ағашынан жасалған рамадағы таңдаулы туындыларды да бір шолып өтті. Солардың ішінде екі итті бейнелеген Гуэроның да еңбегі бар, иттің бірі қос табанына тұмсығын тығып, ойлы көзі жаудырап, жайбарақат жатыр, ал, екіншісі тік тұрған күйі әлденені аңдып қатып қалған.

	–Үй қожалары жоқ, – деді Дэзи картинаға таяп барып, зер сала қарап тұрып, – үй қожалары жоқ. Мына ит дәп қазір үретін тәрізді. Үздік еңбек емес пе, қадірлі Товаль! Мүмкін бұл ит жауды көріп қалған болар?

	–Немесе иесін көрген шығар, – дедім мен.

	–Мүмкін, иесінің алдынан еркелеп, үріп шығатын болар?

	Біз қайтсек екен?

	–Сіздер үшін бөлмелер әзір, – деп жауап қатты қушық бет Товаль алақандай көзінен мейірім шуағы төгіліп, қулана жымиып.

	–Ал сотқа келетін болсақ, ол сірә, осында болса керек.

	–Ә, Адам Карнерді айтасыз ба? Соттың аты-жөнін солай деп едің ғой. – Жоқ, соттың мұнда болғаны қалай дегендей Дэзи маған қарады.

	–Товаль, сірә, Карнердің көп ұзамай осында келіп қалатынын айтқысы келген шығар.

	Осыны айтар алдында ернімді қатты тістеп алып едім, соның салдарынан сөздерім: «һірә, ырнарһің һө ызаһай ыснһа һелы қалаһының ыйһысы һеген ығар» боп естілді.

	–Сен бір нәрсені талмап тұрсың ба? – деді әйелім жүзіме тура қарап. – Түкке түсінсем бұйырмасын. Әлбетте, көргенімізге дән разымыз, бірақ, Товаль, мұнда неге келгеніңізді айтпадыңыз ғой. Әлде мені жаңылыстырмак ойларыңыз бар ма?

	–Әй, Дэзи-ай, – деп Товаль айыпты адамдай күрсініп қойды, – соттың мұнда болғанына мен кінәлі ме екем?

	Дэзи кейіп оған жалт қарағанда ашу жанарына теппей жатып оқыс жадырап, күліп жіберді.

	–Сіз мені ақымақ деп ойлайсыз ба? – деп ол сауалды бүйірден қойды. – Егер сот осында болса және өзі соншалықты сыпайы болса, сізге өзінің құпия сырын айтуды тапсырған болса, оған былай деңіз, онда біз де, бәлкім, осында шығармыз!

	Бұл ойын қаншама қызғылықты болғанымен шындықты мойындауға тура келді,

	–Дэзи, – дедім мен қолынан ұстап, – жан-жағыңа көзіңді жүгірт те өз үйіме келдім деп ойлай бер. Сені біраз әуре-сарсаңға салғым келген еді, алайда, сен мазасыздана бастадың, осындай қамқорлығы үшін Товальге алғысыңды айта бер. Мен бар болғаны үй сатып алушымын. Уақытының тым шектеулі екендігіне қарамастан Товаль аянбай тер төгіп, үйдің ішкі құрылысын түгелдей қайта жөндеп шықты. Ал, сотқа келетін болсақ, ол шынында да осында, сот – өзіңсің. Үйдің бағасын да өзің бер, сірә, жақсы салынған-ау деймін Мен түсіндіріп шыққанша Дэзи Товаль екеумізге алма- кезек таңдана қараумен болды.

	–Соның растығына ант-су ішші, – деді ол қуанғаннан жүзі қуқыл тартып, – қатал теңізшілер дәстүрімен ант етші, бұл үй... Түһ, мен не деп кеттім. Әрине, сіздердің әрқайсысыңыздың еншіңізге тура бір-бір үйден тиеді екен. Соттарыңыз мына мен бе?! Маған салсаңыз, тіпті, ұсқынсыз сарай неге болмайды...

	Ол қуанғанынан мені бас салып құшақтап, көз жасымен омырауымды айғыздап берді. Миығынан күліп, сыр бермей қуланып тұрған Товаль да менің кебімді киді. Содан соң бөлмелерді аралай бастадық, көріп шыққаннан кейін күн сәулесі шарпыған судың отау-отау көбігіндей құлпырып, Дэзидің көз алдынан жарқын болашақ, сан алуан жиһаз- мүліктер, гүлдер, терезелер мен перделер бір-бірімен алмасып, елес беріп өтіп жатты. Ол былай деді:

	–Осының бәрі де сізге кенет ғайып болатындай көрінбей ме?

	–Ешуақытта да!

	–Алайда, менің мінезім мінез емес. Желім оңымнан тұрса болды, қолда барымды баз біреу тартып алып, таптап кететіндей, ынтымағыма ылаң салатындай көріп, оқыс үрейлене беремін...

	Әрбір адамның – кәдімгі үйреншікті қош-көңіл күндерінің бірінде жиі де қайталанбайтын, жасанды түрде де пайда болмайтын, өздігінен туатын, тек бір ғана ұмытылмас күні болады – сол күні ол өткен күндеріне ойша көз жіберуді қалайды, тіпті, сол күнге қайта оралғысы келеді. Бұның өзі көне хаттарды қайта ақтарумен бара-бар. «Толқын перісі» – Фрези Гранттың құрметіне өткізілген карнавалды еске салатын ескерткіш ретінде сақталған қоңыр желбіршекті Дэзидің сары көйлегіне байланысты дәл осындай хал менің де, оның да басынан өткен еді және театрдағы сол күнгі кеште мен өз досымды абайламай ренжітіп алған едім.

	Бірде ойымызға оралған көне жайлар арада біршама үзіліс болғанына қарамастан, күні бойы жадымыздан шықпай қойды, таңғы астан кейін де, түстік үстінде де, серуендеп жүрген кезде де, жұмыс арасында да тек соны әңгімелеумен болдық. Нақтылы жайларды әңгімелей келіп, осыдан бір жыл бұрын теңіз астындағы жартасқа соғылған, бір жақсысы, адамдары дін-аман құтқарылған «Сүңгуір» кемесіндегі оқиға мен Гель-Гьюде болған жайды әрқайсысымыз өзімізше еске алыстық. Өткен күндер ап-айқын елес беріп өтісімен, соның өзі талдау жасауды талап етіп, қаперімізден шықпай қойды. Сан алуан оқиғаларды басымыздан қайта кешкендей болдық, болашағы беймағлұм сол бір күндер енді оралмайды-ау деп қынжылдық. Өткен-кеткеннің кешқұрым еске түсетіндігінен бе екен, жағаға жеткен адамның жадына ұшы-қиырсыз тұңғиықты түсіретін көкжиектің ар жағында қандай жағалаудың бой тасалап жатқанын білмеген, беймаза тірліктен мезі болып, соның бәрін ойша саралаған кезін еске салар тымық теңіз толқынынан да болар. Сонымен біз бір кездері мен сүйген Биче жайлы әнгімелеп келеміз.

	–Міне, мына көздер Фрези Грантты көрген, – деп Дэзи менің қабағымды саусағымен бір басып қойды. – Міне, мына қолдар соның қолын қысқан. Ол менің қолымды қағып өтті. Ана тіліңмен сөйлескенсің. Иә, толғана берсең, одан адамның басы айналады, оны білемін, алайда, содан кейін, маңыздана, байсалдана түсесің және сол күйде қалу үшін ерсілі-қарсылы теңселіп жүре бергің келеді. Өзгеде шаруаң жоқ: өзіңмен өзің боп жүргенің сол!

	Қас қарайьш кетті. Қараңғылық құшағына енген жанымыздағы бақ қарауытып тұр. Терезе жарығынан біздің үйдің бесаспап қызметшісі Дик көрінгенде біз есік алдында отырғанмыз. Оның ізін ала үстіне қарапайым жол киімін киген, ұзын бойлы адам күлімсірей қарап келе жатты. Күнқақты бейтаныс жүзіне терезе жарығы түскенде:

	–«Толқын перісі» – деді ол.

	–Филатр! – деп орнымнан атып тұрып, еріксіз дауыстап жібердім. – Ерте ме, кеш пе, әйтеуір, бір кездесерміз деп жүр едім. Үш ай бойы хат алысып тұрғаннан кейін мен сізден көз жазып қалдым, сізді Салерге немесе Дибльге кеткен болар десті маған. Менің өзім де екі жыл бойы саяхаттап жүрдім. Бізді қалай таптыңыз?

	Үйге кірген сод Филатр бізге өз басынан кешкен жайларын әңгімелеп берді. Дэзи әуелгі кезде таңырқаған сыңаймен үнсіз отырған еді, алайда, келе-келе бой үйретіп, шұғыл жадырап, бұрынғы дағдылы қалпына ауысты. Егер Филатр әлдеқалай әңгімесінің желісін үзіп алғандай болса, оның ойын сабақтап, демеп жіберіп отырды. Сол сәтте ол маған қарап, байыппен діттеген межеге көбіне-көп дөп тие де бермей, оның әңгімесіне аса ден қойып отырғандығын аңғарту үшін ішінара қосалқы сөз қосумен болды.

	Тавасса өзенінің жоғарғы ағысындағы, Легеден екі жүз мильдей жердегі алапестер колониясын басқаруға белгіленген Филатр мен Еуропаға саяхатқа шығып кеткеннен кейін көп ұзамай сол жаққа әйелімен бірге көшіп барыпты. Біз бірнеше күн бойы көңіл көтеріп, бой жаздық.

	–Ізін таптың, – деді Филатр, – мен «Мария Целестадан» да гөрі сіз үшін маңыздырақ, өзіңіз «Сүңгуірде» айтқан оқиғаны еске алып отырмын. Бұл...

	–«Толқын перісі» – деп оның бір сарынды әңгімесіне Дэзи шұғыл килікті де, өз тұспалының дұрыстығына кәміл сенгендей, «менің айтайын дегенім тек, осы ғана еді, ендігі әңгімелеріңізге кіріспеймін» дегендей жайласып отырды.

	–Сіз дұрыс айтасыз. Мен «Мария Целестаны» бекер ауызға алғаным жоқ. Қымбатты Гарвей, біз аң аулау мақсатымен бумен жүретін катерге отырып, шығанаққа қарай бет алдық, менің жанымда Оро биологиялық стансасының екі қызметкері бар-ды. Капароль аралының оң жағындағы жартасты қолтыққа енгенімізде қас қарайып кеткен еді, матростар таңертеңмен отын әзірлемек болған орманға аялдау үшін біз бұл жерден тезірек өте шықтық. Айналада катеріміз толқын төсінде қалқып келе жатқан ағаш салындысын жарып өтті. Сол маңнан жүздеген шағын аралдар ұшырасты, біз толқынның ырқымен зәулім ағаштың салалы бұтақтары төніп тұрған тып-тымық дөңгелек шығанақтан бір-ақ шықтық. Жолдан адасып қалмас үшін, дәлірек айтқанда, беймәлім қиырға шығандап шығып кетпес үшін, капитан катерді ағыспен бойлата, үлкен екі жартастың аралығына қарай бағыттады, біз сонда түнеп шықтық. Мен каютаға емес, палубада ұйықтадым, ерте ояна келсем, таң саз беріп қалған екен.

	Дөңгелек шығанақты шолғанда тұрған жерімнен үш-төрт қадам жерде, кеме діңгегінен де биік, зәулім ағаштың түбінен көрген қос желкенді кеме түсім емес, өңім болып шықты. Теңіз түбінде төңкеріліп жатқан екінші кеменің сұлбасы жарқырап көрінеді. Бәзбіреу мені тәтті ұйқыда жатқанымда төсегімнен жұлып алып, тұңғиыққа атып жібергендей жартасқа өрмелеп барып, кеменің құйрық жағына тақап келдім, айнала тұтасқан ағаш пен ширатылған шырмауық екен, күртемнің дал-дүлы шықты. Мен қателеспеген екенмін. Бұл су мен жел өтінде иесіз қалған «Толқын перісі» екен. Тіпті кеменің желкені де көрінбейді. Айқайлап көріп ем, тірі жан жауап қатпады. Жартылай су толған бір қайық жар жиегінде жантайып жатыр. Тот басқан темір қайықты тұрғызып, суын төккен соң, жанында жатқан ескекті алып жүзіп бардым да, салдауыр арқанымен өрмелеп кеменің құйрық жағынан палубаға көтерілдім.

	Кеменің иесіз қалғанына бір жылдан астам уақыт өтсе керек. Палубаны шөп басып кетіпті, бұтақ пен жапырақтан көрінбейді. Кеме діңгегінің желкен ағаштарына оралып өскен шырмауықтар гүл атып, үзік-үзік ау құсап салбырап, тербетіліп тұр. Кеменің ішіне кіре бергенімде денем түршігіп кетті – салонның ішіндегі жалғыз тіршілік белгісіндей түсі суық сұсты, құйттай жылан кілемнің үстімен жылжып барып, дәліздің айналмасында ғайып болды. Содан соң бір тышқан жүгіріп өтті. Сіздің каютанызға бас сұғып едім. қоқырсып жатыр екен: еденде шашылып жатқан сынған ыдыстар мен ескі

	шүберектер, құжынаған жасыл қоңыздардан аяқ алып жүру қиын. Каютаның іші тым қапырық екен, тіпті көңілің құлазып сала береді, әлдекімнің мені осындағы қоңыздарға балап, мерт қылуы да ықтимал-ау деп ойладым. Мен тағы да палубаға көтерілдім, одан соң асханаға, кубрикке кірдім, бәрінде де қоқыстар мен қоқыр-соқыр, қаптаған шыбын- шіркей. Өз өзімнен абдырап сасып торыға бастадым. Осы кезде катерін «Толқын перісіне» қарай бұрған капитан мен оның матростарына кеменің ішін тінтіп шығу керектігін ескерттім, шығанақты бастарына көтерген олар таңырқай жүріп, кемедегі кәдеге жарайтынның бәрін де жапа-тармағай бөлісіп жатты. Менің таныстарым, биологиялық стансаның қызметкерлері де оңай олжаның қызығына түсіп, жыландарды таяқпен өлтіре жүріп, адамдардың дерегін табамыз ба деген үмітпен кеменің қуыс-мүйісін шарлап шығу үшін жарты күндерін жоғалтты. Алайда, ешбір қағаз да, журнал да көзге түсе қоймады, бар болғаны капитанның каютасындағы үстелдің шеткі жағындағы жәшіктің жарығынан жыртылған бір хаттың қиындысы ғана табылды, мен оны сақтап қойдым, сәті түскенде сізге де көрсетермін.

	–Мен оқығым келмеген хатты сіз оқиды деп сенуіме болатын шығар... Сірә, жазған адамның өзі жыртқан болуы керек хатты. Алайда, бұл болжамның өзі де мен шешетін мәселе емес.

	Мен кеменің діңгегіне, одан да биік алып ағаштардың ұшар басына, одан әрі көк төсінде қалықтаған бейқам ақша бұлтқа көз жібердім, палубада тұрған едім. Ауаға ілініп қалған жаңбырдай жан-жакқа қанат жайған шырмауықтың салбыраған сабақтарының ұшы ширатылып семе бастапты. Қаулап ұйыса өскен шырмауық пен ағаштың жапырақтары күн сәулесіне шағылысып, желпінген самалмен қылаң ұрады. Самал саябырлаған кезде діңгекке тым жақын өскен бір бүрме біреу ұстап қалған маятник тәрізді жантайған қалпы ауада ілініп қалыпты... Қайтсе де бір сілкінбек. Аз-кем жел тұруы мұң екен, әлгі бүрме биік ағашқа болар-болмас жанасқан сәтте ішектей дірілдеп, діңгекті орап алды.



	Жабырқау Дэзи жас толы жанарын Филатрдан алмай қарап қалған.

	–Саған не болды? – дедім мен Филатрдың көргендерін көз алдыма айқын елестетіп отырған қалпы қобалжи сөйлеп.

	–Паһ, – деп сыбырлай сөйледі ол даусын сәл көтерсе жылап жіберетіндей үрейленіп. – Не деген ғажап! Қандай мұңды, әрі осылай болғанының өзі қандай жаксы!

	Оның неменеге таң-тамаша болғанын абайламай сұрап қалғаным.

	–Білмеймін, – деп жауап қатты Дэзи көз жасын сүртіп.

	–Кейін біле жатармын, қымбатты доктор, айта беріңіз.

	Филатр оның қапа болған түрін аңдап, әңгімесін ықшамдап айтты.

	Олар сан-сапат аралдардан әзер сытылып шығады. Ерте ме, кеш пе мені бір кездестірермін деп ойлаған Филатр Браун арқылы «Толқын перісінің» тағдырын сұрастырып, білуге тырысыпты. Оның дерегін тек екі айдан соң анықтапты.

	«Толқын перісі» Эку Летриге жарты бағасына сатылған екен де, сол бойда капитан Герудтың басқаруымен Аквитэнге жүзіп кетіпті. Содан бері ол жөнінде ешкім ешнәрсе білмейтін көрінеді. Әлдебір астыртын әрекеттің, нендей бір беймәлім қарақшылық жоспардың құрбаны болды ма екен немесе ізіне түскен жаудан өзен жағасындағы қалың орманды сағалап жан сақтады ма екен, бәлкім, оның экипажы жұқпалы аурудан опат болған шығар, болмаса кемені тастап, қайсыбір аштыққа және жыртқыш аңдарға жем болды ма екен – ол жағын анықтау мүмкін емес еді. Тек арада көп жыл өткен соң барып, Тавассадан алтын шығып, жұрттың бәрі алтын желігіне ұшыраған кезде ғана мұның бәрі естияр адамның өзін балаға айналдырып жіберетін, әлде бір авантюраның салдары болса керек деген болжам айтылды, бірақ оған беймағлұмдық жағдайға көңіл тоқтата қоймайтындар ғана нанғандай еді. Жаманатқа ұшырап, түгі қалмай үптелген кемені іле-шала іздеу салатын адам шықпағандықтан кездейсоқ катер тап болғанға дейін «Толқын перісі» сол жерде жата берген-ді.

	–Алайда бұл сіз бен мен үшін тым жеткіліксіз, – деді Филатр, – Сениэль кемесіне байланысты барлық жайды ортаға салып, ойласқаннан кейін. – Дәл кеше мен Биче Сениэль есімді келіншекке кезіктім.

	Көз жасын тыйған Дэзи күлімсірей түсті де, тыйыла қалды.

	–Биче Сениэль дейсіз бе? – дедім мен оның тағдырын білудің өзім үшін маңызды екенін енді ғана түсініп.

	–Биче Каваз.

	Сонсоң Филатр аз-кем үнсіз отырды да былай деді:

	–Иә, Риольге бара жатқан кемеден жолықтырдым. Гектор Каваз деген күйеуі де жанында екен. Әйелі сырқаттанып қалған соң, дәрігер екенімді білген бойда мені шақыртыпты. Әйелдің кім екенін білмеуші едім, алайда фамилиямды ести сала Лиссте тұратын Томас Гарвейді білесіз бе дегенде барып есіме түсті. Мен білетіндігімді мойындадым және сіз жәйлі бірқыдыру сыр шерттім. Кездейсоқ таныстық үстінде айтылатын жәйдан гөрі өзгеше тәртіптегі кейбір басқа жағдайлар туралы және Стерстің үйіндегі карта ойыны кезінде белең алған сіз бен бізге белгілі деректі, сондай-ақ көлденең кісіге айтуға болмайтын басқа да жағдаяттарды сақтық жасап айтпай бүгіп қалдым. Алайда, әңгіме желісі «Толқын перісінің» тарихына тірелгенде мен оны тоғайлы шығанақтан көргендігімді мәлімдеуді қажет деп білдім. Ол сабыр сақтай сөйледі, тіпті, менің кемені тапқандығымның өзі де тек бір сәтке ғана абыржытқандай еді, ол жөнінде жөндеп сұрастыруыңыз керек еді деді ол. Оның күйеуі барынша елгезек, орнымен сөйлейтін, орнықты адам, орайы келгенде үйлену тойынан кейін алғашқы күндері жүзіне тор тұтқан бір келіншекпен бірге сіздің қайық үстінде отырғаныңызды түсінде жиі көргендігін маған әңгімелеп берді. Содан сіздің тарихыңыздың оған белгілі екендігі байқалды. Әңгіме қыза келе сөз арқауы Гель-Гью оқиғасына бір-ақ тірелді. Енді ол тіпті емін-еркін шешіле сөйледі. Биче Каваздың сізге деген көзқарасы жайлы бір ауыз да сөз айтылған жоқ, алайда көгілдір кеңістік арқылы бір-бірінен көз алмайтын екі жағалау сияқты мен оның сенімді пішінмен терең ойға шомып отырғанын аңғардым.

	«Егер Гездің трагедиясы килікпегенде, – деді Гектор Каваз, – ол сізге неғұрлым жақын болуға тиісті еді, қымбатты Биче. Бар жағдай соған әкеп соғатын еді. Оның шырқын бұзған тек сол бір аласапыран тұтқиылдан болған ажал».

	«Жоқ, өмір, – деді келіншек Кавазға сенім арта күлімсірей қарап. – Өмір мені сол бір күндері қолыма кілті түсе қоймаған жабық есіктің алдында сенделтіп қойғандай еді, сол кілттің көмегімен әлгі есіктің жасанды емес екендігіне көз жеткізуге болатын. Мен тарс бекітілген есікті қағып қайтем. Сол мезетте- ақ байланыс жасаудың мүмкін еместігі анықталды. Түсінбейді екем, жоқ болғаны!

	–Бұл ашу үстінде айтылған сөз! – деді Каваз.

	–Неге? – деп Биче шынымен таңырқап қалды. – Мен әрдайым өзімнен-өзім оқшау қалғанды қалаймын. Бұдан асқан ізеттілік болуы мүмкін бе, қадірменді доктор?».

	–Немесе, ұлағаттылық деңіз, – деп қоштай сөйледім мен.

	Оның денесінің ептеп қызуы бар екен, аздап суық тигізіп алыпты. Мен оны соншалык ер һәм ақжарқын жан екен деп кеттім. Сан-Риолде мені Товаль іздеп келді. Қонақүйінің кітабынан менің атымды көріп, кәдімгі сол доктор Филатрдың өзі екенімді білген бойда маған кеп сіз жайлы білетіндерінің бәрін баян етті. Дәп сол сәтте колониядағы жұмысымды доғарып қойып, жиналып жолға шыққанымды айтып жатып қайтем? Дұрыс айтасыз. Ұмытшақ боп барам. Көре қалсаңыз сізге мына бір хатты тапсырарсыз деп өтінген еді Биче Каваз.

	Ол портфелін ақтарды да, менің атым жазылған шағын бір конвертті ішінен суырып алды. Құптай әрі қымсына бас изеген Дэзиге қарадым да, хатты оқып шықтым. Ол бес жолдан тұрады екен. «Бақытты болыңыздар. Мен сізді қадірлеп, құрметпен еске аламын, Биче Каваз».

	–Бар жазғаны осы-ақ па... – деді қынжылған кейіппен Дэзи. Мен көбірек жазар деп ойлаған едім. – Өңіне қан тепкен ол орнынан тұрып кетті. – Хатта менің күйеуімнің бәрін көруге құқы бар бақытты адам екені, ол не қаласа және қайда қаласа, соны көруге ерікті екені айтылар деп күткен едім. Және тағы да: «Сіздікі жөн, өйткені, бұны жалған сөйлемейтін Томас Гарвей, сіз айтқансыз» деген сөздер болуға тиісті еді. Ендеше, негізгі уәжді солардың бәрі үшін мен айтайын: Томас Гарвей сіздікі жөн. Қайыққа сізбен бірге мен де отырған едім және Фрези Грантты мен де көрдім. Шілтерлі көйлек киген қыз түпсіз тұңғиыққа кетем деп қорықпайды, өйткені, ол өзгелер көре алмайтынды көреді және оның көргендері дүйім жұрттың бәрінің де еншісіне тиген – алыңыз соны!

	Осынау күрделі құбылыстарды талдауға мына мен, Дэзи Гарвей, әлі жаспын, дегенмен тағы да былай демекшімін:

	«Адамды түсінбейді бұл жұрт». Көптеген көзге шалынбайтын құбылыстарды көру үшін оны түсіну керек. Фрези Грант, сен барсың, сен зымырап жүрсің. Сен осындасың!» «Кеш жарық, Дэзи! Кеш жарық, Филатр, кеш жарық, Гарвей!» деші бізге. Ол біресе нұрланып, біресе ашу шақырып, бірде жарқылдап күліп отырды. Арқамды ызғар қармап, мен еріксіз орнымнан тұрып кеттім. Іле-шала Филатр да көтерілді. Зайыбымның даусы күмістей сыңғырлайды. Мен оның үнсіз айтқан сөздерінің өзін айқын естігенім соншалық, тіпті, Филатрдың өзі де жалт қарады.

	–Міне, осылай, – деді Дэзи отыра беріп жеңіл күрсініп қойып, – саған да қайырлы кеш, Фрези!

	–Қайырлы кеш! – деген үнді біз теңізден де естідік. – Қайырлы кеш, достар! Қараңғы жол үстінде зерікпейсіздер ме? Мен асығыспын, кетіп барам...



	1928 жыл.





	Оглавление

	I тарау

	ІI т а р а у

	ІІI т а р а у

	IV т а р а у

	V т а р а у

	VІ т а р а у

	VІІ т а р а у

	VІІІ т а р а у

	ІХ т а р а у

	Х т а р а у

	ХІ т а р а у

	ХІІ т а р а у

	ХІІІ т а р а у

	ХІV т а р а у

	ХV т а р а у

	ХVІ т а р а у

	ХVІІ т а р а у

	ХVІІІ т а р а у

	XIX т а р а у

	XX т а р а у

	XXІ т а р а у

	XXІІ т а р а у

	XXІІІ т а р а у

	XXІV т а р а у

	XXV т а р а у

	XXVІ т а р а у

	XXVІІ т а р а у

	XXVІІІ т а р а у

	XXІХ т а р а у

	XXХ т а р а у

	XXХІ т а р а у

	XXХІІ т а р а у

	XXХІІІ т а р а у

	ХXXІV т а р а у

	ХXXV т а р а у

	Э П И Л О Г





