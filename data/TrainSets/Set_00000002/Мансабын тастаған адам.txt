	Тұрсынқан Əлқанұлы

	Мансабын тастаған адам





	Повесть



	– Жеңісқан мансабы мен қызметін тастап, жеке кəсіппен шұғылданып кетіпті, – деген жаңа да тың хабар қаңтар айындағы аяз құрсап, үскірік буып тұрған, маусымдық емтихан алу жұмысымен қарбалас болып жатқан аудандық 1-орта мектептің түкпір-түкпірін тінте келіп, əдебиет сабағын оқыту группасының кеңсесіне келіп тұмсық тіреді. Бұл бөлмеде асыға емтихан дұрыстап жатқан мұғалімдердің кейбіреуі бұл хабарды естігеннен кейін:

	– Шын ба? – деп таңдайларын қаға тамсана тіл қатса, енді біреулері:

	– Қойшы-ей, өтірік шығар? – деп сенбегендей күдікті позиция ұстады.

	– Шын айтам, – деді бұл хабарды осы бөлімге алып келген, көк көз, сары шашты, сорайған ұзын бойлы Жанат мұғалім, қара қоңыр түсті тері палтосын киім ілгішке іліп жатып. Бүгін түсте Жиделі ауылдығында шипагер болып істейтін жездеміз үйге келген еді, бұл хабарды соның аузынан естідім.

	– Ой, алла! – деді Сəулегүл атты мұғалима ішегін тарта үн қатып, – қызметі мен мансабын тастап, жеке кəсіппен шұғылданып кететін оны жын қағып кетіп пе?

	Сəулегүлдің осы сөзінен кейін-ақ бөлмеде отырған мұғалімдер жан-жақтан жамырай əңгімеге араласып, бұл мəселе жайындағы өз көзқарастарын жабал білдіре бастады.

	– Ой, ол атышулы «қырсық Жеңісқан», «қисық Жеңісқан», емес пе? Тағы да сол қырсығы ұстап қалған шығар?

	– Əй, кім біледі? Бұған ешқашан да сенбеймін. Қанша қырсық болса да, ай сайын алып отырған айлығы мен əрең тиген мансабын тастап кететін оның мыйы ауысып қалмаған болар?

	– Бұған сенбейтін ештеме де жоқ. Баяғы Жеңісқан екені шын болса, қызмет пен мəнсабыңа пысқырып та қарамайды.

	– Мансабын қойшы, қызметін тастап кетер болса, бұдан кейін ол қайтып жан бағады?

	– Сауда істейтін шығар? Ақша мол түсетін бір кəсіп тауып қойды ма қайдан білесің?

	– Рас, рас, «жындының бір аяғы – сегіз, бір аяғы – тоғыз», деген. Ол қырсық, ақша түсетін бірдеменің шетін көріп те қойған шығар. Ертең-ақ лап етіп байып, өкімет беретін айлықтан əлде қайда артық ақша тауып жүрмесіне кім кепіл?

	– Иə деші, бұның жөні бар екен. Ертең-ақ қазақтан шыққан миллионер болып жүрмесін!

	– Əй, кім біледі? Далада жатқан қайдағы ақша дейсіңдер? Ондай оңай теріп алатын ақша болса, бəріміз бұл арада не қып отырмыз.

	– Соны айтам, бұл заманда ақша табу да оңай емес қой!

	– Ой, осы хабардың өзі өсек болып жүрмесін, əй, Жанат, сенің əлгі жездең Жеңісқанмен қалжыңдаспайтын шығар?

	– Сендер де адам баласына сенбейді екенсіңдер! – деді «өсек», деген сөзге шамдана қалған Жанат,– мені ауылдың отбасындағы əйел деп пе едіңдер, ол екеуі ешқашан қалжыңдаспайды. Жездеміздің өзі де оның бұл қылығына таң қалып, айран-асыр болып отыр. Тіпті бүкіл ауылдықта бұның байыбына бара алмай жатыр дейді. Жеңісқанға жаны ашитын кейбір таныс-білістері «болмағанда штатыңды сақтап қойсаңшы», деп ақыл айтқан екен, Жеңісқан оларға керегі жоқ деп, жалғыз ауыз тіл қатыпты.

	– Онда үкіметтен біржолата қол үзген болды ғой, сонда ол не істемекші екен, ə?

	– Соны айтпайсың ба? Штатын да керек қылмаса, онда ол диқан болып егін сала ма? Жоқ əлде, малшы болып мал баға ма?

	– Расында, ғажайып екен! Ой, Сəке, бағанадан ештеме айтпай, «аузын буған өгіздей, болып отырсыз ғой, бір кездегі ақын, шəкіртіңіздің мына қылығына бір көзқарас айтсаңызшы?

	Осы сөзден кейін ғана бағанадан бері əңгіме көрігін гулете басып отырған мұғалімдердің барлығы бұрыш жақтағы үстелде емтихан қағазына тесіліп, өз алдына толғанып отырған, қытай қазақтары арасында дардай ақын, деген атағы бар Сəрсен мұғалімге бұл кісі не айтар екен дегендей жапырыла қарай қалысты.

	– Бағанадан бері дүрілдеген əңгімелеріңнің барлығын естіп отырмын, – деді елудің жуан ішін аралап кеткен ақбұйра шашты, аласа бойлы, Сəрсен мұғалім қызыл сиялы қаламын қолына ойнатып отырып,– Жеңісқанның қызметі мен мансабын тастап кеткеніне несіне таң қалып отырсыңдар? Жаңа өздерің айтып жатқан қырсық мінезіне қарағанда, ол Жиделі ауылына барып, ауыл бастығы болғанда да, ол арадағы басқа басшылармен шығыса алмағандығы сөзсіз. Осындай шығыса алмаушылықтан оның бір жылдың ішінде екі рет қызмет ауыстырғанын өздерің де білесіңдер. Сондықтан «аш құлақ та тыныш құлақ, өз қотырымды өзім қасиын», деген бекімге келген ғой. Қазіргі мына барлық жерде реформа жасалып жатқан нарықтық экономика заманында оның осы қылығының өзі дəуір тасқынына сай келетін бір түрлі жаңа бастама емес пе? Оның сыртында, қазақтың небір оқығандары мен кəсіптік негізі күшті зиялылары өздерінің кəсіптерін тастап, шолақ-шолтыраң мəнсап қуалап кеткен осы күндерде, Жеңісқанның бұл ісін бір түрлі ерлік пен батылдық деуге болады. Ал, қолынан ештеме келмейтін шолақ мансапты болғаннан өз қотырын өзі қасыған, əлдеқайда жақсы емес пе? Соның үшін бұны Жеңісқанның қырсығы мен қисығы, дегенше, оның батырлығы мен ерлігі деп, мадақтап марапаттау керек! Сəрсен мұғалімнің осы сөзінен соң, бөлме іші бір сəт шыбын ұшса естілердей тым-тырыс бола қалды да, аздан соң оқытушылар тағы да дүрілдеген əңгімеге түсіп, Жеңісқанның осы мектепте істеген кездері мен өткен өмір көшірмелерін тілдеріне тиек ете бастады.

	* * *

	Жеңісқан осы ауданның Аршалы ауылында қарапайым егіншінің отбасында туып өскен, осы аумақтың төл тумасы болатын. 8 Жылдың алдында ішкі Қытайдағы əлде бір атақты университеттің қытай əдебиеті кəсібінен оқу тауысып, аудан бойынша ең үлкен білім ордасы саналатын аудандық 1-орта мектепке əдебиет оқытушысы болып орналасқан-ды. Мектеп бітіргеннен кейін алғашында туған жеріне қайтып келуді оншалық қалап кетпеген ол, жарым жылға дейін район (өлке) мен аймақ орталығында сандалып жүріп, өзіне қызмет орнын өздеген болатын. Бір кезде район орталығындағы əлде бір мекеме оның архивін ақтарыстырып көрген соң, оны қызметке аламыз деп тəуір-ақ дəмелендірген еді. Көп өтпей ол орынды əлде бір тірегі бар, мықты біреудің баласы қағып кетіпті де, қатты ашуланған өрт мінезді ол əлгі мекеме бастығының алдына тайсалмастан барып:

	– Қазір заң алдында барлық адам тең болып отырған жағдайда, осы сіздер артқы есікпен жүріп, бармақ басты, көз қысты болуды қашан қоясыздар? Бастықтардың балалары мен туыс-туғандары ылғай жақсы орынды иелеп алғанда, егінші-малшылардың балалары қайдағы қызметті табады? – депті де, есікті тарс еткізе жауып шығып кетіпті. Осыдан соң аймақ орталығына келіп, қызмет орнын іздеп бірталай жүрген ол, бір күні əлдебір басшының алдына кіріп:

	– Бастықтардың балалары мен құда-жекжаттарынан асқан орын болса, бізге де қайран етсеңіздер, – деп өтініш айтыпты.

	Сонымен жарым жылға дейін район мен аймақ орталығында қан жілік болып, қызмет орнын іздеп сабылған ол əбден түңіліп, күдері үзілгеннен кейін өз туған жеріне қайтып келіпті. Бұл араға келгеннен кейін де ауылдық мектептерінің біріне бөлініп кете жаздаған оны, ауданда басшылық қызметіне араласып жүрген немере ағасы араға жүріп, əрең алып қалыпты. Қазір Жеңісқанның 1-орта мектепке əдебиет оқытушысы болып орналасқанына да екі жылдан асып барады. Осы екі жыл ішінде ол оқытушылық кəсібінің қырсырына қанып, тəжірибе-сабақтар топтап, өзінің дарыны мен қабілетінің арқасында ел көзіне түсіп, жұрт алқауын ала бастады. Сабақ өту, клас жетекшілік қызметін істеу сынды қызмет уақыттарынан басқа кездерде, мектептегі əдебиетке əуес оқушылардың басын қосып, түрлі үйірмелер ашады. Оқушыларды сабақтан сыртқы алуан түрлі қимылдарға ұйымдастырады. Бір жылдан бері өзі де өлең жазумен айналысып, аудан көлеміндегі түрлі газет-журналдарда алуан тақырыптағы өлеңдерін жариялай бастады. Ашық-жарқын, жайдары мінезімен көп оқытушылардың көңілдерінен орын алып, олармен балдай батып, судай араласып кетсе, бірдемені беті-жүзің демей айта салатын, өз айтқанынан оңайлықпен қайта қоймайтын, туада сүйегіне біткен қырсық, мінезімен де аз болмаған қызметтестерінің көңілдерін ауыртып алып та жүр. Өте-мөте сабақ мазмұны жəне сабақ өту секілді кəсіптік жұмыстарға келгенде, ол өзі жетерсіздік, кемшілік деп тапқан мəселелерді кім болуына қарамай, бетіне баттитып айта салады да, оның соңы қып-қызыл дау мен егес-араздыққа ұласып жатады. Адам пендесінің айтқандары мен істегендерінің барлығы көптің көңілдерінен шыға бермейді ғой, кей-кездері оның айтқандары қаншалық жөнсіз, орынсыз болып тұрса да, бір мойындыққа басып, оңайлықпен иліге де қоймайды. Қай-қашанда өзінікін ғана жөн санап, басқаларды терістегісі келіп тұрады. Осыдан барып құрбылас-құрдастары мен замандас-тұрғыластары оны сыртынан «қырсық Жеңісқан», «қисық Жеңісқан», деп сылтың етеді.

	Бұл мектепте ол қай-қашанда тура сөйлеп, əділдікке жақшы болып жүретін Сəрсен мұғалімді ғана ерекше силап, құрмет етеді. Оны қытай қазақтарындағы белді де мықты ақындардың қатарына қосып, өзіне ұстаз, өнеге тұтады. Ол кісімен əдебиет, оқу-ағарту жəне түрлі əлеуметтік мəселелер туралы əңгімелесіп, үнемі сырласып тұрады. Жазған өлеңдерін көрсетіп пікір алып отырады.

	Бүгін де міне мұғалімдердің сабаққа кіретіндері сабаққа кіріп, көшеге шығатындары көшеге шығып кетіп, бөлмеде Сəрсен екеуі ғана қалған орайда, Жеңісқан сабақ дайындығы дəптерін жауып тастады да:

	– Сəрсен мұғалім, жақында əлгі бір жас сыншының «Шинжаң» газетінде, жарияланған мақаласын оқыдыңыз ба? Ол мақаласында қазіргі əдебиетіміздің хал-күйі жайында недəуір тартымды пікірлер айтыпты ғой? – деп сөз бастады, Сəрсен мұғалімнің жанындағы орындыққа отырып жатып.

	– Иə, оқыдым, – деді Сəрсен мұғалім де көзілдірігін алып, үстел үстіне қойған соң, – ұлттық əдебиетіміз жайында біршама жақсы талдаулар жасап, недəуір да əділ пікірлер айтыпты.

	– Ұлттық əдебиет деген сөзден шығады, – деді Сəрсен мұғалімнің сөзінен кейін əлдене есіне түсе қалған Жеңісқан, қысқа қырықтырған шашын оң қолымен сипап қойып, – осы кезде əлдекімдер «поэзиялық ұлттан философиялық ұлтқа өту» деген бір əуенді шығарып алыпты. Оларша болғанда, біз тегіннен өлеңмен, яғни, əдебиет-көркемөнермен ғана шұғылданып, экономика жəне ғылым-техника істерімен айналыспаған ұлт секілдіміз. Ал, дүние жүзіндегі ұлттарды «поэзиялық ұлт», «философиялық ұлт» немесе «көркемөнерлік ұлт», «экономикалық ұлт» деген сияқты жіктерге жіктеуді дүние тарихы мен ұлттар тарихынан осы күнге дейін оқымаған екенмін. Осы мəселе жайында жақында біздің қазақ тіліндегі телевизиямызда бір топ қазақ оқығандары жиналып алып, талқы жасап жатыр. Маған осы бір айтылымның астарында «түйеге мінсе екі ауыз өлең айтатын қазаққа енді поэзияның қажеті жоқ, өлеңді қойып, басқа істермен айналысу керек», деген мазмұн жасырынып жатқан сиқты болып сезіле береді.

	– Дұрыс айтасың, – деді Сəрсен мұғалім Жеңісқанның сөзі аяқтаған соң, темекі тұқылын күлсалғышқа нығарлай отырып, түтінмен жасаураған көзін қолының сыртымен сипай сүрткен соң, – «поэзиялық ұлттан философиялық ұлтқа өту», дейтін осы бір айтылым жөнінде мен де көп рет ойланып, көп рет толғанып көрдім. Бірақ, қанша ойлансам да оның қалайдан-қалай қойылған қойылым екендігінің байыбына бара алмадым. Сен айтқандай, əнеу күні біздің қазақ тіліндегі телевизиямызда тағы да біздің бір топ оқығандарымыз жиналып алып, «бізге əдебиет керек пе, жоқ па», деген мəселе үстінде талқы өткізіп жатыр екен. Осыны көргенде, өзімненөзім қатты намыстанып кеттім. Осы да көптің алдында телевизорда талқылайтын мəселе болып па? Бұны басқа ұлт адамдарына қойып берер болсаң, олар ішектері қатқанша күледі ғой! Əдебиетінен айырылған ұлт, қайтып ұлт болып өмір сүре алады? Олардың жалпы рухани өркениеті қалай өркендейді? Ұлттық рухтары қайтып оянады? Осы бір қарапайым ғана сауатты білмесек, онда біз қайтып ұлт болып өмір сүрмекпіз? Естулерге қарағанда, еврейлердің үйлерінде бірден «Таурат» болады екен де, олар жұма күндері ешқайда аттап шықпай, ештеме де істемей, осы «Тауратты» оқиды екен ғой. Ал, «Таураттың» өзі осыдан бірнеше он ғасыр бұрын жазылған көркем əдебиет емес пе?

	– Расында, қазір бізде күлкілі істер өте көбейіп барады, – деді Жеңісқан да əңгімеге онан ары ынталана түсіп, – бүгінгі күнде көптеген зиялыларымыз екі сөздерінің бірінде «бізде əдебиетшілер өте көп, жаратылыстық ғылыммен шұғылданушылар өте аз», дейтін болып алды. Тіпті кейбіреулер «Нарықтық экономика заманында қолма-қол экономикалық құн жарата алмайтын болғандықтан бізге əдебиеттің қажеті жоқ», дегенді де ашық-əшкере айтып жүр. Міне осылардан-ақ «əдебиеттің күні өтті, қазаққа əдебиеттің керегі жоқ», дейтін ойлардың ауа жəйіліп бара жатқандығын өте айқын көріп алуға болады.

	– Бұндай айтылымдардың қоғамдық өмірде барған сайын ауа жайылып бара жатқаны рас, іс жүзінде жаратылыстық ғылыммен шұғылданушылардың аздығын əдебиетшілердің көптігінен көру өмір философиясына сай келмейді. Өйткені жаратылыстық ғылыммен шұғылдану мен қоғамдық ғылыммен шұғылданудың бір-біріне жасайтын ықпалы жоқтың қасы. Қоғамдық өмірде əркім өзі сүйген кəсібін талдап, сол кəсіптен нəтиже жаратуды ойлайды. Сен былай істе, сен олай істе, анамен шұғылдан, мынамен шұғылданба деп, ешкім де бұйрық соға алмайды. Ал, əдебиет-көркемөнерінен айырылған ұлт қашанда ұлттық рухынан, ұлттық сезімінен айырылмай қоймайды да, бара-бара дербес ұлт болып тұру шартын да жоғалтып алады. Бұл жайында жақында «Шинжаң» газетінде «Ұлттық бөгенайларымыз қақында» атты бір тамаша мақала жарияланды ғой, мақаланың авторы мақаласында қазір біздің күнделік тұрмыс жəне басқа жақтардағы ұлттық белгілеріміз барған сайын азайып, тек əдебиет-көркемөнеріміз ғана қалып отыр дегенді өте жақсы айтыпты. Ал, енді осы екеуінен де айырылар болсақ, онда ұлтымыз қайтып дербес ұлт болып өмір сүріп тұра алады?

	– Ол мақаланы мен де бірнеше рет құмарта оқып шықтым. Алайда, осындай мақалаларды бізде оқитын адамдардың саны өте аз ғой. Көп адамдар жазу-сызумен шұғылданушыларды көргенде, «құрғақ сөзді көпірте жазғандарыңмен де, қолдарыңнан ештеме келмейді», деп қыжырта қарайды. Олар газет-журналға басылғандардың барлығын құрғақ сөз есептейді. Сондықтан кітап оқып, газет-журнал көрмеу осы заманғы қазақ оқығандарына тиген ең ауыр дерт болып отыр. Олар газет-журнал көрмейді, кітап оқымайды. Осыдан барып мен қазақтың оқыған азаматтарына кітап оқытудың қандай əдісі бар дегенді көп ойлана беремін.

	– Бұл мəселені ең алдымен осы өзіміз істеп отырған мектептен бастап шешуге тура келеді, – деді Жеңісқанға жымия қараған Сəрсен мұғалім, – мəселен: өзіміз істеп отырған осы ұлттық орта мектепте 80 неше оқытушы-қызметкер бар ғой. Осылардың көбі университет оқыған жоғары дипломды зиялылар емес пе? Осылардың қанша газет-журналға жазылғандығын ертең тарату бөліміне барып ұғыссаң, опоңай біле қоясың. Газет-журналға жазылғандар 10-ға барар ма екен, бармас па екен, кім біледі?! Ал, үкімет орындары қазынадан айлық алатын қызметкерлерге ай сайын «газетжурналға жазылу қосымша ақысын» беріп отырған жағдайда, біздің осы мұғалімдеріміз газет-журналға неге жазылмайды? Меніңше, бұның бірден-бір əдісі құдды Абайдың «егер мен қолымда құқық-мөрім бар адам болсам...», деп келетін бір айғақлиясында айтылғандай, басшылық жағынан басым істетіп, қысым түсіру керек. Бұл заманда қазаққа басым мен қысым болғанда ғана заман ауқымына ілесе ала ма деп ойлай беремін. Сондықтан өзің сияқты көзі ашық, жаңаша ойлай алатын қазақ азаматтары билік алып, құқық басына шығулары керек. Сонда ғана...

	Сəрсеннің сөзі осы араға келгенде, олар отырған бөлмеге Нұрлан атты қақпа қараушы жігіт кіріп келіп:

	– Ой, елдің бəрі қайтып кеткенде, екеулеріңіз не қылып отырсыздар? Енді болмаса қызмет бинасының сыртқы есігін құлыптап кете жаздаған екенмін, – дегенде ғана қол сағаттарына асыға қарасқан Сəрсен мен Жеңісқан:

	– Əңгімемен отырып, уақыттың қалай өтіп кеткенін де білмей қалыппыз-ау! – десіп орындарынан асығыс тұра берді.

	* * *

	Сəрсен мен Жеңісқан арасында болған осы əңгімеден кейін бір апта өткен соң, бір күні түстен кейін Жеңісқан бөлмеде жалғыз отырып, ертеңгі өтетін сабағына қарбалас дайындық жасап жатқан еді. Ол отырған бөлмеге осы мектепте дене-тəрбие мұғалімі болып істегеніне 5-6 жыл болып қалған, үнемі «ұрттап алып» шатақ іздеп жүретін Нұрман атты жігіт пен осы бөлмеде Жеңісқанмен бірге отыратын əдебиет мұғалімі Жалынбек кіріп келді де, Жалынбек өз орнына барып отырған соң, Нұрман Жеңісқанның үстеліне қатарластыра қойылған арқалы орындыққа отыра беріп:

	– О, ақын жігітім, тағы да ақ қағазға тесіле қалыпсың ғой. Осы кешке дейін аққағазға тесілгенде одан не шығады? Оданша, «оралыңның барында, ойна да күл», дегендей, жастық шақта қанғанша ойнап-күліп алмайсың ба? – деп соқтыға тіл қатты. Ол жанына жақындай бергенде-ақ өне бойынан бұрқ ете түскен арақ иісін сезе қойған, оның үстіне бұрыннан бері бұл жігітті суқаны сүймейтін Жеңісқан:

	– Е, ертеңгі сабақ дайындығы ғой, осымен нан тауып жеп жүргеннен кейін аққағазға тесілмегенде қайтеміз? – деп немқұрайдылау жауап беріп, бүгін тағы ішіп келген секілді, бұл пəлемен тағы да шармайақтасып қалмайын деген ойға келіп, кітаптарын жинап, суырмасына сала берген еді, Нұрман өз үстелінде əлденені шұқыланып отырған Жалынбекке қарап қойып:

	– Бізбен араласқың келмей, қай-қашанда бойыңды алып қашып жүресің. Өзіңше ақынмын деп бізді көзге ілмейсің ғой, ə,– деді жанқалтасынан темекісін алып, қолы дір-дір ете оны тамыза бастап.

	– Қойыңызшы, Нүке,– деді Жеңісқан орнынан тұруға ыңғайланып жатып, – «тең-теңімен, тезек қабымен», деген емес пе?

	– Е, бəсе бізді көзге ілмейсің, ə?

	– Ой, бұл сөзді арамыздағы жас парқын меңзеп айтып тұрмын.

	Осы кезде əлгіден бері өз алдына шұқыланып отырған Жалынбек сөзге киліге кетті де:

	– Қайдағы жас парқы дейсің? Оданша мен кəсіпте мықтымын, барлығын да білемін деп, кеудеңді көтергенің шығар? – деп қарқылдап күліп жіберді. Расында, əдеттегі кездері кəсіптік негізі қатты əлсіз, кітап атаулыны қолына да алып қоймайтын, бұл жігітпен Жеңісқан кəсіптік мəселелер туралы үнемі ұстаса беретін де, оның осал жерлерін көбірек қазбалап жүретін еді. Оның бұл сөзі мыйына шақ ете түсіп, шамдана қалған ол:

	– Ой, бүгін сендерге не болған? Өздерің бөртіп алыпсыңдар ғой? Мені сұраққа тартқалы келгеннен саусыңдар ма? – деп сұраған еді, Нұрман тағы да:

	– Ішсек, өз ақшамызға іштік, сенің ақшаңа ішпегеннен кейін оған сенің нең шығып кетті? Енді сен біздің үкімет беріп жатқан айлығымызға да жағаласайын дедің бе? – деп тілін шəйнай тіл қатқан еді, Жалынбек те:

	– Сен жақында мектеп басшыларына барып, мұғалімдердің еңбек ақысын тартып, ол ақшаға газет-журналға жазылу жайында ұсыныс қойыпсың ғой, осы шын ба, өтірік пе? Бүгін өзіңнен осыны сұрағалы келіп отырмыз, – деп қадала сұрау тастады.

	Е, бұлар бүгін мені бекерге іздеп келмеген болды. Бірнеше күннің алдында мектеп басшыларына айтқан ұсынысым бұлардың да құлақтарына жетіп үлгірген екен деп ойлаған Жеңісқан, бұлар недеп жауап берер екен дегендей, өзіне тесірейе қарап қалған оларға кезек көз тастап:

	– Рас айтасыңдар, екі күннің алдында мектеп басшыларына оқытушы-қызметкерлерге берілетін газет-журналға жазылу қаражатын бір тұтас тартып қалу жайында ұсыныс бергемін, – деді де қайтадан орнына орнығып отыра берді. Жеңісқанның бұл жауабын естіген олар:

	– Неге?

	– Басқаның бəрі құрып қалғандай, енді мұғалімдердің жалақысына жағаласайын дедің бе? – деп жарыса сұрау тастады.

	– Неге болушы еді? – деді Жеңісқан, – ол ақшаға мектеп бойынша біртұтас газет-журналдарға жазылады.

	– Ой, бұл қайдан шыққан зəкүн екен? Газет-журналдарға əркім ерікті түрде жазылмай ма? – деп еді Нұрман, Жалынбек те:

	– Газет-журналға жазылуға неғып емешегің үзіле қалды? Бұл айналып келіп, мұғалімдердің нан тауып жеп отырған мардымсыз мағашына жағаласқаның емес пе? – деп бастырмалата сұрау тастап, өзі қызып отырған Нұрманды шапқа түртіп қалды. Бұл сөзден соң саусағын күйдіріп бара жатқан темекі тұқылын табанына сап таптай берген Нұрман да:

	– Елдің ойында жоқ қайдағы пəлені шығарып, өкіметке жақсаттанайын деген екенсің. Басқалардың айлығына жағаласудан басқа жақсаттанудың жолы құрып қалып па? – деп шап ете түсті.

	– Ой, айналайындар-ау, – деді бұл сөзге күйіп кеткен Жеңісқан, – Менің ойлағаным да бүкіл ұлттың мүддесі ғой, қазіргі күнде қазақ зиялылары кітап оқып, газет-журнал көрмейтін болып барады. Сондықтан ұлт мүддесіне пайдалы болар ма деп, осы ұсынысты айтқан едім. Ол қайдағы айлыққа жағаласу болсын!

	Менің көздегенім кітап-материалға жазылу қосымшасы ғана. Ол айына оннеше юаннан (Қытайдың ақша бірлігі) ғана тура келеді. Оны тартып қалғанда өкімет кадрлары аштан өліп қалмайды.

	– Ой, қайдағы ұлттың мүддесі дейсің? – деді Жалынбек Жеңісқанның сөзі аяқтай бере,– өздерің сияқтылар шимайлап жүрген, ешкім оқымайтын өлең жинақтарын өткізу ғой баяғы.

	– Рас, рас, – деп басын шұлғып жіберген Нұрман да, – ол кисе киім, жесе тамақ болмайтын бірдемелеріңді жазатын болсаңдар, өз алдыларыңа жазбай, енді үкімет берген азғантай ақшаға жағаласқаның қайткенің-ей! Осы заманда өлең дегеннің кімге керегі бар? – деп дүрсе қоя берді. Нұрманның бұл сөзінен кейін қаны басына бірақ шапшып, ашуы алқымына келіп тығылған Жеңісқан да:

	– Ой, ағасы қазақтың қасиетті поэзиясына тіл тигізбей, сөзіңіз болса жөніңізбен айтыңыз, – деді де орнынан атып тұрып, айғайлап жіберді, – қазақтың мəдениеті мен əдебиетінің не екенін білмей тұрып, көрінгеннің айтағына ере бермеңіз?!

	– Əне, айттым ғой, – деп Жалынбек, – қазаққа жаны ашитын осы ғана, өзі данышпан, өзі білгіш, басқаның бəрі айтаққа еретін ит секілді, – дей берген еді, жаны күйіп тұрған Жеңісқан:

	– Əй, Жалынбек! Бүйтіп тасада тұрып елді қайрама, сөзің болса жігіт адамша ашық айт! – деп оған қарай тебіте жүре берген еді, орнынан қарғып тұрған Нұрман:

	– Əкеңнің аузын... жалған белсенді! Кім айтаққа үретін ит екен? – деп Жеңісқанның жағасынан ала түсті де, жағына қарай қойып-қойып кеткен еді, орнынан ұшып тұрған Жалынбек те:

	– Ой, иттің ғана баласы! Бұл дүниеде білімді де жақсы адам сен ғана ма едің? – деп атылып келіп, Жеңісқанды арт жағынан теуіп-теуіп жіберді.

	Осы кезде айғай-шуды естіп, көрші бөлмелерден жетіп келген басқа мұғалімдер бөлме ішінде арсы-гүрсі болып, алысып жүрген оларды зорға ажыратып, Нұрман мен Жалынбекті алдап-сулап сыртқа шығара берді. Ал, шала мас Нұрман:

	– Əкеңнің аузын!..., сенің қазаққа тұтқа болғаныңды көрермін əлі! – деп, аузына ақ ит кіріп, көк ит шығып бара жатты.

	Ертеңінде мектеп меңгерушісін арнайы іздеп барған Жеңісқан кешегі болған уақиғаны бастан-аяқ баяндап болған соң:

	– Заң-дүзім дəріптеліп жатқан қазіргі заманда олардың əдейі келіп, былай істеуі менің азаматтық ұқығыма қол сұққандық. Кісілік абыройымды қорлағандық! Сондықтан мен сіздерден бұл істің анық-қанығына жете тексеріп, білім ордасы болған мектепке арақ ішіп келіп, сойқан шығарушыларды қатаң жазалауды талап етемін! – деген еді, елудің ішін еркін аралап, шаш-сақалына ақ араласа бастаған қарт меңгеруші Жеңісқанға мүсіркей қарап отырып:

	– Əй, жастар-ай! – деп басын шайқап қойды да, – бұл істі кеше мен де естіген едім, бүгін өзің де арнайы келіп айтып отырсың. «Өткен іс орнына келмейді», дегендейін, бір келіспестік өтті де кетті. Енді оның соңына құлғанадай түсіп қайтесің? Барлығың да жас емессіңдер ме, жастықта адам баласының басынан нелер өтпейді? Сондықтан біріңді-бірің жазалатып қайтесіңдер? Өзара кешіре салсаңдар болды емес пе?– деді Жеңісқанның өзіне ақыл айтып.

	– Жоқ, болмайды! Мен ондай кешірімшіл бола алмаймын, – деді Жеңісқан дауысын көтере үн қатып, – «Бар жазығым сығалай қашқаным ба», деген секілді бар айыбым ұлт мəдениетінің қамын жегенім бе? Осыған бола арақ ішіп келіп, адам сабаса, бұл қайсы заңға сияды? Мектепке арақ ішіп келіп, басқалармен төбелесіп жүрсе, олар қайтып оқытушы болып, адам тəрбиелейді? Бұның өзі өте асып кеткендік болмай ма? Сондықтан мен сіздерден бұл іске əдеттегідей қарамай, мектептің қатысты тəртіп-ережелері бойынша оларға қатаң əкімшілік шара беруді тағы бір рет талап етемін!

	– Айтқаның жөн,– деді меңгеруші Жеңісқанның бұл сөзінен кейін сағатына қарап қойып, – оқытушылық тұрғыдан алғанда олардың арақ ішіп келіп, мектепте төбелес шығарулары оқытушылық моралға үйлеспейді, мектептің тəртіп-ережесіне де қайшы келеді. Алайда, «кемшіліксіз адам болмайды» , дегендей, адам баласының барлығы сүттен ақ, судан таза болып жүре алмайды ғой. Ал, кемшілік өткізді болды, оларды тарпа бас салып жазалай берсек, онда тəрбие қайда қалады? Сондықтан біз оларды шақырып келіп, ақыл айтып, тəрбие беріп көрейік. Сендерді татуластырып қояйық. Өйкені мектептің өзі тəрбие орны емес пе?

	– Ақыл айтып, тəрбие беретін олар бастауыштың оқушысы емес, қайта жоғары мектеп оқыған халық оқытушылары ғой, – деді меңгерушінің бұл сөзінен соң əлдебір ашу өне бойын құрсаулап, қол-аяғы дірілдеп ала жөнелген Жеңісқан тағы да ашулана үн қатып, – осы бір рет болса бір сəрі, Нұрманның алдыңғы жолы тағы да арақ ішіп келіп Са көйжимен (Қытайша Са... бухгалтер деген мағынаны білдіреді) төбелескенін ұмытып қалмаған шығарсыздар. Мұғалімдеріміз осы беті басқарусыз кете берсе, онда мектебіміз қайтып білім ордасы болып тұра алады? Оқытушыларын басқара алмағанда, оқушыларын қайтып басқара алады?

	Жеңісқанның сөзі осы араға келгенде, бағанадан бері оның сөзін сабырмен тыңдап отырған меңгерушінің де түсі бұзылып:

	– Енді келіп, басқаруға жағаласайын дедің бе? Бұған қарағанда, елдің сені көрінген іске жағаласады деген сөздерінің де жаны бар екен емес пе?– деді сөз əуенін қатаңдатып, – Бұл араға өкімет бізді қурай қылып шаншып қойған жоқ. Мектепті қалай басқаруды сен айтпасаң да біз əбден білеміз. Бұл жағында бас ауыртуыңның ешқандай қажеті жоқ. Сондықтан бұдан кейін көрінген іске қыстырылмай, өз жұмыстарыңды істеуді ғана білсеңдер болады, – деп енді қайтесің дегендей, орындығына нығыздала отыра берді. Осы сөзден кейін бағанадан бері ашу қысып, өзінен-өзі булығып отырған Жеңісқан орнынан қарғып тұрды да:

	– Е, былай деңіз, бұл Нұрман неліктен шектеу көрмейді десем, оны сіздер де қолтықтарыңыздың астына алады екесіздер ғой, бəлкім, оның əкесі ауданда мықты құқық ұстап отырғаннан кейін де осылай болатын шығар? Ал, мен өзімнің кісілік қадыр-қымбатымды ешкімге қолжаулық ете алмаймын. Азаматтық құқығымды қорғау үшін қазір-ақ заң орындарына барып, шағым беремін. Сіздер жақтамасаңыздар да заң орындары əділдікті жақтайтын шығар? – деп алқын-жұлқын есіктен шыға жөнелді. Жеңісқан шығып кеткен есікке қарап сілейіп отырып қалған меңгеруші, қап, мынаның қорлығын-ай! Енді тағы бір пəле шығарады деші, қырсық десе, қырсық-ақ екен өзі, дегенді ойлап отырып қалды.

	* * *

	Өмір тоқтау су тəрізді бір арада тоқтап тұрмай, қайта жөңкіле аққан дариядай тынымсыз алға тартып барады. Міне, Жеңісқанның да бұл ортада қызмет істегеніне 7 жылға аяқ басып келеді. Бұл кезде ол аудандық жерлік бажы мекемесінде істейтін Гаусар атты қызбен некеленіп, бір баланың əкесі де болып үлгерді. Оқытушылық кəсіптің қыры мен сырына қанып, кəсіпке онан ары төселе бастаған ол осы мектептің ғылыми меңгерушісі болу міндетін де арқалады. Қаламға да барған сайын жатылып, жазу-сызуға əбден əуестеніп алған оның өлеңдері мен оқу-оқытуға қатысты жазған педагогикалық мақалалары аудан көлеміндегі баспасөз беттерінде көптеп жарық көріп, оқырмандарының жақсы бағасын алып та келеді. Əрқандай адамның өмір сапарында жарқын бір белес болады десек, Жеңісқан дəл қазір осы жарқын бір белесте баяу ғана қалықтап ұшып барады.

	Бүгін міне мектеп істер жиыны ашылып, оған мектеп басшылары мен орта дəрежелі кадрлар қатынасып отыр. Жиында алғашында аймақтық уəли мекемесі жағынан шығарылған «Ұлттық орта-бастауыш мектептерде оқыту сапасын жоғарлату жайындағы бірқанша пікірлер» атты құжат оқылды да, соңынан осы құжатты іс жүзінде қалай тиянақтандыру туралы талқы өз-өзінен өрістеп кетті.

	– Қазір ұлттық мектептердегі оқыту сапасы мəселесі ұлттық ағартуымыздағы ең бір қоламталы мəселеге айналып отыр, – деп сөз бастады, бұрын Сарбұлақ ауылдығында ұзақ уақыт жатақты мектептің меңгерушісі болып істеп, жарым жылдың алдында ғана бұл мектепке меңгеруші болып алмасып келген, қырықтың қырқасына енді шыға бастаған, қызыл шырайлы, қырықпа шашты, семізше келген Тоқтар меңгеруші, – бүгінгі күнде оқу-ағартуға қатысты газет-журналдарды ашып қарасаң-ақ болғаны, «ұлттық мектептердің оқыту сапасы төмен» деген мəселеге кез болатын болдық. Ал, ұлттық мектептердегі оқыту сапасының төмен болуындағы түп себеп неде? Бұл мəселе жайында күні бүгінге дейін бір ауызды пікір жоқ. Кейбіреулер «осы күнгі оқушылар жақсы оқымайды», деп оқушылардан көрсе, кейбіреулер ұлттық тілде шыққан қосымша пайдаланатын материалдардың тапшылығынан көреді. Ал, енді біреулер оны ұлттық мектептердің шартжағдайының төмендігіне аударса, жəне біреулер оның себебін оқытушылар қосынымыздың əлсіздігі дейді. Мейлі қалай айтылып, қалай қойылса да, əйтеуір, ұлттық мектептерімізде оқыту сапасының төмен болып отырғандығы дау жүрмейтін шындық болып отыр. Бұл мəселе əлгінде ғана оқылып өтілген аймақтың құжатында да айқын ортаға қойылған. Ендеше, бұл мəселені қалай шешеміз? Аймақ жағынан шығарылған құжат рухын мектебіміздің іс жүзіндік əмəлиятымен қалай бірлестіреміз? Осы мəселелер жайында алғашқы адымдағы пікір бірлігіне келу үшін жолдастардың басын қосып, бүгінгі жиынды ашып отырмыз. Жолдастардың құнды пікірлері мен тартымды ұсыныстары болса, тартынбай ортаға қоюларын үміт етемін.

	Меңгерушінің бұл сөзінен кейін ұзын бойлы, қырма сақалды, жағына пышақ жанығандай бет-аузы қушиған, елудің етегінен ұстап қалуға таяп қалған, мектеп партия ячейкасының хатшысы Жұмабек ендігі кезек менікі шығар дегендей, сөзді іліп ала жөнелді:

	– Расында,– деді ол бағанадан бері бірдемелер жазып отырған естелік дəптерін жаба беріп, – бүгінгі күнде ұлттық мектептеріміздің оқыту сапасы нашар дейтін осы мəселе қайда барсақ та қыр соңымыздан қалмайтын болып барады. Ал, шынында, ұлттық мектептеріміздің оқыту сапасы ел айтып жүргендей өте төмен бе? Бұған адамның сенгісі келмейді. Неліктен? Өйткені қазір ұлттық мектептерімізде əдебиет сабағынан басқа сабақтарда мемлекет бойынша бір тұтас қолданылатын оқулық істетіледі. Оқытушыларымыздың мүлде басым көп сандысы жоғары мектеп дипломына ие болып отыр. Қарап отырсақ, мұғалімдеріміз де шамасына қарай жанталаса сабақ дайындап, құлшына сабақ өтіп жатады. Ендеше, бұл мəселе қайдан шығып жүр? Мен осы бір мəселені ең алдымен өзіміздің қазақтан шыққан жазғыштарымыз шығарып жүр ме деп ойлай беремін, – деді де көзінің астымен Жеңісқанға қарап қойып, сөзін онан ары жалғастырып əкетті, – осы күні қазақ тілінде шығатын оқу-ағартуға қатысты газет-журналдарды оқи қалсақ болғаны, «Ұлттық ағартуымыз сапасыз», дейтін сөздерге кез бола береміз. Осыларды жазып жүрген кім десең, осы өзіміздің қазақ жазғыштары. Ал, өзіміз осылай деп аттан сап, айғайлаған соң, оған басқалар мен басшылар сене кетеді де, оны онан ары гулетіп, ұлғайтып əкетеді. Сондықтан мен ең алдымен зады біздің оқытуымыз сапалы ма, сапасыз ба, деген мəселенің басын ашып алуды ұсыныс етемін.

	Хатшының сөзі аяқтағаннан кейін жиынға қатынасып отырған аз ғана адам біріне-бірі қарасып, енді не айтамыз дегендей аңтарылып қалды да, жиын майданын бір сəт үнсіздік бұлты тұмшалап, недəуірдан соң барып, ұзын да бұйра шашы желкесі мен құлағын жауып жүретін, аққұбаша келген, қоңыр қой көздері үнемі күлімдеп тұратын, отыздың жуан ішіндегі, орынбасар мектеп меңгерушісі болып істеп келе жатқанына 4-5 жылдың жүзі болып қалған Сəулетбек сөз тізгінін қолына алды:

	– Бір мектептің немесе бірер ұлттың оқыту сапасының жоғары əлде төмен болуы, басқару, басшылық өресі, мектептің объектив шарт-жағдайы, оқулық-материал, аспапсайман, оқушылардың үйрену ауқымы, оқытушылар қосынының білім өресі қатарлы сан-салалы факторларға қатысты болады. Қазіргі жағдайдан қарағанда, ұлттық мектептеріміздің оқыту шарт-жағдайлары ойдағыдай əзірленбеген. Бұны ауыл-қыстақтар мен малшаруашылық аудандарындағы мектептерге бара қалсаңыз, өте айқын көре аласыз. Ондағы мектептердің көбінде тəжірибехана жоқ, оқытуға істетілетін аспап-саймандар жетіспейді. Тіпті кейбір мектептер құлағалы тұрған қауіпті үйлерде сабақ оқиды. Осындай жағдайда біздің оқыту сапамыздан қайтып ауыз ашуға болады? Бұл бір жағы. Енді бір жағынан: қазір көп айтылып жүрген сөз бойынша айтқанда, біздің оқытушылар қосынымызда аз болмаған мəселелер өмір сүріп отыр. Кезекте біздің көп сандағы оқытушыларымыз үздіксіз үйреніп, жалғасты білім толықтамайды, баяғыда мектепте үйренген азғантай білімдерін малданып жүре береді. Осыдан барып дамыған дəуір мен алға кеткен заманның артында қалады. Бұл құбылыстардың ұлттық мектептеріміздің оқыту сапасына аса зор ықпал тигізіп отырған жақтары жоқ емес. Қорытып айтқанда, бүгінгі таңдағы ұлттық мектептеріміздің оқыту-оқу жұмысында ішінара сапасыздықтардың төбе көрсетіп отырғандығы шындық. Алайда, осыған бола «ұлттық мектептеріміздің оқытуы сапасыз», деп оны бірақ сызып тастауға жəне оны əсірелеп таудай етіп көрсетуге болмайды. Мəселеге бірдің екіге бөлінуі бойынша қарау марксизімнің негізгі қағидасы емес пе? Сондықтан мен де «ұлттық мектептердің оқытуы сапасыз», деген сөздерге еліп етіп ере жөнелмеуді дəріптеймін.

	– Мен өз көзқарастарымды айтып көрейін, – деп сөз кезегін алды Жеңісқан, – əлгінде ғана мектеп басшылары оқыту сапасы мəселесі жөнінде өз пікірлерін баяндап өтті. Меніңше, бұл əлде кімдердің, болмаса қолына қалам алып, жазыпсызумен шұғылданып жүргендердің ойларынан шығарып жүрген негізсіз сөздері емес, қайта бір түрлі объектив өмір сүріп отырған шындық. Ал, біздің ұлттық мектептеріміздің оқыту сапасы шынында қандай? Сапалы ма, əлде сапасыз ба? Меніңше, бұған таласып отырудың ешқандай жөні жоқ. Менің жеке ойымша, дүниедегі озық ұлттар мен ірі мемлекеттердің оқытуына салыстыра айтқанда, ұлттық мектептеріміздің, өте-мөте өзіміздің қазақ тілінде сабақ өтілетін мектептердің оқытуын заман талабы мен дəуір ауқымына сай келмейтін, қоғамдық өмірдің кезектегі талабынан шыға алмайтын, сапасыз ағарту деуге əбден болады, – деген Жеңісқан аз тыныстап, маңайындағыларға қарап қойды да, тамағын тағы бір кенеп алып, сөзін онан ары жалғастыра берді, – Ал, ұлттық тілдегі ағартуды неліктен сапасыз дейміз? Бұған дəлел керек пе? Дəлел керек болса, бұл сөзімізге бірден-бірден дəлел келтіріп көрейік. Біріншіден: оқыту программасы ұқсас, қолданып отырған оқулықтарымыз бірдей болып отырған жағдайда, біздің жоғары мектептердің мемлекеттік бір тұтас емтиханына қатынасқан оқушыларымыздың жаратылыстық пəндердегі емтихан нəтижелері неліктен қытай тілінде оқитын оқушылардың емтихан нəтижелерінен көп төмен болады? Екіншіден: біздің оқушылардың жазып-сызылу өресі өте төмен болып, неліктен осы заманғы кеңсе тұрмысына үйлесе алмайды? Өз тіліміздегі жазуды емле ережесі бойынша қалайша дұрыс жаза алмайды? Үшіншіден: неліктен ұлттық мектептеріміздегі оқушылардың көбі Қытай мектептерінен оқуға ауып, ұлттық тілде сабақ өтілетін мектептерде оқушы қалмай қалу ауқымы төбе көрсетеді? Төртіншіден: əр дəрежелі жоғары мектептер мен кəсіптік мектептен оқу тауысқан оқушыларымыздан əр саланың дарындылары, мəселен: ғылыми зерттеумен арнайы шұғылданатын кəсіп иелері неліктен өте аз шығады? Өте-мөте жаратылыстық ғылым саласында қалайша басқалардан көш құлаш артта қаламыз? Бесіншіден: жоғары мектептер мен арнаулы кəсіптік мектептерді бітіріп, қоғамдық қызметке араласқан оқушыларымыз бірер жылдан кейін-ақ неліктен қызмет үдесінен ойдағыдай шыға алмай, қоғамдық өмірдің қажетінен кенжелеп қала береді? Міне бұлар кезекте біздің ұлттық орта-бастауыш мектептерімізде оқыту сапасының төмен екендігін, оқушыларымыздың міндетті ағарту сатысындағы іргетастарының бос, негіздерінің нашар екендігін дəлелдейді. Бұл жағдай іргесі жақсы қаланбаған биік ғимарат салғанға ұқсайды. Негізі жақсы болмаған оқушыдан қаншалық өрлеп оқыса да ештеме шықпайды. Сондықтан мен кезектегі ұлттық орта-бастауыш мектептеріміздегі оқыту сапасы төмен деген пікірлерге бүкілдей қосыламын.

	– Сенше, шындық осылай екен, ендеше бұның себебі неде деп ойлайсың? – деп сұрау тастады Тоқтар меңгеруші.

	– Бұның себебі, – деді Жеңісқан, – біздің оқытушылар қосынымыз бен оқу-ағарту құрылымымызда деп ойлаймын.

	– Бұл пікіріңді ашалап, жінтіктей түсіндіруге болмас па?

	– Əбден болады. «Оқытушы – мектептің жүрегі», деген екен ұлы ағартушы Ыбырай Алтынсарин. Қазіргі күнде біздің оқыту сапамыздың төмендігіне жоғарыда жолдастар айтып өткен тəрізді əр алуан жағдайлар мен түрлі факторлар əсер жасап отырса да, бірақ, түп мəнінен алғанда, оқытушылар қосынымыздың сапасыз болуы негізгі себеп болып отыр. Бұл философиядағы басты қайшылық пен жанама қайшылық дейтін ұғымға барып саяды. Басты қайшылық шешілмесе, жанама қайшылықтар ешқашан да шешім таппайды. Бұның сыртында, кезектегі біздің оқу-ағарту құрылымымыз үйлесімсіз теңгермешілдік үстіне құрылған. Қабілеттілер мен қабілетсіздер, білімділер мен білімсіздер, жарамдылар мен жарамсыздар парықталмайды. Əйтеуір, үкіметтің штатына кірсе болғаны, тай қазаннан тамақтанып, үкімет қазынасынан ай сайын айлық ала береді. Оларда жарамды болсын, жарамсыз болсын, жалақымнан айырылып қаламын-ау дейтін қорқыныш ешқашан да болмайды.

	Жеңісқанның сөзі осы араға келгенде, жиын майданы тағы бір рет шыбын ұшса естілердей жым-жырт бола қалды да, ендігі сұрауды тосылатын жерің осы болар, деген оймен хатшы Жұмабек тастады:

	– Сенің сөзің бойынша, айтқаныңның барлығы шындық деп мойындай тұрайық, ендеше осы бір объектив өмір сүріп отырған шындықты өзгерту үшін сенше қайту керек? Бізге соны айтшы?

	– Бұның жауабы өте қарапайым ғой, – деді Жеңісқан осыны да білмейсің бе дегендей Жұмабекке қарап қойып, – оқу-ағарту құрылымына үзілді-кесілді реформа жасап, оқытушыларды ұсыныспен істету дүзімін жолға қою керек.

	– Сен оқу-ағарту министірлігінің министрі болсаң болғандай екен, – деді бағанадан бері сөзге араласпай, əлде бір тəтті қиялдың жетегінде отырған, саяси тəлім-тəрбие басқармасының бастығы Қайшагүл атты аққұбаша келген, таңқы танау келіншек сыңқ етіп күліп жіберіп. Осыдан кейін-ақ жиын майданы əлде кім түртіп қалған араның ұясы секілді жанданып сала берді де, жиынға қатынасушылар жан-жақтан жамырай пікір бере бастады. Осылайша анау ананы айтып, мынау мынаны айтып, қызыл кеңірдек дауға айналып кеткен жиын бірнеше сағаттан соң, мектеп бойынша оқытушылардан жалпы беттік сабақ тыңдап, олардың сабақ жоспарлары мен күнделік сабақ дайындықтарын қатаң тексеріп, сүзгіден өткізу керек деген қарар шығарып зорға аяқтады.

	* * *

	Бір күні Жеңісқан аудандық оқу-ағарту мекемесінен келген телефонды алды да, аялдамастан жетіп келіп, мекеме бастығының есігін қақты.

	– Кел, Жеңісқан, кел отыр! – деді сырттай сан рет көріп жүрсе де, оншалық араластығы жоқ, қырықтың жуан ішіндегі, əлі де қылау түспеген қара шашын артына қарай қайқайта тараған, қоңыр түсті əдемі кастөм киіп, ақсарыдан галстук байлаған, қарны шығыңқы, қара торы өңді, мекеме бастығы Қабден, Жеңісқанға қол беріп амандасқаннан кейін босаға жаққа қойылған бірнеше кісілік сафаны нұсқап, – қалай, бауыр, денсаулық жақсы ма? Қызмет қарбалас шығар?

	– Жақсы, – деді Жеңісқан ол кісі нұсқаған сафаға отырып жатып.

	– Е, жақсы болғанға не жетсін! Осы кез қызметті апырыпжапырып істейтін, дəл тепсе темір үзетін кездерің ғой, – деді мекеме бастығы да орындығына отырып болғаннан кейін, Жеңісқанның бас-аяғына шола көз жіберіп, – қалай, жақыннан бері өлең жазуды қойып барасың ба? Газет-журнал бетінен көрмейтін болып кеттік қой?

	Мекеме бастығының бұл сұрауынан соң, е, бұл кісінің менің өлең жазатынымды білетін болғанына қарағанда, газетжурнал оқитын болғаны ғой деп, оған таңырқай қараған Жеңісқан:

	– Əйтеуір, анша-мұнша жазған боламыз. Алайда, көптен бері қызметбасты болып, жазып-сызуға көп уақыт шығара алмай жүрмін. Кешке дейін тышқан аңдыған мысық секілді оқытушылардың сабаққа кіріп-шығуын бақылаумен боламыз, – деп əзіл-шыны аралас жауап берді. Жеңісқанның бұл жауабын естіп, қарқылдай күліп жіберген Қабден:

	– Бұл теңеуің өте жақсы болды. Қанша айтқанмен əдебиет мұғалімі деген əдебиет мұғалімі ғой, мен де мектепте ғылыми меңгеруші болып істеп көргемін. Ғылыми меңгеруші деген мектептердегі ең қарбалас адам есептеледі,– деп аз бөгеліп отырды да, білек сағатына қарап қойып,– Сенің оқу-ағарту мəселелеріне арнап жазған мақалаларыңды оқып жүрмін. Кейбір жақсы ойларды да ортаға салып жүрсің. Жақында мекемемізге жазған «оқытушыларды ұсыныспен істетуді жолға қою» жөніндегі ұсынысыңды да тапсырып алдық. Бүгін өзіңді осы мəселе жайында əңгімелесуге шақырған едім, – деді негізгі тақырыпқа көшіп. Е, бəсе, осы жұмысқа бола шақырған екен де деген ой санасынан қас қаққанша сырғып өте шыққан Жеңісқан:

	– Біздікі, əйтеуір, ішке симаған кейбір істерді жазған ғой, – деді де, не айтар екен дегендей, мекеме бастығына қадала қарай қалды. Жеңісқанның бұл сөзі аяқтай бере үстел үстіндегі үйюлі тұрған қағаздарды ақтарыстырып, оның арасынан бес-алты беттік түптелген оргиналды алып шыққан мекеме бастығы:

	– Жарайды, жарайды, ішімдегіні тап деп тымпиып жүргенше, ішке симаған істерді ашыққа шығарып айтқан жақсы, – деді алдында тұрған көз əйнегін тұмсығының ұшына қондырып, қолындағы қағазға үңіле қарап, – сен жазған мына «оқытушыларды ұсыныспен істетуді жолға қою» жайындағы талап хатыңды бастан аяқ бірнеше рет оқып шықтым. Бұны ерекше жақсы жазған екенсің. Мазмұнына жəне келтірген дəлелдеріңе ешқандай самал кіретін емес. Расында, сен ортаға қойған бұл əдіс іс жүзінде атқарылар болса, онда ол біздің оқу-ағарту істеріміздің дамуы үшін қаншалық пайдалы болар еді. Алайда, өкінішке орай, дəл қазір бұны іске асыру мүмкін емес.

	– Қалайша? – деп ол кісінің аузына қарай қалған Жеңісқан, – егер бұл əдіс жолға қойылар болса, онда оқу-ағарту шебіндегі теңгермешілдікті жойып, тай қазанды талқандауға, осы арқылы жарамдыларды екшеп алып, оқытушылар қосынының сапасын жоғарлатуға əбден болады. Осы негізде оқыту сапасы да көтеріліп кетер еді,– деді жітірмелете сөйлеп.

	– Дұрыс, дұрыс, əбден дұрыс айтасың. Оның бəрін мына ұсынысыңда толық жазған екенсің,– деді мекеме бастығы қолындағы қағазды Жеңісқанға көрсетіп, – алайда, жаңа ғана айтып өткенімдей, бұл шараны жолға қойуға қазіргі жағдай жар бермейді. Бұнда қандай себептер бар дейсің ғой? Оны мен саған ашалап түсіндірейін, біріншіден: бұл жұмыс жөнінде жоғарының арнаулы қаулысы жоқ. Екіншіден: қазір мектептердің, өте-мөте ұлттық мектептердің штат саны зор дəрежеде асып кетіп отырған жағдайда, ұсыныс етілмей қалған оқытушылар жұмысын қалай бір жайлы етеміз? Үшіншіден: Бұл шараны жолға қойған күннің өзінде де, оны аудандық партком мен үкіметке жолдап, бекім алуға тура келеді.

	– Қазіргі күнде партия мен үкімет оқу-ағарту реформасын ішкерлей тереңдетуді қайта-қайта дəріптеп жатыр ғой, оқытушыларды ұсыныспен істетудің өзі де бір түрлі реформа емес пе?

	– Жалпылық жақтан айтқанда, солайы солай, – деді Жеңісқанның бұл сұрағына оншалық тосыла қалмаған Қабден, – алайда, бұл іс жайында жоғарының нақты қаулысы мен белгілемесі жоқ болып отырмай ма?

	– Біз үшін сіздер жоғары орын саналасыздар, кейбір істерді жоғарының аузына қарап отырмай-ақ алдын-ала істей беруге болатын шығар? Бұның өзі қазіргі реформа заманының талабы ғой. Ал, реформа деген сөздің мағынасы қазақша жалпақ тілмен айтқанда, бұрынғы істерді өзгерту жəне оған өзгеріс жасау емес пе?

	Жеңісқанның бұл сұрағынан кейін сені қайтсем жеңемін деген адамша əлде нені ойланып, аз отырып қалған Қабден:

	– Ал, сен айтқандай-ақ оқытушыларды қызметке қою тізіміне реформа жасаған-ақ болайық, – деді көз əйнегін қолына ала беріп, – сонда ұсыныс етілмей қалған оқытушылардың жұмысын қалай біржəйлі етеміз?

	– Сонда сіздер ұсыныс етілмей қалған жарамсыз оқытушылар қызметсіз қалады деп қорқып отырған болдыңыздар ғой, – деді Жеңісқан, – қазіргі күнде оқу-ағарту саласынан басқа салаларда қызмет орнынан қалып жатқан қызметкерлер аз емес қой, солар қалай күн кешсе, жарамсыз оқытушылар да солай күн кешеді.

	– Ой, қоғамдық қызмет тəжрибелеріңнің аздығы осы ғой, дүниенің барлығы оп-оңай жолға түсе қалады деп ойлайсыңдар, – деді көз əйнегін қайтадан тұмсығының ұшына қондыра берген Қабден, – кезекте үкімет орындары «орнықтылық – барлығынан маңызды», деп отыр. Ал, сен ортаға қойған əдіс жолға қойылар болса, аз болмаған оқытушылар жұмыссыз қалады да, үкімет орындарының басын ауыртады. Нəтижеде орнықтылыққа, тыныш-ынтымақты жағдайға зиян жетеді.

	– Анау қалай болады, мынау қалай болады деп, анадан да, мынадан да қорқа берсек, онда оқу-ағарту саласындағы реформа қай күні жолға қойылады? Ұлттық ағартуымыздың сапасы қай күні жоғарылайды?

	– Бес саусақты ауызға бір-ақ тығатын болсаң, онда қақалып қаласың. Реформа деген де ақырын-ақырын болады, біртіндеп іске асады. Асығып-аптығу қашанда бірдемеге ұрындырмай қоймайды. Бұның сыртында, ұлттық ағартуымыздағы сапасыздықтар тек оқытушыларды ұсыныс ету əдісін жолға қоюмен ғана шешіліп кетпейді.

	– Неліктен?

	– Өйткені, кезекте біздің ұлттық ағартуымызда сапасыздық бар деп мойындайтын болсақ, бұл сапасыздықты бір ғана оқытушылар қосыны емес, басқарудың дəрменсіздігі, шарт-жағдайдың жетерсіз болуы, пайдалану материалдарының тапшылығы, оқушылар мен ата-аналардың оқудан суынуы қатарлы сан-салалы факторлар тудырып отыр. Ал, бұларды жөнге салу бірер күннің ғана жұмысы емес, ұзақ болашақтың міндеті.

	Мекеме бастығының бұл түсіндірмесінен кейін бұл кісілер оқытушылар қосынының мектептердегі ең шешуші мəселе екендігін неліктен ескермейді дегенді ойлаған Жеңісқан:

	– Оқытушы – мектептің қолқа жүрегі. Осы мəселені шешпей тұрып, басқа шарт-жағдайдың барлығы да даяр болған күннің өзінде де, оқыту сапасындағы мəселені əл етуге болмайды. Ал, шарт-жағдай деп қарап отыра берер болсақ, ол шарт-жағдайлардың қашан даяр болатындығын кім білсін! – деп мекеме бастығына қарап жымия күліп қойды.

	– Дүниедегі істер қашанда бірімен-бірі байланысты болады. Қызмет əр алуан қайшылықтарға толы келеді. Бір жағын ғана ұстап, енді бір жағына елеусіз қарау сəтсіздікке душар етпей қоймайды.

	– Солайда, қайшылықтың ішінде де алдымен шешуге тиісті басты қайшылық, соңынан шешілуге тиісті жанама қайшылықтар да болады. Басты қайшылық шешілмесе, жанама қайшылықты шешудің ешқандай да ролы болмайды.

	– Сонда, сенше оқытушылар қосынының мəселесін шешу басты қайшылықты шешу болды ғой, бірақ, жоғарыда айтып өткенімдей, бұл қайшылықты шешудің орайы дəл қазір пісіп жетілген жоқ. Дүниедегі істер белгілі уақыт пен кеңістік ішінде өмір сүреді. Уақыт пен орай қашанда 1-орында тұрады. Ай-күні толмай тұрып туған бала «шала туған бала» аталады.

	Бастықтың сөзі дəл осы араға келгенде, бөлмеге Жарқын атты шофер жігіт кіріп келді де, Қабденге қарап:

	– Қашан жүреміз? – деп нұсқау сұрай тіл қатты.

	– Барлығы дайын болды ма? Осы қазір жүріп кетпесек түнге қаламыз.

	– Е, онда болады, – деген Жарқын Жеңісқанға қарап иек көтеріп қойды да, – онда мен басқаларға хабарлай берейін деп бөлмеден шығып кетті.

	– Сенің бізге жазған ұсынысыңды оқып көрдім əрі бұл мəселе жайында өзіңмен арнайы əңгімелестім. Айтылыр сөздің барлығы айтылып болғандай болды. Қазір Қаражыра фермасына жүргелі отырмын. Уақыт болса, бұл мəселелер жəйында тағы да əңгімелесе жатармыз. Мына ұсынысыңды өзің алып қайт! Шарт-жағдай жар бергенде бұл туралы ойласа жатармыз, – деді мекеме бастығы, Жеңісқан жазған ұсынысты өзіне қайтарып беріп жатып, – əңгімеміздің соңында саған айтар ақылым: бұдан кейін өзіңе қатысы жоқ істерге басыңды ауыртпай-ақ өз жұмысыңды ойдағыдай істе! Ал, реформа секілді үлкен істерді жоғарғы орындағы басшылар бізсіз де ойлай алатын болар?! Уақытың болса, Лениннің «Коммунизм қозғалысындағы солшылдықтың балалық ауруы» деген кітабін оқып көр!

	– «Қайтқан малда береке бар» деген, – деді Жеңісқан өзі жазған ұсынысты бастықтың қолынан алып жатып, – бұқараның пікірін сіздер тыңдамайтын болсаңыздар, тыңдайтын орын табылатын шығар? Сіз де уақытыңыз болса, Гоууюанның (қытайша, мемлекет істер кеңсесі) «оқу-ағартуға реформа жасау жəйіндағы қаулысын» жақсырақ оқып көріңіз?! – деп есіктен шыға берді.

	Осыдан екі күн өткен соң өзі жазған əлгі ұсынысты əйбеттеп отырып, екі дана көшірген Жеңісқан оның бірін аймақтық оқу-ағарту басқармасына, енді бірін аудандық оқуағарту меңгермесіне почта арқылы салып жіберді.

	* * *

	Бүгін түстен кейінгі кəсіптік үйрену уақытында мектеп жағынан жалпы оқытушылар қатынасқан мұғалімдерден сабақ тыңдау ақуалынан қорытынды жасау жиыны ашылды да, мектеп меңгерушісі Тоқтар мен ячейка хатшысы Жұмабек сөйлеп болғаннан кейін, сөз кезегі Жеңісқанға берілді:

	– Жоғарыда мектеп меңгерушісі мен хатшы осы реткі сабақ тыңдау ақуалының жалпы барысы мен ішінара нақтылы мəселелер жайында өз көзқарастарын айтып өтті, – деді Жеңісқан алдын-ала дайындап алған сөз тезисіне қарап қойып, – осы рет бірнеше апта уақытты жұмсай отырып, əрқайсы оқыту топтары бойынша мектебіміздегі жалпы оқытушылардың сабақ жоспарлары мен сағаттық сабақ дайындықтарын бір рет көзден кешіріп, арнаулы уақыт шығара отырып, жалпы оқытушылардың сабақтарын түгелдей тыңдап шықтық. Сабақ тыңдап болғаннан кейін сабағы тыңдалған оқытушылар қатынасқан шағын топ жиынында ол оқытушылардың сабақ өту барысындағы артықшылық жəне жетерсіздік орындары өздеріне айтылды. Бұл арада оның бəрін қайталап отырмай-ақ осы рет байқалған өзіміз жетерсіз деп санаған кейбір типтік мəселелерді айта кетейік. Осы рет сабақ тыңдау барысында байқалған мəселелер: 1-Ішінара мұғалімдердің сабақ өту жоспарлары орындалмаған. Сабақ жоспары мен өтілген сабақ мазмұны қабыспайды. Тіпті кейбір оқытушыларымыздың сабақ жоспарлары екі аптаға дейін артта қалған. 2-Айырым оқытушыларымыздың сағаттық сабақ дайындықтары жақсы емес. Сабақ дайындауда жауапкерсіздік, немқұрайдылық бар. Көп сандағы оқытушылар сабақ өту барысында тұсап қоя берген ат секілді оқулық көлемінен шыға алмаса, ішінара оқытушыларымыздың сағаттық сабақ дайындықтары үстірт жасалғандықтан, олардың өткен сабақтарынан бірсыпыра мазмұндық қателіктер де көрінді. Тіпті өзі сабақ өтетін оқулыққа қанық болмаған айырым оқытушыларымыз да байқалды. 3-Аз сандағы оқытушыларымызда сабақ сөйлеу барысында көніспек пен оқулықтан айырыла алмайтын, тіпті оқулық пен көніспекті бастан-аяқ судыратып оқып беретін жəйларды да көзіміз көрді. Бұл құбылыс өте-мөте теориялық сабақтарды өтетін мұғалімдерімізден көбірек кездесті. 4-Көп сандағы оқытушыларымыз сапа ағартуының талабы мен нысаналы оқытудың ерекшеліктерін əлі де толық игермегендіктен, сабақ өту барысында оқушыларды біржаққа қайырып тастап, бас асауы бар ат құсап, өз алдарына шауып кетті. Өзі сөйлеген сабақ мазмұнын оқушылардың ұққан-ұқпағанымен шатақтары болмады. 5-Сабақ өту барысындағы əдеттегі техникалық мəселелерден алып айтқанда, аз болмаған оқытушыларымыз сабақ сөйлеу барысында, тақтадан толық пайдалана алмаса, недəуір сандағы оқытушыларымызда жазудың көріктілігін айтпағанда, тақтаға жазған жазуды да емле ережесі бойынша дұрыс жаза алмады. Тіпті сабақ мазмұнын дұрыс баяндап, тура жеткізе алмайтын, сөз сөйлеуде қатты орашолақ, бірдің басын, енді бірдің аяғын айтатын, қазақ тілін дұрыс нормада сөйлей алмайтын жайттер де кездесті.

	Осы реткі сабақ тыңдау барысында байқалған мəселелерді жіңішкелікпен талдап, оларды бірден тізе беретін болсақ, жоғардағылардан да көп олқылықтарды айтуға болар еді, бірақ, олардың бəрін бірденбірден жіпселеп тізіп жатуды басы артық жұмыс санап отырмыз. Бір аудандағы ұлттық ағартудың қара шаңырағы болған орта мектеп жөнінен айтқанда, əлгінде тілге алып өткен кемістіктер де аздық етпес деп ойлаймыз.

	– Ендеше, осы кемістіктер нені түсіндіреді? – деді Жеңісқан тамағын кеней ақырын ғана жөтеліп қойғаннан кейін сөзін онан ары жалғастырып, – Ол біздің оқытушыларымыздың қызмет жауапкершіліктерінің өте төмен екендіктерін, сабақ дайындығына немқұрайды қарап, өзі өтетін сабаққа мұқияттылықпен дайындық жасамайтындықтарын, сонымен бірге үздіксіз үйренуге сəл қарап, баяғыда мектепте оқыған азғантай білімдерін қанағат етіп жүргендіктерін түсіндіреді. Мектебіміздің оқытушылар қосыны сапасында аз болмаған мəселелердің сақталып отырғандығын дəлелдейді. Ал, мына ғылыми білімдердің мерзімдік айналысы өте шапшаң болып отырған электрон заманы мен оқу-ағарту реформасы барған сайын тереңдеп келе жатқан жаңа дəуірде, өте-мөте «ұлттық мектептердің оқытуы сапасыз» дейтін сөздер гулеп жүрген қоғамдық жағдайда, біздің оқытушылар қосынымыздың арасына да көрінбеуге тиісті осындай кемістіктердің көзге түсуі адамды қатты ашындырады. Осыдан барып мен «оқытушыларды ұсыныспен міндетке қою сынды жаңа да тың шаралар ауызға алынып жатқан мына реформа заманында, біздің ұлттық оқытушыларымыздың өздерінің болашақ тағдырларын қалайша ойламайтындығына қатты қайран қаламын! Қазақтың əдеттегі қарапайым түсінігі бойынша айтқанда, оқытушылық деген сіздің нан тауып жейтін кəсібіңіз ғой! Ал, осы заманғы оқытушылар оқытушылық кəсіппен шұғылдану үшін қандай шарттарды əзірлеуге тиіс екендігі газет-журналдарда күнде басылып, радио-телевизорларда əркүні айтылып жатыр. Мектеп басшылары жағынан жиын сайын дəріптеледі. Осындай жағдайда, өзіміздің нан тауып жейтін кəсібіміз жайында, ашығырақ айтқанда, келешекте қайтып жан бағатынымызды неліктен ескермейтіндігімізді ойлағанда, ішім қатты ашып кетеді!

	– Бұл арада мен мектебіміздегі оқытушылардың барлығы дерлік зымыран заманның қажетінен шыға алмай жатқан сапасыз оқытушылар дегелі отырғамын жоқ. Мектебімізде кəсіптік қабылеті жақсы, оқыту өресі жоғары, қызмет жауапкершіліктері күшті оқытушыларымыз да жоқ емес. Өкінішке орай, бұндай жақсы оқытушыларымыз саусақпен санарлықтай өте аз болып отыр. Бұның өзі біздің оқытушылар қосынымыздың ішіне недəуір сандағы оқытушы болуға ылайық емес адамдардың кіріп алғандығын, осыдан барып оқытушыларымыздың штаты (саны) зор мөлшерде асып кетіп, жарамды оқытушылардың мектепке кіру қақпасы бекітіліп қалып отырғандығын айғақтайды. Оқытушылар қосынымызды реттемей тұрып, оқыту сапасының жоғары өреге көтерілмейтіндігін түсіндіреді. Сондықтан мен бұдан кейін мектептерде оқытушыларды ұсыныспен істету шарасын жолға қоюды ерекше дəріптеймін. Бұл пікірімді мектеп басшыларына əлде неше рет айтып, аудандық оқу-ағарту мекемесіне де тапсырып бергемін.

	– Қорытып айқанда, – деді Жеңісқан қолындағы естелік дəптеріне қарап қойып, аз тыныстап алған соң, – біз оқытушыларымыздың жоспар-дайындықтарын қанша рет тексеріп, олардың сабағын қанша мəрте тыңдағанымызбен де ұлттық ағартуымыздағы сапасыздықтардың тамырына балта шауып, оның көзін құрта алмаймыз. Бұның бірден-бір шарасы оқу-ағарту құрылымына жүректілікпен реформа жасау болмақ! Сонда ғана біз көздері мөлдіреп алдымызда отырған болашақ ұрпақтар алдында ұялмайтын боламыз. Əйтпегенде, ұрпақтар алдында күнаға батып, ауыр қылмыс арқалаймыз!

	Жеңісқанның сөзі аяқтағаннан кейін жиынға қатынасып отырған мұғалімдер бірден қобырасып, жиын майданында гүбір-сыбыр молайып кетті де, көп өтпей талқы жиыны өздігінен қыза жөнелді. Біреулер Жеңісқанның сөзін құптаса, енді біреулер оны бүтіндей теріске шығарып, қызыл кеңірдек дауға түсті де кетті. Осылайша, алғашында бір сағат мөлшерінде ғана ашылады деп жобаланған жиын екі жарым сағатқа дейін созылып барып, əрең аяқтады.

	* * *

	Ертеңінде тəңертең оқытушылар 1-сағаттық сабаққа кіріп кеткен соң, Жеңісқан əлдебір жұмысын бітіріп ала қоймақ болып, алдына бірнеше графаны жая бергені сол еді, оқу бөлімінің кеңсесіне екі мұғалима алқын-жұлқын кіріп келді де, қырықтың қырқасына ілініп қалған, сары шашты, көк көз, бетіне пышақ жанығандай, денесіне шыр бітпеген, аласа бойлы Қалима атты мұғалима есіктен кіре бере-ақ:

	– Əй, Жеңісқан, сен мені оқытушы болуға жарамайтын жарамсыз адам деп жүр дейді ғой, осы сөз рас па? – деп шаптыға тіл қатқан еді,оның қасына еріп келген, ұзын шашын иығына қарай жауып жіберген, қарақат көзді, оймақ ауыз, үнемі жасанып-сыланып, үсті-басына шаң жуытпай жүретін, сұлу өңді жас келіншек Маржан да:

	– Мені де жарамсыз мұғалім қатарына шығарыпсың ғой, саған бұндай құқықты кім берді? – деп дүрсе қоя берді. Тұйықсыз келген бұл екі мұғалімге алғашында аң-таң бола қараған Жеңісқан олардың бет əлпеттеріне үрке көз жіберген еді, Қалиманың өңі өрт өшіргендей түтігіп кетіпті де, Маржанның бота көздеріне жас тола қалыпты. Екеуі де Жеңісқанды қазір-ақ жұлып тастайтындай өшіге қарайды. Олардың бұл сұрақтарына қарап, бұлармен айтысып марқадам таппасын сезе қойған Жеңісқан, алдындағы графасын жаба беріп:

	– Ой, апайлар, сіздерге бұл өсекті кім айтып жүр? Пікірлеріңіз болса, орындыққа отырып, асықпай айтыңыздар?! – деген еді, Жеңісқанды жеп жіберердей болып көкпеңбек көзімен ішіп-жей қарап тұрған Қалима:

	– Кімнің айтқанында сенің нең бар? Артыңды қысып, тыныш жүрмей, осы сенің елде қақың не? – деп тағы да Ебінің боранындай бұрқылдай жөнелген еді. Оның ұзын көлеңкесіндей болып жанында қалқиып тұрған Маржан да көз шанағына үйіріліп тұрған жас тамшыларын төгіп жіберіп:

	– Осы қазақ бірін-бірі шұқымаса, жан баға алмай қала ма? Бізді осы кəсіпке сен орналастырып па едің? Біздің жан бағып жүрген айлығымызды тартып алғанда саған не түседі? Жоқ əлде, біздің алатын ақшамызды сен жанқалтаңнан беруші ме едің? – деп қос алақанымен бетін баса берді.

	– Соны айтам, – деді сөзді іліп ала жөнелген Қалима тағы да таласатын əтешше шаптыға тіл қатып, – Кішкене ғана мансап тигенге, Құдайдың құлағын ұстағандай бола қалыпсың ғой, алсақ, үкіметтің ақшасын алып жатырмыз. Өз қалтаңнан шықпағаннан кейін оған сенің нең күйіп кетті?

	– Ой, ой, сіздер өзі недеп барасыздар? – деді Жеңісқан, – мен сіздердің айлықтарыңызды тартып аламын деп қашан айтыппын? Оқытушы бастарыңызбен ылғи елдің өсегіне сенеді екенсіздер?!

	– Қатқаныңның басы өсек! – деді Қалима бағанағыдан да долдана түсіп, – сенің мектептен тартып үкіметке дейін барып жүргеніңді кім білмейді? Үкіметтің бізге беріп жатқан азғантай ақшасын қызғанғанда саған не түседі? Онымен қатыныңа көйлек алып берейін деп пе едің, жармағыр!

	Қалиманың сөзі осы араға келгенде, Жеңісқанның да қырсық мінезі сап ете түсіп, ашуы атылып келіп аузына тығылса да, өзін зорға тежеп:

	– Адамға тіл тигізбей байқап сөйлеңіз, тегінде! Мынау деген білім орны, пікіріңіз болса, айғайламай айтыңыз?! – деді дауысын көтере шығарып, – үкіметке барып талап айтсам, ол менің азаматтық ұқығым! Ал, сіздер, расында, толымды оқытушы болсаңыздар, ұсыныс етіп істетуден несіне қорқасыздар?

	– Ұсыныс етіп істете ме, жоқ əлде, осы беті қоя бере ме? Ол сенің қолыңнан келетін жұмыс емес,– деді көз жасын қолының сыртымен сүртіп, солқылдай тұрып тіл қатқан Маржан, – Тинамдай ғана мəнсап тигенде бүйтсең, қолыңа үлкен мансап түсе қалса, бүкіл қазақты қырғызып тастаудан тайынбассың-ау!

	– Соны айтам! – деді сөзді жұлып алған Қалима, – өкіметтің қадірін қайтып істететінінде сенің нең бар? Біз толымды боламыз ба, толымсыз боламыз ба? Онда сенің шатағың не? Бұл дүниеде сен ғана толымды ма едің? Бірнеше ауыз өлең жазғанға өзін құдай санап алыпты ғой!

	– Адамның қара басына соқтықпай, айтарыңызды жөндеп айтыңыз, – деді Жеңісқан, – мен пікір айтсам, ұлттық ағартуымыздың болашағы үшін айттым, қазақтың қара көз ұрпақтары үшін сөйледім.

	– По, шіркіннің пысығын, қазақтың қамын жей қалуын! Сонда біз қазақ емес екенбіз де? – деді мырс етіп кекете күліп жіберген Қалима, – сен қашаннан бері қазақтың қамын жей қалатын болғансың? Қазақтың қамын жеуден садаға кет! Оданша артыңа жақсырақ қарасаңшы?!

	– Осы сөзіңіздің өзі сіздің толымсыз оқытушы екеніңізді айғақтап тұрмай ма? – деді өзі де байқамастан күліп жіберген

	Жеңісқан, – мектеп ауласында аузыңызға ақ ит кіріп, көк ит шығып тұрса, сіз қайтып толымды оқытушы боласыз?

	– Мен-ақ толымсыз оқытушы болайын, сонда сен маған не істей аласың? Артыңа қарамай, елмен жағаласқан неңді алған? Оданша ел қатарында жаныңды бақсаңшы?!

	– Менің жанымды сіз бағып беріп жүрген жоқсыз. Сіз де артыңызға қарап сөйлесеңіз қайтеді? Мықтағанда бастықтың туысы боларсыз?

	– Иə, бастықтың туысы екенімді білсең, артыңды неге қысып жүрмейсің? « Айғырмен ойнаған ат, арқасын алдырады», дегенді білсең болады!

	Осы сəтте əлгіден бері үнсіз тұрып қалған Маржан да:

	– «Кəрі жілік елді амандағанша, өз басын сақтап алсын», дегендей, бұдан кейін елмен жағаласқанды қойып, көзіңді ашып жүр! Қазір елдің сыртыңнан недеп жүргенін білесің бе? Елді айдаймын деп жүргенде, өз орныңнан айырылып қалып жүрме? – деген еді, Қалима:

	– Соны айтам, «Өлетін бала молаға қарай жүгіреді» деген тəрізді, басқаларды қойып, алдымен өз қамыңды жақсырақ ойланып ал! Жə, жүр енді, Маржан, кетейік, бұның мыжыма ақыл-өсиетін тыңдап тұратын уақытымыз жоқ, – деді де, алды-арттарына қарамай есіктен шыға жөнелісті.

	Олар шығып кеткеннен кейін өз-өзінен қалшылдап-дірілдеп, ашу отына өртенген Жеңісқанның өзегін əлде бір өкініш от болып күйдіріп, жан алқымға ала берді де, мый шарында осындай адамдар оқытушы деген ардақты атты иелеп алғанда, біздің оқу-ағартуымыздың болашақ тағдыры қалай болады? Жас ұрпақтарымыз қалай тəрбие алады? Оқыту істерімізде сапасыздықтар қайтып жоғалады, дегендерді ойлап, өзінен-өзі арпалысып, əлде бір ашты сезім қолқа жүрегін кеміре мұжып, көпке дейін өз-өзіне келіп тыныштала алмай, бірінен кейін бірі келген ой ағындарымен жағаласып отырып қалды.





