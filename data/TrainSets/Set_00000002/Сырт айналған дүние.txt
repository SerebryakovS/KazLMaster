	Әділбек Ыбырайымұлы

	Сырт айналған дүние





І


	«Сізді «бірінші» шақырады. «Ауданның жағдайы жөніндегі мәліметті ахуалды көзімен көріп, тексерген адам келіп берсін» деді. Барыңыз!»

	Ішкі істер басқармасының бастығы, генерал—майор Ө. Тапшановтан тапсырма алғаннан кейін, Мәнкенов бірден облыстық партия комитетіне тартқан. Бірақ көкейінде «бірінші хатшыға Тапшановтың өзі ғана кіріп жүріп, бүгін аяқ астынан «сені шақырып жатыр» деп мені жіберуі қалай?» деген дүдәмалды сауал мазасыз бой көтере берді.

	Осы бір ойдың жүлгесімен межелі жерге де жеткенін аңғармады. Сұр «Волга» үлкен ғимараттың оң жақ қапталына тіреле іркілді. Машинадан түскенінде Қара Ертістен ескен самал жел маңдайынан желпіп өтті. Ерке лепке сүйсінгендіктен бе, көкірегін кере тереңінен бір демін алды да ілгері беттеді. Бірақ әріден тыныстағанын өзі де аңдамады.

	Үлкен үйдің бір жақ қанатын емін—еркін жайлап, оқшауланған облыс басшысының кабинетіне көтерілетін алғашқы тепкішекке аяқ тиетін жерде күзеттің бірінші постысы бар. Бұл таянғанда ондағы тұрған лейтенант бес саусағын күнқағарының астына апарып, сымша тартыла қалды. Сосын шалт қимылдап, қолын жанына түсірді де:

	— Құжатыңыз!.. — деп, сөзін шолақ қайырды.

	Тоқтар бөгеліп, қызмет куәлігі мен шақыртумен келушілерге бір мәртеге жазып беретін рұқсат қағазын ұсынды. Екеуіне мұқият салғастыра үңілген офицер, құжаттың ақиқаттығына көзі жеткен соң тағы да сымша тартылып, соншама шапшаңдықпен қолын шекесіне апара берді. Онысы «рұқсат, кіруіңізге болады» деген ишарат еді.

	Баспалдақпен жоғары көтерілді. Қылаң еткен еш адамның қылпы білінбейді. Бұл жақ тарапта басы артық кісінің отырмайтынын да қаперледі.

	Жиегі алтындай жарқыраған сары жезбен көмкерілген үлкен қызыл есікке тірелді. Хас шебердің қолынан шыққан, жатқан бір әшекей. Тұтқасының өзі он қаралық.

	Есік қаншама үлкен көрінгенімен, сондай жеңіл ашылады екен. Табалдырықтан ішке аттады. Тосын жерге келгенде болатын кез келген адамға тән шартты көзқұмарлығымен төңіректі әп—сәтте шолып өтті.

	Ат шаптырымдай қабылдау бөлмесі өлі тыныштықта мүлгіген. Асыл киімге малынған паң келіншектей керемет жиһаздармен безенген бөлме тым әсем де, тым сұсты. Даңғарадай үйдің бұрышында жарқыраған айпарадай столды құшақтаған қуыршақтай қыз жайғасыпты.

	— Сәлеметсің бе, қарағым.

	— Здравствуйте...

	Қасықтай ғана бойына қарамай жұтынған бәле, ернінің ұшымен ғана амандасудың сарт мезіретін жасады. Облыс басшысының ауызғы бөлмесіне иелік ететіндігін насат көріп, өзін тым жоғары ұстайтыны бетке ұрады.

	Бірақ, оның бәрін аңғармағандай, келуші мейлінше сыпайылық танытып:

	— Мен облыстық социалистік меншікті талан—таражға салушыларға қарсы күрес бөлімі бастығының орынбасары Мәнкеновпін. Әміржан Әлиевичтің тікелей шақыртумен келіп тұрмын.

	Осыны айтқанда барып қыз рай танытып:

	— Иә, бірінші хатшы күтіп отыр, — деді мәселеден хабардар екенін білдіріп. — Көмекшіге жолығыңыз. — Иегімен оң қапталын нұсқады.

	Жөн сілтеген жағына мойнын бұрып еді және бір есіктің барын білді. Солай қарай беттеді.

	Іштен жіптіктей жігіт қарсы алды. Оған да өзін таныстырып, келген жайын мәлімдеді.

	— Отырыңыз, — сыпайы кепте орындықты нұсқады, — қазір мен баяндайын.

	Ол алдындағы кітапшасына мұның аты—жөні мен лауазымын түртіп алды да шығып кетті. Көп күттірмей қайтып оралды.

	— Әміржан Әлиевич телефонмен сөйлесіп жатыр, сәл бөгеліңіз, бірер минуттан кейін шақырады, — деді басын шұлғып.

	Айтар сөзін жұптап, неден бастағаны жөн екенін саралады. Бір байламға тоқтай алмай арпалысқанында, «кірсін» деген пәрмен тиді.

	Ішке енгенде ол кісі екі қолын кеудесіне қоя айқастырып, терезеден сыртқа қарап тұр екен. Есік жабылғанда да болар—болмас байқалған бейсауат дыбысқа назар аудармады. Әлдебір қалың ойға шомып, мына дүниені ұмытқандай.

	Тоқтар қисынсыздау көрініске тап келіп, үлкен кісіге өзінің алдында тұрғанынан мағлұм беріп жөткірінейін деді де, «оным ерсі болар» деп, ол ойынан тез айныды. Тығырықта саңылауды дөп басу сыны өзіне «бұйырғандықтан» қапелімде тапқан амалы, кабинеттің ортасына таман екі—үш қадам аттап барды да: «Саулығыңызды тілеймін!» — деп амандасты. Сол кезде ғана бұрылып, мұның сәлеміне басын изеді. Осы тұста, жарғылық тәртіпке сай, Тоқтар:

	— Жолдас Әміржан Әлиевич, сіздің шақыртуыңыз бойынша облыстық социалистік меншікті талан—таражға салушыларға қарсы күрес бөлімі бастығының міндетін атқарушы, майор Мәнкенов келіп тұр! — деп, баянат жасады.

	Сазара қарап біраз бөгелген Құдашов кабинеттің бір жақ бұрышына қарай қойылған үлкен столды қаумалай тізілген орындықтарды иегімен нұсқап, «тізе бүгіңіз» дегенді білдірді.

	Тоқтар оның айтқанын орындап, шеткері бір орындыққа жайғасты да қағаздарын шығара бастады.

	Бірінші хатшы сол орнынан тапжылмады, тағы да бастапқы көргендегісіндей теріс айналып кеткен. Бір кезде:

	— Иә, айта беріңіз! Барған жеріңіздің жағдайы қалай? — деді ту сыртын бұған салып, терезеге телмірген қалпы сұлқ күйінде.

	Нақты сұрақ—жауап түрінде сөйлесеміз ғой деп ойлаған бұл, қапелімде ту сыртын салған адамға сөзді неден бастарын білмей іркілді. Арада өлі тыныштық орнады. Үнсіздік ұзап барады, оның салмағы өте зілмауыр болып сезілді. Көргені мен көкейге түйгенінің қайсысын алға саларын білмей, абдыраған көңілін әзер тежеп:

	— Екі мың бас қой жетпейді... — деп, құмыға бөгелді. Бұған дәл өзі кінәлідей Мәнкенов сөзін аяқтай алмады.

	Бөлме тағы да құлаққа ұрған танадай мәңгүрт тыныштыққа бөленді. Кенет әуені тіліп:

	— Таскескен аудандық партия комитетінің бірінші хатшысы Сапар Мұратовты әкел де түрмеге жап! — деген қатқыл пәрменді дауыс саңқ етті.

	Мұндай бұйрықтың, тіптен әңгіменің өрбитінін күтпеген Тоқтар аз—кем аңырып қалды. Сәл саябырдан соң:

	— Жазығы жоқ адамды қалай жабамын?! — деді таңырқаса да турасына тоқтап. — Кінәсі болса бір сәрі... — Орныннан көтерілді, өйткені ол кісі түрегеп тұрғанда жалпиып отырған күйі жауап қайыруы әбестік көрінді.

	— Екі мың бас мемлекет малының жетіспеуі оның кінәсі емес пе?! — Бұған мойнын бұрып, көзінің қиығымен иығының үстінен қарады.

	Мына ызбардан соң Тоқтар бірдеме айтудан тайынды.

	Құдашов ішкі ой иірімдерінің пәрменімен артықтау кеткенін аңғарып, әңгіменің ауанын ауыстырды.

	— Ол қандай жігіт еді? — деді үнінің ызғары сынбай, дегенмен айқайы бәсеңдеп.

	Бұл қарекет Тоқтарға өзін сынау үшін бір жағы жорта сұрағандай көрінді. Өйткені тікелей бағынышты ауданның басшысын облыстың бірінші хатшысы қайткенде де басқаларға қарағанда тәуірірек білуі тиіс.

	— Жүзбе—жүз жолыққан емеспін, — деді қапелімде біреуге мінездеме бере қоюдың мәнісін таппай, — сырттай ғана білемін. Бірақ облысымызда ең жақсы үш хатшы болса, соның бірі — сол кісі екеніне еш күмәнім жоқ.

	Осылай көкейіндегісін ақтарыла айтып, жауап берді.

	Бұлталақсыз сөзі Құдашовтың қолайына жақпады ма, тырс етіп тіл қатпай, ерсілі—қарсылы сенделді де қойды. Алдында адам тұрғаны бір кезде барып жадына оралғандай шұғыл басын көтеріп: «Жүре беріңіз», — деді.

	***

	Тоқтар сыртқа шығарып айтпаса да, соңғы кездегі Болатының жетістігіне іштей сүйсінетін. Әуелде оның бұл әуре—сарсаңына түскеніне бәлендей ден қоймаған. «Е—е, бастапқы балалық әуестікпен біраз шабылып, содан кейін қызығы басылғанда доғарар» деп қорытқан. Олай болмады, мектеп қабырғасынан басталған екі иығын жұлып жеп жұдырықтасу күн өткен сайын үдей берді. Сол уақыттардағы қаланың ішіндегі ұсақ—түйек жарыстарда жеңімпаз атанып жүргенінде де, бала—шағаның ісіндей көріп, онша мән бермеді. Тек шешесі Қапиза, немересін айналып—толғанып:

	— Ой, менің қалайыдай ғана ботам, жығылмай—сүршбей аман—есен барып қайттың ба? — деп, алдынан далбалақтай шауып, қалбаңдай бетінен өбетін. Оның жанынан бір елі қалмайтын, әмбе мектепте бірге оқитын досы Ерланды да өз немересінен бөлектемей, аналық мейіріміне шомдыратын.

	Жолға жиналғанда да тура осылай етіп шығарып салады. «Жарыс» дегенді естісе, күні бұрын күбірлеп, Болатының тілеуін тілеп дұғасын оқып жүргені.

	— Әлгі Ерлан да баратын шығар сенімен бірге? — деп, баласының жалғызсырамауын қалап, пысықтап қояды.

	— Иә, апа, барады, — дейді Болаттан бұрын Азат жауап беріп, — екеуі бірінсіз бірі жүре алушы ма еді? — Келемеждеп, өзінше тырқылдай күледі.

	— Ой, бар бол, бар болғыр!

	Оның мазағына осылай әздектей жауап қайырады. Сосын өзіне қолайлы уақыттың бірінде:

	— Әй, Болатжан—ей! — деп, қасына шақырып алатыны бар. Жанына құлдыраңдай жеткен немересінің басынан тұз айналдырып сырықтап, газдың үстіндегі табақшаға уысындағы әлгісін себе салады. Ол көп ұзамай—ақ бырш— бырш, тырс—тырс атылып жатады.

	— Әне, айттым ғой, тарсылдамай, үні құмығып шығады, бір тіл бар. — Ешкім құлақ салмаса да сөзінің арасындағы тұтамдай ләмін бұларға бұрып қояды да, одан ары қарай ежелгі кәнігі ісіне кіріседі. — Бәле—жала аулақ—аулақ, әрмен жүр отбасымнан! Ұшық, ұшық...

	Әйтеуір Болатты өбектей жарыстарға жіберіп, елден ерекше алаңдап күтіп отыратын әжесі, көп нәрселерді тәптіштеп айтады. Солардың ішіндегі жиі қайталанатын бірі:

	— Күнім, әйтеуір, құдай бойыңа қуат берсін! Қыршынынан ерте қиылған Әндірбайдың ұрпағының қолы арыстанның жалында жүрсе, жалғыз да болса ұл тапқаным ақталады. Қан сасып — майданнан, тер сасып — малдан келу, ата— бабаларыңа тән қасиет. Етегімнен өрген сендер, елімнің намысына айналыңдар! Сондықтан, шоқпардың басындай қолғап киіп, жұдырықтасатын бұл сайыс өнеріңді құптаймын. Көлденең кезігетін бәлесінен сақтап, бір алла жар болсын!

	Жетінші сыныпта оқитын Болат бір күні облыстық турнирден бірінші орынды иемденіп оралды. Ерлан екеуі мейманасы таси, ыржия күледі. Сонда ғана ұлының оңай—оспақ іспен шұғылданып, уақытын текке сарп етпегенін түсінген Тоқтар: «Жарайсың!» — деп арқасынан қағып, бетінен сүйді. Көңіліне жел бітіп, лекіген қуаныш сезімінен күні бойы насаттанып жүрді де, ертесінде оның бәрін қарбалас жұмыспен ұмытып кетті.

	Ұлы алғаш Қазақстанда ешкімге дес бермей, үйге жеңіспен оралғанда перзентіне деген әке мейірімі жүрегінде меймілдей жөнелді. Кейін баласы Одақта жеңімпаз атанғандағы оның қуанышын тілмен әдіптеп жеткізу мүлде қиын еді. Жаны жадырап, көңілі де асқақтап, бұл әлемге сыймай шалықтаған— тұғын. Әрі сол жолы—ақ Болат КСРО құрама командасына үміткер болып қайтқан.

	Ал оның қарт әжесіне жеңістің үлкен—кішісі жоқ. Аудан деңгейінде ме, одақ деңгейінде ме, немересі «бірінші орынды алды» дегенді естісе бітті, әппақ жаулығын қарқарадай етіп тартып, бірер күн балаша шаттанып, қоразша қоқиланып қалады.

	Болаттан кейінгі ұлдары Қайрат пен Азат та үлкенінен көргенін істеп, қосамжармасып спорт залға барып, былғары қолғапты таласа киетінді шығарды. Атадан жалғыз өскен Тоқтар балаларының бетінен қақпай ықтиярымен жіберген. Бір күні кешкісін жұмыстан келгенінде Азаты арсалаңдай:

	— Папа, Болатқа машина берейін деп жатыр! — деді ай—шай жоқ.

	— Қайдағы машина?! — Бұл айран—асыр халде аңтарыла қарады.

	— Спорттағы тамаша жетістіктері үшін! — деп, сәби көңілі лекіген қуанышын бүркей алмай, мәз қалпы табалдырықтың алдында шәниіп тұр.

	Жұбайы Бижамал да жымиған қалпы ас үйден бой көрсетті. Кәрі шешесі қалбалақтап: «Иә, тәуба, жаратқан ием! Тіл сұғынан, көз сұғынан сақтай көр!» — деп, өзімен—өзі адам түсінбес тәңіріге жалбарынған күйге түскен.

	Ері ештеменің байыбына бара алмай сұраулы пішінде зайыбына назар тоқтатты. Күйеуінің алабұрта жөнелген ішкі дүниесін ұғынған әйелі, оны көп сарсаңға салмайын дегендей:

	— Облыстық «Динамо» спорт кеңесінің төрағасы үйге телефон шалды, — деп бастады әңгімесін. — «Балаларыңызға саңлақ өнері үшін кезектен тыс «Нива» автомашинасын бөліп отырмыз, сондай қаулы шығардық. Ағаға айтайық деп хабарласып едік, орнынан таба алмадық...»

	Бижамал бөгеліп қалды.

	Тоқтар босағада состиған қалпы әйелінің сөзіне зейін қойған.

	— Содан? — Тағаты таусылып, мән—жайға түпкілікті қанғанша дегбірі қашып барады.

	— Содан, «Дайын ақшаларыңыз болса, төлеп ала беріңіздер» дейді.

	Бұл оқиға — Тоқтардың ешқашан ойламаған нәрсесі. Нанарын да, нанбасын да білмей, біртүрлі алағызып кешкі асты дұрыс іше алмады. Сөйтіп алабұртқан шағында телефон шырылдап, безектей бебеуледі. Оған әбден еті үйреніп кеткені соншалық, күнделікті әдетінше мән бермеген. Ізінше Қайраты шауып жетіп:

	— Папа, сені телефонға шақырады, — деді.

	Барып тұтқаны алды.

	— Алло...

	— Сәлеметсіз бе, Тоқа!

	— Сәлемет, сәлемет.

	— Бұл облыстық спорт кеңесінің төрағасы Мәжен ғой.

	— А—а, қалдарыңыз қалай?

	— Жаман емес. Өзіңізді бағана жұмыстан іздеп орныңыздан таппадық, жақсылық хабарымызды естіген шығарсыз.

	— Иә, иә. Естіп, қуанып жатырмыз. — Тоқтар жас балаша қалбалақтады.

	— Естісеңіз сол, Болатқа «Нива» автокөлігін ұйғарып қойдық. Облыстағы ең бетке ұстар спортшымыз — сіздің балаңыз. Әмбе, жылда мұндай мүмкіндік туа бермейді. Атқару комитетінің соңғы үш жылда спорт кеңесін ескеріп, машина бөліп отырғаны осы. Содан кейінгі негізгі кесім өзімізге тиген соң оны бәріміз бір ауыздан жас та талантты Болатқа беруді жөн деп таптық.

	— Рахмет оларыңызға, елеп—ескергендеріңізге!

	— Енді ақшасын алып келсеңіздер бітті, бірден мінгізіп жібереміз.

	— Ойбай, оған аяқ астынан қаражатты қайдан таба қойдық? — Тоқтар кеңес төрағасына жасырып, жаппай шынын айтты.

	Мәжен күлді.

	— Енді—і... — сөз таппағандай бөгеліңкіреді, — біреуге қарыздансаңыз да алуыңыз тиіс. Өйткені кісілер машинаға бәленбай жылдар кезекте тұрады.

	— Оны білемін ғой, бірақ машина аламыз деп ниеттеніп, ақша жинамаппыз.

	— Олай болса, енді аласыздар. — Спорт кеңесінің төрағасы мүлде еркінси көсілді.

	— Рахмет, Мәке, аузыңызға — май! Құдай бұйыртса бәрі болар.

	— Мен сізге сол қуанышты хабарды өз аузымнан жеткізгенше байыз таппай, уақыт біраз болса да мазаңызды алдым, айып етпеңіз.

	— Оның несі айып, қайта сізге көп—көп рахмет, баламызға тілеулес ниетіңізге.

	Тоқтар еш бүкпесіз ағынан жарылды.

	— Ондай облысымыздың абыройын асқақтатып жүрген ұлдан айналып кетпейсің бе?.. Бұл екінің бірінің қолынан келе бермейді, содан кейін бала да болса сыйлаймыз.

	— Рахмет...

	— Жақсы, сау болып тұрыңыз.

	— Сау болыңыз.

	Әңгіме аяқталғаннан кейін де Тоқтардың бойы дел—сал тартып, үйде байыз таппай әрі—бері сенделді. Ілуде—шалуда кездесетін мұндай мүмкіндік уысынан бір шықса, соңынан шырақ алып түссе де қайта қайырылуы қиын болар. Әрі баласының бәйгесін өз қолымен қаққандай көрінетін әрекетті әке деген аты мен ақылына сыйдыра алмады.

	Сөйтіп, толғақты ойларымен арпалысып жүріп:

	— Бижамал! — деп дауыстап қалғанын да аңғармады.

	— Жайшылық па? — Алжапқышының шалғайына қолын сүрткен қалпы зайыбы бұл отырған бөлменің есігінен басын сұқты.

	— Жаңағы кісінің айтып тұрғаны шын ба өзі?

	Аңтарыла әйеліне назарын тоқтатты.

	— Немене, сенгің жоқ па? Шын болғаннан кейін телефон шалады да. Әйтпесе бала емес, шаға емес, жын ұрып па?..

	— Енді не жасаймыз?

	— Не жасағаннан құдай сақтасын. Ел бар, жұрт бар: бір ретін табамыз да. Апамды шақырып ақылдасалық.

	Қабырғасымен кеңесіп, жора—жолдастарынан қарызға ақша жинауды ұйғарды. Осындай бәтуаға тоқталған олар біраз даурығысыңқырап барып басылды да, жатын бөлмелеріне беттеді.

	Ертеңінде жұмысқа келгеннен кейін бастығы Василиймен ақылдасты. Мән—жайға қаныққан ол:

	— Олай болса, беріп тұрған машинаны қарыздансаң да алуың тиіс, — деді, өз төтелі кесімін айтып.

	Тоқтар үнсіз әргі—бергіні екшеді. Бірақ мына пікір әр тұжырымның соңынан бір бұлталақтамай, нақты шешім қабылдауға жетеледі. Сөйтті де табысын есептеп, егер қарызды ала қалған жағдайда қанша уақытта қайтаруға шамасы келетінін мөлшерледі. Табаны күректей үш жылға тақау уақыт керек екен.

	Сол күнгі әңгімелері тағы да шұғыл ақша табу мәселесіне арналды. Әйелі екеуі және бір қайтара отбасылық табыстарын есептеп шықты. Сөйтті де келесі күннен бастап қарызға ақша жиды. Ақырында бір—екі параққа әдемілеп кімге қай мезетте қарызын қайтаруы керек екені жөнінде кесте жасады. Сосын:

	— Жүрегім ауыратынын білесің, олай—бұлай боп жүрсем, мойнымда қарызым қалмасын, мынаны сақтап қой, — деп, әлгі қағазды бәйбішесінің қолына ұстатты.

	Бижамалдың көзі атыздай.

	— Сен де осы қайдағы жоқты айта береді екенсің, жақсы үміттің үстінде тұрғанда ондай сөз неге керек? — Өңі өзгеріп, кейістік танытқан қалпы қағазды қолына алды.

	Алайда, қаншалықты жандарын салып тыраштанып баққанымен, «Нива» автомашинасын алуға дәулеттері көтермеді. Сосын, лажсыз, арзандау «Москвич» сұраған.

	Бәрі өздері ойлағандарындай ыңғайға келді.

	Болаттың машинасын алып, тасынған көңілдері әуелей түскен. Әттең, өмірдің мұндай шырайлы шақтары тым шектеулі екен. Жалған дүние үркек атша бір—ақ күнде жалт беріп, сырт айналды да кетті.

	* * *

	Облыстық ішкі істер басқармасындағы социалистік меншікті талан— таражға салушыларға қарсы күрес бөлімі бастығының міндетін атқарушы майор Т. Мәнкенов, облыстық прокуратураның тергеушісімен бірге Таскескен ауданына жөнелген. Әйткенменғ іссапар бітпей, орталықтан шұғыл шақыртты. Жоғарыдан аяқ асты нұсқау түскеннен кейін ештемеге бөгелмей Семейге тартты. Қалаға келіп, облыстық ішкі істер басқармасы бастығының кабинетіне енген бетте, Тапшанов:

	— Тоқтар Әндірбаевич, жұмысыңызды тапсырыңыз. Таскескендегі басталып, аяқсыз қалған шаруаны тындыруға, сіздің орныңызға Василий Буханченко барады.

	Тоқтардың жүрегі мұздай суып қоя берді.

	— Қызмет барысында пайдаланып жүрген барлық іс қағаздарыңыздың реттік нөмірлерін қойып, папкіге тігіңіз. Сөйтіп, кеңсе меңгерушісіне тіркеп, өткізіңіз, — деді ештеменің себебін ашып айтпай, төтесінен.

	Генералдың қарапайым бөлім бастығынша шаруаны сонша тәптіштеп кеткенінен бірден іштей тіксінді. Бұл ұсақ—түйекті ол мәйегін тамыза айтпаса да, дәл солай жасалынатыны айдан анық—тұғын. Өйткені мұның бәрі әрбір қызметкер жұмысқа кірген күнінен ескертіліп, ежелден қатаң қойылатын талап.

	— Жоғары милиция академиясын бітіріп, Мәскеуден Аманжол Майданов келе жатыр, соған орын керек... Амал қанша, өзіңді бастық қоямыз ба деп жүр едік. — Генерал—майор сәл күмілжігендей сыңай танытты.

	Күтпеген тосын пәрмен — үш ұйықтаса түсіне кірмейтін нәрсесі. Үстінен бір бәле қара бұлтша түйілгендей сезінді. Тапшанов соның бәрінен хабардар бола тұра, әдейі ашып айтпай, жақаурата сөйлейтіндей көрінді. Бастығының бұл қылығына көкейінің түкпірінде қанша зығырданы қайнаса да, сыртқа оның бірін білдірмей тісін тісіне қойып, мейлінше бекіп бақты. Әйткенмен, ептеп тұла бойы шімірігіп, ішкі әлемінде әлсіз діріл байқалды.

	Бастығының жаңағы өзін іш тартуы жоғалып, бір демде қайта қатулана сөзінің соңын нығарлай аяқтады.

	— Оны жәй—жапсармен таныстырып, өзің айналысқан барлық істі соған өткіз! — Қабақтары түксиіп, ұрты салбырай қалды.

	— Мақұл...

	Келісуін келіскенімен іші азбандай азынады. Бірақ келіспей қайда барады? Алпауыттар кез келген пендені баланың ермексазындай алақанына салып умаждап—умаждап жібереді де, одан өзіне ұнаған бейнесін сомдап ала қояды. Бұл әрекетке қарсы тұрып береке таппайсың, қабырғаң қақырайды, тауың шағылады. Ұсынған қызыметін қомсынбай, атқара беруің ғана керек. Бәрін билік басындағылар екшеп, іріктеп, сұрыптайды.

	Осыны мықтап көкейіне түйіп, тереңінен түсінді.

	«Әйтеуір артының жақсылығын берсін, мына жағыпар жазған тосыннан қат—қабат былығып барады ғой» деп қорытты. Алғашында «бұл қалай?» деген сұрақ санасында дамылсыз шарқ ұрғанмен, дәйек болар еш жауабын таппай текке уайымға шомып, сандалыс кешті. Әйткенмен, лауазымынан айырылатынына онша қинала қойған жоқ, аяқ астынан қадірінің қашып, сүйкімін жоғалтқанына күйінді.

	Сөйтіп, өзін қоршаған ортаның ол дегендегі ниеті мен пейілінің өзгергенін аңғарса да, бәлендей бәлеге баламаған.

	Айтқандай—ақ, бір аптадан соң А. Майданов келді. Оған бар жұмысты өткізіп берді де, генералға кірді. Жағдайды баяндады. Ол да әуелден бері осылай болуы тиістей, онша елең етіңкіремеді. Дегенмен, бөгеліп барып айтқаны:

	— Мәнкенов, сен өтініш жаз да, демалысқа шық... — Бас жоқ, аяқ жоқ, тіпті ойламаған нәстені көлденең тартты. Бірақ Тоқтар қарсыласпай, «демалсам демалайын, соңғы күндердің түйткілі қажытты, жұмыстың бір жөні болар» деп, айтқанын орындап жөней берді.

	Көңілінің құлазығаны соншалық, қалада бір күн де тұрғысы келмеді. Кіндік қаны тамған Жарма ауданына — саңы ауған. Тезірек сахара төсіне барып, шағылған тауы мен жыртық көңілін туған жерінде тепшіп, ата—баба зиратына тәу етіп, аунап—қунап қайтпақ.

	Осы ниетпен ертеңінде жолға жүріп те кетті. Қасына жаулығын қарқарадай етіп тартқызып анасын алды, ұлдары Өмірбек пен Болатты ертті. Көп ұзамай судай жаңа «Москвич» күнмен жалтырай шағылысып, қара жолдың бойымен жүйтки заулады.

	Бұл қыркүйек айының басы еді, балалар мектепке барғанына бір жұмадай ғана уақыт өткен. Сондықтан туған ауылына отбасымен түгел келе алмай, Бижамал үш баламен үйде қалды. Ең кішкентайы Толқын бұртиып, ренжулі кепте қолын амалсыз бұлғады. Мектеп кедергі, әйтпесе бірге ілесуге әзір.

	Былай шыққаннан кейін абыздай аңырған түз бейнесін көріп, қаяу түскен жүрегі ауыртпашылықтан арылып, серпіліп сала берді. Жұмысындағы жайсыздықтардың барлығын ұмытты, көңілі де ерке желдей есіп:

	— Шеше, бір ән бастасаңшы. Кең—байтақ далаға қарап, қапастан құтылғандай қанатың жазылып, көңілің әуелеген шығар, — деп, анасының шадыман шағына дем беріп қойды.

	— Сенің арқаңда, алтыным, түздің келбетін көріп, сарайым саңғырай ашылды. Ән айтсам, айтып жіберемін. Бірақ ешқайсының тілімнің ұшына оралмай тұрғаны.

	— Әже, «Аяғыма кигенім былғары етік...» — Болат машинаның алдыңғы орындығында отырған әжесінің мойнынан еркелей құшақтап, халық әндерінің бірін кейуананың есіне салды.

	— Таптым, таптым, алтыным, дұрыс айттың.

	Бөгелмей, ізінше саңлақ даусымен әндете жөнелді. Халық әндерінің мәтінімен бастады да, өзінің жанынан шығарған шумақтарды да ара—арасында қосып қояды:



	Жылқы айдаймын ендеше бестіменен,

	Қолдан құйған мүсіндей кескіні ерен.

	«Өлең айт» деп қолқалап қоймадыңдар,

	Әнге басам ешқашан естімеген.

	А—аһо—оу, қолаң шаш керім—ай,

	Туып—өскен жерім—ай.



	Рульдегі Тоқтар шешесінің мақтағанға баладай мәз боп, барын салып әндеткеніне риясыз жымиды. Өлеңнің соңына жеткенде:

	— По—оу, жарайсың, шеше!— деп, қарияның көңілін одан сайын асқақтата құшырлана айқайлап жіберді. — Өсіп—өнген жеріңе жақындаған сайын, жүрегің

	тайша тулап келе жатқан шығар. Құдай бұйыртса, қазір барып көнекөз құрбыларыңмен ағыл—тегіл бір әңгіменің кілтін ағытарсыңдар.

	— Иә, десеңші—ау, — кейуананың көкірегі қарс айрыла бір күрсініп алды, — ол жазғандардың қатары бүгінде селдіреді ғой. Әлгі бейшара Тұрсынхан былтыр қайтты. Марқұмның үйіне кіріп, орнына құран оқимын. Сол сияқты дұға бағыштайтын адамдар көп, бұл жаққа табан тіремегелі де жылдан асыпты. Іргеміз аулақтап кеткеннен кейін қатынаудың өзі қиын. — Тағы да күрсінді. Сосын үнсіз тұңғиыққа шомды да, машинаның терезесінен тысқа көз салып сұлқ қалды.

	Тоқтардың да біртүрлі шеке тамыры лыпылдай солқылдағандай. Елдің аш, жалаңаш болған сонау соғыс жылдары есіне оралды.

	...Қазан мен қарашаның тоқайласатын өлара шағы. Даланы тобықтан келетін көбік қар көмкеріп тастаған. Уілдеп, өңменнен өтетін ескек жел еседі. Көшеде жүрген адамдардың шалғайын кейде долдана үдей өршитін бұрқасын қабаған итше жұлмалап, алып қашады. Тысқа шығуға кез келгеннің батылы бара бермейді. Жүрегі дауаламайтын себебі — иыққа іліп, аяққа киер киім табыла қоймайды. Әсіресе ойын балалары сыртқа көзін сатып, лажсыз терезеден телміреді. Әлдеқайдан бірлі—жарым малын қайырып, отын—су тасып жүрген біреудің баласын көрсе, оның тірлігіне үйде қамалып олшиғандардың іші қыз—қыз қайнап, қызығады.

	Сондай мүскін халге түсетіндердің біреуі — Тоқтар. Қара кешке дейін қаршадай неме төбесі шошайып отырғаны. Жалғыздықтан әбден зерігеді. Інісі, ағасы бар балаларға қатты қызығады. Егер солардай тым құрымағанда үйде екеу болса, даладағы тірлікке алаңдамас та еді.

	Атасы жұмыстан түннің бір уағында келіп, түннің бір уағында темір жолына кетеді. Ал апасы мен шешесі көздерін тырнап ашып, ауылдың шетіндегі фермаға қарай асығады. Содан қызыл іңірдің өзін індетіп, үйлеріне зорға оралады. Онда да шамасы бел шешіп, ұйықтауға ғана соғатын сияқты. Табалдырықтан аттасымен шай—суларының қамына кіріседі де, одан арғыға шамалары жетпей тырайып—тырайып құлайды.

	Бұл атасының қойнында ұйықтағанды жақсы көреді. Қанша титықтап қалжырап жетсе де, бұған бір ертегі айтып бермей кірпігін айқастырған емес. Сондықтан да сәбидің «аталап» аңқасы кеуіп, қарияның «құлынымдап» еметайы езіледі де тұрады.

	Барлыбай қария осы өңірде Түрксіб салынғанда кедейлердің арасынан алғашқы лекпен жұмысқа тартылды да, содан бері шойын жолды жағалап, нәпақасын теріп жеп күнелтуде. Кәнігі маманға айналғаны қашан. Бүгінде жетпістің үстіне шықса да қолы үйреніп қалған кәсібін тастай алмай, соның төңірегінде жүр. Әрі мынандай сұрапыл соғыс өрті өршіген шақта шал екенмін деп, төрге көрпені төрт қабаттатып төсетіп жатып алуға ары бармайды.

	Қырық екінші жылдың күзінде жалғыз ұлы Әндірбайдан қара қағаз алғанда күрт шөгіп, шөжіді. Бірақ өзін—өзі алдаусыратып, «мүмкін жаңылысқан, шатасқан шығар» деген көкейіндегі үміт жібі үзілетін емес. Алайда содан бері хабар—ошарсыз. Мынау — шынашақтай Тоқтар сол жалғыздан туған бір тал қара тұяғы. Негізі, тұқымдары өспеген ел. Шиеттей бала—шағалы еді, сонау бір жылдары бәрі сүзектен шетінеді. Тек Әндірбайы ғана алланың рахымымен, көретін жарығы болды ма, зорға—зорға төсектен басын көтеріп, аяғына мінді. Енді, міне, тағдыры тағы да опындырып, өзегін өртеп отыр.

	Келіні Қапизаның босануы да тез, аңырап озандауы да сондай жылдам— тын. Оған еркек басымен өзінің де іші қолқылдап, талай—талай уайымға батқан. Ақыры осы жаман неме Тоқтары тілеулеріне тұқымдарын үзбей тоқтады да, содан кейін Қапиза да қайтара құрсақ көтермеді. Оның үстіне жасы да біршамаға барған еді.

	Әндірбай ұлы Тоқтар екіден асқанда сұрапылға аттанған, қырық екінші жылдың соңында майдан өтінде шейіт болды. Тоқтар әкесінің кескінін есінде сақтамақ түгілі, бар—жоғын да білмейді. Әйтеуір, атасы дегенде шығарға жаны бөлек.

	Күйеуінің өлгенін естіген Қапизаның уайымнан екі ұрты суалып, қос жанары шүңірейіп, құр сүйегі ғана қалды. Осы уақытқа дейін тағдырдың көрсеткен зобалаңы аздай, мына «сыйын» алдынан тағы да көлденең тартты.

	Бұл да бір шекесі шылқыған жерден шыққан емес, ыңыршағы айналған, жалқы рудың қызы еді. Осылай елдің басына жаппай қара бұлт үйірілгенде атасы мен енесі үшеуі бір—біріне селбесіп, бір—біріне алданыш және жаралы көңілге демеу болып, жүріп жатқан жайлары бар. Әсіресе бәрінің көзқуанышы да, айналдыратыны да, өбектей жақсы көретіні де — құлдыраңдаған Тоқтар.

	Сол Тоқтар ұзақ күн жападан—жалғыз үйде қамалып отырады да қояды. Әр нәрсені ермек қып ойнаудан да әбден жалыққан, ештемеге зауқы соқпай терезеге телміргені. Тысқа шығайын десе, бетін алдамшы қар басқанымен мына лайсаңға жарамды аяқкиімі жоқ. Үйден ұзамай—ақ көр—жерден аяғы езіліп кетеді. Кішкене аяз қысса, бетін домбықтырып төңіректі ара—тұра аралап қайтуына болар еді. Оған киетін үстінде әдемі тоны да бар. Ұлтаны екі қабат құрымнан тігілген қонышы керзі пимасы да аязға дөп. Оны өздерінше «етік» дейді. Құлақшыны қандай. Бәрін—бәрін атасы ерінбей—жалықпай тігіп берген.

	Бала көңілінде «қар жауғаннан кейін, мүмкін, лайсаңның бәрі қатқан шығар» деген жақсы ойдың ұшы қылаң берді. «Даланы барып көріп келсем қайтеді?». «Әй, суға түсіп кетесің, сосын ауырып, онсыз да сүрлігіп жүрген үй— ішіңе машақат боларсың» дейді екінші бір ой көкірегінде бой көтеріп. «Ештеме етпейді, аяғымнан су өтсе, дереу үйге кіремін» дейді өз пиғылы. «Әй, қайдам, маған белгілі Тоқтарсың ғой, оны сырыңды білмейтін басқа біреуге айт». Бұл шешесі мен апасының жиі қайталайтын кәдуескі сөзі, тосыннан құлағына ап— анық естілді. Енді қараптан—қарап елегізе бастады. «Сыртқа шықпай—ақ қояйын». Осындай байламға бекінді.

	Арада тағы да біраз уақыт өтті. Оған солай көрінді, әйткенмен, сол мезетте бес минут та өтпеген еді. «Әй, — қолын бір сілтеді, — шықсам шығайыншы». Сосын, терезенің алдына апарып қойып қарап отырған орындығынан секіріп түсіп, тездетпесе біреу ұстап алатындай апыл—ғұпыл киіне бастады. Қызылкер марқаның сеңсеңінен тігілген тұмағын бір жақ милығына қарай баса киді. Тонның да түймесін тап—тұйнақтай пысыңдай қадап, атасынан көргенін істеп, белін шарт буынды. Осыдан кейін барып қана етігін киейін деп еді, қалың киім иліктірмеді. Борсаңдап ары әуреленді, бері әуреленді. Әп—сәтте маңдайы жіпсіді. Мына қырсыққа аяқ астынан ашуы қозды. Белін шарт буынған жіпті шешіп, түймелерін ағытты. Тонын сыпырып тастап, жерге отыра қалып етігін қолына алды.

	Аяғын нықтап киіп алғаннан кейін, тонын бүркеніп, қайтадан әуелгідегідей түймелене бастады. Быршып терлеп, бастапқыдай емес, қимылы қолапайсыздана берді. «Сыртқа шыққаннан кейін қымтанып байлап алармын» деп, далаға ата жөнелді. Есікті ашқаннан—ақ ызғарлы жел өн бойын шарпып өтті. Бірақ оған әуелгіде мамырдың майда қоңырындай әсер етті. Ыстық демінен аузынан түйдек—түйдек бу атқылады.

	Айтқанындай—ақ, жердің беті тоңазыған. Қар бірақ тым ылғалды. Уыстап көсіп ап сығымдап көріп еді, малтадай бір шөкімге айналды. Бір демде әппақ әрін жоғалтып, дымданып барып қара қошқылданды.

	Сол күні емін—еркін ауылды тұтас аралады. Басын сұқпаған жері қалмады. Орталықтағы кеңсе жабық. Мектепте балалар сабақты түске дейін ғана оқиды екен, ешкім жоқ. Боз—боран күйі салып—ұрып МТМ—ға жетті. Мұнда тіршілік байқалады, тіршілік болғанда да қызу тіршілік. Тарсылдаған, сырылдаған, шырылдаған үн құлақты тұндырады. Қорбайып, әртүрлі киінген он шақты жаулықты ынта—шынтасымен жұмысқа берілген. Мұның жарбиып қарап тұрғанын ешкім байқамайды да. Шалбарланып алған әлгілерді сыртынан көрген көз, оларды еркекке ұйғарар еді.

	— Әй, сен неғып тұрсың?! — деген оқыс үн селк еткізді. Еріксіз дауыс шыққан жаққа жалт қарады. Үйелмендей денелі біреу төбесінен төне шүйілген. Басындағы қалың етіп оралған бөкебайы ғана әйел екенін әйгілемесе, сықпыты, дүрдиген сыртқы порымы ер адам сияқты. — Пәлі, мынау Қапиза тәтемнің баласы ғой. — Таңданыстан ернін сылп еткізді.

	— Жоқ, атамның баласымын! — Жұлып алғандай тақ ете қалды. Әрі аузын бұртитып, бұл сөзге өкпелегендей кейіп білдірді. Әйткенмен, әлгі адамның бетіне тура бақжия тесірейді.

	— Мұнда неғып жүрсің мына боранда?

	— Үйде отырғым келмейді.

	— Түрің бар болсын, сүрт ана мұрныңды! Суық әбден сорып тастапты, жылдамдатып қайт үйіңе!

	— Кішкене көре тұрайыншы.

	— Бұл боқтықтың несін көресің? Ертеңгі күннің жақсылығынан дәметіп, әукесі салбыраған қатындар. Одан басқа түк те жоқ. Бар үйіңе! Қазір жел күшейеді.

	Өктем сөйлеген әйелдің тағдырға айтқан назасын сәби ұғынбады, тек өзіне қаратып «үйіңе қайт» деген сөзін түсінді.

	— Әлі тоңған жоқпын, кішкене қастарыңда тұра тұрайын.

	— Қаршадай болып, қадалған жерінен қан алмай қоймайтын не деген бәлесің, жүр онда. — Қолынан жетелеп, далиған есіктің аузынан енді. — Киіз етігің де судан әбден ылжырап кетіпті.

	Бала аяғының басына елеусіз бір қарады.

	Әйел мұны дуалы зор жатаған үйдің ішіне індете берді. Әлденәрсемен айналысқан бір—екі бөкебайлының қасына таянғанда:

	— Әй, қатындар, міне, үлкен нәшәндік келді, жұмыстарыңды қузаңдар! — деп, барынша дауыстады. Оның үнін жойдасыз шыққан тарсыл—гүрсіл көміп, көмескілендіріп естіреді.

	Әйелдер үріккен жылқыша жалт—жалт қарасты.

	— Мұның кім?

	— Даладан, адасып жүрген жерінен тауып алдым.

	— Қой, мынау Барлыбай шалдың баласы ғой, адаспаған шығар...

	— Түрін қара, екі беті алмадай үзілейін деп тұр ғой.

	Әйелдер әңгімеге арқау тапқандай даурығысты да жөнелді. Бірінен кейін бірі киіп кетіп, неше түрлі сөздерді қашыртып айтып, желік буған.

	— Адаспаса, қыз аңдып жүрген бәле болды ғой.

	Тоқтарға мына көпшіліктің ортасы тым қызық сияқты көрінді, көзі бақырайып, аузы ашылып жан—жағына аңтарыла қарайды. «Жұмыс істеген жақсы екен ғой, тезірек ержетсем, шіркін» деп ойлады.

	— Бұның қолына ұстата қоятын дәнеңеміз де жоқ қой енді,— деп, біреусі шарасыз кепті кешті.

	Бала аңтарылып қараса бәрінің түрі таныс, бірақ ешқайсының атын білмейді екен. Жаңағы оспадар әңгіменің баршасы мұны жақсы көргендіктен айтылғанын қу іші сезіп тұр.

	— Сендер не жасап жатырсыңдар?! — деді жұлып алғандай, басы жоқ, аяғы жоқ.

	Әйелдер баланың үлкен адамша қойған, бірақ бойына шақ емес сұрағына даурығыса күлді.

	Бұл кезде барлығы жұмыстарын бір сәтке қоя тұрып, Тоқтарды қаумалап, қоршап алған—тұғын.

	— Балалар сырғанап ойнайтын шана жасап жатырмыз.

	Лап етіп көтерілген күлкінің үні сейіліп үлгермей, арасынан тағы да біреуі осылай деп қалды.

	— Қу тізесін құшақтап еріккен қу қатындар, қысыр жыланша сүйреңдемей баланы жайына жіберіңдер!

	Өзін жетектеп әкелген әйел топты жарып, қайта тысқа қарай бастады. Бұл мойнын бұрып соңына көз тастап еді, бір сәтке ошарылған қауым да ыдырай сетінепті.

	Әлгі адам өзін әудем жерге ұзатып салды.

	— Үйіңе бара аласың ғой, әлде апарып салайын ба?

	— Бара аламын.

	— Онда ешқайда бұрылма! Мен осы жерден соңыңнан қарап тұрамын. Кеш батып қалды, енді бөгелсең — қорқасың.

	— Қорықпаймын.

	— Бар, жүгір...

	Ұстап тұрған қолын жібере салды. Бұл да тыстың ауасымен тыныстағанына айызы қанғандай, ілгері жөнеп берді. Өзін сергек сезініп, көңілі қунақ тартып, домалаңдай томпаңдады. Жел «құтырған екенсің, көрейін әуселеңді» дегендей омырауынан итермелеп, адымын алға бастырмай келемеждейтіндей. Кейде теңселіп, шатқаяқтайды.

	Артына бұрылып қарап еді, әйел әлі сол қалшиған қалпында тұр екен. Мұның өзіне назар аударғанын байқап, қолын сілтеді. Онысы «жүгір үйіңе, бар» дегені еді.

	Бала ұзай түсті. Үйдің іргесі де таяныпты.

	...Тоқтардың жадына осы көрініс оралды. Сөйтсе, ол адам — жаңағы шешесі орнына құран оқимын деген марқұм Тұрсынхан екен. Кейін соғыс аяқталып, жайма—шуақ бейбіт күн орнағанда да жарықтық, Тоқтардың сол қылығын айтып, қоймай жүрді. Және әлгі серуеннен кейін мұрттай ұшып ауырғаны да әлі күнге дейін ұмытылар емес. Әйтеуір әжесі үйдің ішіндегілердің бәрінен бұрын бая—шаясы шығып, бұлқан—талқан ашуланды:

	— Бүйтіп жұмыс деп тентіреп жүріп, жалғызымның жалғызын өлтіріп алармын. Бәрі де бар болсын, енді осы қарашығымның қасында тапжылмай отырамын, — деп, содан кейін фермаға шабуылдауын қойды.

	Тоқтар бұған мәз, арсалаңдай қуанды.

	Шешесі бір—екі күн көнекөз замандастарын көріп, мауқын басқаннан кейін Өмірбекті рульге отырғызып, үшеуін қалаға қайтарып жіберген. Себебі «жасы ұлғайған үлкен кісі, сыртта жағдайы болмай ауырып қала ма?» деп қорқасоқтады. Оның үстіне Өмірбектің жұмысы, Болаттың институтта сабағы бар. Сондықтан оларды қасында текке ұстаудың ешқандай жөні жоқ. Өзі сол жердегі ағайын—туған, жора—жолдастарының ортасында еш алаңсыз құрмет— қошеметке бөленген.

	Демалысқа берілген санаулы күндері де орталанды. Ауылда беймарал мауқы басылған соң Семейге телефон шалған. «Хабарласқаның жақсы болды, сені жұмысқа тез келсін деп іздеп жатыр», — деді Бижамал. ТТТүғыл шақыртқан соң бәрін тастап, суыт жүріп кетті. Отбасына да соқпай мекемесіне жеткен беті еді. Кабинетке кіргені сол, ай—шай жоқ, Мемлекеттік қауіпсіздік комитетінің қызметкерлері үстінен сау етіп кеп, тарпа бас салды. Дәл мүндай болатыны Тоқтардың үш үйықтаса түсіне де кірмеген. Абдырап, дәнеменің байыбын үқпады.

	Бүл — 1983 жылдың 22 қыркүйегі еді.

	Сөйтіп, кенеттен шуақты шақтың шырқы бұзылып, тұтқынға айналды. Нендей кінәсі барын, қай түста шалыс басқанын қанша ойланса да көңілінде көмескілендіріп те елестете алмады. Білетіні, олардың айтуынша, бүл нағыз қанқүйлы қылмыскер екен.

	Соңғы кезде, әйтеуір, бәрі санасына сыймайтын тірліктерге үласып барады.





ІІ


	Ерінің қамалғанын естігенде телефонның түтқасын үстаған қалпы Бижамалдың буындары босап, босағаға сүйеніп бір сәт бей—жай күй кешті. Біраз уақыт өз—өзіне келе алмай, мең—зең сүлесоқ халге түсті. «Қандай жазығы бар?» Салмағы қорғасындай сауал шарқ ұрып, миын айғыздай берді. Қанша ойлағанмен өздігінен ол сұрақтың жауабын таба алмады.

	Сәлден кейін барып есіне енесі Қапиза оралды. Ол кісі түпкі бөлмеде жүріп, әлі мына суық хабардан тысқары—тұғын. «Егер ұлының тұтқындалғанын білсе, қандай күй кешеді екен?» деп, келіні жүрегі сыздап, ерсілі—қарсылы ас бөлмеде айналшықтай аласұрды. Біресе кесені қолына алады, қайта орнына қояды. Біресе түрегеледі, біресе отырады.

	Әзиз ананың ғазиз жүрегі жалғызының жаманшылығын естімегенін Бижамал шын ниетімен қалап еді, амал қанша...

	— Апа! — Бір кезде еркінен тыс даусы шығып кетіп, сосын булыққан күйі кейуананың бөлмесіне беттеді. Ол кісі жаулығын ақ шатырдай етіп тартып, төсегінде отыр екен. Бижамалдың жанарының аясына тығылған ыстық тамшылардан қарияның сұлбасы буалдырланып білінді.

	— Не болып қалды?

	«Тәйт ары, жаманшылықты бастамай! Мына түрің не?» дегендей ызбар араласқан үні тарғылдана естілді.

	Діңкесі құрыған Бижамал көзінің жасы омырауына тама, барлығын енесіне жеткізді. Бұл тосын оқиғадан құлақтанғанда «дауыс салып жылап, кейуананың мазасы қашар ма?» деп ойлап еді. Олай болмады, бәрін бұрыннан білетіндей, қабақ шытқан қалпы селт етпеді. Осынау тастай берік бекемдікті көрген келіні де әл—қуатын жинап, өксігін саябырлатты. Бірақ, бел алып үдеген әлдекімге деген ашу мен ызаның долығы басылмай, ып—ыстық тамшы көкірегіне құйылды. Апасының алдында екі иіні дірілдеп, қанша уақыт жылап тұрғанын да аңғармады.

	— Жылама! Алтынымның еш жазығы жоқ. Әлі—ақ босатады!

	Қатқылдау шықса да осы бір жақсы сөз, құты қашқан Бижамалдың жігеріне жарым ырыс ала келді. Жанарынан саулаған жасын сүртіп, апасына көз тоқтатып қарады. Жарықтық, тоқсаннан асса да анау—мынауға мойымайтындығын білдіріп, қуатына мықтап мініпті. Мығым кейпімен келінінің жүрегіндегі әлжуаздықты ықтырып шығарды. Сол—ақ екен, Бижамалдың бойына жігерліліктің шуағы құйылғандай бекемдік бітті.

	...Бижамал келін боп босағадан аттағанда бірден екі ененің қолына кеп түсті. Онда мүлде бала еді, небары он жетіде ғана—тын. Қарақаттай жәудіреген жанары нұр шашып, қуыс үйді сәулелендіріп жіберді. Өмірі шаңырақтарында қыз бала болып көрмеген әулет, келіндерінің әрбір әрекет—қылықтарына, таңсық бұйымдарына тамсана қарады. Сондықтан да оған жұмыс жасатудың өзін күнә санады. Алақандарына құдайдың өзі қондырып кеткен бір сабақ жауқазындай нәркес немені, мәпелеп, үлпілдетті де отырды. Бірақ төбелеріне бүйтіп хан көтергенге Бижамал әлдекімдердің шолжаң қыздарындай астамсынбады. Ол кісілер бұған үн қатқанда қарашығы бір жарқ етіп, үлкен адамдардың кескініне тура қарамай, жүзін төмен сала берді. Олардың алдында даусын да қатты шығарып сөйлеген емес. Ол тұрмақ, қариялардың көзінше ерімен тілдесуді сөкеттік көрді.

	Өйтпеске амалы жоқ, өз енесі ұлы шешелерін «апалап», алдында құрақ ұшып, құрдай жорғалайды. Кейде, «бір кемпірді бір кемпір «апа» депті» деген қазақы мысқыл есіне оралып, қараптан—қарап күлкі қысады. Бірақ өзін тез тектей қояды. «Маған екеуінің жас мөлшері арасында онша алшақтығы жоқ, қарайлас адамдар сияқты көрінгенімен, біреуі — келін, біреуі — ене ғой. Ұлы әжем апамнан бәленбай жас үлкен. Апам өзі кемпір болса да, әлі күнге жолынан жаңылған емес, үнемі енесінің қас—қабағына қарап, кейуана бірдеме айтса ұшып түрегеледі» деп, оңашада ойға шомып, халықтық дәстүрдің кереметтігіне тамсанады.

	Мұнан кейін, осы бір ұлағатты көрген басы қалай ежелгі арнадан шықсын? Дегенмен, бәрін бірдей қатырып істемесе де, қолынан келетін нәрсесінен аянып қалған жоқ. Әйелдің жалаң бас жүруі әбестікке жататынын әубастан білетін, ол күндіз—түні басынан орамалын тастамайды. Таңертең қарияларға тізесін бүгіп сәлем береді. «Ой, айналайын, көсегең көгерсін!» деп, атасы маңдайынан иіскейді. Қарияларға ғана тән керемет ғажайып иіс сарайын саңғыратып ашып жібереді. Содан кешке дейін еліктің еңлігіндей өзін сондай жеңіл сезініп, құлдыраңдайды.

	Атасының күнделікті жаңылмай, алғысын жаудырып қайталайтын дағдысы осы. Сол дархан абыздық пейілге қылау шалдырмайын деп, барын салады. Бірақ, қарап отырса, саусағы қимылдап ештеме істемейді екен. Жасайтыны — ері мен екеуінің төсегін жинайды, күнделікті бір уақ үй сыпырады, ара—тұра кір жуады, бітті. Су тасымайды, от жақпайды, күл шығармайды — құдайдың бір еркесі.

	Әу басында Тоқтар екеуі сөз байласып жүрген кезінде, оны байқаған көрші—көлең: «Ой—бұй—ү—ю, байғұс—ай, соры сопақ астай қайнайды—ау, екі кемпірдің қолына түсіп. «Қой көрмеген — қуалап өлтіреді» дегендейін, келін деген осы екен деп, екеуі екі жақтан жұмсап, есін шығарады—ау» деген сөзді қашыртып айтып, алдын ала жай—жапсарды кесіп—пішіп қойған.

	Бастапқыда мұны құлағы шалғанда шынында да жүрегі қозғалып, біраз әрі—сәрі хал кешті. Әйткенмен, онысын сыртқа білдірмей, түк естімеген сыңай танытты. Енді қазір байыптаса, онысы әбден орынды болған екен. Қайта, ирани бақтағы тотықұстай еркін самғап, еркетотайға айналып барады. Өзі солай ойлайды. Себебі істейтін іс жоқ, жоқ емес—ау, бар. Бірақ мұны қариялар оның ешбіріне жегуге пейіл емес. Әуелі, қала берді, самауырға от тұтатып, шай да қойдырмайды. «Қой, балам, қолыңа тікен кіріп кетеді», «қайнап тұрған самауырды көтерме, жазатайым үстіңе құлатып аласың», «от салмай—ақ қой, көзіңе түтін кіріп ашытады» деген сияқты неше түрлі желеу айтып, мұның саусағын да қимылдатқылары жоқ. Кейбірі тіпті қисынсыз, адамның күлкісін келтіреді.

	Осылай көпе—көрнеу әр нәрсені көлденең тартып, өзін шаруаның бәрінен тысқары қоюға тырысатын қариялардың тірлігіне жүрегі елжірейді. Жүгіріп барып апасы мен әжесінің мойнынан құшақтап, еркелегісі бар. Әйткенмен, өзінің келін екенін бір сәт те есінен шығармады. Алғашқы лекіп келіп қалған ойынан тез айныды. Сосын байыпты кепте аяғын санамалай үйге беттеді. Біраз алданып кітап оқыды, шамалыдан кейін одан да шығынды. Екі қолы алдына сыймай мазасы қаша бастады. Бір кезде: «Таптым!» — деп қуанып кетті. Апыл— ғұпыл басып, қораға жөнелді.

	Ол жерден қапқа салынған қойдың жүнін көрген еді. Соны жуып, түтіп, атасына аткөрпе жасап беруге ниет қойды.

	Жүн салынған қапты көтеріп қорадан шыққанында, ешқашан көзінің қиығынан таса етпейтін апасы алдынан қарсы жолықты.

	— Андағы көтеріп алғаның не, жарығым?

	— Қойдың жүні ғой.

	— Оны не жасайын деп жүрсің? — Апасы таңданып, тотыққан өңі жайдарылана жымиды.

	— Атама аткөрпе жасап берейін деп... — Өзінің тірлігіне ыңғайсызданып, ұялыс тапты.

	— Ой—бүйу, алтыным—ай, несіне әурелендің, ол кісінің аткөрпесі бар ғой.

	— Жаңасын тігейін дегем... — Сәл мүдіріп, қайта сөзін сабақтады. — Бұрынғысы күнге желініп, ақжемденіпті. Бір жерге қонаққа бара қалса, ерінің үстіндегі көрпесінің жібі түзу болғаны жөн.

	— Атаңның көрпесіне кім қарайды? Жүннің шайырынан ұшынып, тозаңынан түшкіріп қаларсың.

	Апасы, «ит — қорыған жерге өш» дегендейін, жалғыз баланың тағдырына бәле—жала тез жабысқыш келетінінен қорқатын. Осы шынашақтай келіні етегін ақар—шақар шуылдаққа толтырып, немерелеріне сүрлігіп жүре алмайтын әжеге айналдырса жетеді, құдайдан басқа ештеме сұрамайды. Сондықтан жылдамырақ бір кішкентай шикі өкпенің жұпарын иіскеуді аңсайды. Сонда ғана анау ақ сақалды ата—енесінің ғұмырлық мұң—зары таусылып, соғыста өлген Әндірбайының құйрық—жалының бүтінделгенін көрер еді. Көрер еді де, бақилыққа бет бұрса армансыз жөнелер еді.

	— Жуамын ғой... — Мына кісінің өзін тым бала санап, сонша өбектегеніне қысылып барады.

	— Сол жуып жатқаныңда шылауыш пен шайыр сасыған лас су абайсызда бетіңе шашырап кетіп, иісінен денең түршігіп қалса, жиіркенуің мүмкін. Сосын ауырасың. — «Әкел қапты» дегендейін қолын соза берді.

	«Апа, ұзатылмай үйде жүргенде жұмыстың неше түрін істеп едім...» деген ой көмекейіне тірелді. Әйткенмен, айтпады. Біртүрлі өкпелегендей назалы күй кешті.

	— Түрің бар болсын, мен саған бұл жүнді сабап, жуып берейін, содан кейінгі жұмысын өзіңе қалдырамын.

	Бижамалдың мұны естігенде жәудір жанары жалт етіп, әп—сәтте қарашығында нұр ойнап шыға келді...

	***

	Бұлардың үйі ауылдың шет жағында еді. Бижамал терезеден құйылған машинаның жарығын көріп, елден бұрын қуанды. «Тоқтар шығар» деп ойлады.

	Күйеуінің жұмысы әлге тимегенімен шаруасы көп. Үнемі түнделетіп, ел орынға отырғанда жетеді. Басқармамен бірге ойдағы—қырдағы шаруашылықты тынбай аралайды да жүреді, аралайды да жүреді. Бүгінде сондай ұзақ—сонар шиырлаудан сүрлігіп, сүріне—қабына қайтқан бұл шынында да Тоқтар еді.

	Жұмыстан оралғанында уақыттың қай мезгілінде де үнемі өзін күтіп дастархан жасаулы тұрады. Бала кезінен солай, бір жақтан келсе — асы дайын. Білетіні, әйтеуір, бәрі тапқан—таянғанын жабылып осының аузына тосатын. Шектен шыққан еркетотай. Қолын шаймай—ақ тамақ іше беретін. Қазір ғой, жуынып барып дастарханға беттейді. Бірақ сонда да екі кемпір мен бір шалдың ортасында кәдімгі шолжаң балаға айналады. Сол бір қылықтарын көрсе сырт көз атпалдай азаматты жігіт деп қабылдамас еді. Оны мұндай бейбастыққа жетелейтін атасының өзі:

	— Атың қалай, осқырып тұр ма? — дейді оның машина айдап жүргенін қызық көріп, әрі қолтығына су бүркіп.

	— Жарысасың ба, ата? — дейді бұл да бір демде желігіп, — құтырып тұр.

	Қария күліп алады.

	— Менің атымның аяғы жеткен жерге, машинаң жете алмай қалмай ма?

	— Жазықпен жарысамыз ғой!

	Немересі екілене желпінеді.

	— Баланың басын қатырмай жайыңа отршы, өзі қарны ашып шалдығып келді, тамағын ішсін!

	Мұндайда өстіп әжесі ортадан килігеді.

	Үн—түнсіз шай құйып, бәрін бақылай қараған Бижамалға мына көрініс ерсі де әрі қызық. Ара—тұра өзі де білдіртпей езу тартып алады, бірақ үні шықпайды.

	Дастарханды жиып, қариялар «отау үй» деп атайтын өздеріне тиесілі бөлмесіне енді. Тоқтар төсекке ұзынынан түсіп, кітап оқып жатыр екен. Мұны көрісімен езуі екі құлағына жете риясыз ыржиды. Бижамалдың да жүзіне күлкі үйірілді.

	— Ұят—ай...

	— Немене ұят—ай?

	— Әлі емшек еметін балаға ұқсайтындығыңды айтам. — Келіншек қулана жымиды.

	— Қызғанып тұрсың ба?

	— Жоға—а.

	— Қызғанып тұрсың ғой, біліп тұрмын.

	— Ерсілеу шолжаңдыққа қызығатын несі бар?

	— Онда неге мені мазақ етесің? — Ері жастықтан басын көтеріп, өрекпи сөйледі.

	— Ақырын, апамдар естіп қалады.

	— Естісе несі бар?

	Бижамал төсектің шетіне тізе бүкті де, үлбіреген саусақтарымен Тоқтардың ернін басып, құлағына сыбырлады.

	— Ұят болады.

	Тоқтар оның аш белінен қапсыра құшақтады да, бетінің ұшынан сүйіп алды.

	— Мен саған бір нәрсе айтайын деп едім.

	Демінің оттай лебі күйеуінің бетін шарпып, тағы да құлағының түбінен сыбырлай сөйледі.

	— Рұқсат сұрамай—ақ айта бер.

	— Маған төрт метр шибарқыт керек, ертең дүкеннен сатып ала келші.

	— Оны қайтесің? — Аңтарыла қарады.

	— Көрпе.

	Екеуінің көздері түйісті де қалды.

	— Осы үйде көрпе аз болып жүр ме?

	— Жоқ.

	— Онда ол неге керек?

	— Атама аткөрпе.

	Тоқтардың сауалы таусылғандай, үндемей біраз бөгелді.

	— Ол қайдан ойыңа оралды?

	Бижамал кешқұрымдағы оқиғаның шып—шырғасын шығармай айтып берді. Соңына «ішім пысты, бір нәрсемен айналысқым келеді» дегенді қосты.

	— Дүкеннен өзің—ақ барып алмайсың ба? Менің әйелдің тірлігін жасап жүргенім сол күні—ақ елдің аузындағы әжуа әңгімеге айналар.

	Еркектің сауда жасауы, оның ішінде шай емес, қант емес бұл сұрауы, әрі оның Барлыбайдың маңдайына басқан жалғыз немересінің болуы, ауылдағы ел үшін оғаш шаруа екенін аңғартты.

	— Менің үйден шығып, жалғыз көше аралап кетуім де көңілге қоныңқырамайды.

	Екеуі де өз ойларымен өздері арпалысып, тіс жармаған қалпы біраз іркілді. Бір уақытта үнсіздікті Тоқтар бұзып:

	— Апамның сандығында мата деген жетеді, — деді.

	— Оны не деп сұрап аламын?

	— Сұрамай—ақ сандықтан ала бер.

	— Ұят қой. — Бижамал ыршып түсті.

	— Ұяты несі, осы үйдің ішкі тіршілігінің бәрі енді сенің қолыңда.

	— Қойшы, келмей жатып баса—көктеп...

	Келіншек орнынан түрегелді де, халатын шешті. Әппақ тізесіне жетеқабыл іш көйлегімен ғана қалды. Сосын басындағы жаулығын алып, өріп қойған бұрымын тарқатты.

	Тоқтар оның әр қимылын қалт жібермей, көзінің сұғымен суғарды.

	Мөлідей қара шаш жауырынын тұтастай жауып, әйелдің әппақ өңін одан сайын айшықтап жіберді. Осы қалпында біраз отыра тұрса екен деп тілеп еді, шыбықтай солқылдаған талма білегі ғана көрініп, төгілген шашын қайта жинап алды. Сосын басына жаулығын мықтап тартып, шамды сөндірді.

	Шарасынан асқан айдың нұры терезеден төгіліп, бөлме ішін алакеуім реңге бөлеген. Бижамалдың жанары түн ішінде де жалтырап, ай сәулесіне шомылған тұмадай мөлдірейді. Бірден көзін жұма қойған жоқ.

	Осының бәрін ынтыға бақылаған Тоқтар:

	— Апаң «жабағыны жуғаннан кейінгі жұмысты өзіңе беремін» десе, оған шибарқыттың қажет екенін біледі ғой. Сенің қолыңда алақандай да матаның жоқ екенін және біледі. Қорықпа, бәрін өзі тауып береді.

	Келіншегі бұл сөзді мақұлдағаны ма, үнсіз қалпы еріне қарай тығылыңқырады.

	***

	Апасы, айтқандай—ақ, ертеңгі шайдан кейін әлгі бір қап жүнді тулаққа салып сабады. Сонша бытқыған көп дүние емес, әп—сәтте сілікпе—сілікпесін шығарып, қақ—соғынан бір жеңілдеп алды. Сосын темір науаға ыстық су құйып, сабынмен жақсылап езді.

	Осының бәрінде де айналшықтап жанында Бижамал жүрді.

	Есіктің алдында жапырақтары алақандай—алақандай биік—биік көк теректер өсетін еді. Болар—болмас үп еткен желге сыбдыр қағып, төңірегіндегілерге сыр айта жөнелетін. Оның мәуелі тұрқы аптапта көп жерге көлеңкесін түсіреді. Әсіресе бұлардың есігінің алды жазда қашан да жанға жайлы, салқын. Үйден алшақтау шеткергі біреуіне атасы атын байлайды. Ал іргеге таман бой түзеген қос теректің түбінде ұзын тақтайдан істелген орындық бар. Сол орындыққа жайғасқан әжесі бұлардың тірлігінен көз алмай, бақты да отырды. Тіл қатып дәнеңе сұрамады. Соған қарағанда, апасы кеше кешке араларында кездейсоқ өрбіген әңгімені айтқанға ұқсайды.

	— Міне, шаруасы шылқиды деген сөз, — деді апасы жабағыны екі мәрте жақсылап езіп, таза сумен бірнеше қайта шайқағаннан кейін барып. — Қазір күннің көзіне жаямыз, әп—сәтте—ақ кеуіп қалады. Содан кейін мұрныңнан маржан тамғанша, іртігін жазып түтесің. — Келінінің бетіне еркелете қарап күлді. Бижамал да балаша мәз, шаттанып—ақ тұр.

	Апасы қораның төбесіне тоқылған ши төсеп, соның үстіне жабағыны жаймалады. Ондағысы — еңбегін рәсуа етіп, жуылған жүнді мал таптап кетпесін дегені. Содан кейін барып самауырға от тұтатты. Арасында:

	— Апа, көженің суын ішпейсіз бе? — деп, енесінің де көңілін аулап қойды.

	Кіші бесінде ақша қардай жуылған жабағы жүн Бижамалдың қолына тиді. Әжесінің қасына орындыққа жайғасып ап, кешеден бері аңсап күткен сүйікті шаруасына кірісті.

	— Балам, бұл жүннен не жасамақсың? — деді әлден уақытта шүкиттей қара кемпір.

	— Көрпе жасаймын, әже, — деді өз—өзінен ұялыс тауып Бижамал.

	— Шүкір, шүкір. — Айдынның бетінде жүзіп келе жатып, тосыннан көлденең иірімге жолыққан қайықтай бір мезет бөгелді. — Еңбегің жансын, қызым. Бірақ сарылып қажитындай жұмыс жасамай—ақ қой.

	— Әже, саусақтың басын құр ғана жыбырлатқан күшке тимейді ғой.

	— Иә, баяғыда біз өлген—тірілгенімізге қарамай жұмыс жасадық. Бірақ ол кезде бәрін өз қолыңнан істеп алмасаң, қазіргідей дүкендер жоқ. Содан кейін жанымызды жалдап, кез келген шаруаға бел шеше кірісетінбіз.

	Көкейіне әлденәрсе оралды ма, осыны айтты да томсырая бөгелді. Жарықтық, ғасырға жуық ғұмыр кешсе де ширақ. Сөзінен адасқан емес. Шалы да атын өзі ерттеп мініп, ел аралап жүріп кетеді. Әшейін, қол қусырып қарап, тыным табатын кезі некен—саяқ. Тағдырдың көлденең тартқан ауыртпашылығын кешсе де, қаншама қыспаққа қамалса да сүйегінің асылдығынан ғана қос қария бүгінгі күнді көріп отырғандығын ұғынды.

	Әжесі тосыннан жөткірініп, тамағын қырнап қойды. Бұл — ол кісінің тыңнан, толғауы терең әңгіме бастарда жасайтын дағдысы. Әйткенмен, бала неме Бижамал әжесінің ол сырынан бейхабар еді.

	— Мен мынау Сармырза елінің қызымын. Әкеміз Есентай ат аяғы жететін жердегі жұрттың бәрі сыйлайтын беделді адам еді. Беделдің бәрі білімділігінен біткен. Өмірде істің әділдігіне қарай бүйрегі бұрып тұратын. Сондықтан да атамызды Абай құрметтеген.

	...Бөдене бытпылдайтын мамырдың аяғында ел жайлауға қоныстана бастады. Есентайдың он екі қанат ақ ордасы маңындағы майда—шүйде үйлерден алыстан—ақ сүйегі оқшауланып, көз ұшындағы кезеңнің ар жағынан назарға бірден ілігеді. Алыстан қарағанда ол — құдды бір ана қаздай да, қасындағы ақ отаулар жұмыртқасы іспетті көрінеді.

	Одан кейінгі бір лек ақшаңқан үйлер — үлкен ұлы Дуанбектің шаңырағы мен соған тән кісілердікі. Сөйтіп, балалары рет—ретімен, жөн—жөнімен шоғырлана қоныстанған.

	Ауыл бүгін ерекше әбігерлік кешкен. Таң атпай жылқыдан ішегі бітеу байтал әкелініп, үйден аулағырақтағы Ақтұманың басында сойылды. Лезде қолы епсекті жалаңдаған жігіттер бұтын — бұт, қолын — қол етіп, жәукемдеп тастады. Әйелдер ішек—қарнын аршып, қазыны да айналдырып үлгерді.

	Елден ерекше Есентайдың көңілі алаң. Далаға шыққан сайын батыс жақтағы көсіле сұлаған қоңыр белеңнің үстіне сүзіле көзін тігеді. Әзірше назарға ештеме ілінбеді, хабаршыдан да еш сыбыс білінбеді.

	Ауылдың ақсақалынан бастап жалпының бұлай қапылатыны, бүгін ауылға Құнанбайдың Абайы түсуі керек. Қоңыр Көкшенің болысын күтіп алуға қасына бір топ адам қосып, Дуанбекті аттандырды. Ауылдың маңына қозы көш жерге таянғанда, Есентайдың өзі қарсы шығып, құрмет көрсетуге уағдаласты. Тек Дуанбек алдын ала ат шаптырып, қонақтарының қай маңда екенінен құлағдар етуі тиіс.

	Сол хабар тимей уақыт өткен сайын тызақтап, өздеріне арнайы текемет төселген жотаның үстінде бай ерсілі—қарсылы жүре бастады. Қасындағы Бошай қари бар үш замандасы да жүргіншілер келеді—ау деген тұсқа еңселерін сала қарағаннан басқа ештеме бітірмеді.

	Аулағырақта кермеде ер—тұрманымен бес—алты ат байлаулы тұр. Соның ішіндегі сал күреңнің тұрқы көз сүріндіреді. Сүйек бітімі болаттан құйғандай, бұлшық еттері бөлек—бөлек. Далиған омырауы алқам—салқам. Жаясы жайылып, күпшектей саны тысқа тепкен. Бұл — елдің аузының суын құртатын Есентайдың әйгілі күрең жорғасы еді.

	Осылай игі жақсылар елегізіп отырғанда адырдан бір салт атты қылаң ете қалды. Уақыт түс әлеті болатын. Бәрі солай қарай мойындарын созысып, бір сәт селт етпестен қалшия қатты. Елден бұрын Есентай есін тез жиып, кермеге қарай аршындата адымдай жөнелді. Соңынан көңіл жақындары ілесті.

	Содан соң бие сауым уақыт өткеннен кейін бір қауым ел аттан ошарыла түсіп жатты. Әлгі топтың алдынан әлекедей жалаңдаған жігіттер қарсы алып, шылбырларына оралды. Иықтарына әдемі шапан ілген қаракөк бекзаттар мен бай—манаптар ақ ордаға қарай бет қойды. Қасында Абай бар Есентай меймандарды бастап ішке енді. Бұрыннан да салтанаты асқан үй мүлде жасанып, сырмақтың үстіне көрпелер төселген екен. Әр—әр жерге мамық құс жастықтар тасталыпты.

	— Төрлетіңіздер.

	Үй иесі бір шеттеп босағаның қасына іркілді де, меймандостықпен ақ ниетін аңғартты. Меймандар жөн—жобасымен өз орайына қарай жайғаса бастады.

	Елдің бәрі орнығып болды—ау деген мәуіртте Есентайдың бәйбішесі ақ ордаға бас сұқты.

	— Хош келдіңіздер, ардақты қайным! Ауыл—аймақтарың аман ба? — деді салған жерден емен—жарқын ашық мінезділігімен қуанышты екендігін білдіріп.

	— Аманбыз, ақ жеңеше! — Абай да бір етенелік таныта, елжірей жауап берді.

	— Бақ атамыздың дені—қары сау ма? — Бәйбіше Құнанбайдың жайын сұрады.

	— Аман, аман. Қуатты.

	— Құдай өмір—жасын ұзақ қылсын. Мырзалар, — енді қалың жұртқа назар аударды, — отбастарың аман ба?

	— Шүкір, — деді көпшіліктің ішінен бірі.

	— Дұрыс екен, — бәйбіше сәл бөгелді, — аяқ—қолдарыңызды созып, кеңінен жайғаса беріңіздер.

	Осыны айтты да сыртқа беттеді.

	Ізінше ақ дастархан жайылып, сары алтындай бауырсақтар тегене—тегене күйі үйіліп қалды. Ылдым—жылдым даяшы адамдар ас мәзірін жайғап та үлгерді. Осының бәрін реттегеннен кейін бәйбіше ерінің қасына төменірекке жайғасты.

	— Ат соғып, аздап бой алдырған шығарсыздар, қымызға қанып, сусындарыңызды басыңыздар. — Есентай сапар кесе толы меймілдеген қымызды Абайға ұсынды. Абай бұл кезде жиегіне сирек оюлар әдіптелген жеңіл жасыл шапанының өңірін ағытып, бір қарыстай енді кемер белбеуін жанына сұлатып тастай салған еді. Сәл ұмсынып барып шыныны алды. Бірден оптыға сімірмей, ернінің ұшын тигізіп, алдына қайта қойды.

	— Аттың жүрісі соға қойған жоқ. Тізгін ұшымен емес, ел аралап, бір жерде түстеніп, бір жерде кештеніп, өз ауанымызбен жылжып отырдық. — Сөздің сырағысы осылай болған соң Абай үй иесін өз жайларынан құр ғана мағлұм етумен доғарды.

	Негізі, ел—жұртының жайлауға бет түзеген кезіндегі ахуалын бір аңдап қайтуға шыққан. Осы ниетін көршілес Сармырза елі естіп, «үйіміздің іргесіне таяу келіп тұрғаныңызда, ат басын бұра кетіңіз» деп, хабар салған. Бұқара арасында сыйымдылығымен аты мәшһүр әрі сыйлас Есентайдың шақыруын жерге тастамай, қабыл алған.

	— Абай мырза, әңгіме айта отырыңыз, қолымызға күнде түсе бермейтін адамсыз, сырлы да терең сөзіңізге қашан да мұстақпыз.

	Күмістей сақалын салалай Есентай назарын мейманына аударды. Маңғаз кейіптегі болыс салған жерден жауап қайыра қоймай, сауал тастаушыны сарылта күттірді. Оның қасындағылар да майлы қасықша жылп етіп, сәл—пәл орнаған ыңғайсыз күйді оңшап жіберуге ұмсынбады. Әдетте, ел ағасының алдын орап пәлен деуге ешқайсыларының ғадетінде жоқ тәрізді. Ақырындап қымызды сараң жұтып, мына кепті іштей бағатындай.

	— Бақара сүресінде алладан «адамдарға көркем сөз сөйлеңдер» деген ғибрат бар. — Жан—жағын байыппен бір шолып өтті. — Бұл сіздің «сырлы да терең сөзіңізге» деген уәжіңізден ойыма оралып отыр.

	Абай суырылып сөйлеп, төңірегіндегілерді тұтас үйіріп әкететін қуақы әңгімешіл адам емес, не нәрсе болса да маңызымен баяндағанды жақсы көреді. Қазір де сол дағдысымен иірімнің тереңінде жатқанды қозғайтындай сыңай танытты. Дөңгелек жүзі нұрланып, жанарынан оттың ұшқыны білінді.

	— Раббы алла әке—шешеге жақсылық істеңдер, жетімдерге, міскіндерге қамқорлық жасаңдар, Алладан басқаға құлшылық қылмаңдар, намазды толық орындаңдар және зекет беріңдер деген жаңағы өсиеттің жалғасын Ысрайылдың, бізше Ысқақтың ұрпағына бағыштапты.

	— Шын мәнінде мүміндер бауырлас қой?

	Өзінің қолайына жағатын аяда әңгіме басталғанына сүйініп, екі иығын қомдап қойып Бошай қари сөзге араласты.

	— Иә, солай. Ысмайылдың бауыры, тек шешелері бөлек, әкелері Ыбырайым пайғамбар. Бірақ Раббы алла Ысқақтың ұрпағынан пайғамбарларды көп жаратып, заманында әлемнен артық еткен.

	Мынау тосын әңгіме Абайдың жанында үзеңгі қағыстырып қатар жүрген сыралғы жолдастарына да таңсық көрінді. Анау шынтақтап көлбей сұлаған аққұба, атжақты жігіт Шәкәрім де осы мәуіртте кеудесін көтеріп, малдас құрып отырды. Семейде мұсылманша—орысша қатар дәріс алып жүрген оған мына әңгіме көкейіне қонды. Соңғы кезде Пушкиннің кішкентай кітапшасын қойнынан тастамайтын болыпты. Абай өзге жас інілерінің ішінен ізденгіш, зеректігіне қарай Шәкәрімді оқшау қоятын. Демалысқа келген оны осы сапарға әдейі ерте шыққан.

	— Бірақ, дандайсыған немелер, «алланың бет—жүзін көрмей — нанбаймыз» деп даурығысты.

	— Аста—а—пыралла!..

	Елден ерекше қаридың үні ышқына шықты. Өңге жұрт та мына пенделердің күпіршілікпен айтқан оспадар сөзін естігенде қозғалақтай елеңдесті. Абай сәл бөгеліп, әңгімесін жалғады:

	— Пайғамбарларды өлтіргендері де, бұзауға шоқынып, Тәуратты өзгерткен бұзықтары да болған. Олар Раббының берген нығметін — әлемге артық еткенін, тіпті Перғауынның озбырлығынан құтқарғанын да ұмытты. Кезінде Перғауындар Ысқақтың ұрпағын қинаумен ұстап, ұлдарын өлтіріп, әйелдерін тірі қалдыратын еді. Оған себеп — болашақты болжағыш балгерлердің Перғауындарға: «Ысқақтың ұрпақтарынан бір ұл туып, ықпалыңды жояды» деуі. Сол жорамал бойынша, олардан ұл туса қауіптеніп, бауыздатып тастайтын. Осы бастарынан айықпас қырсықтан алланың өзі арашалаған. Бірақ кәпір кәпірлігін істеді...

	— Ой, алла—ай, ә—ә, құлақ естімеген де көп екен ғой.

	Мына жұрттың арасынан Бошай ғана еркіндік танытып, болыстың сөзіне араласып, әңгімеге дем бере түсті.

	— Намазының соңында қара басының амандығын, жасының ұзақтығын тілеп, дұға қайыратындар қаншама... — Есентай ашық тұрған есіктен тү—у сыртқа көз тастаған қалпы әңгімеге араласты. — Сонымыздың өзі пендешіліктен туған күпіршілік болып жүрмесін.

	— Пенде атаулы мүшіріктерден де тіршілікке тым құмар. — Абай салқын қымыздан тағы да бір ұрттады. — Алайда ұзақ өмір адамды азаптан арашаламайды. Алланың ахирет күні қандай ақиқат болса, ол сондай қақ. Әңгіме ғұмырдың ұзақ, қысқалығында емес — баяндылығында. Өмірдің баяндылығы — ғылымда. Қыпшақтың ғалымы Әл—Фараби әлі күнге бізбен жасасып келеді, ертеңгі ұрпақпен де бірге ғұмыр кеше береді. Құранда «Ал кімге білім берілсе, оған қоса көптеген игілік беріледі. Бұны ақыл иелері ғана түсіне алады» деп жазылған.

	Болыс салқын қымыздан тағы бір ұрттады. Жан—жағындағы жұрттың бәрі ойға шомып кеткендей.

	— Мырзалар, қымыз алыңыздар, — деген бәйбішенің үні ақ бастаудың сыңғырындай көңілді елең еткізді.

	— Әл—Фараби ғылымды қайдан үйренді екен?

	— Исламнан. Құраннан. — Абай жауабын нығарлап, бөліп—бөліп айтты.

	Дастарханды қоршай қаумалағандарды қымыздан гөрі Абай сөзінің дәмі елітті.

	— Мұхаммед пайғамбардың үмбеттері қолынан құранын, санасынан қыбыласын жоғалтпаса, олардың алмайтын қамалы жоқ. Оның ішінде ғылым, білім қамалы да бар. Шүкіршілік айтып, құдайдың берген нығметін жадынан шығармау керек. Тәубасын ұмытқан Ысқақтың ұрпағына Раббым шамданып, Ыбырайым пайғамбарды әбден сынаққа алады. Басына үйірілген қара бұлттан тайынбай ол, қойылған талаптың күллісін орындапты. Сонда Алла: «Сені адамдарға басшы етемін» дейді. Ыбырайым: «Ұрпақтарымнан да ескере гөр» дейді жалбарынып. Жаратушы: «Залымдар сертіме жете алмайды» дейді кесіп. Бірақ адамның зұлымдықпен бірге жақсылыққа қаншама құштар екенін көріп тұрған тәңірі Қағбаны адам баласы үшін орталық әрі бейбітшілік орны етіп жасады. Ыбырайымның орнын намаз орнына айналдырып жіберді.

	Сол уақытында Ыбырайым мен Ысмайыл пайғамбарлар: «Раббымыз, екеумізді де өзіңе бой ұсынушы ете гөр, ұрпақтарымызды да өзіңе бой ұсынушы үмбет жаса. Әрі бізге хаж ғамалдарымызды көрсетіп, тәубелерімізді қабыл ал. Раббымыз, ұрпағымыздың ішіне өздерінен, оларға аяттарыңды оқитын, құранды әрі үкімдерін үйретіп, оларды күнәдан тазартатын бір елші жібергейсің» деп, құлшылық ұрады.

	Сөйтіп, Ыбырайым Ғаликүм Саламның тілегі бойынша, Мұхаммед Ғаликүм Салам пенделердің арасына елші болып келеді.

	— Иә, аллам, өзің жар бола көр. Шүкір, шүкір, — деді Есентайдың қасында шошайған Бошай қари сақалын саумалап. Әңгіме шорт үзілді. Осыны пайдаланып бәйбіше:

	— Әй, қайсың бар?! — деп дауыстады. Сол—ақ екен, үйге шолпысы сылдыр қағып сұңғақ бойлы, талдырмаш бойжеткен енді.

	— Амансыздар ма, мырзалар? — деді пәс үнмен жанарын төмен салып.

	— Әлгілер жақын маңда болмады ма?

	Бәйбішенің даяшыларды меңзегенін жұрт ұқты, баса—көктеп бейтаныс қауымның үстіне мұның кіргенін жаратпағанын да байқады.

	— Болмады. — Ернінің ұшымен ақырын ғана сыбыр етті.

	Бұл — бәйбішенің ықпалымен ерінің немере ағайындарынан «арамыз алшақтамасын» деп, кішкентай кезінде алып, өзіне тән етіп бауырына басқан Қайныкей деген қызы. Көбіне Дуанбектің үйіндегі жеңгесіне серік. Алғаш ол түскеннен—ақ, бөгде де әсем келіншекті таңсық көріп, ақыры отау үйге етене болып кетті. Қазір өзі де бойжетті. Бірақ бәйбіше мұны қалыңға айттырып, ағайынның арасына сызат салудан бойын теткіп ұстады. Ақыл тоқтатып, ықтияр танытқан адамына барсын деген тұжырыммен мәселенің басын ашық қойған. Осы кесімді төңіректегі ел де жақсы білетін.

	— Тез, жүгір, айт, қымыз әкелсін!

	Шешесінің үні пәрменді шықты. Бойжеткеннің де шашбауы бір сыңғыр етіп, зәумен көзден үшті—күйлі жоғалды.

	— Қымыз алыңыздар! — деген Есентайдың даусы тағы да естілді.

	— Әбден сіреп іштік, рахмет.

	Болыс ризашылығын білдірді.

	— Кішкене әңгіме естіп, тын алайық.

	Бошай қаридың ықыласы Абайдың аузындағы ұлағатқа ауған. Көпшілік жұрттың да тілейтіні осы.

	— Иә, сонымен?

	Әңгіменің арнасы болмашы ауытқығанға қаридың тағаты таусылып, айтушыны жүдемдете түсуге ұмтыла болар—болмас қамшылап қойды.

	— Мұхаммед пайғамбарымыз Медине шаһарына көшіп келгеннен кейін намазды бір жарым жылға жақын Месжід Ақса жаққа қарап оқып, әр уақыт қыбыланың Қағба болуын арман етеді екен. Ақыры бір күні Алланың әмірі бойынша тілеуі қабыл болыпты.

	— Ой, жаратқан ием—ай!

	Қари мына ғанибетке сүйсініп, сақалы шошаңдай ризашылығын білдірді. Қолындағы тасбиығын саусағы саусағына жұқпай жыпылдатып, дөңгелете жөнелді.

	— Әркімнің бір бет алатын қыбыласы бар. Кәпірлер Месжід Ақсаның шығыс жағын қыбыла тұтады. Сол сияқты яһудилердің де бет қоятын жағы бар, әрқайсысы өз қыбыласын жақсы деп ойлайды. Бірақ алланың нығметінен айырылған оларға қиямет күні тәңірі тіл қатпайды да, ақтамайды да және күйзелтуші ғазап береді. Өйткені әлгілер құдайдың қарғысына ұшыраған. Сондықтан болар, олар мына жалғанда да зобалаң кешіп, әлемге тарыдай шашырап, әртүрлі ұлттардың арасына сіңіп, отансыз тоз—тозы шығып тентіреп жүр.

	Осы мәселе жүрегіне қатты батқан бір данагөй қариялары Ысрайылдың ұрпағы үзілмес үшін, «яһудидің әйелінен туған баланың бәрі, әкесінің кім екендігіне қарамастан — яһуди болады, болуы керек» деген өсиет қалдырыпты. Сол өсиет күні бүгінге дейін жалғасуда, жаны сірі сөз әлгілердің жадында мәңгілік ұялаған. Ертең де осы бетінен айнымайды. Себебі ол тұтастай бір халықты жоғалтып алмаудың жалғыз ғана амалы—тұғын. Олар соны мықтап түсінді, жаңа туған баласының санасына да соны Шойынқұлақтай елге естіртпей жасырын сіңіре береді, сіңіре береді. Өмірден теперіш көргендері соншалық, өңгелердің де өздері сияқты қиналғанын, алатайдай бүлінгенін қалап, біреуді біреуге айдап салып қойып, жұрттың қызыл шеке болып төбелескенінен рахат алады.

	— Астапыралла! — Қари кеудесін алақанымен басып, шошып кетті. — Не деген қанқұмар халық?! — Көзі шатынап, қараптан—қарап шамданды. — Жын— шайтанның қаны араласып, бәрібір Ысқақтың ұрпағы азып барып біткен екен. Иә, иә, құдайдың қарғысына ұшыраған. Елдің бәрін дұшпан көріп жүрсе, сол — затының кәфирлігі... Бірақ, олар қағылған—соғылғаннан туғаннан кейін, нағыз итжанды болады.

	— Бұл алдамшы қысқа дүниеде азық ала жүрген дұрыс. Негізінде азықтың жақсысы — тақуалылық,— деп, Абай сөзін шолақ қайырды да қариға қарады. — Ал, Бошай ақсақал, ықылас білдіріп жіберіңіз.

	Алқа—қотан отырған адамдардың бәрі алақанын жайды. Қари әндете жөнелді. «Аллаһуәкпар» айтылып, бет сипасқан соң бәрі дүрк көтеріліп, тысқа беттеді.

	Сол күні Қоңыр Көкшенің болысы арнайы сойылған малдың етінен қонақасы жеп еру болып жатты да, ертеңінде атқа қонды. Есентай Абайды өз қолымен аттандырды.

	— Ал, Абай мырза, халқың қалай ардақтаса да бір басыңа сыйымды да жарасымды. — Бір сәт ошарылған жұртты аралаған дабыр сап тыйылып, жан— жақтың бәрі тына қалды. Есентайдың ашық даусы қозы көш жерге дейін тұп— тұнық естілетіндей. Болыс та сыйлы азаматтың уәжіне ер үстінде еңсесін сала ұйыды. — Тіпті, сөзімізді жерге тастамай, атың басын ауылымызға бұрып, мейман болғаныңыздың өзі — біз үшін үлкен мәртебе. Киелі Кеңгірбай әкеміздің әулетіне қонған бақ, ұрпағынан үрім—бұтағына жалғаса берсін. Сондай жақсы тілегімді білдіре тұрып, мынау күрең жорғаның тізгінін өзіңе ұсынамын.

	— Ой, Есеке! — деді Абай ыңғайсызданып. Бірақ үй иесі тоқталар емес.

	— Бұл өзің берген жылқының титімдей болса да қарымтасын қайтарсам деген ниеттен туындаған пиғыл емес, әрі ол жылқының тұқымы да емес — ежелден қолтума. Адал көңіліммен үлкен азаматтығыңа тәнтілігімнен мінгізіп тұрған арғымақ. Қолымды қақпассың. Айбыныңа айдын беріп, абыройыңды асқақтататын ат. Құлашыңды кеңге жазу үшін, тақымыңа басатын тұлпарыңның бірі болады.

	Есентайдың «бұл сіздің берген жылқының тұқымы емес» деуінің мәнісі мынау еді: осыдан жеті—сегіз жыл бұрын Сармырза ауылының жылқысы жұтқа ұшырап, үй арасында аяқ артар сандаққа да зәру болып қалады. Сосын есті Есентай ойлана—ойлана ұлы Дуанбекті шақырады. Баласы келгенде: «Абайдың ауылына барып қайт. Сонда екі—үш күн аялда. Егер Абай сені арнайы шақырып, «Әкең не сәлемдеме айтты?» деп сұраса ғана бересің...» — деп, ұлының алдына екі басы тоқ әдемі алаша қоржынды тастайды.

	Айтқандай—ақ, жігіт тобықты еліне барған соң бір—екі күннен кейін Абай Дуанбекті өзіне шақыртып, не бұйымтайының барын, әкесінің не сәлемдеме айтқанын, ауыл—аймағының халін сұрапты. Сол кезде Дуанбек тапсырманы тиянақты орындап: «Ауыл—аймақ тегіс аман—есен, әкемнің халі жақсы, «егер не сәлемдеме айтты деп арнайы сұраса ғана мына қоржынды берерсің» деп, маған ұстатып еді», — дейді, өзімен ала келген бұйымын ұсынып.

	Абай ішіне анадайдан көз салғанында өңшең кұлынның ноқтасын көреді. Сосын:

	— Мынау не дейді? — деп, қоржынды Оспанға жылжытыпты. Оспан әлгі бұйымға тереңірек үңіліп:

	— Ә—ә, Сармырза ауылының жылқысы қысыраған екен, — дейді.

	— Нешеу, санашы?! — Абай інісіне пәрменді үн қатады.

	Оспан санап жіберсе, тұп—тура жиырма.

	— Сармырза ауылының адамы бұдан да көп еді, қайта Есентай аз жіберіпті, — дейді күліп.

	— Ендеше мұның сырын сен солай жорамалдасаң, ноқтаның саны қанша болса, сонша құлындайтын бие, бір айғыр, айдататын ат, айдаушыға бір құлынды бие бер. Айғыр — Есентайдың өзіне, ат — баласына, құлынды бие — жылқышысына,— деп ұйғарыпты.

	Абайдың сөзін екі етпей, Оспан сол айтқанның бәрін жасапты. Есентайдың «бұл сіздің берген жылқының тұқымы емес» дегені сондықтан.

	— Рахмет, Есеке! Мен сіздің жетегіңіздегі атыңызды ер—тұрманымен көріп, «бізді біраз жерге дейін шығарып салмақ қой» деп ойласам... — Сәл бөгелді. — Ойыңыз басқаша екен. Олай болса, ниетіңізге құлдық. «Берген емес, алған — жомарт» дейді халық. Бардың арасында жорға жүреді, бар бола берейік.

	— Ой, көп жаса, Абай мырза! Атты ер—тұрманымен мінгізгім келіп тұр. — Есентайдың даусы жарқын шықты. Абайдың қолын алып, күрең жорғаның тізгінін білегіне асты.

	— Рахмет құрметтеріңізге!

	— Көңіліңіз қош болсын!

	— Сау болып тұралық.

	Атты топ бір лекпен шу деп берді. Күрең жорға жетекке тартынбай тайпала жөнелді. Сол заматында—ақ, жігіттердің бірі Абайдың қолынан күреңнің тізгінін іліп ала қойды. Күміс ері күнге шағылысады. Бос үзеңгінің айылбасқа тиіп, әнтек сылдыр еткені де құлаққа шалынды. Ауылдың сыртындағы ошарылған жұрт мәз, қонақтарының риза пейілмен аттанғанына насаттанады.

	Есентай Өскенбай ұрпағының сыртынан сүйсіне қарап, Абайдың қолын қайтармай тартуын алғанына шын ниетімен қуанып тұрды.

	* * *

	Содан көп ұзамай жаздың салтанаты басталды да кетті. Қымызмұрындық, ерулік, одан басқа да кішігірім той—томалақ бірімен—бірі сабақтаса жалғасты. Бір күні тосыннан ауылға ұсақ—түйек көшке ұқсас шұбалған салт атты, түйе жетектеген адамдар сау ете түсті. Мұны көрген, еріккен ел дүрк көтерілді. Ең алдымен даяшы жігіттер келушілердің алдынан тұра жүгірді. «Хош келдіңіздер!» деп аттарын ұстап, үзеңгілеріне оратылды. Ішіндегі жөн білетін біреуі елеусіздеу атқосшылардан бұл кісілердің нендей адам екенін сұрап үлгеріпті. Сосын жүгіріп барып Есентай байға хабар берді.

	— Абайдың бәйбішесі Ділдә түсіп жатыр дей ме? — деп, мұны естіп отырған бәйбіше елден бұрын таңдана тамсанды. Есентай бұл мәуіртте не деп айтудың жөнін таппай бөгеліңкіреді. «Қой, алдынан шығып қарсы алайын» деген бәйбішесінің сөзінен бір мәмілеге тоқтағандай болды.

	— Иә, бар, жүгір, қарсы ал!

	Бәйбіше қапелімде үш ұмсынып, орнынан зорға түрегелді. Тысқа шыққанында, айтқанындай—ақ, бір топ адам үйді бетке алып келеді екен. Қақ ортасындағы Ділдәні жазбай таныды. Төңірегіне көз тастап еді, отау үйдегі абысын—ажындары да бұған қарай беттепті. Бәйбіше соларды күтіп, сәл іркілді. Олар қасына құрық тастамдай таянғанда ілгері адымдады. Екі көзі қарсы жақта. Есік пен төрдей қалғанда сөздің тиегін ағытты.

	— Сіңілім—ау, өзіңді де көретін күн бар екен—ау, хош келдіңіздер!

	Қаздай саңқылдаған даусымен күмәнсіз көкірегінің қапысыз бейнесін танытып, қылаусыз көңілін аңғартты. Қос қолын ұсынып, Ділдәнің саусақтарын екі алақанының ортасында аялай ұстады да, ізінше сол қолымен жауырынынан құшақтап, бетінен сүйді. Жолаушы келіншектің әдемі қара торы өңі сәл құбылып, емеурін танытқан кісіге иліге берді.

	— Амансыз ба, апатай?!

	— Аманбыз, аманбыз. Өздеріңнің ел—жұрттарың қалай, шыққан шығын жоқ па? Бақ атамыздың дені—қары сау ма?

	— Шүкір бір аллаға, тегіс аманбыз.

	— Дұрыс, амандыққа ештеме жетпейді. — Бәйбіше сөзін осылай бір түйіндеді де, — үйге жүріңіздер! — деді. Сосын Ділдәмен шүйіркелескен қалпы жұртты ордаға қарай бастады.

	— Неге алдын ала хабар айтпадыңдар, қарсы шығып күтіп алатын едік.

	— Жоға—а, оның қажеті қанша, апайымыздың ауылын адаспай табамыз ғой.

	Екеуі бірін—бірі «сіңлім», «апайым» дегендері бір рудың қыздары еді, соған қанына тартып, іштері елжіреп барады.

	— Табуын табасыңдар ғой, әйткенмен де алдарыңнан шығып, құрмет көрсеткеніміз жарасымды—ақ болар еді, амал қанша.

	— Сіздерден талай құрмет көріп жүрміз, оқасы жоқ, өзіміздің бір үй деп, хабар—ошарсыз—ақ келе жатқан бетіміз.

	— Оларыңыз әбден орынды. Жүріңіздер, үйге кіріңіздер.

	Әлгі топ бәйбішенің боз ордасына жайғасты. Қашан да қонақ күтіп жасанған үй мына меймандардың салтанатымен тіптен жұтынып, шырайы асты. Әп—сәтте дастархан жайылып, қымыз әкелінді. Осы кезде маң—маң басқан Есентай байдың төбесі көрінді.

	— Ал, амансыздар ма, ағайын—жұрт?! — деп, сәлемдесе табалдырықтан аттады, — мал—бас, үй—іштеріңіз тегіс аман ба? — Майда қоңыр даусы әуезді.

	— Бәрі тегіс аман—есен, аға, — деді Ділдә, — өзіңіздің дені—қарыңыз сау ма?

	— Шүкір, шүкір. Бір алла деп жүріп жатқан жайымыз бар.

	Мол денесімен ырғала басып, оң босаға жақты алып, іргеге жанастыра төрге таман төселген әдеттегі өз орнына жайғасты.

	— Дәм тартып, жол түсіп ауылдарыңызға кеп қалдық.

	— Дұрыс, бөгдесінбей ат басын бұрғандарыңа насаттанып отырмыз. «Адам бармаса, келмесе — жат болады». Әу бастан сыйластығымыз жарасқан елміз, араны суытпай қатысқанға не жетсін! — деп ризашылығын жасырмады. Содан әңгімені басқа арнаға бұрды. — Бақ көкеміз бақуатты ма? Абай мырзаның халі қалай?

	— Бәрі дін аман, өздеріңіз көргендей.

	— Жақсы, жақсы.

	Есентай енді ғана меймандарды тұтас көзімен бір шолып өтті. Бұл отырғандар түгелімен әйелдер, қыз—келіншектер екен. Ер адамдарды басқа үйге жайғастырыпты. Шамасы, олар қызметшілер болса керек.

	Ойын бәйбішесінің:

	— Қымыз алыңыздар! — деген үні бөліп жіберді.

	— Иә, қымыз ішіңіздер. — Бай да қосамжарласа қайталады. — Мен амандасып шығайын деп кіргенмін, еркін демала беріңіздер. Асығыс емес шығарсыздар? — Есентай сұраулы кепте сәл іркілді. — Арқа—басты кеңге салып, мейман болып жатыңыздар.

	— Аялы алақандарыңыздың табын сезініп, алаңсыз ұзағынан аунап— қунауға мұрша қайда, әуре болмаңыздар.

	— Ойбай, оның не әуресі бар? — Бәйбіше килікті.

	— Шамалы уақытқа бәрін жиып қойып, сіздермен емен—жарқын әңгімелесудің еш қиыншылығы жоқ. Ақыр ауылымызға түскеннен кейін, асықпай, бір—екі күн құрметті қонағымыз болыңыздар.

	Есентай шынында да орайы келген шаруаға қуанышты екенін баршаға аңғартып өтті.

	— Төркін жұртыма қарай жолаушылап барамыз, жолшыбай көңіл жетер ауылға соға отырайық деп ұйғардық.

	— Бұл — білген адамның ғана істейтін ісі. — Есентай жайдарылана жымиды. — Төркіндеген адамның көңілі көтеріңкі, жол—жөнекей той—думандатып жүргені жөн.

	— Той—думан бізге үйлеспес, өздеріңіз сияқты үлкен кісілердің әңгімесін тыңдап, ортасында болсақ жетеді. Мырзамыздың шаруасы шаш—етектен, сондықтан оған онша қолқа салмадық. Жанымда кіші ұлымыз Мағауия бар.

	— Әрине ғой, ел адамы мұқым басқарушылық мәселеден аса ала ма? Кінә тағуға болмайды.

	Есентай келіншектің «қасымда ерім жоқ, аһаку—еһекулетіп жүргенім жараспас» дегенді тұспалдағанын қапысыз аңғарды.

	— Абай бірге болмаса да, өзіңнің де орның біз үшін мырзаңыздан кем емес. Бүкіл елімізбен жабылып қызмет етсек еш артықтығы да, сөкеттігі де жоқ. Сондықтан мамыражай бір демалып аттаныңдар.

	Сыртқа беттеді. Бай ырғала басып, үйден ұзай берді. «Әй, Қайныкейді шақырыңдар, тәтесіне сәлем берсін» деген бәйбішесінің пәрменді үнін құлағы ап—анық шалды.

	...Қолдары тарамыс—тарамыс кемпір бөгеліп, бір сәтке мүдірді. Аңызға бергісіз айызын қандырған әңгіменің үзілгеніне Бижамалдың дегбірі қашып, әрі түткен жүнін ұмытып, кейуананың жүзіне аузын аша үңілді. Қария сөзін әрмен қарай сабақтап кетуге асығар емес. Осы бір тұсын ұмытып, жадына түсіре алмай отырғандай әжім шимайлаған өңінде қиналу бар. Нұры қайтыңқыраған жанарының аясын мұң торлағандай.

	— Содан «шақырып жатыр» деген хабар жетті.

	Әңгіменің аяқсыз қалмай басталғанына шынашақтай келіншек «у—уһ» деп, демін тереңінен алып, жұдырықтай жүрегі тайша тулады.

	— Оның үстіне «Абайдың бәйбішесі Ділдә келді» деген жаңалық тіпті алағызытып жіберді. Жеңешемнің үйінде шілтер тоқып отырып, тыстағы малағамнан тапа—тал түсте мақұрым қаппын. Жан қалтамда жүретін кішкене қол айнама көзімді бір жүгіртіп алдым да, бұрала басып жөнеп бердім. Мына қызықтан құр қалып, елмен бірге естімегеніме өкінішім де жоқ емес.

	Сол сияқты әртүрлі алақұйын ойлардың жетегімен әп дегенше жетіп—ақ кеппін. Боз орданың қасына таянғанда үйдегілердің дауыстары құлаққа шалынды.

	— Дұрыс, төркіндеу — бұрынғы—соңғының салты. Бойжетіп отырған қолымызда қызымыз бар. — Апасының мақамын жазбай таныды. — Дәм қай жақтан бұйыратынын кім білген. Әйтеуір, сіңлім, өзің сияқты осындай сән— салтанатымен мерейімізді үстем етіп, жыл сайын төбе көрсетіп тұрса жарады. Осы жақсы өнегең «жұғысты болсын» деп әдейі бұрылған тәріздісің. Қадамың құтты болсын, Ділдә! Көп жаса.

	Қайныкейдің қараптан—қарап екі беті дуылдады. Сөз арасында, баттиып көзге көрінбесе де, әңгімеге өзінің арқау боп сырағыға ілінгеніне ұялыс тапты.

	— Бәйбіше, ондай қызыққа да әлі—ақ жетесің. — Үй іргесінде іркілген бойжеткен мұның кексе әйелдің даусы екенін аңғарды. — Ділдәнің жүрген жері тек жақсылыққа бастайды, көп ұзамай дүрілдеткен той жасайтын шығарсыздар.

	— Аузыңызға май.

	— Айтқаныңыз келсін.

	Осындай ақ еділ тілекке көл—көсір толы сөздер тұс—тұстан жапа—тармағай шашуша төпеледі. Қыздың кеудесі біртүрлі лүпілдей жөнелді.

	«Назқоңыр, неге кірмей тұрсың?» деген дауыс алтынкүректей алып қашқан арманын ауыздықтап, есін тез жиғызды. Жамағайын ағаларының үйіндегі жеңгелерінің бірі екен.

	— Бөгде адамдарға қалай көрінудің ретін таппай тұрғаным. — Екі бетінің ұшы нарттай қызарып, жанарының қиығында бір ұшқын білінді.

	— Несін қысыласың? Ділдә апаңа сәлем бересің, жүр. — Білегінен ұстап ілгері жетеледі. — Айбынды ауылдың қызы, аруақты жұрттың келіні. Ырыс— берекені алақанына қондырған адам.

	Қыз осы дағарадай дақпыртынан да именетін сыңайлы. Табалдырықтан аттасымен тілі таңдайына жабысып, әлденәрсе тамағына кептеліп, үні шықпай қалды. Мұның осы міскін қалпын жетелеген жеңешесі байқаса керек:

	— Назқоңыр қонақтарға сәлем бере келді, — деді даусын сәл көтеріп, өздеріне жапа—тармағай тесілген жанарларға қарап. Осы кезде ғана Қайныкейдің күрмелген тілі сәл жазылғандай, «Амансыздар ма?» дегенді зорға айтты. Қызының тығырыққа тірелгенін аңғарған шешесі сонадайдан елпілдеп:

	— Назым, Ділдә тәтеңе барып сәлемдес, — деп, төрді иегімен нұсқады.

	Жайғасқан жұртты мазаламай, іргені жағалай амалсыз төрге озуға тура келді. Буын—буынынан әл қашып, етегіне шалынып қала жаздап әзер ілбіді. Зорға дегенде сыйлы мейманның қасына жетті—ау.

	— Келе ғой, алтыным.

	Ділдә отырған орнынан түрегеліп, Қайныкейдің маңдайынан сүйді.

	— Үлкен азамат бол, өркенің өссін.

	— Рахмет, айтқаныңыз келсін, апатай.

	Болар—болмас естірте сыбыр етті.

	Елдің бәрінің назары бойжеткенге ауған. Біреуі сүйсінсе, келесісі қызыға, әлдеқайсылары сынай қарайтындай. Өз—өзінен жүзі жанып барады.

	— Назқоңыр, келе ғой менің қасыма, — деді анасы тағы да абдыраған Қайныкейге үн қатып, — қымыз іш мына кісілермен бірге.

	Аталы елдің келінінің сөзін тыңдап, өміріне қажет өнеге үйренсін деп шешесінің әдейі шақыртқанын ұғынды. Мұқым елдің аузындағы адамның бәйбішесінен үйренетін де, жадысына мәңгілік түйіп алатын да жайттар жетерлік еді.

	Сол күні Ділдәнің құрметіне арналып, ту байтал сойылды. Қонақтарды меймілдете тойындырып, аса құрмет көрсетілді. Соның барлығының ортасында Қайныкей жүріп, өз көзімен көрді. Ертесінде түске таман салтанатты керуен жолға шықты. Аттанардың алдында Ділдә:

	— Апатай, мынау бір кішкентай ғана болмашы нәрсе Назқоңырыңыздың жасауына қосқан қылаусыз ақ көңілімнің нышаны болсын, — деп, күміс тайтұяқты қасында жақын тұрған бойжеткеннің алақанына салды.

	— Ой, мың жаса, алтыным! Менің шыбынымды елеп—ескеріп, құрмет тұтқан ниетіңнен садаға кетейін.

	Қайныкейдің шешесі абдырай сөйлеп, Ділдәнің маңдайынан сүйді. Көзінің аясына біртүрлі жас та үйірілгендей.

	Көп ұзамай қиырды бетке алған жасанған әлеумет, сән—салтанатымен жол үстінде ұбақ—шұбақ ілби жылжыды.

	...Әңгіме аяқталып, демін ішіне тартқан қария бірқыдырым уақыт өзімен— өзі болып, үн—түнсіз күйі іркілді. Жүн түтіп отырған Бижамал ұрлана кейуананың жүзіне дәміл—дәміл қарайды. Бір кездерде барып әлдеқашан мұнарға айналған жылдардың сілемінен кері оралып, арса—арса өңін қаршадай келініне бұрды.

	— Жүр, алжып, ақыл—есімнен жаңылмай тұрғанымда сол жақсылардың көзін көрген бұйымды, ұрпағыма жеткізуің үшін аманаттайын.

	Орнынан көтеріліп, үйге беттеді. Бижамал да селтиіп, соңынан үнсіз ерді. Бағанадан бергі қисаға бергісіз әңгіме көңілін алай—түлей жасады.

	Үлкендер жақтағы түпкі бөлмеде көне қара сандық бар еді. Әжесі соның аузын ашты да, көп қиналмай—ақ әлдебір дорбаны алып шықты. Ондағы тайтұяқты Бижамалға ұстатып:

	— Күмістің жолы алтыннан да жақсы, келіншектің бұйымы күміспен күптеледі, күнім. Әрқашан күмістей әппақ бол.

	Ап—ауыр тайтұяқты алақанында салмақтап тұрып, Бижамалдың санасында сан қабат ойдың легі толқыды. «Киелі нәрсе, қасиетіңе жете аламын ба? Ата—бабадан мирас боп қалған өнегені болашаққа апару — ұрпақтың сертті нәстесі...»

	Бір кезде маңдайына тиген еріннің табы білінді. Сөйтсе әжесі сүйіп жатыр екен.

	— Бақытты бол, құлыным! Бүгін өлсем де енді арманым жоқ.

	Жүрегі атқалақтап толқи жөнелген Бижамалдың жанарынан кірпігін қуалай бір тал тамшы үзіліп түсті.





ІІІ


	Тоқтарды тұтқындамас бұрын, құқық орны ол қарыз алған адамдарды жауып үлгерген—тін. Бірақ одан Мәнкенов хабарсыз еді.

	Мемлекеттік қауіпсіздік комитеті қызметкерлерінің бәрінен көп шүйліккені — Ли Лин. Әрине, негізгі көздеген «күмәндіні» тұқыртатын әлсіз тұсы да осы. Өйткені ол облыстық тұтынушылар одағында аға кәуап сатушы болып жұмыс істейді. Ал социалистік меншікті талан—таражға салушыларға қарсы күрес бөлімі бастығы орынбасарының одан қарызға алған екі мың сомы, былайғы сырт көзге өзінен—өзі—ақ пара көрініп тұр. Бұл — тырнақ астынан кір іздеген әлдебір жансыздарға таптырмайтын дәлел. Осы «айыпты» діттеген адамның мойнына бұлтартпай қою үшін ең бірінші Ли Линді тұтқындау керек— тұғын.

	Ілік пен желеуді жамылған түлейлер дәл солай етті. Алдын ала сызылған жоспар бойынша, оны жұмыс басында ай—шай жоқ тарпа бас салды да, тергеу изоляторына аттандырды. Онда оған ешкім де жылы шырай таныта қойған жоқ. Бәрі қанын ішіне тартқан бірмойын қараулар. Тек «айдағаныма жүріп, айтқаныма көн» дейтін білеуіттер екен. Анау бір шикіл сарысы сүлікше қадалады, есі кеткендей сүзіле қарайды.

	— Мәнкеновке пара бердің бе?

	Қабағына қан қата отырып тілге келіп, әупірімдеп бастап қойған сұрағы — осы.

	— Жоқ! — деді Ли жұлып алғандай. — Қарызға бердім.

	Ол сөзін аяқтамай жатып:

	— Өтірік айтасың! — деді біреуі өкірештене. Екі көзі шатынап, құтырған өгіздей теңселіп алыпты. — Барлық болған істі баянда, шыныңды жасырма!

	— Барды — бар, жоқты — жоқ деу керек қой. Бұлтарып жауап беріп отырған жоқпын, шындығы солай.

	Қатулы қабақтардың алдында бүгжеңдеп, жаси тіл қатты. Бұлай жаситын да жөні бар. Соңғы үш—төрт күннің бедерінде аяқ астынан тексеру жүріп, жұмысында 4630 сом 39 тиын ақша жетпеді. Оны мойнына мінген күнде де «төлей алмаймын—ау» деп қорықпайды, үрейленетіні — «неге жетпей қалды?» деп, қызыл жағалылар әртүрлі жорамал жасап, онсыз да құйрығына байланған шаланы үлкен өртке айналдыруы ықтимал. Түрмеге барғысы келмейді.

	Мазасын май ішкендей қашыратыны — осы. Бір жағынан қай жерден кінәрат жібергеніне өзі де таң, неше жыл жұмыс істегенінде ши шыққаны да бірінші рет. Ал кәуап пісіретін мангалды жоғалтып алғаны рас. Түнде бар нәрсе, таңертең үшті—күйлі. Бір сотқарлар көтеріп әкетсе керек. Бұған қосымша істік темірлерді талайдан бері есептен алып тастамаған. Шынтуайтында ол әркімнің қолында кететін нәрсе емес пе? Солай десе де, сол шақта оның құны 929 сом 28 тиынды құрайтын. Оған қоса 58 сом 53 тиындық мангал және бар.

	...Линнің әйелі қас қарайған сайын мазасызданып, күйеуін күтті. Еш уақытта дәл мұндай шамадан тыс кешікпейтін. Ол кешеуілдеген сайын Надежда әлденеден секемденген тәрізді.

	Қасында бір топ кісісі бар күйеуі іңір қараңғысында кенеттен үйге кіріп келді. Алғашында еріп жүргендер жолдастары шығар деп ойлаған. Жоқ, мыналардың сықпыттарынан ондайдың ізі де білінбейді. Қабақтары түюлі. Ерінің де екі иіні салбырап, мазасы қашыңқырағаны шарасыз кескінінен анық аңғарылды. Қапелімде әйелі оған не деп тіл қатарын білмей, біресе бейтаныстарға, біресе күйеуіне жалтақ—жалтақ қарады. Көзіне үрейдің салқыны жүгірген. Сол сәт тыныштықты бұзып, әлдебіреуі:

	— Тінтіңдер! — деді бұйырып.

	Әлгінің әмір етуі мұң екен, жанындағы жалаңдаған немелер бір демде үйдің шақ—шәлекейін шығарды. Көз алдындағы мына айуандықты көріп түкке түсінбеген әйелдің басы айналды, дүние зәумен қарауытты. Өзін қаққан қазықтай түрегелтіп қойып, ұры—қарылар мүлкін сыпыра тонағандай әсерді басынан кешті.

	Олар қанша аласұрғанмен, сезік тудырар бірде—бір бұйымның шетін көре алмады. Ақыры лажы таусылған тергеуші дүлей Демесінов үй иесінің әйеліне таянды.

	— Тегіңіз кім?

	— Князова.

	— Атыңыз?

	— Надежда.

	Қағазына түртпектеп жазып алды. Сосын әлдекімдердің суретін көрсете бастады.

	— Мынаны танисың ба?!

	— Жоқ. — Басын шайқады.

	— Сендердікінде болыпты ғой?

	Зәре—құты қалмаған әйел, ондай жан—пендені білмейтінін мәлімдеді.

	— Жо—жоқ, өмірімде көрген адамым емес. — Үрейден тұла бойы қалтырады. Даусына да діріл араласқан.

	Әйткенмен, қадалған жерден қан алмай тынбайтын тергеуші және басқасын көрсетті.

	— Мынау ше?..

	Оған да бастапқыдағыдай жауап қайырылды.

	— Танымаймын...

	— Өтірік мүләйімсімеңіз!

	Тергеуші сөзін «сізге» тірегенмен, оның ызбары жүрегіне біз сұққандай қадалды.

	— Расы сол...

	— Кейін бекер жасырып қалған екенмін деп өкініп жүрмеңіз.

	Бәрібір ештеме өндіре алмағанына абыржығанын бүркемелеп, дөң айбат шекті. Бірақ тінтуін тоқтатпады, көртышқандай аннан кіріп, мыннан шықты.

	Сол күні түн де ұзақ болып кетті. Аяғынан тік тұрған бір үйлі жан көрер таңды көздерімен атқызды. Ат көпір бөлме беймаза көңілді одан сайын құлазыта түседі. Белгісіз үрей биледі. Бір кездерде барлығын әбден шалдықтырып барып, комитетшілер сыртқа беттеді. Бұл межеде қыркүйектің қоңыр салқын таңы құланиектене атқан еді.

	Сең соққан балықтай шығасылы—кіресілі есі бар Надежда мына малағамның ештемесіне түсінбеді, жұлмасы шыққан лақтырынды бұйымдардың біріндей бұрыштағы орындықта жарбиған қалпы қимылсыз мәңгірді. Жаңағы шаң—шұң дауыс әлі құлағында. Миы солқылдайтындай... Жүрегі өрекпіп, тынысы тарылғанын сезінді.

	Осындай беймәлім күй билеп қанша уақыт ақылынан алжасқаны белгісіз, бір кезде барып егіз қызы есіне оралды. Жүрегі тайдай тулап кішкентай ботақандарына бармаққа ұмтылған. Ілгері ұмсынғаны сол еді, зәудеғалам, көзінің алдында буалдырланған бейсауат бейне пайда болды. Екеу сияқты, үшеу сықылды, тіпті көбейіп барады.

	Комитетшілердің ізінше жынойнаққа айналған үйді бейсауат бозбалалар қаптай басты. Кейбірі ешқандай именбей төрге озып, диванға жайғасты. Қайсылары бөлмеде ары—бері сенделістеп жүрді. Ешқайсысы тіс жарып сөйлемейді, құлақкесті меңіреу тәрізді. Әлгінде ғана көз алдында өткен әбілеттен жүрегі шайлыққан үй иесінде оларға бір ауыз тіл қатып, жөн сұрасатын мүлде қауқар жоқ—тұғын. Тұла бойы дірілдеп, тілін тісіне қойып үндемей бақты.

	Әлгілердің келуі қалай аяқ асты болса, кетуі де солай тосыннан екен, қанша бөгелгені белгісіз, біртіндеп сытылып шыға беріпті, шыға беріпті. Бір кезде тағы да өзінің соқа басы сопиып жалғыз қалғанын аңдады.

	Одан кейін де біраз уақыт озғаннан соң барып Надежда «у—уһ» деп тереңнен демін алды. Бәрі көрген түстей, сенбейін десе оқиға көз алдында өтті. Сенейін десе осы уақытқа дейін танбай уағыздалған кеңестік иманды тірлікке ешқандай сыйыспайды.

	Зәумен орнынан атып түрегеп, тұтқиылдан жадына бірдеме оралғандай балалар бөлмесіне жүгірді. Егіздің біреуі шоқиып отыр екен. Жат қолына түскендей болмашы уақытта әбден жетімсіреген халде. Анасын көре салып, шар етіп жылап жіберді. Әйелдің жүрегі атқалақтап аузына тығылды. Баласын өбектей қолына алып, бауырына басты. Екіншісі шашы жалбырап, танауы пысылдай ұйықтап жатты.

	Түндегі әлем—тапырақтан шошып оянған екеуін, әлгілердің қинауымен жағаласа жүріп зорға ұйықтатып еді.

	Шешелерінің өзегі суырылып, көкірегі астаң—кестең. Көздерінен бүртік— бүртік ыстық тамшылар атқалақтап, лықси кеп алма жүзін қуалай жерге үзілді...

	Бір түнгі аласапыран титықтатып жіберіпті. Сүлдерін сүйретіп, төбесі ортасына ошарылған үйді реттеді. Сонда ғана барып сервантта тұрған үш мың сом ақша есіне оралды. Жалма—жан іздеп еді, құр орнын ғана сипап қалды. Әлдебір қуыстарға түсіп кеткен шығар деген ойдың сүресімен, қарамаған ұңғыл—шұңғылы жоқ. Бәрібір іздеген нәстесін таба алмады. Бар бәле түндегілерден келгенін топшылады. Әйткенмен, лаж бар ма, қайсысын саусақпен көрсетпек?

	Линнің басына күллі бәлені төндіріп, үйін тінтуде де үлкен себеп бар. Ұлты — қытай, арғы беттен қоныс аударған. «Сол жақтың Кеңес еліне жіберген жансызысың» деген желеуді жамылып, Т. Мәнкеновке қатысты деректерді жинау.

	Бұл кезде Тоқтар басшылықтың сұрауымен еңбек демалысында жүрген еді.

	Тосыннан тиген топалаңдай зобалаң жалғыз Лидің иығына артылған ауыртпашылық емес еді. Дәл соның кебін киіп, облыстық тұтынушылар одағындағы ауыл шаруашылығы өнімдері сауда басқармасының қойма меңгерушісі Якуб та Мемлекеттік қауіпсіздік комитетінің тергеу изоляторынан бір—ақ шықты. Бұған да жоғарыдағы әдісті қолданып, тергеушілер тұтқиылдан тарпа бас салды да, алды—артына қаратпай, жұмысынан әкетті. Айып біреу—ақ, қызмет бабын пайдаланып істеген былықтарын жасыру үшін заң орнының адамына астыртын пара берген. Бұл әзірше жорамал, соны нақтылау үшін күмәнді адам құқық қорғау органының құзырына баруы керек екен.

	«Құттыханаларына» апарған бетте сұрағандары да: «Мәнкеновке ақша бердің бе?» — болды.

	— Иә, ұлына облыстық спорт кеңесінен бөлінген машинаны сатып әперуі үшін екі мың сом қарызға алды.

	Якуб ештемені жасырмай, болған—біткен шаруаның басын ашып айтты.

	Бірінің аузына бірі түкіргендей оқиғаға қатысты адамдардың мына жауабы Қауіпсіздік комитеті қызметкерлерінщ зығырданын қайнатты. Әсіресе Демесінов терісіне сыймай, қара сүзгілі «Қазақстан» сигаретін жан қалтасынан алып сыздана ерніне апарды. Бедірейген сұп—сұр өңі мелшие отырып темекісін тартты. Сосын «Бұлай мәймөңкелегеннен ештеме шықпайды, — деп ойлады, — аямай жанына тиетіндей нәрсе жасау керек». Ақырын орнынан көтеріліп, бүкіл бәлесін ішіне түйген қалпы ләм—мим деместен сыртқа беттеді.

	Бұл қорқыту, үркіту әдісі — кеңестік Қауіпсіздік комитетінің тәжірибесінде ежелден қалыптасқан шара, әбден қанға сіңді тәсілдері—тұғын. Іштей осы байламға бекігеннен кейін, қоқан—лоқы көрсетіле бастады.

	— Сен «оған пара бердім» деп айт. — Жан алғыш жәбірейілдей мұрты едірейген тергеушінің шылауындағы тексіздерінің бірі мәселені қабырғасынан қойды. — Әйтпесе, сенің де басың түрмеде шіриді.

	Жүздерінен ызғар шаша тіміскіленген қулар арам пиғылдарын осылай іске асыруға тырысты. Бірақ бұлардың әлгі қиянатына төтеген Якуб әділдігінен танбады.

	— Ешқандай зымияндықпен астыртын жасаған бәлемді жасыру үшін оған пара берген емеспін. — Өңі түтігіп, ашудан тұла бойы дірілдеді. — Ақиқатын айтып отырмын, ақиқат үшін қамасаңдар — қамаңдар. — Сөзінің соңын қатқыл үнмен аяқтады.

	— Сен олай дігірлеме! Көзіңе ет өсейін деген екен. Әлі нан шайнай алмай қалатын жағдайға жетесің!

	Күңгірт те сыз тергеу изоляторының ішінде ешкімнен де, ештемеден де қаймықпай барынша айқайға басқан әбілеттің екі көзі қанталап шыға келді. Желтоқсандағы жыны буған бурадай қалшылдап, аузынан түкірігі шашырады.

	— Әлі де ойлан, алды—артыңды екшеуге мұрсат береміз. Егер мойындамасаң, айттық қой, көзіңе көк шыбын үймелейді.

	Әлгінің қасындағы екінші біреуі істі осылай майдалағансыды. Әрі бұл әңгімелерінен бүгін ештеме өнбейтінін екшеді ме, еңсені басқан күңгірт тергеу изоляторына доқ қалдырып, үй маңында ғана құйрығын қайқайтып дүрдиіп жүрер дүрегейлерше сыздана сыртқа шығып бара жатты.

	— Маған ондай ұзын — арқан, кең — тұсау жағдай жасамай—ақ қойыңдар, мен барлық өзіме қатысты жайттың басын ашып айттым.

	Білеуіттердің кеудесін ұрғылағанынан жаны үшін жасқанбаған Якуб өстіп адал достығын, інілік ізеттілігін жоғалтпады. Алған бетінен қайтпай, қасарысқан қалпы үш тәулік қамауда жатты. Осы аралықтарда оны қайта—қайта шакырып алып немесе өздері кыспакқа ап азғырды, қорқытты. Бәрібір әлгілердің ол қарау тірліктерінен ештеме өнбеді. Бір абыройы — оның жұмысынан ешқандай кінәрат табылмады. Егер тексерістен тырнақтай бәленің ұштығы шыққанда, біткені еді. Ақыры айла—шарғысы таусылған үстем топ күмән тудырушыға «ешқайда ұзап бармаймын» деген қолхат жаздырып, төлқұжатын сыпырып алып, қоя берді.

	Осы аралықта оның жалғыз өзін ғана әурелеп қамап қоймай, қызыл жағалылар әйелінің де мазасын кетіріп, бала—шағасының үрейін қашырып тергеп, үйін әбден тінткіледі.

	— Мәнкеновті танисың ғой? — Демесіновтің әбден таптаурынды бір ғана сауалы бар.

	— Өте жақсы танимыз, Тоқтар аға — біздің туысымыз. — Маргарита бейтаныс адамдардың тосын сауалынан тіксінгендіктен көзі бақырайып, қылаудай нәрсені де бүкпелемеді. — Ол кісілер, Бижамал тәте екеуі біздің әке— шешеміз сияқты.

	Мұны естіген тергеушінің өңіне зымиянды күлкінің уыты жүгірді. «Жаман қатты туыссыңдар» деген келемеж ойдың түйіні көмейіне тығылды.

	— Солай деңіз... — Мекерлене ерінін шүйірді. — Үйлеріңе жиі келе ме?

	— Ұдайы қатынасамыз.

	Түрегеп тұрған Маргаританың қолтығының астына үш жасар қызы жасқаншақтай тығылды. Қатқыл шыққан үннің ызбарынан, бөгде адамдардың сұсынан ығып, араша іздей бұққан түрі. Сонда ғана әйелдің есіне балалары түсті ме, кішкентайын көтеріп бауырына басты. Сосын жан—жағын қарманып, ұлын іздей бастады. Ол анадай жерде столдың қабырғамен жапсарласқан қуысына кіріп алыпты.

	— Келе ғой, күнім. — Мейірімін төге, оң қолын созып шақырды. Ол үркесоқтап шешесіне қарай ақырын жылжыды.

	Үйде беймәлімдеу үнсіздік орнады. Бір кезде:

	— Күйеуің қайда? — деді тыныштықты бұзып, мына топ милицияның бастығы екенін аңғарта өктем—өктем сөйлейтін сүйкімсіз сарысы. Мұны көзі тұздай Демесінов қасақана дүлейлікпен сұрады.

	— Жұмысында болған.

	— Үйді тінтіңдер.

	Баяу ғана қасындағыларға пәрмен берді. Әйелдің қарсы сөз айтып, ләм деп аузын ашуға шамасы жетпеді.

	Негізінен Якуб Шихалиевке қызыл жағалы құзғындардың бұлай шүйлігетіндері, ол — әзірбайжан жігіті. Мәнкеновке қарыз бере қоятындай қисыны болғанымен, еш жөні жоқ сияқты. Сондықтан мұны естіген бөгде жанның кез келгені Якубтың «бір шикілігі бар—ау» деп ойлауы әбден мүмкін. Алайда екеуінің арасындағы етене жақын туысқандық қарым—қатынас ұзақ жылдардан қалыптасқан. Тіпті Якуб Тоқтарға баласындай бауыр басқан. Кезінде Кеңес Армиясының қатарына шақырылып, Отан алдындағы борышын Семейде өткерді. Таныстықтары сол кезде басталған. Әскери бөлімшеден сейілге шыққан сайын Тоқтардың үйіне келіп жүрді. Әке—шешесінің өмірден ерте озып, соқа басы қалғанын әңгіме әлпетінен аңғарған. «Армияны бітіргеннен кейін Семейге қайтып ораламын. Маған ұнады, осы қаланы қоныс еткенді жөн көрдім» дейтін. Айтқандайын, еліне кеткен соң арада көп уақыт өтпей қалыңдығын әкеліп, Тоқтардың шаңырағына келін етіп түсірді. «Жат» жігіттің әрекеті Тоқтар мен оның отбасы үшін үлкен құрмет болып көрінді.

	Нәтінде кішіпейіл Тоқтар кеудесін қуаныш кернеген қалпы әйелін алып, Бакуге жол тартты. Ондағысы өзін асқар таудай пана тұтқан азаматты жерге қаратпай, түркі елінің дәстүрімен қалыңдықтың ата—анасының алдынан өту еді. Обалы не керек, көненің көзі қариялар Бакуде бұларды туған құдасындай қарсы алып, төбелеріне хан көтерді. Күйеу балалары Якубтың салт басты, сабау қамшылы жалғыз жігіт екендігін де қаперлемеді. Өйткені тойды Семейде Тоқтар қатырып отырып жасады. Мұндай ықыласты байқап тұрып, жас отау иелерінің болашақ тағдырларына алаңдау, қылаудай шәк келтіру — күнәға пара— пар. Бұл сол кездегі Одақ көсемдері даурығыса айтып жүрген интернационализмнің шынайы түрі—тұғын.

	Маргаританың «Тоқтар аға мен Бижамал тәте біздің әке—шешеміз сияқты» деуі осыдан еді. Тұрмыс құрғаннан бері қыздарындай емін—еркін араласып, емен—жарқын сыйластық қатынасқа көшкен.

	Осы «кінәратты» дұрыс пайдаланып қалмақ ниетте өршеленген қарау ойлардың аз күнгі бүлігі өмірге мәңгілік терең ізін салып кетті.

	* * *

	Беймезгіл уақытта камераның есігі тарсылдай ашылып, Линге атпалдай біреу төніп келе жатты. Ол оның қорбайған сұлбасынан—ақ Т. Құтбаев екенін тап басты. Денесі қалтырап, үрейден бүрісе берді. Енді қайтсін, көбіне содан жұдырық жеп, әбден жүрегі шайлыққан, тағы да жасқаншақтай берді.

	— Әй, түрегел орныңнан, зымиян сығыр! — Даусы арыстанның ырылындай гүр етті.

	Тұтқынның бойын қорқыныш торы шырмағаннан кейін бе, әлгінің үні аспанды жара айбындана естілді. Он екі мүшесі тұтасымен дірілдеп, көрдей дүниенің ішінде үш ұмсынып әзер көтерілді.

	— Сен әлі пара бергеніңді мойындамадың ғой, ә—ә?! — Соңғы уақыттағы оқиғаның барысынан бейтарап адам сияқты сұрады. — Бұдан былай ешқандай жақсылық күтпе, тұқымың тұздай құриды. — Мұрты әдеттегіден де едірейіп алыпты, зығырданы қайнағаннан ба, тісін шықырлата қайрады. — Бала—шағаң зауалыңды тартады әлі. — Көзі шарасынан шыға ежірейді. — Осыны түсінсең, біз ұсынған қағаздардың бәріне еш қарсылықсыз қолыңды қоя бер. — Жалп еткізіп, онсыз да ылғалы мол еденге бір түкірді.

	«Бала—шағаң сорлайды» дегенді естігеннен кейін Линнің іші—бауыры солқ ете қалды. «Әлде қайтем?» деген ұшқары ойдың да бір шеті санасында бой көтергендей селкеуленді. Оның осы жанды жеріне дөп тигенін аңғара қойған Төлеубек:

	— Сен қорықпа, саған еш бәле де келмейді. Тек Мәнкеновті қаралап берсең, жарадың.

	Аяқ астынан көлдей жайылып, нағашысындай жайдарылық таныта сөйледі.

	— Қа... қалай?.. — Ли кекештене күмілжіді. — Сонда әділдіктің тамырына балта шабамын ба?

	Бір уыс беті одан әрмен шүкиіп, көзі көжектің көзіндей жыпылықтады.

	— Түкті де ұқпайды екенсің ғой, ол енді сотталған адам. Былай да, былай да оншақты жылды арқалап тұр. Оның орнына — мен, Тапшановтың орнына — Жайдаров ішкі істер басқармасының бастығы болады. Сенің төбеңнен шыбын да ұшырмаймыз. Көп сөзді қой да, мынаған қол қой.

	Енді жаңағы жұмсақтығы жойылып, биліктің жалына қол артқанын аңғарта өзеуреді.

	Лин ол берген бір жапырақ қағазды күңгірт бөлмеде тесіле қарады. Ежіктеп оқығанымен, орысша шала сауаттылығынан түкті де түсінбеді.

	— Мұнда не жазылған?

	Албырт балаша аузы ашыла сұрады.

	— Сенің қарыз бергенің жөнінде.

	Құтбаевтың беті бүлк етіп, шімірікпеді.

	Ли Лин тағы да шұқшиды.

	— Жоқ, анық—қанығына көзім жетпей қол қойсам — Тоқтардың обалына қалармын.

	Міңгірлей осылай деді де қолы қалтырап, әлгі қағазды өзіне қайыра ұсынды. Сол—ақ екен, Төлеубек тұтқынның бүйіріне қолақпандай жұдырығымен гүрс еткізді. Күдіктінің бауыры езілгендей бір жақ қабырғасын әп—сәтте тұтасымен запыран жайлады да алды. Бір—екі соққы өңге де жерлеріне төпелей тиді. Мұндай таяқ жеу әдетке айналса да, тұщы еті үйрене қоймаған, қатты ауырсынды.

	— Әлі де уақыт беремін, ойлан!

	Уытты сөзімен соңына зіл тастап, сыртқа беттеді.

	Одан құтылғанына жаны жай тауып, сыз еденнен ауыр көтеріліп, нар үстіне ауырсына қисайды. Әйткенмен, жүйрік қиялы дамылдамай, кеңістікке шығатын саңылау іздейтіндей. Қайдам, тұңғиық қапастан құтылу оңай—оспақ шаруа емес. Қайта, барған сайын тырнақтарын батырып, шеңгелін көме түсетіндей. Тұлымдары желбіреген егіз қызының әкесінің жоқтығынан жасыған бейнесі алыстан бұлдырады. Әйелінің де мұңлы кескіні көмескілене көлегейленді.

	Ойдың соңынан сабылып ұзақ әуреленді. Бұндайда ұйқының ауылы алыстап кететін әдеті. Кенет темір есіктің құлпы ашыла бастады. Бойына мұздай суды құйып жібергендей шіміркеніп, босағаға қадала қарады. Тағы да біреу ішке енді, бірақ сұлбасы әлгілерге ұқсамайды. Әйткенмен, бұл да еңгезердей, үйелменді екен.

	Қасына жақындады. Өзі сияқты жай адам. Дегенмен, сұсынан өзгешелік байқалады. Талтаңдай басып, тура өкпе тұсына жайғасты. Көзқарасынан паңдық па, мекерленгендік пе, әйтеуір менменсу аңғарылады.

	— Сен сүмелек пе «ментті» қорғаштап жатқан?!

	Алқымына қол салардай үстіне төне берді.

	«Бұнысы кім болды екен?» деп ойлады Ли.

	— Оларға жаныңды берсең де ұшпаққа шығармайды. Одан да басты қатырмай, арызға қолыңды қой.

	Тұтқын үндемеді.

	— Сен не, тіліңді жұтып қойғансың ба?!

	Жуан жұдырығымен қақ маңдайға бір салды. Нардың үстінде кеудесін көтеріп отырған Лин шалқасынан серейе құлады.

	— Сілімтік, мен сені өлтіре салам! Түрмедегі маған бәрібір. Сен кім, шегіртке не — айырмашылықтарың жоқ, шиқ еткізіп жаныңды кеудеңнен суырып аламын.

	Көзі қызара шатынаған әбілет қосымша үш—төрт мәрте күрзідей жұдырығымен аяусыз төмпештеді.

	Тұтқын көрер таңды көзімен атырды. Қораға қой мен қасқырды бірге қамағандай состиып, бұрышта шоқиып отырды да қойды. «Мына тажал қашан келіп бас салады екен?» деп, назарын одан аудармады. Ол болса «алар сыбағасын алды, шаруа бітті» дегендей, жалғыз нарға шалқасынан шалжия сұлады да, көп күттірмей қорылға басты.

	Ертесіне кешкілік Линді тағы да сұраққа шақыртты. Әйткенмен, комитет қызметкері В. Демесінов пен басқарма офицері Т. Құтбаев бұған дейін жасамаған тосындық танытып, мұны машинаға салды да қаланың сыртына тартты. Байқауынша, саяжай жаққа бет алғанға ұқсайды. Аясы тар машинаның болымсыз тор көзінен тысқа үңіле қарайды. Расында жорамалы шындыққа айналып, таныс маңның бір шетін көріп қалды. Машина ирелең—бұлталаңға басып біраз сүрлікті де, тура өзінің есігінің алдына тоқтады. Кеше ғана қолымен ұстап, мәйпездеп жүрген дүние көзіне оттай басылды.

	Онда келгенде ешкім жоқ еді. Сонда да әккі немелер дарбазаның ішін мұқият шолып, әбден сүзіп барып, жан—пенденің жоқтығына көздері жеткеннен кейін ғана табалдырыққа беттеді. Қолдарындағы әлдебір кілтпен есікті ашып, ішке енді. Ұры итше тіміскіленіп, бұрыш—бұрыш, ұңғыл—шұңғылға дейін қалдырмай ілік болар дүниелерді іздеп жүр. Қолдарына қалтарыста елеусіз тұрған қақпағы жабық, кәдімгі шыны құты ілікті. Онда шүберекке оралған жеті мың сом және төрт алтын сақина бар—тұғын. Жинақ кітапшасы да әлгілермен бірге сонда еді. Кітапшада жеке есепшот бойынша банкке салынған он мың сом бар екені жазылған.

	Осыны көрген олар көздері жайнап, қуанып кетті. Қолдары қолдарына жұқпай зыпылдатып, еріндері жыбырлай санай бастады. Біреудің жаназа намазын оқып жатқандай күбір—күбір етеді. Бір кездерде кезек кітапшаға тиді. Оны ары—бері аударыстырып, ара—тұра бастарын шайқап қойып, зейіндерін сала жіті қадағалады.

	— Сен мына ақшаны қайдан алып жүрсің?

	Салған жерден Демесінов шүйлікті. Қанқұйлы көкжалдай даусы ызбарлы шықты. Әбден қоянжүрекке айналған Ли қалтырай өрекпіген демін басып, өзін зорға игерді.

	— Жиырма жылдың көлемінде жиған—тергенім ғой. Бау өсіреміз, бақша саламыз. Сосын сатамыз.

	Ешкім оның ләмін құптаған жоқ, әуелі естімейтін тәрізді. Бұл далаға айтып тұрғандай сезінді. Өйткені «алтын шыққан жерді белден қаз» деген сөздің жаны бар. Тағы да бір нәрсе ілініп қалар ма дегендей, олар қойған сауалдарына жауабын күтпей—ақ, байыз таппай тініткілей жөнелген еді.

	— Жарайды енді, тыңда, — деді В. Демесінов маңдайындағы шып—шып терін алақанымен сүртіп, — сен мына жеті мың сом ақшаны көрген жоқсың. Ал анау жинақ кітапшаңды қалдырамыз. Қорықпа, — көзі күлім қаға тұтқынға назарын тоқтатты, — көп ұзамай босатамыз. Тек соттың кезінде елдің алдында «парақорсың» деп, Мәнкеновтің кінәсін мойнына қойып беріп, бетін күйдірсең жетіп жатыр.

	Оған қосамжарласа Төлеубек:

	— Бетіне түкір оның! — деп жарамсақтанды.

	Мына уәсуәлі уәж тұтқынның миына инедей қадалды. Соңғы ерік—жігерін зорға жинады.

	— Жолдас бастық, олай ете алмаймын. Күнаһар болатын жайым жоқ!

	Сол—ақ екен, құлақшекесіне сұп—суық тапаншаның ұңғысы тірелді. Санасын әбден қорқыныш шырмаған адам тізесі дірілдеп, қапелімде үн де шығара алмады.

	— Мойындап қолыңды қоясың ба, қоймайсың ба?

	Беті безеріп, жанына Т. Құтбаев жақындады. Қолында қағазы.

	— Қазір атамын да тастаймын! — Демесінов шынында да шүріппені басудан тайынар көрінбейді. — Бірдеме десе «қашты, сосын қару қолдандық» дейміз. Дәлелдеп, біреу араша түсіп көрсін!.. — деді шімірікпестен.

	Тапаншаның мысы басты. Тұтқынның қолы қалтырап, қағазға баяу ұмсынды. Қаламдары да дайын екен, ұстата салды. Саусақтары дірілдеген қалпы аты—жөнін ойдақ—сойдақ жазды. Оның мұнысына зікір салушылар қуана, бір—бірлеріне жымия көз қысысты. Шаруа осымен бітті дегендей машинаға беттеді. Көңілдері тоқ, қалаға олжалы оралды.

	Ли Линді тергеу изоляторына қайта бекітіп, қос офицер сезіктінің әйелі Надеждаға қараңғылық жамыла жетті. Бұлардың суыт жүрісінен сескенген оның екі көзі бақжиып, егіз қызын бауырына тыға берді.

	— Сіз Мәнкеновті кәуапхана басынан жиі көрдіңіз ғой. Үйіңізде қонақ етіп, талай күткен боларсыз?

	— Жоқ. Оныңыз кім тағы да?

	— Олай бұлтарма. Күйеуің бәрін мақұлдап отыр, ал сенің оған жаның ашымайтын тәрізді. Оның сотталғаны, сотталмағаны, мүмкін, саған бәрібір шығар.

	«Сізден» бірден «сенге» ауысты.

	Мына сөз әйелдің шымбайына батып кетті. Әрі ерін қапас түрмеге қалай қисын.

	— Күйеуім нені рас деп айтты, соны жазып беріңдер, қолымды қояйын! — деді сасқанынан абдырай.

	Осылайша найсаптардың айы оңынан туып, істері дөңгеленіп жүре берді.

	...Тіршіліктегі қайсыбір жайттар кісілік қағидасымен қабыспайды.

	Кейде қиналған жанға қолыңды созып, жәрдеміңді тигізесің. Кейін әлгі адам өзегіңнен теуіп, өзіңді орға жықса, содан өткен азап жоқ.

	Тоқтар да дәл осының кебін киді.

	Жұмысында төмендеп, лейтенанттың лауазымында жүрген майор Т. Құтбаевты жаңа қызметке тағайындап, өзіне көмекші етіп алуды ұйғарды. Бұл жөнінде Ә. Тапшановқа мәлімдегенде:

	— Қайтесің оны, адамшылығы сұйықтау жігіт көрінеді, — деп, генерал қарсылығын бірден кесіп айтқан.

	— Жолдас генерал—майор! Жасы да үлкен, шені де жоғары адамды балалардың қасына қосып қою — өзіміздің погонымызды сыйламағанымыз ғой...

	Көкейіндегі бар шынын бүркемей жайып салған.

	— Түбі басыңа бәле боп жүрмесін.

	Әрідегіні байқаған ішкі істер басқармасының бастығы екіұштылау, «өзің біл» дегендей жауап қайырған.

	Әңгіме осымен тәмамдалып, Т. Мәнкенов көздеген шешімін қабылдаған.

	Енді, міне, Т. Құтбаев оның осы жақсылығын бір—ақ күнде ұмытты. Тергеуші В. Демесіновке тәйкүшіктеніп, бастығына күйе жағып, жала жабуға білек сыбана араласты.

	***

	Тоқтардың тұтқынға айналғанына үшінші тәулік. Аяғына тұсаудың оралғанын енді екшейтіндей. Бірақ жіберген қателігін, кінәсін қанша ойланса да ештемеге жіп таға алмады. Әйтеуір шығатын жолы жоқ бір тығырыққа тірелгенін мықтап ұғынды.

	Сарсаңмен сарылып сартапқа айналғанында миға шегедей қадалып, темір тұтқа тарсылдады. Ізінше есік ашылып, мұны камерадан шығарды. Айдап Демесіновке апарды. Ол сыздана қарсы алды, әйткенмен «отырыңыз» деген сөзді ұмытпады.

	— Мойныңызға артқан айыбыңыз жетерлік, атыласыз!

	Салған жерден осылай ықтыруға тырысты ма, Демесіновтің екпіні қатты. Бұл білмейтін бәлелерді төпеп, үстін—үстін үйеді.

	— Қызмет бабыңызды пайдаланып, өте үлкен көлемде пара алған екенсіз. Енді соның залалы жалғыз өзіңізге ғана емес, бала—шағаңызға да тиеді.

	Қашандағы сабырлы қалпынан танбаған Тоқтар, әліптің артын бағып, тапжылмады. Демесінов ішін кептіре қайдағы жоқ өтірікті тізіп, көпірте үстемелейді.

	— Бұл қылмысқа Тапшанов пен Василий Буханченконың да қатысы бар. Соның бәрін көрдің, білесің. Енді шындықты жасырмай айт. Жалған дәлелдер берсең, жағдайың қиындап кетеді. Ойлан. Солардың бәрін айғақтасаң, жазаң жеңілдейді.

	«Сізден» «сенге» көшкеніне емес, мына балдыр—батпаққа Мәнкеновтің ашуы қозды. Үш қайнаса сорпасы қосылмайтын ойдан шығарылған «ертегілерді» алдына көлденең тартып отыр.

	— Ондай сандырағыңды жиып, қалтаңа салып қой! — Кеудесін кернеген ыза қалшылдатып жіберді. — Менің қарақан басым үшін әділ жолдан тайған жерім жоқ. Қашан да жұмысыма, ісіме қатал қарадым. Қызметтес жігіттерден сұрауыңа әбден мүмкіндігің бар. Ал Тапшанов пен Буханченконың ондай жымысқы әрекетін көрген де, естіген де емеспін. Соны біле тұрып, қалай кінә тағайын?

	Адуынды Тоқтардың сөзінен бойында бес еркектің буы бар Демесіновтің де айбыны қайтып, пәсейе берді. Тек:

	— Ойланыңыз, ойланыңыз... — деп, столды саусағымен тырсылдатты.

	Алғашқы тергеу осылай сәтсіз аяқталды. Демесінов те тәжікелескенмен түк өнбейтініне көзі жетті ме, қайыра бекіттіріп тастады.

	Әдепкідегі ұшы—қиырсыз ой ой ма, Тоқтар біржола тұңғиықтың түбіне құлаған—тұғын. Осылай ақ—адал жүріп—ақ, бәлелі бекеттерге ұрынатынын қайдан білген. Ендігі жатысы мынау, ауырмай—сырқамай салға айналып. Тіпті, күннің де, мезгілдің де қанша болғанын байыптаудан қалғандай.

	Оның санасын шиырлаған ойдың жүлгесін үзіп, тағы да темір тұтқа тарсылдады. Жапан түзде ұзақ уақыт жан—пендені кездестірмегендей елегізе аңтарылды. Ең бірінші есіктің қиығынан шамның жарығы нұрын шаша төгілді де, оны еңгезердей біреу жауырынымен көлегейлеп, ішке енді. Ол табалдырықтан аттасымен есік тарс етіп жабылды.

	Өзі сияқты бейшара біреу екен деп, Тоқтар нағашысы келгендей қуана орнынан түрегелді. Мұндайда шүйіркелесетін адамның табылғаны қандай жақсы.

	Бірақ бұл беймәлім адамның ойы мүлде бөтен еді. Жүріс—тұрысы мына тірлікке жат: бейтаныс ортадан құтылып шығып, құдды бір өз үйінде жүргендей еркін. Қапас камераның сұрықсыз шырқы көңіліне қылаудай әсер етпейтін көрінеді — ысқырып, ыңылдап әндетеді. Сықпыты кәдімгі көшедегі бұзақыға ұқсайды. Тек тиісудің ретін таба алмай, беймазданып, дамылсыз сенделетіндей.

	Мұны көріп Тоқтардың бастапқыдағы пейілі бұзылып, тіксіне қарады. Оның арлы—берлі ойқастағанына шыдамай:

	— Отырсаңшы, шығыршықтағы тиынға ұқсап безектемей, — деді лоқсып келген ашудың жетегімен.

	Ұрынуға себеп таппай тұрған гүжбан қараға осы да жеткілікті болды. Тіл қатып, тіс жармастан шоймандай жұдырығын күрзідей сілтеді. Бірақ, талай жанкештілермен бетпе—бет жолығысқан тәжірибелі Тоқтар, бұл соққыны денесіне дарытпады. Бір жақ жанына бұлтаң етіп шығып, оның ашық қалған бүйіріне жұдырықты салып кеп жіберді. Нойыс неме мұның ұрғанын елең етпей, ту сыртына сытылып кеткен қарсыласына, бұрылған бетте қосаяқтап секірді. Тоқтар енді бұл жолы бұлтарып үлгере алмады. Кеудесіне тиген тепкінің екпінімен арқасымен барып цемент қабырғаға бырш ете соғылды. Жалма—жан денесін қайта игеріп, өзіне атырылған өкірештің тақыр қолтығынан сілейте тепті. Ол алдыға ұмсынған күйі екпетінен құлады. Құлаған адамға қол көтеруге намысы жібермеді. «Түрегеліп, қайта айқасатын шығар» деп еді, әлгі ондай ыңғай танытпады. Жұдырығын түйген қалпы бөгеліңкіреп, күтті. Өкіреш шалқасынан аунап түсті де, «у—уһ» деп тереңнен дем алды. Кеудесін көтеруге жарамады. Сәлден кейін ғана барып орнынан сүйретіле түрегеліп, сенделіп жүрді. Бағанағы қалпақтың астынан қараған қалып жоқ, жүні жығылып, сап тыйылыпты.

	Ол сол күні түні бойы бұрышта сілейген күйі түнеп шықты да, ертесіне түрмесіне жөнелді.

	* * *

	Бижамал ерін жауып қойғаннан кейін қанаты күйген қарлығаштай шырылдап, әділдік іздеп, Мемлекеттік қауіпсіздік комитетіне барды. Зарын шаға:

	— Нендей жазығы бар еді, қандай дәйекке сүйеніп қамап отырсыңдар? — деді ашына.

	— Біз білмейміз, Тапшановтың бұйрығы солай.

	Жазған құлда шаршау бар ма, мұны ести салысымен ішкі істер басқармасына шабуылдады. Онда да маңдайына таспен соққандай, «біздің қатысымыз жоқ, комитеттің адамдары жауып отыр» деген жауапты көлденең тартты. Тауы шағыла, екі ортада шөре—шөре болғанына күйінді. Сосын қайтадан Қауіпсіздік комитетінің мекемесіне оралып, Тоқтармен кездестіруді өтінді. Әйткенмен, бұл тілегі де жүзеге аспады, оның есесіне Демесіновтен мысқыл сөз естіді.

	— Күйеуіңізді әбден тойдырып жібергенсіз бе, үш күннен бері нәр сызбайды. — Қатырдым дегендей ырқ—ырқ күлді.

	— Неге?! — Даусына үрей араласты. — Жүрегі ауырушы еді, мүмкін науқастанып қалған шығар? — Екі көзі боталап, жыларман халде.

	— Онысын білмедім. — Демесінов ырғала басып өте берді.

	— Дәрігер жібертіңіздер, дәрігер!

	Бірақ Бижамалдың бұл сөзін ешкім тыңдамады. Салы суға кете араша сұрап, прокуртурға жүгірді. Мал құлағы саңырау — онда да ешқайсысы елең көріп, тырс етпеді. Ақыры жел соқса ысқыратын ши—қияқтай бейшара әйел тызылдап, тызылдап барып бәсеңдеген. Дегенмен, саябыр тартқанмен арғы жағынан бет қаратпас дауыл көтеріліп, беймәлім күш қажырына қажыр үстеген еді.

	Мәнкеновтер әулетіне аяздай батқан азапты күндер еш нәтижесіз жылжи берді, жылжи берді... Істің соңы насырға шауып, шиеленісіп бара жатқан тәрізденді. Оны уақыт озған сайын Тоқтар да, басқалары да анық ұғынды. Ара— тұра Демесінов тықақтағанымен, іске нақтылы тергеу жүргізілмеді. Оның себебін де ешкім ұғындырмайды, тура сауалдан бұлтарып, жалтарып дәнеме айтқылары жоқ. Әлде шынында да ешкімге беймәлім бе, түсініксіз. Араға төрт— бес ай салып қана Ақтөбе облыстық прокуратурасының қызметкері Гайсин деген капитан келді. Ол алғаш жүздескенде:

	— Мені сенің ісіңді тексеруге жіберді, тергеу жұмысы енді басталды, — деді.

	Бұған Тоқтар «істің анық—қанығы ашылатын шығар» деп қуанбаса, ренжімеді. Сосын тергеуші бұрын да әбден аққапталға айналған сұрақтарды өрбітіп, іспен жақынырақ танысуға көшті.

	— Кімдерден пара алдың?

	— Ешкімнен ешқашан бір сабақ жіп те алған емеспін.

	Басқа да оқиғаға қатысы бар—ау деген сауалдар қойылып, бәріне жауап берілді. «Күдіктімен» болған әңгіменің хаттамасы да жазылды. Осыдан кейін көп ұзамай Гайсин де үшті—күйлі жоғалды. Тоқтар оның істі тергеуді жалғастыруын алаңдай күткен. Ақыры шыдамы таусылған соң: «Тергеуші қайда?» — деп байбалам салды. Ресми билік өкілдері тарапынан: «Алматыға кетіп еді, сонда науқастанып, дәруханаға түсіп қалыпты...» — деген жауап естіді.

	Су аяғы құрдымға айналып, тергеу кешеуілдей берді. Камерада тапжылмай және екі—үш айды сарыла өткерді. Зарықтырып барып, істі жүргізетін тергеушінің төбесі көрінді—ау. Бірақ ә дегеннен ол бойын аулақ салып, жанына жуымай жүрді де, біраз күндерден соң камерадан алдырып әңгімелесті. Қасындағылардың бәрі сыртқа шығып, екеуден—екеу оңашаланған сәтінде:

	— Мәнкенов, мен сенің әрекетіңнен ешқандай қылмысты көре алмай отырмын. — Сөзін бөліп бағдарлай қарады. — Әрине, бұл екеуміздің арамызда ғана қалатын әңгіме. Осы жайды жоғары орындарға, комитеттің қызметкерлеріне айтып едім, олар өзіме тарпа бас салды. «Сен тек тергеуді бітір. Айыбын тауып, қорытындысын шығар. Саған қиын тисе, комитеттің жігіттері көмектеседі. Ал соттан істің қалай өтетініне басың ауырмасын, тіпті онда сенің шаруаң жоқ» деді.

	Тергеушінің қайласы түгесіліп, амалы таусылғанын пішінінен анық аңғарды. Діңкесі құрып, айтатын сөзі де біткендей тіс жармады.

	Мұны естігенде Тоқтардың іші азынай жөнелді. «Соншалықты халық жауындай шүйлігетіндей не жазып едім? Белден басып бұра тартуға ешкімге жол бермейтін, Кеңес үкіметінің имандылыққа толы әділ заңы қайда?» Әртүрлі сауал миын шиырлап, ашудан булыққан жүрегі кеудесін тарсылдата соққылады. Сосын, сүйегін сүйреткен қалпы қамақ бөлмесіне әзер жетті де, қасіреттен басын көтере алмай бүк түсе сұлады.

	1984 жылы қаңтар айның соңында тергеу бітті. Айыпталушыны: «Тергеу жұмысы аяқталды, қылмысты істің қағаздарымен танысыңыз», — деп қамаудан алдырды. Байқап бақса, іші толған қып—қызыл жалған. Бірінші айыбы — бұл қалалық кәуапханадан шықпай, Линнің асын жеп, арағын ішеді екен. Екіншісі — 1972—73 жылдары Мәнкеновтің туысы Кісебаев Линнің үйін сатып алады. Соған Тоқтар араласып, құнын төмендетіпті және 200 сомын бермей қойған. Үшіншісі — Тоқтар Линнен 1979 жылы ИЖ мотоциклін зорлап тартып әкетіп, өзінің жеке мүддесіне пайдаланған. Төртіншісі — қай уақытта екені белгісіз, Лин бұған 60 сом пара берген. Ал ақырғысы — машинаға жұмсаған 2000 сом. Әрі тағылған айыптың соңғысынан басқасының бірде—біреуі жәбірленушінің тарапынан бекітіліп, расталмаған.

	Құжатпен жақынырақ танысып көрген қорғаушы да, айыпталушы да қуанды. Тек соттың болуын асыға күтті. Бұған қосымша Бижамал машина алардағы қарыз берген кісілердің аты—жөні жазылған кестені қорғаушыға әкеліп табыстады. Бұл — оның күйеуінің ақтығын дәлелдейтін бірден—бір құжат еді.

	Негізі Тоқтардың қарыз алған адамдары: облыстық мемлекеттік автоинспекциясының бастығы Мұнар Тұтасов (500 сом), жүргізуші Захар Темірғалиев (1000 сом), облыстық қоғам мүлкін талан—таражға салушылармен күрес бөлімі бастығы Василий Буханченко (300 сом), Якуб (2000 сом), ішкі істер басқармасының қызметкері, милиция офицері Григорий Осипов (1000 сом), соңғысы — Лин (2000 сом). Барлығынан 6800 сом қарызданыпты. Осылардың ішінде МҚК тергеушілерінің тізесі батқандары — Я. Шихалиев, З. Темірғалиев, сосын Ли. Қалғандарынан мән—жайды жалпы сұрағандарымен, әлгіндей айуандыққа бармаған. Әрі олардың бергендерін пара санатына қоспайды. Өйткені бұлар шендері жағынан Қауіпсіздік комитетінің тергеушісінен жоғары және заң, құқық жөнінен сауатты еді. Әйткенмен, Тоқтардың сол ақшалардың бәрін қарызға алғанын растаған социалистік меншікті талан—таражға салушылармен күрес бөлімінің қызметкерлері — Асқаров, Маматовтарды комитеттің кеңсесінде таң атқанша ұстаған.

	Бәрі оңынан келе қалатындай айыпкер бүгін біртүрлі камераға сергек оралды. Көңілі марқайған соң ба, ағаш төсек — нардың қаттылығы жамбасына білінбеді. Қанша насаттанғанымен қаулаған сұрақ, қаптаған ой изолятордың ішін кезіп жүр еді.

	Бірде Болатты ренжіткені бар.

	— Папа, халықаралық турнирге шетелге жүріп барамыз. Маған дүкеннен бір джинси тауып берші, — деді ұлы жағдайын айтып.

	Бұған әкесі жатып кеп кейіді.

	— Балам, үстіңе жапсыратын киімің бар ма? Бар. Солар иығыңнан түсіп қалмас. Жұпыны десең, тіпті, бармай—ақ қой.

	Ұлы да қайырып дәнеме демеді. Әйткенмен, сол жолы чемпион атанып, абыроймен оралды.

	Осы бір елестер көз алдынан тізбектеліп өткенде әке жүрегі бұлқынып, қынжыла аунақшыды. Перзентке деген махаббаты шүпілдеп, арнасынан асардай кеудесінде меймілдейді. Әттең, қайран бар ма, балаларын бауырына басып сағынышын сейілтер мұрша жоқ.

	Қиялдың жетегімен үйіне барады. Кәрі анасы «құлыным—аулап» маңдайынан өбіп, өбектейді. Кенет жүрегі шым ете түсті. Бәрі жалған... елес. Бағанадан бергі мейірімнің шуағына малтығаны сағыныштың салдары ғана.

	Тоқтар алғашында әке болып боталарына еміреніп еді, енді перзент күйіне еніп егілді. Қолқа—жүрегін қара мысық тырнап жатқандай, ішкі жан дүниесі езіліп барады. Ып—ыстық тамшылар жанарынан бүртек—бүртек домалап, бетін айғыздады.

	Бірде жоспармен аудандардың біріне барған—тұғын. Дүкенге кіріп, «Мәнкеновпін» десе, сатушының көзі атыздай боп шарасынан шыға жаздады. Қалшиған күйі аңтарыла қарады.

	— Сонша тесілетіндей не көрінді?

	Тоқтардың осы сөзінен кейін жан кіргендей сатушы:

	— Ол кісі кеше келмеп пе еді? — деді таңданған кейпінен арыла алмай.

	— Не дейді?.. — Өзі де қайран. — Сенбей тұрсыз ба? Міне, куәлік.

	— Ендеше кеше біреу «Мәнкеновпін» деп, бізден екі пар етік алып кеткен.

	Зығырданы мұндай қайнамаған шығар. Әлгі сатушыны ертіп, аудандық ішкі істер бөліміне тартты. Барған бетте қызметкерлердің барлығын сапқа тұрғызып, сатушыны алдынан алып жүрді. Онша қиналмай—ақ іздеген қуларын таба қойды. Бәтшағар, аға лейтенант екен. Құлқыны үшін кеңес милициясының погонын бетіне тұтып, бұрыннан ісін осылай тындырып жүрсе керек. Ашумен дәл сол күні оны жұмыстан шығартқызып жіберді. Дегенмен, онысы дұрыс— тұғын. Ол қарағайдың діңін залалдандыратын шіріген бұтақ іспетті еді.

	* * *

	Жабық сот 1984 жылдың 24 ақпанында басталды. Төңіректің бәрі қанын ішіне тартқан сұп—сұр дүниеге ұқсас. Жиналған адамдардың қаралдысы тым көп екен. Бәрі үрпиісіп, әлденеден секемденетіндей.

	Тоқтар иін тірескен қауымды шолып шықты. Жанары бірден Бижамалды тапты, ол куәгерлердің бірі ретінде шақырылғанын білді. Әйелі де бұдан назарын аудармай қарап қалыпты. Көзіне — кіреуке, көңіліне — торта байланғанын жүдеу ұсқынынан аңғарды. Екі жағы суалып, беті шүршие бүріскен. Тал қармарлықтай да үміті жоқ, жаңғақша қалбалақтап суға кетіп бара жатқан шарасыз кепте. Бұған бірдеме айтқысы келетін сияқты, мұның да зайыбымен тіл қатысып қалғыса—ақ бар. Әттең, оған рұқсат етілмейді.

	Жанына жапсарластырып қол созымдай жерге Линді жайғастырыпты. Оның ұнжырғасы түсіп, екі иіні тым сөлекетсіз салбыраған. Кеудесін әзер көтеріп отырғанға ұқсайды. Әлденәрседен именшектене беретіндей.

	Төреші мен халық заседательдеріне тиесілі үлкен қара столдан берірек, сол жағына хатшы қыз қоныстаныпты. Оған қарама—қарсы қағаздарына шұқшия үңіліп, күржиген прокурор қонжиыпты. Мына әлдебір қатерді ішіне бүгіп жымқырған тымырсық дүние оның қаперіне де кірмейтіндей — жайбарақат.

	Кенеттен елдің бәрі опыр—топыр орындарынан сүрліге көтерілді. Сөйтсе, қара шапандарын желбегей жамылған үкім шығарушы топ ішке енген екен. Бұл да орнынан көтеріле берді.

	Хатшы қыздың «Сот келеді, орындарыңыздан тұрыңыздар!» деген ләмін естімеді, «Отырыңыздар» дегенін құлағы шалды.

	Құзіреті күштіден пәрмен түскеннен кейін жұртшылық жапа—тармағай орындарына қонды. Ізінше даусы біздей қадалған хатшы қыз міндетіне кірісті. Алқа—қотан жайғасқан қауым жандары мұрындарының ұшына тақалып, ащы шарқая үнге зейінін қоя құлақтарын түрген.

	— Күдікті КСРО азаматы Мәнкенов Тоқтар Әндірбайұлы, 1938 жылы 3 наурызда Семей облысы Жарма ауданының Петровка селосында туған. Ұлты — қазақ. Тергеу ісінің анықтауы бойынша ол Қазақ КСР қылмысты істер кодексінің 143, 149 және 146—бабының 2—тармағымен айыпталып отыр. Жасаған қылмысты ісіне байланысты СОКП мүшелігінен шығарылған...»

	Кенет Тоқтардың жүрегі шым етті. «Істің анық—қанығына жетпей, қалай асығыстыққа барады? Адамның сыртынан—ақ партиядан шығара бере ме?» деген сауал миын шабақтай жөнелді.

	Жалпы жиылған қауымға берілген қысқа мәліметтен соң тізгінді өз қолына алған төреші бірді—бірге қағыстырып, қағазда жазылғандарды растау мақсатымен шаруасын бастады. Қара күйе қара ниеттілердің қолымен әдейі жағылғаны осы жолы айпарадай анық көрінді. Сезікті Ли сотқа төрағалық етуші Л. Слепцовқа:

	— Мен Мәнкеновке қиянат жасадым. Оған 2000 сомды пара ретінде емес, қарызға бергенмін, — деді күйініп.

	— Алдын ала тексеру барысында неге ондай теріс мәліметті көлденең тартасыз?

	— Егер темірдей тегеурінді комитетшілердің қолына түссеңіз, сіз де лажсыз жалған құжаттарға қол қойған болар едіңіз. Қорықтым, олар ұрды, зорлық көрсетті. Соттан емес, МҚК қызметкерлерінен үрейленемін. — Аз—кем бөгеліңкіреп, қайта сөзін сабақтады. — Осы айыбым үшін кез келген жазаны көтеруге бейілмін.

	— Тағы да айтатыныңыз бар ма? — Төреші еңсесін сала сезіктіге тесіле қадалды.

	— Бізге қатысты мәселенің бәрін әділ тұрғыда қарасаңыз екен деймін.

	— Басқадай пікіріңіз?..

	— Әзірше жоқ.

	Бұдан кейінгі куәлардың бәрі де Мәнкеновті кәуапханадан көрмегендерін мәлімдеді.

	Кезегі келгенде Тоқтардың қарамағында қызмет істеген Рысбек Шаймарданов, Мэлс Асқаров, Мәжит Маматовтар машина алу үшін басшыларының елден қарыз жинағанын білетіндіктерін мағлұмдады. Тіпті Юрий Ермошенко:

	— Егер менің командирім қылмыс жасаса, мен де — күнәһармын. Мені де қамаңдар! — деді өзекжарды сөзін соттан да, жиылған қауымнан да жасыра алмай.

	Әрине, олар үшін Т. Мәнкеновтің жұмыстағы өзін—өзі ұстауы, жүріс— тұрысы — бәрі—бәрі өнеге—тұғын. Жас мамандарды шыңдап, тәрбиелеудегі тәжірибесі өндірістік өмірді енді бастаған жандардың қанатын қатайтатын. Оның бойындағы адами ізгілік, табандылығы мен болжампаздығы жанындағылардың көкейлеріне парасат сезімі болып құйылды.

	Сондықтан басшысының жеткен жетістігі мен алған қамалын да олар мақтан тұтты. Өйткені Тоқтар «Үздік милиционер» белгісімен, III және ІІ дәрежелі «Қызметке мінсіз адалдығы үшін» медальдарымен марапатталып, «Қазақ КСР Ішкі істер министрлігінің социалистік меншікті талан—таражға

	салушыларға қарсы күресінің үздігі» атағы берілген. Құрмет тақтасынан суреті түспейтін. Сонымен қатар ол — 1974 жылы жарық көрген «Бессонный патруль» атты кітаптағы «Добрые люди» деген мақаланың басты кейіпкері. Онда білікті де кәнігі офицердің істі қалай зерттейтіні, мәселені қалай ашатын әдіс—амалы жайында егжей—тегжейлі қамтылған.

	Осының бәрі өзінің ізбасарларына жұмысына мейлінше құнтақты екенін көрсетсе керек.

	Слепцовтың төрағалығымен өткен сот қызу шиеленіспен бір жұмаға созылды. Төреші айыпкерлердің мойнына қоятын дәлелді кінәні көре алмай, тергеу біржақты жүргізілгенін ескеріп, үкім шығармады. Бұл шаруа қосымша байыпты тексеруді қажет еткендіктен Мәнкенов пен Лидің ісін облыстық прокуратураға қайтарды. Ал «сезіктілер» түпкілікті шешім шыққанға дейін сол күйінде тұтқында ұсталатын болды.

	Тергеушілердің мақсатты түрде қасақаналыққа баруы және мынадан байқалды. Осы іске куә ретінде сотқа тартылған Я. Шихалиевтің тұтқындалып, үш күннен артық заңсыздықпен жапа шеккені жөнінде бірде—бір дерек ұшыраспады. Оның қамауда отырғаны турасында ешбір қағазда мәлімет жоқ. Бұған Якубтың өзі ғана емес, мұны білетін жұрт та аң—таң. Бәрін әдейі Мемлекеттік қауіпсіздік комитетінің қызметкерлері саналы түрде сотқа жеткізбей жоғалтып жібергенін іштей ұғынып, зығырдандары қайнады.

	* * *

	Мимырт күндер жанды да, сананы да сүлелендіріп, сүйретіле ілгері жылжыды. Соңғы уақта сарайын кеулеп, жамалған жаңа дерт — партиялылығынан айрылуы. Тіпті, бұдан былай өмір сүрудің еш мәні жоқ сияқты көрінді. Бірақ өзінің адал екеніне әбден сенімді—тұғын. Жаны шамырқанып, жүрегі толқи «Хотя лишен я права называться коммунистом, но в душе я честный коммунист. И это мое убеждение, может лишить только хирург на операционном столе — путем ампутации сердца. Т. Мәнкенов, 1984 г.» деп, әлдебір жұлмаланған газеттің шетіне жазды. Және соны мұқият бүктеп, бойтұмардай қастерлеп ұстады. Қаншалықты түйсігін қапас қаратүнек басса да, әлдебір беймәлім жарық сәулеге сенді.

	Екі көздері төрт болып, қосымша тергеуді күтіп тұтқындар жанын шүберекке түйе алағызды. Әйткенмен, олардың көксегені орындалмады, ешкім қайыра сұрақ алмады. Үш айдай қаңтарып қамап ұстады да, Өскемен облыстық сотына алып жүрді. Әкетпес бұрын Алматыдағы арнайы әскери орыннан 30 солдаттан тұратын қарауыл отряд шақыртылды. Осы кезде білектей болат темірден тор жасатылып, соған Тоқтарды бекітті. Сосын алты жеңіл машинамен алды—артынан қоршап, Шығыс Қазақстанға жол шекті. Сотта сол темір тордан шығармай, аса қатерлі халық жауындай тұтқындап отырды. Ол аздық еткендей, төрт солдат төрт жағынан автоматпен қоршап тұрды. Мұны көрген куәлар да, сотқа қатысушылар да тіксініп, айтатын сөздерінен жаңылып, мыстары құрыды.

	Сөйтіп, мамырдың он жетісінде екінші мәрте сот басталды. Сотқа төрағалық етуші Ғ. Шәкіров ә дегеннен жазаланушыларды қырына алып, қытымырлана берді.

	Оның құлағына Демесінов сот процесін қалай жүргізетіні жөнінде күні бұрын жата—жастана құйса керек. Әрі комитетші жігіттің аты—жөні ондағылардың жадына әбден сіңісті болғаны сондай, үнемі тілдерінің ұшында тұратынға ұқсайды. Сот мәжілісі басталғанында іс бойынша жалпы мәлімет беруге кіріскен хатшы қыз «айыпкер Мәнкенов» деудің орнына «айыпкер Демесінов» деп шатасып, қара басты. Отырғандар ду күлді. Шәкіровтің беті заматында өрт сөндіргендей күреңітіп, қабағы түксиіп шыға келді. Көзінің қиығымен сұстана сөйлеушіге қарады. Бірақ тілін тістеп, уәжді неден бастарын білмей булықты. Хатшы аңдаусызда бір сойқанды жасап алғанын сол заматында біліп, лажсыз құрттаған шібіштей шыжбақтады.

	Қысқаша мәселенің барысы жұртшылыққа хабардар етілгеннен кейін:

	— Ал енді тек қана әділдікті баян етейік, — деді төреші залдағыларға құзіретін таныта батыл қадалып. — Куәгер Шихалиев!

	Алдыңғы қатардағы Якуб орнынан көтерілді.

	— Сіз Мәнкеновке пара бердіңіз бе?

	— Жоқ.

	— Онда неге ақша беріп жүрсіз?

	— Не үшін ақша бергенімді тергеушіге айтқанмын.

	— Мен тергеуші емеспін!

	— Істің мән—жайымен танысып барып, сотты жүргізіп отырған шығарсыз деп ойлаймын.

	— Жақсы. Сонда да болса осы іске қатысты барша адамдар жиналғанда, солардың көзінше жауабыңызды қайталауыңызды сұраймын.

	— Баласына спорт комитетінен бөлінген тиесілі машинаны алу үшін қарыз бердім.

	Осы тұста Демесінов төрешінің ту сыртынан келіп, құлағына әлденәрселерді сыбырлады. Төраға білінер—білінбес басын изеді.

	— Тағы да айтарыңыз бар ма?

	Бұл кезде Демесінов жымына бауырын төсей жорғалайтын көртышқандай қуыс—қуыспен бүгежектей кетіп бара жатыр еді.

	— Жоқ.

	— Әзірше отыра тұрыңыз.

	— Келесі...

	Куәлердің барлығы тергеудегі айтылғандарды жоққа шығаруда. Бұған Демесіновтің жаны шырқырап, қайта—қайта сот төрағасына барғыштай берді. Зығырданы қайнаған төрешінің де қайласы таусылды. Кезек Князоваға жеткен еді.

	— Куәгер Князова, сіз кәуапханадан Мәнкеновті көрдіңіз ғой?..

	— Мен Мәнкеновтің кәуапханадан шашлық жегенін, арақ ішкенін көрген жоқпын. — Соттың көзі шарасынан шығып, іші қара қазандай қайнады. Үрген шардай шатынап, енді болмаса жарылуға шақ тұр. — Пара алғанын да білмеймін. Тіпті, өзін осы іс басталғаннан бері ғана танимын...

	Стол тарс ете қалды.

	— Тоқтатыңыз, жетеді! — Шәкіров түтігіп, даусы тарғылдана жекірді. — Күдіктіні көпе—көрінеу ақтағаныңыз үшін жауапқа тартыласыз. — Түкірігіне шашалып, қып—қызыл өрттей түтіге қалшылдағанынан құс еттенген әукесі дірілдеді. — Қамаңдар ананы! — Иегімен солдаттарға ым қақты.

	Аяқ—қолын қайда сыйғызарын білмей, іші пысқан сарбаздар Князованы сүйрелеп әкелген қалпы, темір торға Тоқтардың жанына сүңгітіп жіберді.

	Әбден шабаланып алған Шәкіров:

	— Кімде—кім қылмысты істі жасырса, Князованың күйін кешеді. — Барлығына қатал түрде, нығарлай ескертті. — Қарыз алған күнде де, милицияның кәуапшыдан қарызға ақша сұрауы көңілге күмән енгізеді, екіншіден, этикаға жат. Керек десеңдер, осысының өзі — күнә!.. — деді барқырай.

	Бірақ азаматтығынан айнымайтын адал жандар бұл өмірде жетерлік екен. Тіпті, тіршіліктің өзі солардың ниетіне ғана жалғасын табатын секілді. Өзге куәлер де пәрменді билік иесі тізесін батыра қанша қоқан—лоққы көрсеткенімен Мәнкеновтің жазығы жоқтығын айтудан айнымады.

	...Кеш бата үзіліс жарияланып, сот мүшелері кеңесуге кетті. Демесінов те солардың соңынан емпеңдей тартты. Оның төбесі көріне салысымен төреші:

	— Ә—ә, келдің бе? — деп, арсалаң қақты.

	Білдей бір облыстық соттың төрешісі Қауіпсіздік комитеті қызметкерінің аяқ лауына айналды. Өйтпеске лажы жоқ, Демесіновтің әкесі Қазақ КСР Жоғарғы Кеңесі Президиумының Хатшысы еді. Бұл лауазым Шәкіровті қалай иліктірмесін, заң нормасы бұзылса да, бірақ бұның қазіргі мүддесіне қырын келетін бір ләм қата алмайды. Аузы қисық болса да бай баласының сөйлейтіндігі осындайда екен.

	Талай жүректерді дүрсілдетіп, талай көңілді алағыздырған уақыт талай жанның жүйкесіне салмақ салып барып, түгесілді. Тағы да қара шапанын желбегей жамылған жан алғыш жәбірейілдей төрешінің төбесі көрінді. Елдің бәрі дүрк көтерілді. Ізінше әлгінің өктем даусы саңқылдай естілді.

	— Қазақ Кеңестік Социалистік Республикасы Шығыс Қазақстан облыстық соты қаулы етеді.

	Тоқтардың әлдебір үмітке жіп тағып, көңілі жақсылыққа қарай ауа берген. Кеңес заңының әділдігіне сенді. Дегенмен, бұған қоса неше түрлі күмәнді бәлелер де санасында сайран салып, шапқылап жүр еді. Төрешінің үні миына балғадай тиді.

	— Азамат Мәнкенов, Қазақ КСР қылмысты істер кодексінің 143, 149 және 146—бабының 2—тармағы бойынша айыпталған. Сот соны растап, айыпкерді 8 жыл бас бостандығынан айыруға, үй—мүлкін тәркілеуге үкім шығарды.

	Тоқтардың кеудесі шым етіп, көзі қарауытты. Мұндай жазаны ешқашан күтпеп еді. Демі тоқтап, миына қан құйылып кеткендей болды. Бірақ үкім етуші бөгелер емес.

	— Азамат Ли Лин аталмыш кодекстің 76—4—бабының 3—тармағымен, 145, 17—1, 166—бабының 2—тармағымен айыпталды. Сот соны анықтап, айыпкерді 8 жыл бас бостандығынан айыруға, дүние—мүлкін тәркілеуге қаулы қабылдады.

	Өз миссиясын нәтижелі бітіргеніне насаттанды ма, төреші осыдан кейін алшаңдай басып сыртқа беттеді. Отырғандардың бәрі тебірене теңселді. Біреудің көкірегі қаздай шулап, жылағаны да құлаққа шалынды. Автомат асынған қарауыл үкім кесілгендерді алды—артына қаратпай, қамақ бөлмесіне айдай жөнелді.

	Енді бір сәтте үлкен залдың ішінде қабағы түксиген қасірет қана қалды.

	Ал Князованың сол жолы жазықсыздан—жазықсыз үш күн тұтқында жапа шеккенін ешкім де білмеді.





IV


	Түрме мен бостандықтың ортасын басында тікенек сымы бар қыш дуал бөліп тұрса да, сырт кеңістіктегі оқиғалар оның ішіне кедергісіз жетіп, бірден бірге тарайды. Олардың сырттағы малағамнан қалай құлақтанып қалатыны — әлі күнге құпия. ЛА—155/8—дегі жазасын өтеушілерге де КСРО құрама командасының мүшесі, одақтық, халықаралық жарыстардың чемпионы Болаттың әкесінің осында әкелінетінінен хабар тиіп үлгерген еді.

	Тас қамалдың табалдырығын алғаш аттаған күні—ақ әбден қанына қарайып, адамшылықтан алшақтаған дүбінген білеуіттер айбат шеге жеткен. Үсті—басының бәрі жүн—жүн, онысымен қоймай көк ала шимай біреуі ернін шүйіре менменси:

	— Қай жақтансың, бейшара мүрде? — деді шәпкісін милықтатқан қалпы өңмеңдеп, таптап өтердей төне түсті.

	— Семейден.

	— Баптарың?

	— 143, 149 және 146—бабының 2—тармағы.

	— Шенеуніксің ғой, тәйірі. — Арамдықпен, ештеме білмейтіндей қулық іздей жымиды. — Енді бізге — халқыңа қызмет ететін боласың.

	— Қайдағы шенеунік, кәдімгі — мент! — деді тұрғандардың арасынан өрескел даусымен әлдеқайсысы өжелене. Қалғандары бүкіл жаһаннамды бастарына көтере қарқылдай күлді.

	— Солай ма? — Әлгі өп—өтірік мүләйімси жымия, жан—жағын қанқұйлы көзімен бір шолып өтті. — Мақұл, солай—ақ болсын. — Жөнімен кеткен адамдай кері бұрыла берді де, оң қолының шынтағымен кеуде тұсынан бар пәрменімен соғып кеп жіберді. Мұндайды күтпей селқос тұрған Тоқтар қатты түймештен ыңқ етіп, бауырын жаза алмай иіліп қалды. Сол—ақ екен, құлақ шекеден екінші соққы тиіп үлгерді. Ізінше құлап бара жатқанын аңғарды.

	Әлгі қаныпезер еңкейе бүгілген мұны, теріс қараған қалпы керзі етігінің өкшесімен тепкен еді.

	Тез есін жиып, аяғына мінді. Күтпеген әлеуетті соққы жанына батса да табанын нық басуға тырысты. Сонда да көзінің алды қарауытып, басы дыңылдай шағылды. Жан—жағындағылардың бәрі қыран—топан күлкіге кенелгенін бет—әлпеттерінен ұғынды. Әйтпесе, дуылдай жөнелген құлағы ештеме естімей қалған—тұғын. Зығырданы қайнады.

	Әлгі сары дию кескінінен келемежі анық білініп, бұған қаперсіз ыржия таяна берді. Ашудан шамырқанып, әрі мына келекеден қорланған Тоқтар иектің астынан ала бар күшімен періп кеп жіберді. Орталарына енді түскен неме мұндай мінез көрсетеді деп ойламаған ол қапияда қалпақтай ұшты. Үйелеген малдай орнынан тыпыр қағып әзер көтерілді. Езуінен ептеп қан білініпті. Жаңағы құтырынған топ «уақиға енді қалай өрбиді екен?» дегендей, бір бәлені іштеріне бүгіп, тым—тырыс.

	Осы тұста мұнарадағы қарауылдың «Тараңдар, кәне!» деген үні репродуктордан саңқылдай жаңғырықты. Соның ықпалымен жініккен жендеттер сынаптай шашылып, тез бытырап та үлгерді.

	Тоқтар да ауыр қимылдап әлгілердің соңынан салды.

	Күні бойы бір бүліктің болатынын топшылап, соған өзін іштей бейімдеп қойған. Әрбір қадамын сақтықпен басып, дүлейлердің қай тұстан сап ете қалатынын байыптай барлады. Кешке майлы қасықтай жылмаңдап біреуі жетті.

	— Әй, сені шақырады, — деді мұны жеңінен тартып тоқтатып, — жүр!

	Бармай қойса одан сайын ерегестіріп алатынын топшылап, амалсыз соңынан ерді. Өңкей бір сұрқай, қалтарыс—бұлтарыс тұстармен жүріп келеді. Жүрегі атқалақтап мазасыздана бастады. Дегенмен, сабырға жүгініп, ерік—жігерін қолына алды. Өзін—өзі қайрап, кез келген зұлымдыққа қарсы төтеп беруге бейімдік танытты.

	Шұбалған ұзын дәлізді бойлай дендеп, бір кездерде соның түп жағындағы есікті әлгі жол бастаушысы ақырын тықылдатты. Есік жаймен ашылып, тығыншықтай жігіт «кір» дегендей ишарат танытты. Табалдырықтан аттай беріп көзімен сүзіп өткенде, бұл тұрмыстық бөлменің бірі сияқты көрінді. Әр— әр жерден ескі—құсқы бұйымдар назарының қиығына ілінді.

	— Жүр.

	Енді осының жетегіне ілесіп, ілгері жылжыды. Әлгі бастап келген нөкер дәлізде қала берді. Екі—үш адым аттағаннан кейін, сол жақ қапталда және бір есік бар екен. Соны айқара ашып, иегімен ым қақты. Болмашы іркіліп барып, алға жылжыды.

	Сойдауылдай—сойдауылдай өңкей бір кескіні сұсты, оғаштау топты көрді. Көпшілікке болар—болмас басын изеп, амандасқандай ыңғай танытты.

	— Келіңіз, төрлетіңіз! — деді әлдекім таза қазақша сөйлеп.

	Сенімсіздеу кепте тағы да бір—екі адым аттады. Күңгірт бөлмеден әлгі меймандос дауыстың иесін іздеді. Көзіне ашаң өңді, мұртты жігіт ұшырады.

	— Мында келіңіз. — Сәл жылыстап, қасынан орын нұсқады. Мұндай жылы ілтипатты күтпеген Тоқтар іштей абдыраңқырап, әлгі орынға жайғасты.

	— Мұжықтар, — деді сөзін сабақтап ол, — бұл кісі — Қазақстанның атағы үшін жанын аямай тер төгіп жүрген Болаттың әкесі. — Аумағындағыларға зер сала, біраз бөгелді. — Оның рингтегі жұдырықтасуы, өзін—өзі ұстауы — жатқан бір өнер, ол боксшы емес — сиқырлы құдірет. Сондықтан бәріңнен сұрайтыным, қатарымызға қосылған бұ кісіге бүгіннен бастап құрметпен қараңдар.

	Отты жанарлары нұр шашып, қаумалай отырғандарды тағы да барлап өтті. Өмірдің бәрін өз өлшемдерімен көріп, байыптайтын өңкей бір жырындылар сұп—суық қалпы дәнеңе демеді. Тоқтар да бойын құрсаулаған әлдебір әбілеттен арылып, ептеп еңсесін жазғандай назарын төңірегіндегілерге аударды. Әлгіндегі өзімен шекісіп, жұдырық жұмсасқан жүндес сары да осында екен. Оның ашулы көздері мұны жеп жіберердей тесіліп барады.

	— Шынында да сол боксшының әкесі ме? — Ызбарлана сауалын нығарлай ортаға тастады. — Мүмкін, тектес біреу шығар.

	— Біз оған әбден көзімізді жеткізгенбіз.

	— Мен күмәнданамын. — Жалма—жан қарманып, жан қалтасынан әлдебір қағазды шығарды. — Мына жерден балаңды көрсетші. — Бұған ызғарын шашқан күйі газеттің қиындысын ұсынды.

	Қолына алып, бүктеуін жазып қарап еді, бір топ боксшылардың халықаралық біріншіліктен кейін түскен суреттері екен. Ұлы ортасында жайдары жымия, «қорықпа, әке, артыңда мен бармын» дегендей тесіле қалыпты. Өмірден көрген теперіші, үй—ішіне деген сағынышы, Болатына деген аңсары кеудесін атқалақтатып ала жөнелді. Қолы дірілдей:

	— Міне, менің балам, — деп, саусағымен әлгіге Болатты нұсқай көрсетті, — өз ұлымды танымай жын ұрып па?

	— «Медведь», сен жазығы жоқтарға озбырлығыңды жасап, тізеңді батыра берме. Артық қимыл жанға қас, сазайыңды тартасың. — Қазақ жігітінің даусы өктем шықты.

	— Бұл — мент қой!

	— Кім айтты саған милицияның ішінде адамшылығы барлар кездеспейді деп?!

	Мұның жазатайым жолыққан жақтаушысы мысасына мініп, айбынын сыртқа сала ақиланды. Осы бір пәрменнен ықты ма, әлгі «Медведі» үн—түнсіз көзімен жер шұқыды.

	— Бұдан былай бұл адамға бірде—біреуің сөйлеп көріңдер...

	Ешкім тіс жарып, үндемеді.

	— Боссыңдар, бара беріңдер.

	Олар солбырайып орындарынан көтерілді де, біртіндеп шыға бастады. Тоқтар да түрегелуге ыңғайланғаны сол еді, жанындағы әлгі жігіт тізесінен басып, бөгеле тұруын аңғартты. Бір кезде екеуі оңаша қалды.

	— Ақсақал, — ойлы көзін бұған тоқтатып, салқынқандылықпен зер салды, — мен сізді осылай атағанды жөн көріп отырмын, әкемдей адамсыз.

	Қатыгездер мен қанішерлер топылған ортада мынандай иманды сөзді естимін деген үш ұйықтаса түсіне кірмегендіктен, қолқа—жүрегі езіліп, төбе— құйқасы шымырлады. «Бұл да бір құдайдың қарасқаны шығар» деп ойлады.

	— Менің есімім — Талғат, лақап атым — «Тан». Қандай қараулықпен, зұлымдықпен мына бәлеге шатылғаныңызды да білемін. Әйткенмен, «сотталғандардың арасында әділдік жоқ» демеңіз. Ақтықты біз қара қылды қақ жарған туралықпен анықтаймыз. Жаныңыздағы жолдастарыңызға адал, тек өз ісіңізбен тыныш жүрсеңіз, бірде—біреуі сізге тісін көрсете қоймайды. Осыған келісіп алалық. Ал қара басыңызға қиянаттық жасаса, мен сіз үшін кез келген нәрсеге баруға тәуекелмін.

	— Рахмет, Талғат! Осы қамақтағы бір жыл уақыттың ішінде, қарапайым жұртқа беймәлім қамалдың тәртібі мен талабын да зерделей жаттым. Сіздердің заңдарыңыздың шегінен қия баспаймын.

	— Дұрыс. Өзіңізді еркін сезініп, еңсеңізді жазып жүріңіз. Өмірдің болмашы қиямпұрыс тұсын уайымдап, мұқала бермеңіз.

	— Сенің қамқор сөзіңе мың мәрте алғысымды білдіремін.

	— Жақсы, орныңызға барыңыз.

	— Сау болып тұр.

	— Сау болыңыз.

	Табалдырықтан аттағанда әлгі жұнттай жігіт қарсы алды. Сыртқы есікті ашып дәлізге шығарғанда, бастапқы өзін шақырып келген шабарман әлі күтіп тұр екен. Екеуінің де жүзінде бұған деген бір жылылықтың лебі білінгендей көрінді.

	Сол түні жаңа мекендегі төсегін, мына жат, бөгде ортаны тосырқады ма, кірпігі айқаспады. Санасына әр бәле үйіріліп, мазалай берді. Көбінесе Болатын ойлады. «Жақсы әке балаға қырық жыл азық» деген сөзді білетін еді. «Жақсы ұл да әкеге жаудың қолына түскенде пана екен ғой» деп тұжырды жаны елжірей.

	Бұдан басқа да неше түрлі ойлар көкейіне саулап құйылып, табансыз әртүрлі ұйғарымға жетелейді. «Неге мұндай орасан келеңсіздікке ұшырадым? Сонша қудалайтындай не жазып едім? Жоғары мансапты адамдарға ұнамаған жерлерім болды ма? Неге?.. Неге?..»

	Ақыры көкейіне көмескі бір ілік—шатыс оқиға оралды.

	Екі нәрседен іштей дүдәмалданды. Біріншісі — 1981 жылы МҚК—ның материалдары бойынша Тоқтар басшылық жасайтын бөлім Семей технологиялық институтын тексерген. Шикілігі шыққаннан соң ректордың есігін мөрлеп, жиған құжаттарын тиісті орындарға тапсырған. Көп ұзамай Қауіпсіздік комитетінің полковнигі Темірғалиев мұны шақырып ап: «Сендер технологиялық институттың ісін жауып тастаңдар», — деді кіжіне. Бұл ол материалдың ендігі қолдарында еместігін айтты. Сосын: «Байқа, бауырым, егер де менің талабымды орындамасаңдар — өздерің «парақор» деген атты жамыласыңдар! Мен оны істеймін. Ал әзірше жүре бер», — деді. Бұл тәжікелеспей шығып кеткен. Әрі ол сөзге өз басы ешқандай мән бермеді.

	Екіншісі — Құдашов екеуінің арасындағы Таскескен ауданының бірінші хатшысына қатысты оқиға. Облыс басшысына құлдық ұрып, бірден айтқанын орындап, Мұратовты тұтқындай қоймағаны шамына тисе керек. Басқа ештемеге жіп таға алмады.

	Діңкесі құрып, ауыр күрсінді.

	* * *

	Бұл қыспақты Тоқтар ғана көріп қойған жоқ, ұлдары да татасын тартты. Болаттың бағы тура осыдан байланды. Мемлекеттік қауіпсіздік комитетінің адамдары «әкесі үшін баласы жауап бермейді» деген кеңестік қағиданы ескермей, оның шетелдердегі жарыстарға қатысуына үзілді—кесілді тыйым салды. Ол кезде соттың үкімі де шықпаған—тұғын. Соны қаперлеген жаттықтырушысы ары—бері ізденіп шапқылап еді, онысынан ештеме өнбеді. Ақыры үлкен талантқа жаны ашығандықтан көзжұмбайлыққа салған, амал қанша... Жарысқа аттанып бара жатқан жерінен, шәкіртін заң орындарының адамдары ұшақтан күштеп түсіріп алып қалды.

	Одан кейін ілгері басқан қадамы кері кетіп, ісі алға бір баспады. Ақыры Болат тауы шағылғандықтан боксты тастап, күнкөрістің қамымен құрылысшылардың қатарына қосылды. Тек Ерлан ғана қамыққан көңіліне демеу болып, оны реті келсе жадыратуға тырысты.

	— Еш алаңдама, әлі боксқа ораласың. Папаң бәледен аман—есен құтылады, — деп, әр кезде жамау көңіліне дем береді. Оның таяу арада орындала қоятын арман еместігін білсе де, Болат досының ылғалсыз пейіліне сүйсініп күлетін. Әйткенмен, бұл демеуден де ажырады, Ерланның әке—шешесі Алматыға біржола қоныс аударды. Енді мүлде елсіз жұртта соқа басы сопиып тойтыйғандай, әрі—сәрі халде қоңырайып, жетімсіреді.

	КСРО Қарулы Күштерінің чемпионы Азат та бокс өнерінде гүлдемей, көктей солды. Ішкі істер органында істейтін Өмірбегі де әкесінің басы шатылғаннан—ақ қудаланып, бір орында тұрақтамай сырдақтатыла берді.

	Ақыры, арқа еті — арса, борбай еті — борша болып жүгіргенімен, Бижамалдың тұзы сорға айналды. Зары ешкімнің құлағына жете қоймады. Жетпегені сол — күйеуі жазықсыздан—жазықсыз сегіз жылды мойнына артып, мұны бес бала, бір қариямен соңына тастап жөней барды.

	Бәрінен де зығырданы қайнайтыны — бірдеменің ұштығын іздеп, басқан ізінен қалмайтын құлғанадай МҚК—ның адамдары соңынан аңдиды да жүреді.

	Сот үкімін орындаушылармен бірге табалдырықтан аттаған олар дүниенің астаң—кестеңін шығарды. Үй—мүлікті қанша қопарғанымен тәркілейтін тәуір, көзге ұрып тұрар ештеме таба алмаған әлгілер аңырып:

	— Неше жыл социалистік меншікті талан—таражға салушыларға қарсы күрес бөлімінде істеп жүріп, үйінде іліп алар ештеменің жоқтығы қалай? — деді. — Әлде еденнің астына тықтыңдар ма?..

	— Ағашын қопарып, ашып көріңдер!

	Бижамал тінтуірлердің мына сөзіне қарадай күйінді.

	Әлгілердің батылдары бармады ма, әлде ұялды ма, ондай қараңдыққа ұрынбады.

	Өңкей бір қарапайым тірліктегі, күнделікті қолданылып жүрген дүниеге тиіспеді. Тек бір—екі жылтырағанды алды. Оның ішінде үлкен енесі тәбәрік ретінде беріп кеткен көненің көзі — Ділдәнің де күміс тайтұяғы бар еді. Және «Ұлдарым армияға жүрсе жолдарына жаратамын. Осиповтың 1000 сом қарызын қайтарамын» деп туыстарынан жинаған 1200 сомды «тастаңдар» дегеніне қарамай, мемлекет қаржысына қосып жіберді. Сосын бастарына бәле болып жабысқан «Москвич» машинасын әкетіп бара жатты. Бижамал сонда бір кеудесін қара әбілет жайлап, құсадан ағыл—тегіл жылады.

	Кейін тәркіленген дүниелердің тізіміне қол қойғанда күміс тайтұяқты ешқандай құжаттан таба алмай аңырды. Әуелі ол жайында кімнен сұрайтынын да білмеді, әрі—беріден соң үрейленді де. Сосын дымы құрып, үнсіз үгілген. Бәрібір бұйырмаған дүние бұйырмайтынын білді.

	Енді, міне, басқан ізін бақылап, күнде біреуі көзінің қиығына шалынады. Басқа жер құрығандай, машиналарын осылардың есігінің алдында сүртіп, майлап, әспеттейтіндерін қайтерсің. Бір жағы мұны әдейі табалау үшін жасайтын сияқты. Кейде Тоқтармен бірге істеген, бұрын араласып жүрген адамдар да көрмегенсіп өтіп бара жатады. Сондайда енесі:

	— Тоқтарым жүргенде «Апа, халіңіз қалай?» деп, құрақ ұшушы еді. Кеудесін көтере қалғанын, жарымағырдың. Әдірам қал, пішту! — дейді кейіп.

	Осының бәрін көріп, білгендіктен күннен—күнге уайымға булыққан Бижамал өзін жападан—жалғыз қалың қапаста қамалғандай сезінді. Болашағын ойласа алдының бәрі тас түнек сияқты, жаны мұрнының ұшына келіп қыстығады. Сондықтан да жүрегіне түскен бес батпан салмақты көтере алмай, күнде егіліп жылай береді. Уайымнан жүдеп, жүн—жүні шықты.

	Ал көзі шүңірейген кейуана сүйегіне қарысып, қанша қасіреттің қара бұлты үйірілсе де сыртқа ештеме аңғартпады. Тек анда—санда «Иә, алла, өзің жар бола гөр» деп қояды күбірлеп. Мұнысы — іштей ұлының тілеуін тілеп, құдайға жалбарынғаны. Әрі қара шаңырақтың тыныштығын да күзететін.

	Келінінің тағдырдан жеген таяққа шыдамай запыран құсқанына бастапқыда үндемеді, «әбден жылап, іштегі қамырығы ақтарылсын» деп ойлаған. Бірақ өзі де зар мен уайым сауып, қан жылап отырған. Әйткенмен, бордай үгітілуге қақысы жоқ болатын. Егер жаулығы қарқарадай бұл тағдыр сынына әлжуаздық танытса, шиеттей бала—шаға әп—сәтте жетімсіреп, бүгінгіден де жаман иіндері салбырап кетер еді. Сондықтан көпті көрген қария құдайдан өзіне қажыр тіледі. Атасы Барлыбайдың, жүз он төртке келіп қайтқан енесі Қайныкейдің, ері Әндірбайдың аруақтарынан жәрдем сұрады. Бір кездерде мысасына мініп:

	— Әй, Бижамал! — деді қаһарлы пәрменмен. Сосын біраз уақыт үн—түнсіз күйі тіс жармады. Онысы — солқылдап жатқан келінінен жауап күткені. Бижамал да тосыннан шыққан апасының үнінен сәл есін жиып, өзіне өзі келе бастады. Сол уақытта тағы да өзін шақырған даусты естіді. «Енді бармасқа болмайды». Басын көтеріп, алу—далу шашын реттеді, көзінің жасын сүртті.

	— Әй, Бижамал!

	Одан сайын асыға тыпырлады. Бір кездерде сүле—сапа күйде төбе көрсетті. Ұсқыны тым қораш—тұғын.

	— Неменеге жылайсың?! — Апасы салған жерден сұраққа алды. — Балаларың — қасыңда, басың — аман. Жалғызым түрмеде отырғанда қайта менің жылауым керек! Ал сенің сонша егілетіндей жөнің жоқ.

	Келіншек орынды айтылған уәжге ешқандай жауап қата алмады. Апасының неліктен қатқыл айтқанын да түсінді. Оны осынысы үшін де одан сайын жақсы көре түсті. Бірақ сол тұста тіл қатуға дәрмені жоқ—тұғын. Аузын ашып сөйлей жөнелсе, екі көзінен жасы да саулап ырық бермес еді. Соны аңғарғандықтан тіс жармады.

	Ұлы ананың әлгі сөзі Бижамалды сабырға шақырып, біршама ширатып жіберді. Әжептәуір еңсесін жазып, сиқырлы күштің әсерімен қуаттанды. Бір жағы уақыт та адамға ақыл қосып, байыптылыққа қарай бастайды екен. Сосын күйеуінің соңынан Заречныйға жолға жиналды.

	Заң орындары қанша қысастық көрсеткенімен Якуб Тоқтардың отбасынан іргесін аулақ салмаған—тұғын. Күніне мың түрлі бәлеге ұшырасса да, қайта бұрынғысынан да етенелік, жақындық танытты. Өзінің ешқандай негізсіз жұмыстан босап далада қалғаны ойында жоқ, аялы алақанының табын аямаған әкесіндей қамқор адамның уайымын жеді. Сондықтан сотқа дейін қара суды теріс ағызатын небір ділмар қорғаушылар іздеп, шаруаның бір жағына шығысты. Амал қанша, қанша айға аузын білеген сүлейлер араша түссе де «қазаншының өз еркі», белден баса көкейіне түйіп, көңілі қалағанын жасады. Сондықтан оның да еңбегі зая кетті. Бірақ туысқандық парызын адал атқарды.

	Енді мына Бижамалдың жолға жиналғанын естіп, ештемені айтқызбай—ақ, керек—жарақтың бәрін өзі қамдады. Соны түгелімен жиып—теріп, міне, үйлеріне теңлеп артып әкепті.

	Бұл кезде сегіз ай сергелдеңмен жүріп, облыстық прокуратураның араласуымен жұмысына қайта орналасқан кезі еді. Ақыры ешқандай былыққа қатыстығы жоқ, ақ екенін растаған құқық органы оны бұрынғы орнына бекітуге лажсыз келісімін берді. Әйткенмен, имандық тұрғыда шеккен азабы көкейінде шемендей қатып, бітеу жарадай сыздайды.

	Оның қылығын көрген Бижамал шошына қарады.

	— Якуб, мынауың не?

	Аң—таң қалып, көзі бақжия аңырды. Жамалында «мұны біреу—міреу білсе, әлдеқандай болып кетеді?» деген үрейдің ұшқыны бар еді.

	— Жоқ, Бижамал тәте, ештемеден қорықпаңыз. Адал еңбегіме тапқан ақшаға алынған дүние, ешқандай қылмысқа жатпас...

	Жанындағы жұбайы Маргарита да шыр—пыры шықты:

	— Тәте, ағаға апарыңыз. Бұл — перзенттік парызымыздың белгісі, біз де сіздердің балаларыңыз емеспіз бе?..

	Көптен бері мұндай іш жылытарлық сөз естімеген әйелдің жүрегі елжірей, көкірегі уылжыды.

	— Рахмет, рахмет. Бірақ, сонда да, бекер әуре болдыңдар.

	Сөзге қайта Маргарита араласты:

	— Аяғымыздан нық басып, қара қанаттанып кетуімізге сіздердің жасаған жақсылықтарыңыз ұшан—теңіз. Бастарыңызға бәле үйірілгенде сол қамқорлықтарыңызды қалай ұмытайық? Шамамыздың жеткенінше, аға қайтып шыққанша қол ұшын беріп тұрамыз.

	Әлі де төңірегінде тілеулес адамдардың барын көргенде көңілі босады. Сол күні өзін жеңілірек сезінді.

	* * *

	Болат анасымен Алматыға келіп, Серіктің үйіне тоқтады. Кезінде үлкен жарыстарға бірге қатысып жүріп, кейін онымен үзеңгілес досқа айналған еді.

	Бұрыннан оқиғаға сырттай қанық Серіктің де жаны күйзеліп, ертеңінде Заречныйға қоса ілесті. Әттең, бірақ, әке қапасын бір ауыз жылы сөз айтып сейілте алмағанына өкінді. Тегі бөлектігінен ішке жібермеді. Сосын өзінің тілеулес ниетін білдірмек оймен, қойын кітапшасын алған. Арасында кездейсоқ суреті жүр екен. Соның келесі бетіне «Әке, амансыз ба?! Мені мына жерде жібермеді. Мына суретімді өзім кіргендей қабылдаңыз! Балаңыз Серік» деп, қолын қойды.

	Мұны көрген Тоқтардың өне бойы шым—шым етіп, ұлының досының бейнесіне дән риза қалыпта сүйсіне қарады.

	...Қаншалықты қыспақты көріп, тығырыққа тірелген сайын соғұрлым бәрі жабылып, әділдікті іздеуден бір танбады. Сол жолы Бижамал мен Болат арыз— шағымдарын жоғары жаққа ұсынды. Ақыры Тоқтардың ісі 1984 жылдың шілдесінде Қазақ КСР Жоғарғы сотында қайта қаралған—тұғын. Қорытындысында оған тағылған «қызмет бабын пайдалану», «биліктің беделін түсіру» деген Қазақ КСР қылмысты істер кодексінің 143, 149—баптары алынып тасталды. Бірақ кесімді мерзім сол қалпы қалдырылды.

	Бір күні Тоқтар үшін күтпеген жаңалық болды.

	Жазасын өтеуге абақтыға қамалғанына төрт айдай мерзім таянған. Таңертеңгілік отрядты сапқа тұрғызып, күніне сан мәрте қайталанатын тексерудің алғашқысы басталды. Кенет анадайдағы офицерлердің арасынан өзіне сондай таныс, етене бейне көзіне оттай басылды. Ол да бұған жылы ұшырай жымия қарайды. Бұл баладай арсалаңдап, тұра жүгіруге шақ. Бірақ бас бостандығынан айырған темірдей тәртіп ондайға иліктірмейді. Оның да бұған құшақ жая ұмтылғысы бар, әттең, қызмет бабы еркіндікке жібермей діңкесі құрып тұр.

	Түрмеде дәл осылай ұшырастырамын деген ой үш ұйықтаса түсіне кірмегендіктен, қапелімде абдырап, ішкі дүниесінде алай—түлей сапырылыс басталды.

	Бұл — Ерлан еді. Өздері Алматыға қоныс аударғаннан кейін Болаттың папасының Заречныйға жіберілгенін естіп, әкесіндей жақсы көретін адамға «шамамның жеткенінше ешкімнің қоқан—лоқысын көрсетпейін» деген оймен, осы жерге әдейі жұмысқа кірген. Сөйтіп, досының жанына батқан азапты түймешті сәл де болса осылай жеңілдеткісі келді. Институт бітіргені ескеріліп, бірден лейтенант шені берілген—тұғын. Бүгін алғашқы күн жұмысқа шығып тұрғаны.

	Кейін екі—үш тәулік өткеннен соң кешқұрым Тоқтарды оңаша шақыртып алып, бас салып құшақтасын.

	— Әке, халіңіз қалай? — деді сәл мұңайып.

	— Басқа салған соң үйренісіп кеттік қой.

	Ерлан көрмеген екі жылдай уақытта, өзі сидаң адам, басына үйілген бәле— бәтердің салмағынан одан сайын ашаң тартып, тарамысқа айналғандай байқалды. Маңдайының әжімі тереңдеп, көзінің нұры солғындағандай. Үстіндегі қораш киімдер, ағайынға ардақты атпалдай азаматты жалшыдай жұрынға айналдырған.

	— Әкем сәлем айтып жатыр сізге.

	— Рахмет. Сәламат болсын! — Есіне әлденәрсе түскендей сәл серпіліп, жадырап қалды. — Кеңестің өзінің қалы жақсы ма, үй—іштерің аман ба?

	— Аман, бәрі өзіңіз көргендегідей.

	— Алматыға бауыр басып кеткен шығарсыңдар?

	— Жоқ, әкемнің «Абай» деп әлі есі—дерті ауылда.

	Тоқтар күлді.

	— Енді екі арадағы жаңалықтардың бәрін жеткізіп тұрам ғой. Мынаны шешем беріп жіберіп еді. — Столдың қалтарысындағы үлкен қоңыр сөмкені алып, Тоқтардың қолына ұстатты.

	— Ойбай, несіне әуре болдыңдар?..

	— Әуре ештемесі жоқ, әке, шамамыз жеткенінше тарықтырмауға тырысамыз.

	— Көңілдеріңе құлдық... — Соңында мұндай қамқор, ниеттес адамдардың барына шүкірана етіп, іштей толқыды.

	— Енді күнде қасыңыздамын...

	— Өмір—жасың ұзақ болсын!

	— Әзірше сау болып тұрыңыз.

	— Сау бол, алтыным!

	Кеудесін кернеген қуаныш атқалақтап алға сүйреп, әртүрлі қиялды лекіте берді. Сол бір асқан—тасқан қалыппен өз «құттыханасына» барды да, сөмкені ашты — не жоқтың бәрі бар. Асылған қазы, құрт, салқын сусындар, жеңіл—желпі киім—кешек, жеміс—жидек... Бәрінен қатты қуантқаны — екі блок қара сүзгілі «Қазақстан» сигареті, мұны сырттағы «менмін» деген дөкейдің өзінің тартуы сұмдық көрінетін.

	Сөмкенің жанындағы ұсақ қалталарын қарай бастады. Қолына қатқыл қағаз ілікті. Суырып алып еді, конверт екен. Хатты алып ортасын ашқанда, тұтас жүз сомдық қоса шықты. Сәл бөгеліп барып, хатты оқи бастады. Кеңес жазыпты. Амандық—саулық сұраған, денсаулығының мықтылығын тілеген, орталарына тезірек оралуын қалайтындарын, сағынғандықтарын жасырмаған.

	Тоқтар ауыр күрсінді. Сосын, «қой, құдайдың бұл ықыласына шүкірлік етейін» деп, жігерін жаныды. Сөйтті де, әлгі заттарын мұқият жиыстырып қойды да, Талғатты шақырып әкелуге беттеді.

	Оны көп қиналмай тауып алды. Ол әдетінше жініккен бір топ жігіттермен доп қуып жүр екен. Тершіген жалаңаш денелері күнге шағылыса жылтырап, қапысыз бейбіт, бостандықтағы адамның тіршілігін елестетеді.

	— Серый, Серый! Мына жаққа пас бер!

	— Айырылып қалдың!

	— Киса! Оң қанат, оң қанат!

	Бұл ойыншылардың үзіліп, жұлынып шыққан үні болса, жан—жақтарында бір қауым ел қызына дауыстап, оларға дем бере желпінеді.

	— Қате! Қате!

	— Жарайсың!

	— Аут!

	Кешкілік мезет — тұтқын жандардың басындағы зұлматын бір сәт ұмытып, алаңсыз кепке енетін тұсы. «Танның» осы қызықты шағын бұзуға қимай, қапталдың тұсындағы топтың шетіне елеусіздеу бөгелген. Алаңның ортасындағы допты айдап әкетіп бара жатқан анау шығырдағы тиіндей шағын жігіттің қимылына назары ауып, сүйсіне елітті. Соның өнерін қызықтап, қанша уақыт өткенін аңғармады. Бір кезде:

	— Ақсақал, ассалаумағалейкүм! — деген дауысқа жалт қарады. Сөйтсе, іздеген адамы арсалаңдай күліп, өзіне қарай құрық тастам таяныпты.

	— Ә—ә, Талғат, әликүм—массалам, халің қалай? Мен саған келіп тұр едім. Ойыныңды бұзғым келмей бөгелгенмін.

	— Жайша ма?

	— Жай.

	— «Маскарад», менің орныма ойнашы! — Тан әлдекімге дауыстады. Содан соң маңдайының терін сүрткен қалпы Тоқтарға бұрылды. — Жүріңіз.

	Екеуі сол күні ұзақ әңгімелесті. Талғат Талдықорған өңірінен екен. Сотқарлардың жікке бөлініп төбелесуінен кездейсоқ адам өліп, соның басты ұйымдастырушысы ретінде он екі жылды арқалап кете барыпты. Қалтарыстағы бұйығы ауылда кәрі шешесі жылай—жылай соңында қала берген.

	— «Бәле қайда деме» деген сол екен. Енді бармағыңды шайнағанмен амал жоқ. — Мына бір көз көрмес түлейде бетіне адам келмес атпалдай жігіт жазғанның салғанына қайласы таусылып, ішінен тынып сазара томсарды. — Өмірді болжай алмайтын көрсоқырлығымыз көсегемізді көгертпес. Менің татамды тартып, сілесі қата көзін торта басқан анама жаным ашиды. Осыны ойласам, өзімді иттің етінен де жек көремін. Құдайдан мені сұрағанда «ақымақтығынан азабын тартайын» демеген шығар. Әбден қызық көретін шағында жасаған сыйым мынау...

	Тоқтар көпшілікке сырттай ожарлау, жұдырығы жоян болмысымен танылып, қалыптасқан жанның аңғарлылығына сүйінді. Тентектердің бойынан бұзықтықтың да, даналықтың да табылатынына қайран. «Әлде басына таяқ тигенде барып адам ойлана бастай ма?» деген де тұжырымға тірелді.

	— Әркімнің өз пешенесі бар. Мен де милиция болып жүргенде «түрмеге түсемін» деген үш ұйықтасам түсіме кірмеген нәрсе. Соңымда, өзің айтқандай, аңырап, тоқсаннан асқан шешем отыр. Қандай қарғыстың атқанын кім білсін, ешкімге қиянат жасаған жоқ едім. Қолымдағы билікті пайдаланып, біреуге озбырлық танытпадым. Сен, мысалы, ешқандай адам өлтірген кісіге ұқсамайсың. Қайта қара қылды қақ жарған әділдікті жақтаушысың, әлсізге — жәрдемшісің. Көзім жеткені — осы отрядтағы тәртіпті орнатқан да өзің. Тек, сол, сынау үшін екеуміздің бағымызды құдай байлап қойды. Бар болғаны — осы. Жаратқан да қажырлыларды ұнатса керек. Сондықтан көкіректегі жігердің алауын сөндіріп алмайық.

	Әңгімелері таусылған қапастағы екеу көк түтінді құныға сорып, қайдағы бір қаптаған бейсауат ойдың қапталында бөктеріліп кете барды. Төңірекке алакеуім түсіп, жаз лебінің демі бар соңғы айдың мағынасыз сұрықсыз кеші әлемге құрым түндігін жауып келе жатты. Сұрқай киім киіп, мұң торына бөленген сұлбалар да қыбыр—қыбыр қозғалып, өмірлеріне қойылған шек пен сызылған кестенің ықпалына бағына аулаға беттеді. Там—тұмдаған ғана бос уақыттары бітіп, әп—сәтте мұрты едірейген қызыл жағалылардың уысындағы майлыққа айналды. Анадайда шап жарғыш немістердің абылаңқы иттері арпылдап, темір есіктердің ашып—жабылған сұрапыл тарс—тұрс дыбыстары білінді. Пәрменді берілген қаһарлы бұйрық, әлдекімдерді балағаттай зекірген зәрлі үн құлаққа шалынады. Дуалды айнала қойылған солдат автоматының ұңғысы бұларға қарай кезенеді. Ығы—жығы жиналған сұрқай сұлбалар ошарылып, сапқа тұрды. Оларды басқа ұрып, көзге шұқып, аты аталып, түсі түстелетін түгендеу басталды да кетті.

	— Иванов!

	— Мен!

	— Щукин!

	— Мен!

	Жақсы адам өзінің көшебелілігін кез келген жерде дәлелдейді екен. Тоқтар да темірдей түрмеде тегеурін танытып, кінәратқа жол бермеді. Қалай да аман—есен шығуды алдына мақсат қойып, құдайдан жатса да, тұрса да сарқылмас сабыр сұрады. Қанша қаны бұзылғандардың арасында, тағдырын

	солармен сабақтастыра тірлік кешсе де, олардан іргесін аулақтатпай етене араласты. Осы көпшілдігімен де ортасына сыйлы бола бастады. Әрі тас бекініп тым—тырыс бұйығы қалпы томаға—тұйықтанбай, қапаста қалса да әділдіктің соңынан қолына шырақ алып түскен. Ақыры Іле халық сотының ұйғарымымен 1987 жылғы қыркүйектің 30—ында бостандыққа жіберілді. Якуб пен ұлдары темір тордың табалдырығын аттасымен бас салды. Бәрі жандарын шүберекке түйе мұны күтіп тұр екен. Кезек—кезек құшақтап, жуық арада көрісіп біте алар емес. Көкірегі құс жайлаған көлдей шулаған Тоқтар еркіндіктің не екенін сонда білді.

	Ол қыркүйекте тұтқындалып, төрт жыл өткен соң қыркүйекте босатылды. Әйткенмен, еншісінде әлі бір жыл он ай бес күні бар еді. Соны шартты түрде өткеріп, 1989 жылдың 5 тамызында шынайы азат адам қатарына қосылды.

	Көңілі алағызып, жүрегі атқалақтап түрмеден келгенінде 96—дағы шешесі науқастанып, төсек тартып, әбден тұралаған халде еді. Бетінен сүйіп, сағыныштың сарығын сейілтіп, мауқын басқан кезде Тоқтар анасына:

	— Апа, қандай арманың бар? — деп сұрады.

	— Екі арманым бар, балам, — деді нұры тайған көзі жасаурап, тамағы қырылдай. — Біріншісі — сенің ақталғаныңды көре алмадым. Екіншісі — Азатым оқи алмады. — Кеудесін кере тереңнен тыныстады.

	Азат әжесінің бауырында өскен. Өзге немерелерінен ыстық болатыны да сондықтан. Әкесінің басы бәлеге байланғанында оқу қуып, ұзай алмады. Шешесінің айтып жатқаны да сол.

	— Өмір алда ғой, апа. Құдай бұйыртса бәрі болады.

	— Дұрыс айтасың, қарғам, құдайға салған адам түбі бәрін жеңеді.

	Үйдің іші ығы—жығы адамға толды. Өзі өмірі көрмеген келіндері сәлем беріп, ізеттілік танытады. Кішкентай былдырлаған немерелерін кеңсірігі аши отырып, нәресте жұпарын аңқыта бауырына басты, құшырлана беттерінен сүйді.

	Бір кездерде барып Бижамалға кезек тиді. Екі көзінен аққан ыстық жас саулап, тілі икемге көнбей, сөйлей алмады. Құшақтап, ағыл—тегіл жылай тұрып күйеуімен көрісіп жатыр.

	— Отаның — осы. Бір жаратушының арқасында, екінші Якубтың қамқорлығымен қара орманға айналдық, шүкір. Рахмет алтыныма, бүкіл балаларды аяқтандырып, сені жоқтатпай той—томалағын да жасап берді.

	Бода—бодасы шығып, осыны айтты. Тоқтардың аузына қапелімде сөз түспей:

	— Қой енді, жылама, жылама, — дей берді.

	Сол күні дастарханның басына төрт көздері түгел жайғасты. Төрде жаулығы қарқарадай анасы, төрт құбыласы тең — насаттанған қалыпта үрім— бұтағына кейуаналық кейіппен қарап отырды. Бірақ қуаныш пен қайғының қатар жүретін салты ғой, әттең. Содан көпке бармай кейуана дүниеден озды. Тек Тоқтарын ғана күтіп жатқандай әсер қалдырды. Бірақ ана арманы жүрегінде маздап, ұйтқи жанып өшпеген—тұғын. Сол арманды орындау оның жалғыз ұлына ғана байланысты еді...





V


	Бұл — кеңес дәуірінің соңғы жылдарындағы адам құқын аяққа таптап, «қырын» келгендерге қарсы жасалған аласапыран. Мемлекеттік қауіпсіздік комитетінің бұлай асыра сілтеуі — өкімет басына комитетшілердің көкесі Андроповтың қонжиып, қызылкөздердщ қолтығына су бүркуінен де еді. Олар сондықтан да көзжұмбайлықпен прокурордың санкциясынсыз Линді де, Тоқтарды да және басқаларды да тұтқындады. Лин мен Якубтың үйін тінтті. Ал өрескел жойдасызы — Тоқтарды қамау жөніндегі санкция оны абақтыға аманаттағаннан соң алты айдан кейін барып берілді.

	Негізгі айыбы «кәуапшыдан қарызға деп ақша алса да, бір шикілігі бар» деген тұжырымнан шықты. Сонда милиция қарапайым адамдармен араласпауы керек пе? Ондай заң қайда бар? Қайта бұқарамен етене болса, соғұрлым тиімді емес пе?.. Линнен қарыз алғаны, оны жақсы білетін. Өйткені ол он жылдан астам қылмысты істі іздестіру бөлімінің және мемлекеттік автомобиль инспекциясының штаттан тыс қызметкері. Көптеген милиционерлерді таниды. Оның үстіне алтын инемен емдейтін емші, жалпы халыққа белгілі адам. Тоқтардан бұрын да социалистік меншікті талан—таражға салушыларға қарсы күрес бөлімінің инспекторы, одан мың сом қарызға алып, жұмсай тұрған.

	Осының бәрін ой елегінен мұқият өткізіп, заңгерлермен кеңесе келісіп, сотқа арызданды. Бірінші ізденген мәселесі — тәркіленген дүниесі. 1990 жылдың 17 шілдесінде Семей қалалық халық соты физкультура қоғамы төрағасының қатысуымен, Тоқтардың ісін қарады. Сонда спорт шебері Болат Мәнкеновке жеңіл автомобиль бөлінгені расталды. Болаттың машинасын заңсыз тәркілегенін, сол уақта Тоқтардың өзінің атында ешбір техника болмағандығын анықтады. Ал оның ешқандай көлденең табыс емес, адал еңбектің ақшасына сатылып алынғанын мәлімдеді. Сөйтіп, Мемлекеттік қауіпсіздік комитеті, сот — көліктің көлеңкелі кірістен немесе қылмыстық жолмен келмегенін айғақтады. Екі орган да «Алдын ала жүргізілетін тексеру жұмысының кінәратынан немесе қасақана тізімге тіркеліп, тәркіленген» деген тұжырымға тоқтады. Сонымен, Қазақ КСР АПК—сының 188, 194, 429—баптарына сүйене отырып, машинаны қайтару жөнінде шешім шығарылды.

	Ақыры там—тұмдап болса да әділдік бой көтере бастады. Бір кезде зорлықпен әкетілген машина қайтарылды. Әйткенмен, әлдебір әзәзілдердің қара ниетінен нақақтан күйіп, жапа шеккен жанның жүрегіндегі дық берішке айналған. Бітеу жара іспетті көкірегін сыздатып, әлі қанша жүретіні белгісіз.

	Адам жылқы мінезді емес пе, осы жеңіске жаны семіріп, қанаттанып—ақ қалды. Лыпылдаған жаңа көліктің желі де көңілін алып қашып, әлдеқай жаққа тарта берді. Сосын күндердің күнінде Абайдың басына барып қайтпақ ниетпен, бір жағы серпіліп, сергиін деген оймен сапарға аттанды.

	Қара жолдың бойымен машина ұшыртып келеді. Дала сондай тұнық. Сәуірдің самалы майда лебімен қаулап өскен көктің басын дір—дір еткізіп, елеусіз ғана тербеп қояды. Ара—тұра жол жиегіндегі қардың суынан іркілген көлшіктерден үйректер ұшады. Ал қасқалдақтар ештемені ерен көрмей, мұндай гүрілдеген, сарылдағандарды қаперлеріне де алмайды. Сол алаңсыз құлқы соққан нәрсесімен алданып, су бетіне із салып жүзе береді. Әне, сарыалақаз да қаңқ етіп әуеге жұбымен көтерілді. Біраз жерге самғап барды да қайтадан кері бұрылғаны байқалды. Анау бір қоңыр дөңде тырналар жайылып жүрді. Ішіндегі біреуі сылана би билейді.

	«Бостандық» деген сөздің мәні қалай терең екенін табиғаттың ерке де еркін хайуанаттарын көргенде тіптен тереңірек сезіне түсті. «Еш зияны да, жазығы да жоқ бұлардың осынау шадыман қалпын қандай дәті берік қатыгез бұзады?»

	Адам бойкүйездікке ұрынғанда әлдебір нәрсе жетіспейтіндей көңілі олқы соға беретіні, құдайдың әу баста жаратқандағы ортасын іздейтінін ұғынды. Ондайда әлгі жабысқан бәледен арылу үшін кіндігі байлаулы түздің төріне баруы керек екен. Өйткені пенде атаулы да бір кезде ашық дала төсінде жаратылып, осы жәндіктермен қатар тірлік кешкен. Араға қаншама ғасырлар сыналап кіріп, бастапқы тірлігінен іргесін аулақтатқанымен, нәтінде кіндігі табиғаттың тамырына байланып туған соң, дала тынысы арқа—басты жазып, пендесін қуаттандырып жіберетінін сезінді.

	Міне, Тоқтар да бесіктегі баладай әр нәрсеге елітіп, шалықтайды. Қай тұсына қараса да туған жердің келбетіне көз тоймайды. Бәрі өзіне ғана тән, өзіне ғана тиесілі дүние. Сол тылсыммен сағына көзайым болғандықтан, кеудесін керней асқақтаған қуаныш жайлаған. Сарайы саңғырай ашылып, көңілі арғымақ атша желеді. Жылдар бойғы жанын мүжіген жапаны ұмытқан, көкірегін құрт жегендей сүлеленіп, уайым сауған тұтқындағы тірлігін де әлдеқашан жадынан шығарған. Ол өмір бақи осылай, жүген—құрық көрмеген құр аттай еркін көсілген іспетті.

	Уысқа түспейтін әлдебір шырышы мол қиялмен елітіп отырғанында, «папа» деген Азатының даусынан ой әлемінен бері оралды.

	— Папа, Мұхтардың мұражайына бұрылайын ба?

	Әкесінің уәжін күтіп, айтқанын қалт етпей жасауға бейіл.

	— Жоқ. Оның өзіне арнайы, бөлек келу керек. Тіке жүре бер.

	Бауырын кеңге жазған қара жол еріксіз адамды ойға шақырады. Бір сәт Тоқтар өзімен өзі қалып, пендеге шалдырмайтын қитұрқы қиялдың соңынан дедек қаққан. Марқұм анасын есіне алды. Тұтқындалардың алдында Жармаға сапар шегіп, сонда бір балаша насаттанған ең қымбат адамының кескіні елестеді. Енді, міне, асыл қазынасын жоғалтып, көңілі қоңырайып—ақ келеді. Жарықтық, жалғызын аузымен тістеп жүріп өсірді ғой. Өмірдің қысталаң тұсында жөн тауып, тығырықтан шығуға қаншама ықпал етті. Әйтпесе төрт—ақ сыныптық білімі бар Тоқтардың осындай дәрежеге жетуі неғайбыл еді. Оның өзін украинша оқыды, қарапайым ғана жатаған ауылда қазақша мектеп жоқ еді. Не деген қасірет десеңші!..

	Он үш, он төрт жасында шаруаға араласып, мектепті біржола жылы жауып қойды. Қолдарында атасы мен әжесі бар, соғыстан кейінгі тұрмыс өте ауыр, жалғыз анасының сүрлігіп жұмыс жасағанына жаны ашыды. Сондықтан бір шетіне шығысып, әбден азап шеккен шешесінің аз да болса белін жазуға тырысты. Көзі көріп, мейлінше санасына сіңген кәсіп — теміржолшылық. Атасының ісін мирас етіп, бұл да нәпақасын шойын жолдың бойынан теріп жеуге пейіл қойған. Бірақ қабырғасы қатпай кіріскен кәсібін өміріне серік етпеді. Тағдырдың басқа да ұсынбақ сыйлары бар екен. Табан аудармай сол жерде біраз тірнектеніп, соңғы жылы кешкі мектепті де бітіріп шықты. Одан кейін шопырдың оқуын тауысты. Ізінше армия қатарына алынды. Ол жаққа үш жыл уақытын сарп етіп, ауылға оралды. Келе салысымен рульге отырды. Машина айдай жүріп, сырттай институтқа оқуға түсті. Төртінші курсты бітіргеннен кейін милициялыққа бет бұрған. Оның өзінде де шақырту қағаз жіберіпті. Әйтеуір бұл іске содан басы байланып, іргесі ажырамады. Осы жолда еңбегінің жемісін де жеді, зауал да тартты. Сонда да беті қайтар емес, сол милициядағылармен жағаласып, көкірегімен жер айырып, әділдік үшін күресуде. Өзін милицияға апарған да баладай аңғал көңілінің шікәмсіз шырқы шығар. Мұныңша форма киген адам қара қылды қақ жарар, қарашыға қайырымдылық танытар нағыз періштелер сияқты көрінетін. Сондықтан да дәл сондай азаматтығын арзандатпайтын адам болуға ұмтылғаны ақиқат.

	«Қазақтың бүкіл тауқыметін арқалаған Абайды ағайын арасындағы басы артық сөз құртты» деген әжесінің уәжінің қадіріне енді жеткендей. Ел ішіндегі пысықайлар Абайдың патша ағзамның саясатына қарсы адам екенін дәлелдеп, тұс—тұстан оязға шағымдануы көбейіпті. Сондағы қойған кінәлары: «ішкі Ресейге жақпай, Семейге айдалып келген ойы бұзық қауіптілердің Абаймен жарасым табуы». Ақыры алтын басты азаматты жауапқа тартып, үйіне тінту жасаған. Содан біраз бейнет көріп, отбасына аман оралады. Тіпті, аға сұлтан Құнанбайдың да Омбыға айдалып барғаны, бір кезде айрандай ұйыған өлкеде сайтанның жүгіріп өткендігінен, сірә. Олардың қасында Тоқтар кім еді, кімнің шікірәсі? Аздап ағайынның «ермегіне» айналғанына, жүйкесіне ептеп салмақ түскеніне бола тонын отқа тастамақ па?

	— Папа, Еңлік — Кебекке таяндық.

	Бағанадан бері әкесінің қалың ойға шомғанын көріп, Болат сол бір сәтін бұзуға тайынған. Мұны рульдегі Азат та аңғарып, машинаны барынша баппен жүргізеді. Енді мына тағы да киелі тарихи тұсқа таянғанда Болат шыдамады.

	— Ә—ә, жарықтық... Келіп те қалыппыз ғой. Әй, Жолымбет, бұрыл, тоқтайық.

	Әкесі «Жолымбетті» балаларын еркелеткенде айтатын еді. Жолымбет арғы аталары екен. Көп нәрсенің байыбына бара бермейтін ұшқалақ, тұзы жеңіл болса керек. Сондықтан арсың—гүрсіңдерге Жолымбет деген аты таңылатын, әрі ел аузында есімі мәтелге айналған.

	Азаттың езуі жайыла бір күліп алды.

	Машина лезде жолдың жиегіндегі, еркіндікті аңсаған қос ғашықтарға орнатылған ескерткіштің жанына жетіп тоқтады.

	— Иә, біссімілла рахман рахим, сені де көретін күн бар екен—ау. — Есікті сөйлей ашып, қолына тақиясын ұстай түсті. Көзін ескерткіштен алмаған қалпы қайратты шашын артқа қайырды да, тақиясын төбесіне киді. Баппен басып, белгінің қасына таянды. Жанына іркіліп, біраз үн—түнсіз бөгелді. Сосын сол жақ қапталды ала созылған Шыңғыстың быжырқай—быжырқай шоқысына назарын салды. Монтаны қоңыр тау бұған да аса бір ыстық ықыласпен қарайтындай. Бәлендей асқақ болмаса да, жарықтықтың жаратылысы әсте ерекше—тұғын.

	Көбіне жалаңаш тастар. Дәу, үйдей тесік тастар ешкімге ұқсамайтын өзгешелігін әманда танытып тұратын еді.

	Туған жердің келісті кескіні қараған сайын көз құмарлығын арттырып, жаныңды жадылай береді, жадылай береді. Тоқтар да сондай алақұйын күй билеп, біраз бөгелгенін аңғармады. Ұлдары ығына жығылып, «жүрейік», «тоқтайық» деп шаужайынан қаққан емес.

	Осы таңғажайып сұлу табиғатты көріп дал—дұлы шыққан бір жапырақ жанын тепшіп, жыртық көңілін бірледі. Әлден уақыттарда барып көлікке қарай беттеді.

	Асфальт жолдың табанына салған машина тағы да жүйтки жөнелді.

	— Ұлы құда бұрынғыдай «Абайда» тұрғанда бүгін үлкен той болатын еді. — Тоқтар серпіле сөйлеп, бір күліп алды.

	— Ол кісі сөздің мәйегін тамызып, бүкіл жұртты аузына қаратып көсілер еді, шіркін.

	«Ұлы құда» деп келе жатқаны — Ерланның әкесі — Кеңес. Ұлдары кішкентайларынан бірге жүріп, бірге тұрғаннан кейін, әке—шешелері де балаларының арқасында танысып, араласып кетті. Ақыры екі ұл бүгінгі заманға тосындау қылық көрсетіп, ежелгі дәстүрдің жөнімен пәтуаласыпты. Оны Тоқтар кейін естіді, ол кезде түрмеде еді.

	— Осы достығымыз мәңгілікке кетсін, — деді Ерлан бастары бір оңаша тоқайласқандарында.

	— Ұрпағымыз айта жүретіндей... — Болат та құлшына құптады.

	— Онда сыйластықты сүйек—іліктікпен жалғастырсақ...

	— Келістік! Бірімізден ұл туғанда, бірімізден қыз туар.

	Уәдені осыған байласты.

	Тел өскен қос құрдас қатар аяқтанды. Бірақ ол кезде Ерлан Алматыға көшіп барған еді. Бір күні Болаттар жеделхат алды: «Шүйінші, келін балаларың дүниеге келді!» деп жазылған екен. Болат қуаныштан абдыраңқырай тосылды. Мына жарық дүниенің есігін ашқан нәрестеге қандай сыйлық апарарларын білмеді. Ақыры әйелі екеуі жақсылықтың нышаны ретінде неке сақинасын алып, Алматыға ұшты. Тірліктің тылсымымен енді тыныстаған шынашақтай келіндеріне үкі тақты. Сөйтті де, шілдехананы өткеріп, Семейге қайтты.

	Араны үш жұмадай мезет аралады ма, араламады ма, Болаттың қосағы босанды — ұл тапты. Енді бұлар Ерланға жеделхат салсын. Ертеңінде—ақ досы отбасымен ұшып жетті. Көтеріп алған үлкен кілемдері бар. Құшақ пен құшақ айқасты да, ізінше той—думан басталды.

	— Енді шынында да құдай тілеуімізді беріп, құда болдық. — Болат насаттана сөйлеп, жарқын—жарқын күлді.

	— Құдалығымыз құтты болсын! — Ерланның үні де шадыманды естілді.

	Сөйтіп, олар бұрынғы—соңғының жолымен бесікте жатқан шикі өкпелерді атастырып, достықты туыстыққа жалғады.

	— Бүгіннен бастап әкелерімізді, — Ерланның көзі күлімдеп, рюмкасын жоғары көтерді, елдің бәрінің назары соған ауған, — «ұлы құдалар» дейміз!

	Отырғандар ду қол шапалақтап, орындарынан түрегеліп кетті. Мынандай ыкылас аясында Болат бала күннен бірге жүрген досын құшақтап, бетінен сүйді.

	Болаттың жадына сол уақ еш мүлтіксіз оралды. Өмір орнында тоқтамай өз арнасымен жылыстаған сайын, там—тұмдаған қуанышты сәттер ұшырасатын. Әйткенмен, тұтастай бір жағы ойсырап, әкесінің тар қапаста зарыға телміруі көкейінде зіл болып жатты. Сондықтан да еш алаңсыз насаттану оған ол кезде тосаңдау—тұғын. Осы тұста Ерланның «әкелерімізді «ұлы құдалар» деп атайық» деп ұсыныс айтуы — нағыз жөн білетін адамның ісі еді. Әлгі заматта жүрегі аунап түсіп, еркінен тыс атып шыққан екі тамшы жасты теріс айнала беріп сүртіп тастаған.

	* * *

	Бірді бірге сабақтап, алып қашқан ойдың ырқымен межелі тұсқа жеткендерін де аңдамады. Бауырын кеңге жазған белең—белең Жидебайдың қырқасы көз алдарында. Соның бір кезеңіне қоныс тепкен Абайдың қыстауы. Міне, неше жыл көрмесе де таныс мекен Тоқтардың көзіне оттай басылды.

	Машина тоқтасымен, мұражайдың адамы қарсы алды.

	— Ассалаумағалейкүм!

	— Уағаликуммассалам! Қош келдіңіздер!

	— Рахмет! Абайдың басына зиярат етейік деп, Семейден арнайы шықтық.

	— Оларыңыз оң болған екен. — Назарын, негізгі әңгімесін Тоқтарға бұра сөйледі. — Онда мына үйінен бастайық.

	— Жақсы.

	Іші баяғы жылдары өзі көргендегіден сәл—пәл жаңа бұйымдармен толығып өзгерген, әйтпесе дені сол қалпы. Ептеп, қонақтарды қабылдау тәртібі еуропашаланыпты. Соған қарағанда сырт адамдардың қатынауы артқанға ұқсайды.

	Ал қорым бұрынғысынан да әлдеқайда тозған. Қазақтарда моланы жаңартпайтын ежелгі салт бар, бір жағы соған да жорыды. Зиярат ете аруақтарға бағыштап құран оқыды.

	Осы сапар Жидебайдан байқаған жаңалығы — Шәкәрімнің моласы болды. Жарықтық, қалың қорымнан оқшау, шеткерірек жерленіпті. Басы да қарайтылған, бірақ бұған дейін ешкім айтпай келген. Соңғы жылдардың жаңғыру лебімен беті ашылып жатқан жайт екенін топшылады.

	Бас—аяғы бір сағаттың о жақ, бұ жағында қасиетті де тарихи қыстаудың ештемесін қалдырмай аралап шықты.

	Әлгі өздерін қарсы алған адам мұражайдың директоры екен. Ол кісіге шексіз алғыстарын айтып, қайта кері қайтты.

	Сарайы саңғырай, қасиетті мекенімен көзайым болғанына қунап, жаны сергіп сала берді. Әр нәрсеге аңтарыла қарайтын жас баладай, мына жалған дүниеге көзі тоймай құныға түсті. «Мыңмен жалғыз алысқан адамның» басына барып тәу еткеннен кейін бе, тіптен рухтанып, мұқалған қажыр—қайраты қайта жетіліп, шыңдалғандай дүр сілкінді. Есіне жарықтықтың жүз жиырма бес жылдық тойы оралды.

	...Әдеттегідей елден бұрын милицияларды топылтып, төкті кеп. Тоқтар да солардың қатарында тәртіпті қадағалаушылардың бірі ретінде барған. Адам деген сапырылысып, тоқтаусыз үстін—үстін ағылады. Көбісі және негізгі сыйлы қонақтар Алматыдан шақырылған. Небір марқасқалар төбе көрсетіп қалады. «Бауыржан Момышұлы келіпті» дегенді құлағы шалды. Ақырындап сұрастыра жүріп, қай үйге түскенін де біліп алды. Ойы — аңыз адамға реті келсе сәлем беру. Арасына уақыт салып, бір—екі мәрте сол үйдің алдынан ары—бері өтті де. Бірақ ешқандай көздеген кісісімен жолыға алған жоқ. Сосын «жарайды, жолығуды жазбаған шығар» деген оймен қойған.

	Кеш те батуға таянған мезет еді, сөйтіп алағызған көңіліне сабыр суын сеуіп тұрғанында бөлім бастығының қылпы байқалды. Аяғын апыл—ғұпыл басып, өкшесі жерге тимей ұшырта заулатады. Әншейінде тым сабырлы адамның мұндай мазасы қашқан сәтін көру тосаңдау екен. Қасына жеткен бетте:

	— Мәнкенов, Момышұлы бір нәрсеге ырза болмай, ши шығарды. Бар, тілін тапшы! — Түкірігіне шашалып, кекештене сөйлеп, қалш—қалш етеді. Сұсынан сұс қалмаған, әншейіндегі нарттай қызыл орыс одан сайын өрт болып алыпты.

	— Мақұл, Иван Адамович! Бірақ...

	— Не бірақ?..

	— Ол кісінің мінезі қиындау деп естуші едім, көнсе жақсы... — Тоқтар да қапелімде «әлде қайтеді?» деген оймен мүдіріңкіреді.

	— Көндір! Әйтпесе бәріміз құримыз. Біздің участоктағы киіз үйде ол. — Жаны қысылып, жаналқымына тақалғаны көрініп—ақ тұр.

	— Жарайды.

	— Жүгір.

	Жүдемдете басып әлгі үйдің тұсына таянғанда, бір топ адамның ошарыла үймелегенін байқады. «Өрт сөндіретіндей жетпей, байыпты көрінейін» деген шамамен, сабырлы кейіпте аяғын салмақты басты. Сөйткенінше сусар бөркін бір жақ шекесіне қарай қисайта киген, өңірі ашық адам өзіне қарай келе жатты. Оның қою мұрты көзіне жылыұшырады. Таңертеңнен бері сәлемдеспек ниетпен іздеген адамы — осы. Бір қолында таяғы бар екен. Келесі қолында трубкасы барын аузына апара беріп, ізінше көк түтін бұрқ еткенде байқады.

	Сөйткенше жанынан жаймен өтіп, ілгері озды. Сәлемдеспек болған жоспары әдірам қалды. Бетпе—бет таянғанда дәнеме де істей алмай, тіл—аузы байланғаны. Әрі өңі тым сұсты екен, оның үстіне қауым ел бәйегі шығып соңынан бүгежек қағады. Ешкімнің бір ауыз тіл қатуға мұршасы жоқ. Әйтеуір, байқағаны, бәрінің іс—қимылдары жазықты жан сияқты. Бастапқыда сабырға шақыра сөйлеп, тиісті сазайларын алса керек, мыстай боп, мысықтабандап қана ілбиді.

	Тоқтардың жадына бастығының тапсырмасы түсті. Абдыраған есін тез жия қойып, оншақты қадам ұзап кеткен кісінің соңынан түре қуды. Өкшелеп келді де, «орысша сөйлесем бе, қазақша сөйлесем бе?» деп, сәл ойланып барып:

	— Жолдас гвардия полковнигі! — Қолы шекесіне сарт етіп, честь берді. — Бір ауыз сөз айтуға мұрсат етсеңіз. — Аузына ана тілі орала берді. — Рұқсат сұрап тұрған панфиловшының ұлы. — Соңғы ойдан шығарған өтірігіне құлағы ду етіп, шімірікті. Әкесі соғысқа қатысқанымен, қай майданда болғанын білмейтін.

	Баукең қалт тоқтап, жеп жіберердей өткір көзін көзіне қадап, сәл—пәл бөгелді. Соның өзіне Тоқтар буын—буынынан әл қашып, есінен айырылып қала жаздады. Сосын батыр басынан аяғына, аяғынан басына тағы барлай көз жүгіртті.

	— Иә, жолдас аға лейтенант, мен сізді тыңдап тұрмын. — Ерніне трубкасын апара беріп, бұған сол қырын қалпы иығының үстінен үн қатты.

	— Мен, әкем панфиловшы болғаннан кейін, сізге сәлем беруді өзімнің парызым деп санадым. — Сөздері шашыраңқы шықты.

	— Әкең тірі ме?

	— Майданнан оралмады.

	— Ым—м—м... — Мақұлдағандай басын мақсатсыз изеді.

	— Мен сізге бұл өңірден аттанғаныңызша қызмет етсем деп едім...

	— Онда шақырт машинаны! — Бас жоқ, аяқ жоқ, бірден осылай деді.

	— Той бітпей қайда барамыз, жолдас полковник? — Енді—енді өзіне келіп, бойын игерді.

	— Семейге! — Шорт кесті.

	— Жолдас полковник, бұла еркелігіңізді халқыңыз көтереді, аруақ көтере ала ма?

	Момышұлының өңі құп—қу болып кетті. Мұны шайнап тастайтындай сұсты кейпімен ызбарлана қадалды. Тоқтардың жүрегі шым етіп, «бүлінген нәстені одан сайын былықтырдым—ау...» деп, зәресі зәр түбіне жетті. Сөйткенінше батыр ашуын сыртқа салған мысасынан қайтқандай, өңіне болмашы шуақ жүгірді.

	— Сен шынында да панфиловшының баласына ұқсап келесің. — Трубкасын баппен бір сорып қойды.

	Мына сөзден кейін барып Тоқтар жеңілденейін деді. Енді байқады, ел жан—жақтан қаумалай қоршап алыпты.

	— Олар да аруақтан аттаған жоқ еді. Аруақты сыйлағандарының арқасында ғана Мәскеу мызғымай қалды. Сен менің Ақжолтайым сияқты екенсің. — Жанына таянып, иығынан ұстады. — Баста ордаңа, көрсет қызметіңді!

	Күллі қаумалаған жұрт осы сөзді күтіп тұрғандай, лездің арасында жан— жаққа шашылған тарыдай пышырап, тарады да жөнелді. «Жүріңіздер, жүріңіздер!» деген бір—екі дүркін қолқалау да естілді. Қайда апарарын білмегендіктен, әлгі ілтипат танытқан адамдардың соңынан ілесті.

	Алты қанат ақ ордаға дастарханды қайыстыра жасаған екен. Төрге көрпелерді қабаттай салып, құс жастықтарды топылта тастапты. Жаңа ғана шырқы қашып ойсыраған үй, заматында—ақ мейманасы тасып, думаны асқақтап

	шыға келді. Төрді толтыра батыр шынтақтай жайғасты да, аяқ жағына Тоқтар тізе бүкті.

	Қыз—келіншектер сылаң қағып үсті—үстіне етті де әкеліп, шайды да құйып құрақ ұшады. Дамылдар емес.

	Меймандардан екеуінен басқа ешкім жоқ. Сол үш—төрт адам кызмет жасап, шауып жүр. Бір кездерде барып батыр тіл қатты:

	— Итті иесі үшін сыйлайды. Халықты сен сияқты азаматтарының арқасында алғайды, ардақ тұтады. Жүрек көзден де көреген, соғысқа барсаң қаһарман болатын едің. Өйткені тым адал екенсің. Біздің батальонның комиссары Жолтайды көзіме елестеттің. Соған бола бұрылдым. Ныспыңды айта отыр ал, білісе берелік.

	— Атым — Тоқтар.

	Батыр жайдарылана жымиды.

	— Нағыз халықтық есім, «тоқта, ар» дегенге саяды екен. Бұла мінезден тоқтамайтын бойыңа біткен асаулық жоқ па? — Соңғы ләмі — әзілге бұрғандығы.

	Офицер жігіт тіл қата қоймады, нақтысы оқушыдай тақылдап кеткенім үйлеспес деп топшылады.

	— Бала тоқтамай шетіней берген соң, әке—шешемнің үмітіне жіп таққан сыңайы... — Бөгеліп барып жауап қайырды.

	— Так, солай де, «мінезіңде асаулық жоқ па?» дегенім содан ғой. Тоқтағаның дұрыс болыпты. Мен де әлгінде арға салып, тоқтадым.

	Лездің арасында өңінде жаңағы жайдарылықтың ұшқыны да жоқ, мұздай құрсанып шыға келді.

	— Сен, мүмкін, әскери поста қызметте шығарсың?!

	— Дәл солай, гвардия полковнигі!

	— Қазір бар да бастығыңа менімен отырғаныңды айтып, ескертіп кел.

	— Құп болады, жолдас полковник!

	Сыптығырдай жігіт орнынан ширақ қозғалып, атып түрегеліп сыртқа беттеді. Табалдырықтан аттағаны сол—тұғын, қыстыға шыққан «Тоқтар Әндірбайұлы!» деген үнді құлағы шалды. Жалт қарап еді, бүкеңдей басып келе жатқан Иван Адамовичті көрді.

	— Баукең қалай, ашуы қайтты ма? — Бірінші сауалы осы болды.

	— Сабасына түсті.

	— Жарайсың, Тоқтар! — Өңінің әрі кіре жымиды. — Жанымызды бір алып қалдың. Әйтпесе бұл оқиға обкомның бірінші хатшысы Морозовтың құлағына жетсе, біздің саудамыз бітетін еді.

	— Иван Адамович, — нәшәндіктің сөзін бөлді, — мені «бастығыңа ескертіп, қайтадан қайтып кел» деп жіберді.

	— Бірге болыңыз, бірге, бірге... Басқа жақты өзім қадағалаймын. — Қолды— аяққа тұрмай безек қағып, дамылсыз басын изеді. — Әйтеуір, ши шықпай, риза күйде аттансын.

	— Мақұл, бар күшімді саламын.

	— Сөйтіңіз, Тоқтар Әндірбайұлы.

	— Жақсы.

	Сол түні сәлем беруді ғана арман еткен асыл ағамен таң атқанша бірге дәмдес болып, құлағының құшыры қанғанша әңгімесін тыңдады.

	— Бір тиындық майшамнан кезінде бүкіл Мәскеу өртеніп кеткенінен құлағдар шығарсың? — Ойлы да тұңғиық жанарын Тоқтарға аударып, бұдан жауап күткендей біраз бөгелді. — Бірақ қанша әлеуетті де зұлматты снарядтардың жалынына өртенбеді. Оның себебінің не екенін білесің бе?

	Тоқтардың не «иә», не «жоқ» деп жауап қайыруға дәті бармады, қапелімде жаза басып, жарасымын тапқан мына салтанатын кездейсоқ бұзып алудан қорықты. Сондықтан не де болса үндемегенді жөн санады. Онысы дұрыстыққа бастағанын аңғарды. Батыр тағы да сөзін сабақтады.

	— Өйткені ол кез орыстың шонжарлары төңірегіндегі өркениетке еліктегендігінен, өз қағынан өзі жерінген шақ—тұғын. Әлгілер ана тілінде сөйлегенде, сөздерді әдейі бұра тарта қолданатын. Ондағысы «біз нағыз ақсүйек орыспыз, сонымен қатар ұлықпыз, сондықтан туған тіліміздің емлесін бұза сөйлеуге қақымыз бар» деп қорытты. Бұл қаракет ұлттың негізгі діңін шірітті. Сондықтан құны бір—ақ тиын майшамның оны жағып жіберуге қауқары әбден жетті. Ал екінші дүниежүзілік соғыста бомбының да Мәскеуді отқа орай алмағаны, өздерін ақсүйектікке санаған, нәтінде жеті атасынан бері қара табандылықтан арылмаған мұжықтардың «ақылды бола бастаған» тұсы еді. Бір сөзді қайталай беру арқылы олардың сілесін қатырып, яһудилер «ләббай» ұрғызып қойған болатын.

	Тоқтар мына ләмнің байыбына бара алмай, астарын неге жорырын білмей есі шықты. Оның қатты әуреленгені сондай, тұс—тұстағы киіз үйлерден әуелеген ән қанатын да, сыңғырлай жеткен қыз—келіншектердің үнін де естімеді. Астарлы әңгіменің әдібін сөге алмай, өзімен өзі іштей арпалысып, айтылған ойдың ұштығын таппай әуреге түсті.

	— Иә, тіліміз байланып келеді, — ауыр күрсінді, — сол Абай атамыздан кейін «мыңмен жалғыз алысатын» біреу тумады ғой. — Жан қалтасынан қарманып оттық алды да, трубкасын тұтатты. Көк түтінді бұрқ еткізді. — Қазақ — ұлтшыл болуы керек, бірақ жүзшіл болуы қажет емес. Біз сияқты кішкентай ұлтқа рухы асқақ ұлдар керек, — деді баяу ғана.

	Тағы да әңгіме үзіліп қалды. Аңыз адамның бір көргеннен өзін мұнша етене санағанына еметайы езіліп барады. Бірақ бұл кісімен иығы тең емес, әлдеқайда төменде жатқанын аңғарды. Сондықтан да жарытып ештеме айтуға мұршасыз, әндемі сөзге әл бере алмай қыстықты.

	— Англияға бостандық әперген де, оны демеп отырушы да ақсүйектер қауымы екенін білерсің? Сол сияқты қазақ топырағына да жақсылықты жасаса өзінің кіндігінен өрген бел баласы жасайды. Әттең, кешігіп келген бақыттан жаман еш нәрсе болуы тиіс емес. Ол деген бір қасірет, зәбір—жапа. Өйткені біреу дер шағы — 25—інде жеткен қуанышқа, енді біреу 75—інде қол артады. Бірақ ол асқақ мәртебе сол дәрежесінде болса да еш қызуы жоқ, қызығы жоқ дүниеге айналады. Әрі—беріден кейін әлгі адам ата сақалы аузына шыққандағы табысына қорлануы да мүмкін. — Баппен трубкасын сорды. — Бізсіз Қазақстан өмір сүре алады, ал біз Қазақстансыз өмір сүре алмаймыз. Қазақстан да бізсіз өмір сүре алмайтын уақыт туар.

	Таң да құланиектеніп, төрт құбыла тұтас сарғая бастады. Өзін қонақты әбден қажытқандай сезінді.

	— Бауке аға, жол соғып, шаршаған боларсыз, демалыңыз.

	Батыр төс қалтасынан күміс сағатын шығарып, қақпағын ашты да әйнегіне үңілді.

	— Жарайды. — Тағы да көк түтінді бір бұрқ еткізді. — Адам бойындағы әдеттің асылы — аз сөйлеу. Көп тыңдадың, рахмет. Онда ас қайырайық. Біссімілларахымаллаһи, — деп, алақанын жайды. — Ақ жүрек болсын жолдасың, адалдық сені қолдасын. Жақсылық үшін тірессең, жаныңды арың қорғасын. Арынды болсын шабысың, алымды болсын табысың, найзадай болсын намысың. Ер жігітке бәрі сын: қиындық көрсең мұқалма, ауырлық көрсең жұқарма. Қамқоршы бол кішіге, үлкенді үлгі тұт алға! Аллауакпар!

	— Айтқаныңыз келсін!

	Ол кісінің кеше кешке неге шамданғанын білмеген қалпы сергек көңілмен серпіліп, сыртқа беттеді. Түнімен тынбаған ел ептеп сирегендей көрінді. Негізгі тойдың думаны бүгін басталатын еді.

	Өткенді екшеу үшін жападан—жалғыз жолға шыққан дұрыс сияқты. Міне, алыпқашты елестің соңынан ілесіп, өмірінің шиырлаған сүрлеуіне соқтықты. Дәл сондағы Баукеңнің батасы мұның келешек өмірін пайғамбарлық данагөйлікпен көріп, алдын ала соған жігерлендіріп тұрғандай екен—ау?.. Тағдырдың сынағына түскенде жолдасы ақ жүрек болды, адалдық қолдады. Жақсылық үшін тіресті, қашан да ары қорғау болды. Ер жігітке бәрі сын екен: белшесінен байлыққа бату да, бес еркектің буына піскен қызмет те, қиындықтың ащы дәмін тату да. Бірақ соның бәріне ақыл мен парасаттылық басшылық жасайтыны қандай жақсы.

	Тағы бір нәрсені осы уақытқа дейін байқамай жүріпті. Марқұм атасы мен әжесі де оңай ғұмыр кешпейтінін күні бұрын айтып қойған екен ғой. Тұңғышы Өмірбегі туғанда — өмір үшін жаныңды жалдап күн кешесің, Болаты туғанда — сол қиындықтың бәріне болат темірдей бекемдік таныт, Қайраты туғанда — қайратыңды жи да зұлматтың бәрін жең, Азаты туғанда — пешенемізге жазылмаған азаттықты қажымай—талмай ізде деп жөн сілтеп кеткендей.

	Тасты тасқа соқсаң ғана ұшқын шығатынындай, ойды ой ғана тудырып, санаға саңылау түсіретінін енді екшеді. Абай атасының басына келмесе, Баукеңмен жолығысуы ойына оралмас еді. Содан соң батырдың батасы есіне түсті. Сол арқылы атасы жасырған жұмбақты шешуге мүмкіндік туды. Енді ойласа, ол сөздердің сырын ұғу үшін отыз жылға тақау уақыт қажет болған екен. «Қайран көненің адамдары—ай, әр сөзінің астында алты қабат астар жататын...»

	Күн еңкейіп, көлеңкелері ұзара бастады. Көліктері қанша жүрдек дегенмен, барып—қайтуы 400 шақырымдық ұзақ жол ептеп әлдеріне тие бастағандай. Оны бірінші Тоқтар сезінді. Арқа—басы құрысып, жауырынының ортасы ашыды.

	Түрмеде бір осылай тұла бойы сіресіп, табанынан бастап сонау көк желкесіне дейін удай ашығаны бар. Бәріне өзі кінәлі. Абақтыдағы жылдары

	іштей мойындаған нәрсесі, басына үйірілген бәле—бәтердің бәріне адамның өзі жазықты. Пенде қандай жағдайда да айыпты бірінші өзінен іздеуі тиіс.

	***

	Іле аудандық сотының қаулысына сай бас бостандығы жоқ режимнен босатылуына төрт—ақ тәулік қалған. Кісі мұндайда үйреншікті тірлігінен алжасып, көңіл алағызып, ештемеге зауқы соқпай бойкүйездікке ұрынады. Сосын уақыт өте ме, секундтар да қалыптағы зыпылдайтын жүрдектігінен жаңылып, тіліне тас байлап алғандай анда—санда бір сырт етеді. Шажырқайдың безіндей болған күн, төбеден аумай желкеден қыдияды да тұрады. Ұясына кірсе — көрпесін тарс бүркеніп алып түстің бір уағына дейін ұйықтайтын, бастық көкелеріміздің үйіндегі жеңгелеріміздей кербезденіп, шықпай қояды. Тура кәдімгі ертектегі тұрса — отыра алмайтын, отырса — тұра алмайтын мыстан кемпірдің кебінде.

	Міне, осы, жаратқанның жанарын аңдығаннан кейін асқа тәбет шаба ма, әлде кірпігің айқаса ма? Еркіндіктің лебінен тың алып, қазығының аумағын ғана шиырлап, арқанда қатқан сәуріктей аласұрып, іштей мүжіліп тынасың. Жан тызақтағанда өзіңді қоярға жер таппай сенделеді екенсің.

	Сөйтіп, төсегінде әлем—тапырақ хал кеше дөңбекшіп, бұл дүниеге сыймай беймазданған соң темір тәртіптің бар екенін де бір сәт ұмытты. Орнынан түрегеліп, сыртқа беттеді. Табалдырықты аттағаны сол еді, «Тоқта!» деген пәрменді үн қараңғылықты тіліп өтті. Үннің иесі жоқ, тек мүйіз өкшенің табанындағы нәлі цемент еденге тарс—тарс тиіп жақындап келеді. Бірте—бірте сұлбасы білінді, содан соң нобайы анығырақ көрінді, бара түр—әлпеті айқындалды. Отрядтың бүгінгі кезекшісі Судин екен. Шартық қарны тырсылдап, портупейі болмаса ақтарылып кететіндей. Жирен мұрты тікірейіп, көкшіл жанарлары зәлімдікпен жыланкөздене қарады.

	— Ә—ә, Мәнкенов, түсіңе әйелің кірді ме?! — Ырқ—ырқ етіп күледі. — Білем— білем, баяғыдан сенің ұйқың қашып жүргенін. Дұрыс, үйіне қайтатын адамның қалай кірпігі айқассын?

	Тоқтар үндемеді. Ал кезекші офицер өзі сауал қойып, онысына өзі жауап беріп, құлшына сөйлейді. Мақамының бәрі мысқыл, келемеж.

	— Жатып, жайланып ұйықтай алмасаң, мен сені тікеңнен тік тұрғызып ұйықтатайын. — Быттиған беті быржиып, езуі жиырыла күлді. — Әрі ауылыңа барғанда ағайыныңа не көрдім деп айтып барасың? Қарауыл! — Мойнын оң жағына бұрып, пәрменді дауыстады. Жаңағы үніндегі сайқымазақтық ызбарға айналды.

	Анандай жақтан «Мен!» деген дауыс естілді.

	— Сотталған Мәнкеновті корцетке жабыңыз!

	— Құп болады!

	Айдап апарып шифоньерге ұқсас темір жәшіктің есігін ашты да, бекітіп тастады. Бағанағысы жайшылық екен. Мынау тіпті тірідей табытқа салып шегелеп, терең қазып тепкілеп көміп тастағандай. Жүрегі алқымына тығылып, тынысы тарылып барады.

	Аяғы тала бастады. Мұның ішінде қимылдап, қозғалуға да орын жоқ. Арқасы мен кеудесі, маңдайы, екі жақ иығы темір қабырғаға тиіп тұр. Оның үстіне әбілет басқандай тастай қараңғы.

	Салмағын екі аяғына кезек—кезек салады. Бірақ барған сайын діңкесі құри берді. Сосын лажсыз жәрдем сұрай айқайлады. Әйткенмен, мал құлағы саңырау, жауап қатқан тірі жан болсашы. Ашудан есікті тебейін десе, аяғын қимылдататын да бос орын жоқ. Қолы екібастан көтерілмейді. Ыза, налаға булығып, әрі айқайлағаны бар, ентігіп қалды.

	Бір кезде санасына саңылау түскендей, шамырқанған ызақорлығына сабыр суын сеуіп, бәрін ақылға жеңдіре бастады. Неше жылғы серік еткен төзімін сарқып алмай, өзін—өзі игеруге тырысты. Әйткенмен, басы зеңіп, көз аңғары зіл тартқандай. Бірте—бірте аяғы жансызданып, томарға айналған сияқтанды. «Шыда, шыда, сәл шыда...» Көзін жұмып, осы сөздерді қайталай берді. Сәт сайын өне бойы қарысып, денесінде тұтас әлеуетті дуыл өршіді. Әлдебір уақыттарда табаны удай ашып, көк желкесіне дейін тотияйын сеуіп қойғандай болды. «Қазір, қазір...» Сонда да өзін қайрап, жігерлене түсті.

	Әйткенмен, әу баста жүйкесін қазымырлана жеген уайым, сосын кездейсоқ шамдану табандылығын түгесіп кетіп еді. Жүрегі соғу қалпынан бұзылып, кеудесі сығымдалып, демі тарыла берді, тарыла берді. Ақырында талықсып, онысыз да табыттай темір жәшік түнекке ұласып, дүние төңкеріліп сала берді.

	Есін жиғанда белгісіз бөгде төсекте жатқанын аңғарды. Қай мезгіл, қанша уақыт өткенін тұспалдай алмады. Байқағаны — басы дыңылдайды. Әйткенмен, он екі мүшесі дін аман сияқты.

	...Түнде оның корцетке жіберілгенін, кезекші офицердің барқырай айқайлаған үнінен оянған түрмедегі бірнеше адам естіген еді. Олар жалма—жан өздеріне ғана мәлім байланыс торабы арқылы Танға хабарлады. Тан ақсақалды құтқару үшін шұғыл шешім қабылдап, түнгі ауысымдағыларға шамды сөндіру жөнінде дәл сондай тәсілмен бұйрық берді. Ол жұмысшылардың арасында «Медведь» бар—тұғын. Жүндес сары ештемеден қаймықпай, бірден шаруаға кірісті.

	Мұндай жүрекжұтқандыққа бару сотталғандардың бірқатарының қолынан келетін. Өйткені қандарына әбден қарайған. Қайта, көпшілік мәні бар дүрбелең — оларға уақыт өткізудің ең бір оңтайлы тұсы. Сондықтан мекеменің құлағын елеңдетер оқиға жасауға бейім. Себебі таяқтан қорықпайды — әбден еттері өліп кеткен. Тіпті, керек кезінде өздерін өздері жарып тастаудан да тайынбайды, жандарын аяған емес. Сондай әрекеттен бақиға бет бұратындары да бар, бірақ өзекті жанға қашан да бір өлім. Ол — пешенеңе қарай дәм—тұздың таусылғанына байланысты. Сондықтан айбынған ажалдан да ыққан емес. Ажалдан қорықпаған адам тергеуден, сұрақтан қаймыға ма? Маңдайына автоматтың ұңғысын тіресе де селт етіп, міз бақпайды. Одан сайын кеудесіндегі қайсарлығы қабындап, жан алушы жәбірейілдің өзіне ысылдап айбат шегеді.

	Жүндес сары қаптаған қарауылдың көзін ала темір—бетон құйып жүрген өзгелерден бөлектене берді. Шешініп, киінетін дүңгіршекке беттегенмен, соның маңындағы баспалдақпен жертөлеге түспек. Өте сақ мысықтабандап қозғалмаса, бәленбай аңдушы көз қапы жібермейді.

	Дүңгіршекке кіріп тістеуігін алды. Сосын тағы да жан—жағына баспалап қарады. Қару асынған «бақташылары» жуық маңнан білінбеді. Мұндай оңтайлы сәттің енді туа қоймайтынын анық аңғарған ол зып беріп тас сатымен төмен құлдилады. Бір аттап, төңірегіне үш мәрте назар аударады. Әзірше ештеме байқалмайтын сияқты. Міне, қалтарыста тұрып жертөленің ұзыннан—ұзақ созылған екі жағына мойынын созып, көз жүгіртті. Сөйткенше сонау биіктен прожектордың жарығы бұған қарай құйылып келе жатты. Дереу қабырғаның далдасына жабыса қойды. Ұры жарық тіміскіленіп, қуыс—қуыстың түкпірін шарлағанымен ешкімді қарауылына іліктіре алмады. Сосын, шарқ ұрып басқа жақты барлау үшін жарғанатша жалп етіп, ауды да жөнелді.

	Енді сезікті ештеменің болмашы уақыт аралығында туа қоймасын ұғынған «Медведь» ілгері өңмеңдей ұмтылды. Солға бұрылып, дымның иісі білінген дәлізбен дыбысын шығармай, аяғын барынша мұқияттықпен басты. Төбедегі алпауыт монтаждау цехының тарсылы анық білінеді. Одан басқа бейсауат үн аңғарылмады. Міне, межелі жерге де жетті.

	Бұлардың кез келгені қайда барса да айналаның барлығын барлап, бір нәрсе көздерінің қиығына болар—болмас ілінсе «керек болады» деген байламмен көкейіне тоқып жүреді.

	Бірде, ақсақалдарын ауыр жұмыстан құтқару үшін, бүкіл түрме аумағының су құбырын бітеп тастаған. Қанша білгір мамандар мен қырағы көрегендер келгенімен судың қай жерден жабылғанын таба алмады. Бір жұма

	әуреленді. Түрменің маңы адам жүре алмастай сасыды. Су деген алтыннан да қымбат дүниеге айналды. Әрбір тексеру сайын нәшәндік:

	— Айтыңдар, қай жерден бітедіңдер?! — деп, зікір салды.

	Бұлар:

	— Білмейміз, — деді бір—ақ ауыз жауап беріп.

	— Біз емес, өздерің киналасыңдар. Әжетхананы тілдеріңмен жалатамын! — Түрме қараушы одан сайын екпіндеп, итаршыдай шабаланды.

	Тұтқындардың ешқайсысы міз бакпады.

	— Сен, сен!

	Сұқ саусағын шошайтып, саптағылардың арасынан екі—үшеуін көрсетіп, азаптағыш электр орындығына әкетті. Бәрібір ештеме өндіре алмады. Арыстай азаматтар қолына, маңдайына, аяғына таңылған сым желісіндегі күшті тоқтың әсерінен кескен теректей сұлап—сұлап түсті. Оларды сүйретіп плацтың үстіне әкеліп үйді де, келесілерін шакыра бастады. Әлгілерді де шамалы уақыттан кейін топыракқа тойынбаған жыландай былқ—сылқ еткізіп, көпшіліктің алдына тастай салды.

	— Мені де апарыңдар! — деп акырды саптағы біреу. Сол—ақ екен, «Мені де!», «Мені де!» деген үн аспанды тітірентіп жіберді. Саптағы отряд жел шайқаған қайықтай қозғалып кетті.

	— Ауыздарыңды жабыңдар!

	Ашынған қауымды тәртіпке шақырмақ боп шәлтіреңдеген бір прапорщик өжелене екіленіп, ширектің алдындағы әлдекімді солқылдақ сойылмен салып кеп жіберді. Бұларға да керегі осы болды ма, жолдасын корғаштап оның касындағы тұткын прапорщикті кұлак шекеден жұдырыкпен конжитты. Осыдан кейін—ак сеңдей козғалған топ, сапты бұзып әскерилерге атырылды. Әлгіндегі екі солдаттың колындағы арпылдап тұрған каскыр иттің үні соңғы рет каңк етті де демде біржола өшті.

	Қолма—кол дабыл кағылып, автомат тарсылдай атылды. Біреулер тұзакка ілінген шілше кұлап, біреулер әлдекімдерді ырсылдай сабайды. Енді бір кайсылары калтарыска карай жанұшырып барады.

	Демнің арасында әкімшілікке әлеуетті күш жәрдемге жетті. Арсылдаған иттердің даусынан кұлак тұнады. Бұларға карай бүкіл әлемдегі иттің бәрі талап жеу үшін лап койып, жанұшырып келе жаткан сияктанды. Олардың артында мұздай каруланған бір батальон солдаттың каскалы бастары күнмен шағылыса екі жакка бірдей козғалады.

	Әп—сәтте жалаңаш колды адамдарды жылан жалағандай жайпап тастады. Қара плацтың үстімен кызылкүрең кан сызыла ағып барып, әр—әр тұста ұйып калды. Тұткындарды шетінен ұрып—соғып камераларға жапты.

	Мұны естіген көрші отрядтағылар да біраз дүрбелеңді салды. Акыры күзет күшейіп, бұрынғыдан да тәртіп катайды. Бәрібір жабылған кұбырдың кілтипаны табылмады. Сотталушылардың өздері киналды, бірак ол азапты азап деп емес, жігерді ширыктыра жанудың кұралына айналдырды. Акыры билік басындағылар жеңіліс тауып, күллі түрмені ашса — алаканында, жұмса — жұдырығында ұстайтын абактының ардагері Танмен келіссөз жүргізе бастады.

	— Біз негізгі мақсатымызға жетпей, алған райымыздан қайтпаймыз! — деді салған жерден Тан бетінің түгіне дейін тікірейіп.

	— Мақсаттарың бостандыққа шығу шығар?

	— Ол түпкілікті, шешуші мақсат. Оған дейінгі тірлігіміз бар емес пе? — Қанын ішіне тартып, одан сайын сазарды.

	— Қандай?

	— Кейбір адамдарға қатысты стратегиялық шешімдеріңді өзгертесіңдер.

	— Ол сонша маңызды ма?

	— Маңызды.

	— Онда құлағым сенде.

	— Мәнкеновті темір—бетон жасау цехынан, ең жеңіл жұмыс — халық тұтынатын тауарларға арналған жәшік жасайтын цехқа ауыстырыңдар. Ұқтың ба?!

	Өкіл ойланып қалды.

	— Не, қиналып жүр ме екен?

	— Әрине, ол кісіге ауыр тиеді. Бірінші, погонын сыйлаңдар, ол өздеріңді құрметтегендерің.

	— Мақұл. Онша қиын шаруа емес екен. Сендер суды қосыңдар.

	— Ең алдымен Мәнкеновтің жұмыс орны ауыссын, бәрі содан кейін болады.

	Өкіл үндей алмады.

	— Келістік пе?

	— Келістік.

	— Әйтпесе, бізге бәрібір, демократияшыл Кеңес Одағына кір келеді. Соны ойлаңдар.

	— Демократия түрмеге жүрмейді.

	— Кім айтты?

	— Мен айттым!

	— Олай болса халықаралық құқық саласын оқып, дүмбілез біліміңді көтеруге кеңес беремін. Әзірше жүре беріңіз, ертеңгі жағдайға қарап көреміз.

	Өкіл бұдан әрі әңгімесі таусылып, лажсыз камерадан шығып кетті.

	Танның айтқанындай—ақ, ертеңінде Тоқтар жеңіл жұмысқа ауыстырылды. Соны хабарлап, өкіл тағы да «қадағалаушының» «хатасына» бас сұққан. Бірақ түрменің «төресі» ол жаңалықты әлдеқашан естіп алған—тұғын.

	— Мақұл, сендер уәдеде тұрдыңдар, мен де сөзімді жерге тастамаймын.

	Оны осындай бір—ақ ауыз сөзбен шығарып салды. Сосын «Медведьке» бұйрық берген. Ол ешкімнің көзіне ілінбей—ақ өздері бітеген су құлағын оп— оңай ашты да тастады. Тіпті, қарауылшылар кімнің ашып, судың қайдан келгенін де білмей сандарын соқты. Кейін, осы осал тұстарын ойлап, абақтының ішіндегі жойдасыз істерін шектей бастады. Бірақ тынбай ізденген кәнігі кәсіпқойлар ол кілтипанның құпиясын таппай қойсын ба, ақыры тапты.

	...Осы жертөлемен өткенде жуан кабельді тоқ желісін байқағаны бар. Онда да цемент—гипстен жасалған құбырдың бүйірінде иненің жасуындай тесік қалыпты. Соған үңілгенінде үлкен тоқ торабының үстінен түскенін аңдаған.

	Содан бері бір кәдеге жаратармыз деп, ары—бері жүрген сайын қолына әдейі сойыл алып, соның дүмімен елеусіздеу нұқып қоятын. Сөйте—сөйте қуыс әбден үлкейіп тынған. Қазір төмендегі су құбырларының біріне шығып, тістеуікпен қиып жіберсе бітті.

	Тістеуігі де өзіне әндем жараса қалған — ұзындығы жарты құлаш. Екі сабына тоқтан қорғайтын жуан рәзіңке шлангілер кигізілген. Оны алдын ала дүңгіршекке кіріп—шығып жүріп, әдейі дайындап қойған.

	Ойланып тұрмай, асығыс іске кірісті. Төменгі құбырларға шығып еді, қолындағы құралы жоғарыға еркін жетті. Сүйір тұмсығын тесіктен тығып, ары таман жүгіртті де білеу сымды тістеуіштің азуына салып, шірене басып кеп қалды. Сол заматында—ақ от жарқ—жұрқ етіп, қолындағы тістеуікті сілкіп лақтырып жіберді. Оның уысынан қалай ыршып кеткенін де аңғармады. Бір байқағаны, өзіне қарай лап берген прожектордың сумақай жарығы заматында сөнді де, тынды.

	Құбырдан секіріп түсіп, тістеуігін іздеді. Жерге бүгежектеп, еденді сипаланғанында да құлағы түрік болды. Төбесіндегі темір—бетон құйып жатқандардың да тіршілігі тоқтағанға ұқсайды. Алайда ішін тарта ұлыған қауіп—қатер дабылы миды солқылдатты.

	Көп қиналмай тістеуішін тауып ала қойды. Енді заулатқаннан заулатып, жол—жөнекей құралын жасыруы тиіс. Сосын сезік тудырмай өз орнына жетуі, бригадасына араласып кетуі ләзім.

	Абыр—дабыр басталды да жөнелді. Түнгі ауысымдағыларды басқа ұрып тұрып санап, түстеп, түгендеп камераларға әкеп, топылтып тықты.

	Судин өзінің аңғырттығымен жасаған кінәратын енді ұқты. Бұның кезекшілігіндегі төтенше оқиғаны мекеменің бастығы естісе, маңдайынан сипай қоймасы мәлім. Шамның өшкені, жарайды, қалпына келер, бұдан ары жағдайдың ушығуынан үрейленді. Сонда ғана бұрнағы жылдары Мәнкенов үшін су жүрмей машақат көріп, әлек кешкендері қаперіне сақ етті. Дереу босатуға бұйрық берді. Бірақ оның жағдайының нашарлығын естігенде тіпті састы. Бірден санитарлық бөлімшеге орналастырды.

	Тоқтар есін жиғанда сонда жатыр еді. Кеудесін көтеріп, аяғын темір төсектен салбырата жайғасты. Бойының құрыс—тұрысы жазылған сияқты, әйткенмен дел—сал.

	Сөйтіп отырғанында бірінші ұшыртып Ерлан жетті. Түндегі оқиғадан барлық абақтының адамдары хабардар екен.

	— Әке, халіңіз қалай?! — деді абдырай.

	— Жақсы. — Жымиып күліп қойды. — Енді екі күн шыдасам...

	— Болаттар Алматыға келді. Бостандыққа шығуыңызға әзірленіп, күтіп жүр.

	— Жарайды, рахмет.

	— Еш жеріңіз ауырып тұрған жоқ па?

	— Жоқ.

	— Онда жүре берейін. Сіздің қағаздарыңыз дайындалып жатыр, соны мен қузайын.

	— Мақұл.

	Екі тәуліктен кейін «жарық дүниеге» шықты. Бәрі бір күнгідей болмай, сарайы саңғырап ашылып сала берді. Талғатпен қимай қоштасты.

	— Аман болыңыз, ақсақал.

	— Алғысым шексіз, бауырым, саған.

	Құшақтап, төс түйістірді.

	— Қолыңыздан келсе, менің ауылыма соғып, кәрі шешеме сәлем айтыңыз, «аман» деңіз.

	— Неге келмесін?

	— Енді жаманшылық осымен кетсін, тек жақсылыққа ғана кенеле беріңіз!

	— Рахмет, Тан! Тезірек үйіріңе қосыл...

	Тоқтар тас қапастың табалдырығынан аттағанда ондағылар мұны бастапқыда түтіп жіберердей қарсы алғанымен, соңыра бәрі керісінше болды. Әншейінде ат—тонын алып қашып, ал қолына түссе милицияны «жеп» қоятын олар, кім көрінгенге жасалына бермейтін құрмет көрсетті.

	Әсіресе мұндағылардың ішінен сүйінгені — Талғаттың азаматтығы. Ол ежелгі танысындай қамқорлық білдірді. Әйтпесе қанына қарайғандардың қай— қайсысы жалын күжірейтіп, шамасы жетсе қызыл өңешке салып қылғыта салмақ. Әйткенмен, оған күллі отрядты уысында ұстайтын әлеуетті күш пен төбелестің иесі, әрі әділдіктің жолынан қия баспайтын асқан турашыл Талғат ешкімді жібермеді. Оның ерекше беделге ие екенін кейін барып түсінді, көзімен де көрді. Енді сол жайсаң жігітпен қоштасар сәтте іші елжіреді.

	Әубаста өзін жұдырықпен қарсы алған «Медведь» те тым бауырмашылдықпен шығарып салды. Тоқтар да оған деген ризашылық сезімін жасыра алған жоқ.

	— Сендердің желеп—жебеулеріңсіз, мен бұл жерден дәл осы қалпымда шыға алмас едім. Рахмет, Миша! Жақсылықтарыңды ешқашан ұмытпаймын.

	— Енді қайтып мұндай жерге оралма. Сау бол!

	Үйелмендей денесімен қорбаңдай баса таянып, құшағына көміп кеп жіберді. Осы кезде екеуінің де жүрегі атқалақтап, саналарына сан ой келіп, сан ой кетті.

	Жол—жөнекей Талдықорғанға соғып, Талғаттың ауылына бұрылды. Әттең, асыл азаматтың «аман деп айт» деген аманатын анасына жеткізе алмады. Жарықтық дүниеден өтіп, ағайын—туғандары моланың басынан жерлеп кеп отыр екен. Көңіл айтып, Талғаттың есендігін білдірді де жолға түсті.

	Ерлан да арада апта өтер—өтпесте біржола ол жерден жұмыстан босанып, соңынан Семейге қуып келіп тұр. Көре сала далбалақтап жүгірді.

	— Келші, алтыным!..

	Бас сап құшақтап, Ерланның маңдайынан мейірлене сүйді. Сосын асыл азаматты кеудесіне басып біраз тұрды. Күңгірт жылдардағы қолындағы шырағының біреуі осы ұлы еді.

	Жүрегі қопарылып бара жатты.

	...Өткен күндердің елесі көз алдына тізбектеле келгендіктен аңдаусызда терең күрсінгенін аңғармады. Еңсесін жазып, жан—жағына мойынын соза

	қарады. Төңірек алакеуім тартып, ымырт үйіріліп қапты. Сонадайдан шамы енді жана бастаған қаланың сұлбасы бұлдырайды.

	* * *

	«Өлмегенге болар жаз» дегендейін, асыға күткен күні де алыс емес екен. Машинаны қайтару жөніндегі қалалық сот қаулысынан соң тура бір жылдан кейін Қазақ КСР Жоғарғы соты істі жаңа тұрпатта қарады. Оның шешімі Тоқтарды дүние есігін қайта ашқандай, толық ақтады.

	Семей облыстық соты алдын ала жүргізілетін тексеру жұмысының шалағайлығынан үкім шығара алмай, істі кері қайтарғаны назарда ұсталды. Ал Шығыс Қазақстан облыстық соты ол кінәратты ескерместен, қосымша тергеу жұмысын ұйымдастырмай, Қазақ КСР қылмысты істер процессуалды кодексінің 287—бабын бұза отырып, қатал да қате үкім еткен. Әрі аталмыш кодекстің 285—бабын да аяқ асты етіп, куә Князованы жәбірлеген.

	Осының бәрін егжей—тегжейлі қараған Жоғарғы сот Мәнкеновтің еш кінәсінің жоқ екенін көрді. Көрді де тәркіленген дүние—мүлкін қайтаруға, бұрынғы лауазымын қалпына келтіріп, шұғыл түрде шенін өсіруге, осы жылдардағы жалақысын өсімімен төлеуге, имандық тұрғыдан тартқан азабын қаржылай өтеуге ұйғарым жасады.

	Сот қаулы қабылдағаннан кейін арада көп уақыт өтпей, облыстық ішкі істер басқармасының бастығы шақыртты. Барғанында генерал жігіт жайдары кепте қарсы алды. Орнынан түрегеліп келіп, қос қолын бере амандасты.

	— Шын ниетіммен қуаныштымын, Тоқтар Әндірбайұлы, заңсыздықты жоққа шығарған жеңісіңіз құтты болсын!

	— Рахмет.

	— Отырыңыз. — Дәл алдындағы столдың жанындағы орындықты нұсқады. Бұл жайғасып болған соң:

	— Тоқтар Әндірбайұлы, өзіңіз жайында, қызметіңіз туралы мәселелерге сырттай жақсы қанықпын. Бүкіл тағдырыңызды өзгертіп жіберген заманның кінәсі шығар. Бірақ, өткенге өкінудің керегі жоқ, бәрі орнына келді. Енді сізді ішкі істер басқармасындағы алтыншы бөлімнің бастығы етіп тағайындауға келісім беріліп отыр.

	Тоқтардың жүрегі шым етіп, өне бойы тоқ соққандай дуылдай жөнелді. Өзін тез игеріп, онысын сыртқа білдірмеуге тырысты.

	— Рахмет, сіз сияқты жаны игі жігіттердің арқасында жағылған күйеден арылдым. Енді үлкен сенім білдіргендеріңізге мың алғысымды айтамын.

	— Оқасы жоқ, бәрі өзіңіздің адамгершілігіңізге, адалдығыңызға байланысты шаруа ғой. Ертеңнен бастап жұмысқа шығыңыз.

	— Құп болады.

	Сөйтіп, Тоқтарды ұйымдасқан қылмысқа қарсы күрес бөлімінің бастығы етіп қойды. Өзіне етене жұмыстың күллі кілтипаны санасында сайрап жатты. Бірден ешқандай тосырқаусыз міндетіне кірісті де кетті.

	Қызметке бұрынғы майор қалпында тағайындалып, оншақты күннің төңірегінде подполковник, бір айға жетпейтін аралықта полковник шені берілді.

	...Телефон шар ете қалды.

	— Полковник Мәнкенов тыңдап тұр.

	Мәселенің мәнісінен мағлұм беріп баяндаушы қол астындағы қызметкерлерінің бірі сияқты. Жайсыздау хабар ма, қабағы шытыла түсті.

	— Мұқият тексеріп, бәрін заң тұрғысынан жасаңдар! Кешке маған жағдайды кеңінен баяндайсың. Жас, тәуелсіз Қазақстанның іргесінің нығаюына кедергі келтіретіндерді аямаңдар. Сыбайлас жемқорлардың бірде—біреуі уыстан шығып кетпесін!

	Тұтқаны қоя берді.



	1992 жылғы қараша





