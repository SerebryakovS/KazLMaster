	Əлдихан Қалдыбаев

	САҒЫНДЫМ СЕНІ, ІНІМ

	немесе

	ЖАС ЖАУЫНГЕР БОЛАТТЫҢ ІНІСІ БЕКЕНГЕ ЖАЗҒАН ХАТТАРЫ



	Хикаят





Бірінші хат


	Бекен, сен хат жазған сайын солдат өмірі туралы сұраудан бір жалықпайсың, бəрін білгің келеді. Міне, солдат болғалы бергі үш ай ішіндегі сұрақтарыңды тізіп көрсе, бір жалпыдəптер жетпес, тегі. Атамның, əжемнің, көкем мен апамның жанында жылы үйде теледидар көріп отырып алып, сұрақты шұбырта беру саған, əрине, оңай. Ал маған оларыңның бəрі тұрмақ, біреуіне жауап жазу қиын.

	Солдатта уақыт жоқ. Міне, мен қазір қарауыл үйінде отырмын. Қарауыл дегенге, сөз жоқ, сенің көз алдыңа көп болса, ауылдағы Күлжаханның дүкенінің алдындағы жарық түбіне келіп жайғасатын Жарқынбек шал келер. Жоқ, олай емес. Қарауыл – бес қаруын асынған солдаттар тобы. Олар кезек-кезек тұрып күтетін жерді пост дейді. Сол постта тұрған солдат – сақшы. Былайша айтқанда, Қарауыл тобындағы кез келген солдат постқа тұрды болды, сақшыға айналады. Ал сақшы – қарауыл бастығы, оның орынбасары жəне ауыстыратын адамнан басқа ешкімнің сөзі өтпейтін, қолы жетпейтін адам. Ол өзіне тапсырылған постты күзету жəне қорғау жөнінде жауынгерлік тапсырма орындайды. Сақшы қару-жарағын тіптен өзі бағынатын адамға да бермейді, ол қашан өзін алмастырғанша постты тастай алмайды, мейлі өміріне қауіп төнсін, қызметін аяғына дейін атқаруға тиіс. Ол постта тұрғанда ұйықтамауы, отырмауы, бірдеңеге сүйенбеуі, жазбауы, оқымауы, сөйлеспеуі, сусын ішпеуі, шылым шекпеуі, дəрет сындырмауы, басқа адамнан ештеңе алмауы, бермеуі, жағдай қыспаса, автоматын оқтамауы керек.

	Көріп отырсың ба, сақшы болу – қиынның қиыны. Мұның бəрін талапқа сай атқару үшін ол постқа тынығып алып, тыңайып баруы керек. Міне, дəл сондықтан қарауылдағы солдат əр постқа үш-үштен бөлінеді. Сөйтіп, бір тəулік ішінде кезектесіп екі сағаттан постта тұрады, яғни сақшы болады. Посттан келіп, екі сағат қарауыл үйінде сергек жүреді, сосын екі сағат жатып ұйықтау, əрі қарай қайта постта тұру. Бұл тəртіпті ешкім де өзгерте алмайды. Өйткені бұл – адам мүмкіндігі əбден есептеліп тізілген, өмірде өзі жеткілікті дəлелденген тəртіп.

	Қазір мен сергек отыратын кезек. Екі сағат бос уақыт бар. Біраз жазып көрейін. Сенің əуеніңе төңкерілетін уақыт қайда?

	Осылай деп əңгімені шорт үзсем ғой, əлбетте, ренжисің. Ал сен білсең, солдатқа туған-туыскандар да, жора-жолдастар да қандай ыстық десеңізші, шіркін! Солдаттың тұла бойы – тұнған сағыныш.

	Қалай бір соқталы сөз айтып тастадым-ау деймін өзім. Сен бұған күлме, бəрі рас. Əлі күнге, анау айтқандай, бір ұзап шығып көрмеген ауылмен қайта қауышатын күнді екі жыл бойы күтіп жүру, əй, шыдамға сын шығар. Соны ойласам, ішім əлем-жəлем болады. Мен атамды, əжемді, көкемді, апамды, сені де кереметтей жақсы көреді екенмін. Талай рет шекісіп қалып, таяқ жеуші едің. Өзің ғой енді бүлдіретін.

	Қарашада маған əскерге шақыру қағазы келіп, үйдің іші абыр-сабыр болып жатса, сен:

	– Ой, сонша əбігер болғандарың, бір шəлтиген солдат болуға жарайды бұл, – деп қойып келіп қалдың.

	Өзің айта қойшы енді, шəлтигенің нең? Мұның аты – мазақтау, əрине. Келеке етіп тұрған адам інің болса, енді өзің білесің ғой, ыржалаңдаған бетінен сүйкетіп жіберген артықтық етпейді. Ал қазір бір көрсем, сонда рас екені де, өтірік екені де белгісіз бақырып қалып, жас ағып жүріп берген дөңгелек бетіңді, кертпіш мұрныңды, ақша маңдайыңды қайта-қайта сүйер едім. Қалқан құлағыңды да ұмытпаймын, əрине. Оны да сүйсем бе екен, жоқ, бұрасам... Ойбай-ау, не деп барам... Бекен, тіптен төбеме ойнақташы, мыңқ етер ме екенмін.

	Сені айтамын, өзіміздің күрең бие мен қоңыр сиырды да, қара қой мен жағал ешкіні де, екеуміз ортаға алып отырып сабақ жасайтын дөңгелек үстелді де сағындым. Бəрің де аяулысың, бəрі де ыстық! Аңсарым ауады да тұрады. Бірақ көңіл қаншама алып ұшпасын, сабасына тез түседі, екі жыл қызмет ету керек.

	Əскер қатарында қызмет ету – əрбір азаматтың құрметті міндеті. бұл – айдай анық шындық. Сен бұл ұлы ұғым ды білуге тиіссің. Сенің жасыңда біз талай нəрсені білетінбіз. Білмесең, біліп қой, əскер қатарында қызмет ету

	– Отан қорғауға даярлану деген сөз. Өзің айтшы, адамда Отаныңды қорғаудан асқан борыш болушы ма еді, жоқ, болмайды. Солдат болу – сол даярлықтың басталуы.

	Əскер əркім ойына келгенін істейтін жер емес. Солдаттың таңғы сағат алтыда тұрғаннан түнгі онда жатқанға дейінгі барша тірлігі – сағаты, минутына дейін қатаң тəртіппен түзілген. Сол бойынша жүріп-тұрамыз, оқимыз, жаттығамыз – өмір сүреміз. Оның бəрін тізіп жазып жату саған да, маған да қызық бола қоймас. Жеке-жеке сұрағыңа да жауап бұл. Бар болғаны солдат өмірін, осында көрген-білген, ойға түйген жайларды əлім келгенінше жазып көрермін. Осыдан сансыз сұрақтарыңа жауап алып қаларсың. Күні бұрын ескертіп қояйын, не жазсам да разы боласың. Ештеңені ежіктеп сұрамайсың. Біліп қой, солдатта – менде сенің əуеніңе төңкерілетін жағдай жоқ. Ең бастысы, солдат не болса, соны соға беретін ашықауыз емес, ол əскери құпияны қатаң сақтауға тиісті. Ал көп сөйлеген адам бір нəрсені бүлдіріп алмай тұрмайды. Қаншама сенің туған ағаң болғаныммен де, мен – солдатпын. Солдат жақынына, жақсы көретін адамына өзінің барлық сырын айтар, əскери құпияны аша алмайды. Əскери құпияны сақтау – əскери антқа адал болудың басты белгілерінің бірі.

	Шындығына келсек, мен саған хатты қыска ғана жазсам да жетіп жатыр емес пе. Оған жан қинаудың қажеті жоқ. Бұрынғы-соңғы талай солдаттың хатын оқып көргенмін ғой. Соларша жазсам, хатым былай болар еді:

	«Солдаттық сəлем!!

	Аса жаннан артық көруші, алтыннан ардақты, күмістен салмақты, асықтың құлжасы, үйдің мұржасы – інім Бекен, денсаулықтың арқасында ойнап-күліп (оны сен қатырасың ғой), оқуынды оқып, шапқылап жүріп жатқан шығарсың.

	Атамның, əжемнің, көкемнің, апамның денсаулықтары жақсы ма? Бəрі аман-есен жүр ме?

	Ал, Бекен, оқуың қалай? Мектеп бітіруіңе төрт жыл қалды ғой, ол түк емес, тез өтеді. Жақсы оқы. Орташа оқығанның қандай болатынын көрдің ғой, міне, жүрміз өстіп, солдат болып. Жақсы оқысаң, мен құсап «құламайсың», бірден түсіп кетесің институтқа. Осы айтқан тілімді ал. Шіркін, адам өмірінің «əттеген-ай!» деген үзігін қайта жалғар болса, онда бар ма, онда мен түк те ойланбастан, мектеп партасына отырар едім де, кітаптан бас алмай жабысып оқыр ем. Оқудың түбін түсірер едім. Ондай күн қайда бірақ? Есесіне, сен қатыр енді. Бір үйден біреу оқымысты болса, аз ба? Ендігі үміт сенде, інім.

	Сен солдат туралы көп сұрап, басымды қатыра берме. Саған құлаш-құлаш хат жазып жататын уақыт жоқ. Бəрін барған соң айтамын.

	Осымен хатымды аяқтаймын. Айтпақшы, бізді сұраған жанның бəріне сəлем де.

	Сау болыңдар! Сəлеммен, Болат».

	Міне, менің хатым осы болуға керек. Сенің дəметіп жүргенің бұл емес, əрине. Солдат өмірінің барша қыры мен сырын білгің келеді. Кейін өзің көретін жайды қазірден біле берсем дейсің. Əй, қу-ай, мейлі, енді əскерде ағаң болған соң сөйтесің де. Менің жазғандарымды достарыңа айтып, мақтанбақсың ғой. Жарайды.

	Мен де сен сияқты едім. Солдат болып қайтқан талай ағайдың аузын бағып, сілекейім шұбырған. Емініп отырып естіген сол əңгімелер кереметтей қызық еді-ау! Біздің аузымыздан суымыз ағып отырғанын байқап қалған қу жігіттер əңгімесін əдейі үзіп, діңке құртатын. Бəрібір ол тоқтау болмайтын, əңгімені үзілген жерінен əрі қарай іліп əкетіп, қиялға ерік беретінмін. Көңіл қандай жүйрік, демнің арасында ұшқыш та, парашютист те, матрос та, танкист те болатынмын, шпиондарды аңдып, шекарада да тұратынмын. Осының басын бір-бір шалып келіп, мерген болуға тоқтайтынмын.

	«Неге?» дейсің ғой. Оның жауабын ендігі хаттан күт.

	Əне, жатуға шақырып жатыр. Кеттім демалуға.

	Сау бол! Ағаң Болат.





Екінші хат


	МЕНІҢ НЕГЕ МЕРГЕН БОЛҒЫМ КЕЛДІ?

	Бекен, өткен хатта осы сұраққа келіп тіреліп едік қой. Оның себебі тереңде жатыр. Мен білсем, сенің де мерген болғың келеді. Мейлі, ол жағын өзіңе қалдырып, өз жайыма көшейін.

	Сен білесің бе, қайдам, біздің ауылда балаларды əскерге шығарып салуға арналған жиын жылына екі рет өтеді. Мəдениет үйіне жұрт балаларды əскер қатарында қызмет етуге шақыратын уақытта – көктемде бір, күзде бір жиналады.

	Мұндай жиынға бұрын бірнеше рет қатысқаным бар. Ұжымшардың бастықтары, ақсақалдар, мұғалімдер, əскерге баратындар сөйлеп, соңынан концерт, би болады.

	Бізге керегі, əрине, соңғы жағы. Жиналыс, сөз ертерек бітсе екен деп тыпыршып отыратынбыз. Сөйтсем, нағыз қызық сол сөзде жатыр екен.

	Мəдениет үйіне бізді шығарып салуға ауылдың кəріжасы лық толды. Неге екенін, сен жоқсың бірақ. Біз – əскерге шақырылған алты бала алдыңғы қатарда отырмыз.

	Талай өтіп жүрген жиын ғой, соның бірі де. Жарайды, бізге арналған жиын-ақ делік, онда тұрған не бар?

	Ауылдық кеңестің хатшысы Ханшайым апай алып ұшып жетті жанымызға:

	– Балалар-ау, бұларың нелерің, мұнда отырғандарың?

	Жүріңдер анда, президиумға шығыңдар!

	Алтауымыз да орындарымыздан атып-атып тұрдық. Не əрі, не бері жүрерімізді білмей, иіріліп қалдық. Жұрт шапалақты ұрып келіп жіберді. Сол сəт ауылдық кеңестің төрағасы Елубай ағай, ұжымшар төрағасы Кемел ағай, бірнеше ақсақал жəне бір əскери адам сахнаға шыға келді. Бəрі үстелге жайғаса берген, состиып-состиып тұрған бізді көрді де Елубай ағай ілгері ұмтыла беріп:

	– Балалар, келіңдер бері, президиумға шығыңдар! Бүгінгі құрмет – сендерге. Кəне, кəне, былай төрлетіңдер! – деп оң қолымен жол нұсқады.

	Бұрын кім көрген, президиумға шығу қиынның қиыны екен, алтауымыз да өрт боп жанып кеттік. Біз жайғасып болдық па, болмадық па, Елубай ағай саңқылдап сөйлей жөнелді.

	– Құрметті жиналған көпшілік қауым! Бүгін біз бір аса елеулі оқиғаға байланысты бас қосып отырмыз. Осы қазір ғана өздеріңіздің көздеріңізше қошаметтеп президиумға шақырып отырғызған ауылымыздың алты баласы азаматтық сапарға аттанады. Əскерге барады, жолдастар. Біз бүгін оларға əкелік, ағалық ақылымызды айтып, мына отырған ақсақалдар ақ батасын беріп, шығарып салуымыз керек. Тапсырмамызды, яғни аманатымызды берейік. Бұларды бəрің де білесіңдер.

	Сонда да таныстырып қояйын. Мұным дұрыс шығар, ə? Ендеше, оң жақтан бастайын. Анау шеткі – Теріскейдегі Шəріп шопанның баласы Əлтай. Нағашыларына тартқан ба, қайдам, нəзіктеу сияқты. Ештеңе етпейді, екі жылдан кейін келгенде сені танымай қаламыз əлі-ақ. Екі иығыңа екі кісі мінгендей жігіт болып ораласың. Одан кейінгі – Балғабай ұстаның баласы Болат. Айтпақшы, бұл – атасының баласы екен ғой. Смағұл ақсақал, кешіріңіз. Міне, өзі де сізге тартқан етжеңді жігіт. Көресіз, иə, көресіңдер, зыптай болып оралады əскерден.

	Елубай ағай өстіп бəрімізді бір-бір сипаттап алып, «тапсырмаларын, яғни аманаттарын» беруге көшті.

	– Ал, балалар, бəріңе бір-ақ аманат – Отанның адал ұлы болыңдар! Тапсырма – «Кербұлақтың» азаматы деген атқа кір келтірмендер. Адам қайда жүрсе де, еңбегімен елеулі, қызметімен қадірлі. Жан-тəндеріңді салып, қызмет етіңдер! Жақсы солдат болыңдар! Осы айтқандарымды екі елі естеріңнен шығармаңдар!

	Елубай ағайдың сөзі қандай ғажап еді, жүйке-жүйкем босап, құйқам шымырлады.

	– Ал, кəнеки, араларыңызда бұл балаларға игі тілек білдірем дейтіндеріңіз бар ма? Бар болса, мұнда, трибунаға шығыңыздар. Ау, ақсақалдар, сіздер бірдеңе деңіздер, жол болсын айтыңыздар, ақ баталарыңызды беріңіздер. Смағұл ақсақал, сіз бастасаңыз, қайтеді?

	Атам мұндайды күтпепті, қалбалақтап трибунаның қайда екенін, қалай қарап жүрерін білмей сасып қалды. Жұрт күліп жатыр. Атам кілт тоқтап, орнына қайтадан отыра кетті:

	– Смеке, оныңыз не қайта отырғаныңыз, бері келіңіз. Атам орнынан қайта түрегелді. Орындықтың жақтауынан екі қолымен мықтап ұстап, нықтап-нықтап тұр.

	– Елубай, соныңды қойшы. Ол тірбүнең бастықтарға болмаса, бізге жараспас. Шалдарға осы жер де жетеді. Жол болсын айтсақ болыпты да.

	– Əй, балалар, сендер өзі қолпаштауды жақсы көретін қусындар-ау деймін. Қара, бүкіл ел жиналыпты, мұрындарың кеткен таңырайып. Осыларың дұрыс.

	Елубай, бұларға енді мен де сен құсап тапсырмамды берейін. Менің тапсырмам: бəрің де сынайпыр болыңдар! Неге дейсіңдер ғой. Күлесіңдер, ə. Көрсетейін мен сендерге күлкінің əкесін. Міне!.. Күліңдер ал!..

	Атамның оң құлағы шұнақ екенін екеуміз жақсы білеміз ғой. Атам соны көрсетпей, миығына бастыра киіп жүретін тақиясын жұлып алды. Құлағының орны тып-типыл, жалтырап тұр. Жүрегім атқақтап аузыма тығылды. Ұят-ай! Атам шұнақ құлағын неге көрсетті?

	Мəз болып күліп отырған ел сілтідей тынды.

	– Ал, айтыңдаршы, мына құлақ қайда? Жоқ. Немістің сынайпыры қағып түскен. Осы шұнақ құлақпен-ақ пəшестерді індерінің түбіне тығып қайтқан бұл Смағұл. Осыдан ең болмаса, біреуің сынайпыр болып шықсаңдар, жарар едіңдер. Балдар, жоқ, жігіттер, сынайпыр болыңдар. Жігітте өткір көз, қарулы қол, жасқанбайтын жүрек болсын. Мұндай жігіт, сөз жоқ, сынайпыр болады. Біздің сынайпырлар жаудың құлағын емес, басын жұлып түсетін. Өзіміздің осы жамбылдық сынайпыр жігіт Ыбырайым Сүлейменов үш жүздей немісті жер жастандырды. Көріп отырсыңдар ма, сонда сынайпырдың бір өзі үш жүз адамға татиды деген осы.

	Балам Болат, сен ұқтың ба, сынайпыр бол! Мына менің «шұнақ Смағұл» атанып жүргенім – сол пəшес сынайпырының кесірі. Ал құлақ деген адамға өте қажет.

	Айналайын атам-ай, шұнақ құлағыңызды намыс қылып, жан адамға көрсетпеуші едіңіз, жаныңыз қысылып кетті-ау! Кейімеңіз, мен мерген боламын.

	Жаңа ғана күліп отырған ел жым болды. Алдыңғы қатарда отырған бір жас бала орнында ма екен дегендей, екі қолымен екі құлағын бір-бір ұстап қойды.

	Сол сəт Əлтайдың нағашы атасы Ыстыбай ақсақал сөйлей түрегелді.

	– Смағұл дұрыс айтады. Мына менің «Кемиек Ыстыбай» атанғаным да сынайпырдың кесірі. Міне, мына «Қызыл Жұлдызды» кеудеме маршал Жуковтың өзі қадаған. Қас қарайып, қараңғы түсе бастаған кез. Траншейде жатқанбыз. Қасында бір топ нөкері бар Жуков сау етіп келе қалғаны. Орнымыздан ұшып-ұшып тұрдық, «Осторожно, сынайпер» деді Жуков. Басымызды бұға-бұға қалдық. Содан бір күн бұрын қиян-кескі ұрыста көрсеткен ерлігімізді елеп, Жуков бəрімізге орден, медаль үлестіре бастады. Шіркін, Жуков нағыз жомарт адам еді ғой, аямай, қарық қылды. Маған мына «Қызыл Жұлдыз» тиді. Осыны кеудеме қадап тұрып маршал: «Жарайсың, қазағым! Өстіп соғыса бер, əлі-ақ «Алтын Жұлдызда» аласың. Кəне, енді шылым тұтатыңыз, жолдас Өмірбаев!» – деп зажигалкесін жарқ дегізгені. Қолбасшының өзі өстіп кішірейіп тұрғанда, жазған құлда жан бар ма, сақтықты ұмытып, орнымнан серең етіп тұрып, шылымымды тұтатпақ болып еңкейе бергенім сол еді, жағым сақ ете қалды. Немістің сұр мергені іліп түскен екен. Абырой болғанда, оқ маршалдың қолына тимей, менің иегіме тигенін айтсаңшы! Жуковқа бүкіл ел қарап отыр, ал мен не, бар болғаны гөспителге бір жатып шықтым да, соғысқа қайта кіріп кеттім. Əй, өзім де өлерменмін-ау, иектің бодауын аз қайтарған жоқ бұл аталарың. Менің де тілегім, жоқ, аманатым – сынайпыр болыңдар! Əй, Əлтай, басқа болмаса да, сен бол.

	– Ата, айтып тұрғаныңыз Жуковтың өзі емес, адъютанты шығар, – деп алдан бір бала қадала кетгі.

	Ыстыбай атай шоршып түсті:

	– Тəйт, əрі! Осы заманның баласы не боп барады, түге? Қара сенбеуін! Жуковты танымай не бопты маған? Əлде Жуков соғысқан жоқ деп пе едің? Қалай соғысқан, əкесін танытқан. Немене, кино көрмейсіңдер ме өзі? «Москва үшін шайқас та» Жуков барлық қаруды елемей, жанына солдаттың бас қаруы автоматты алдырып қоймады ма? Ө-ей, Жуков мергеннің мергені, солдаттан өскен адам. Əскерде солдаттан асқан адам жоқ. Ол кісі мұны білетін, солдаттармен қойындасып жата беретін жарықтық... Ал мен болдым. Енді өздерің сөйлеңдер.

	Біздің ішіміздегі пысығымыз Əлтай болып шықты. «Қайсың сөйлейсің?» деген заматта «Мен» деп трибунаға барып қаздиып тұра қалды.

	– Құрметті жолдастар! – Əлтайдың мұнысы кəдімгідейақ еді, əрі қарай болмады. – Сендердің, жоқ сіздердің бəрімізді, ж-жо, бізді сыйлап, түу, құрметтеп келіп-келіп, қалай енді, жай, отырғандарыңызға мың, одан да көп, мейлі миллион дейінші, рақмет! Біз, біз енді мергеннің көкесі боламыз. Міне, былай көздеп... – Əлтай екі қолымен мылтық ұстаған адамша тұра қалып, көздеген болды. – Көзде-еп тұрып періп кеп қалғанда, жаудың құлағын қағып түсеміз, аузын апандай етеміз. Жаудың ең жанды жері – қақ жүрегіне тигіземіз. Біз – солдатпыз.

	– Əй, мынау бір болайын деп тұрған бала екен, – деді атам.

	– Дұр-рыс, – деді Əлтайдың нағашы атасы. Əлтай енді еркінсіп кетті:

	– Жолдастар, жау қайда, көрсетіңдерші, көкесін көзіне көрсетейік. Мына біз тұрғанда қорықпаңдар. Тып-тыныш жата беріңдер ауылда.

	Жұрт қыран күлкі болды.

	Əлтай не айтарын білмей қызарақтап қалды:

	– Енді не айтам? Осы ғой... Тағы бірдеңе дейін бе?.. Онда мен өзі танк... Əй, қойшы соны, мерген дедім ғой, мерген...

	Ыстыбай атай Əлтайдың бүлдіріп бара жатқанын намыс қылды:

	– Əй, Əлтай, қой енді, басқа балалар сөйлесін.

	– Жарайды, мен қойдым, ата. Онда мына Болат сөйлесінші, көрейік не айтатынын?!

	Жұрттың бəрі маған қарады. Əлтай мəз, ыржалаңдап келіп, орнына отырды. Сөйлеу қайда, орнымнан біреу зорлап көтеріп тұрғызбаса, қимылдап не болыпты маған? Төмен қарап, мөлиіп қаттым да қалдым.

	– Жарайды, ешкімді қышамайық. Енді мен бір-екі ауыз сөз айтайын.

	Айналайын Кемел ағай өстіп орнынан тұрмағанда, менің күнім не болатыны белгісіз еді. Кемел ағай трибунаға барып тұрды.

	– Жолдастар, кішкене тынышталыңыздар! Жаңағы сөйлеген жолдастардың барлығы дұрыс айтып жатыр. Айналайын алты бала, азаматтар, сендерді бүгін біз құрметтеп, əскер қатарында қызмет етуге шығарып салу үшіп жиналып отырмыз. Біздің даңқты Қарулы күштеріміздің қатарында солдаттан бастап маршалға дейін қызмет етеді. Олардың бəрі өзін бір-ақ ауыз сөзбен «солдатпын» дейді. Өйткені солдат – ұлы ұғым, жолдастар. Бəріміз де солдатпыз. Тыныштық болсын! Егер ел басына күн тусыншы, онда осы отырған бəріміз қолымызға қару алып, солдат сапына тұрып, Отан қорғау жорығына шығамыз.

	Бейбітшілік кезде де солдат керек елге. Олар біздің тыныштығымызды, алаңсыз еңбек етіп, оқу оқуымызды күзетеді. Сол солдат – осы балалар. Менің алдымда сөйлеген жолдастардың сөздеріне толығымен қосыламын. Отанға адал қызмет етіңдер, жігіттер! Бізді де ұмытпаңдар. Қызметтерің бітісімен, ауылға оралыңдар. Сендерді мына жиналған ел-жұрттарың, ұжымшардың егін далалары мен мал фермалары асыға күтеді. Келіп, еңбек етіп, осы ауылды өсіретін, гүлдендіретін сендерсіңдер. Ауылға асықтырып жүрсін деп ұжымшар басқармасының ұйғарымымен бəріңе бір-бір қолсағат сыйлауға рұқсат етіңдер! Кəне, Əлтай, сөзің жақсы екен, сен келші алдымен.

	Бəрі жақсы еді, Кемел ағайдың соңғы сөзі қытығыма тиді. Сылдыр Əлтай бəрімізден артық болғаны ма сонда? Кемел ағай бұл қатесін тез түзеді, қолымызға сағат тағып тұрып, бəрімізге бір-бір ауыз жылы сөз айтты. Кезек маған келді.

	– Қолың қатты екен, жақсы солдат боласың. Ауылдың абыройын көтеріп қайт!

	– Жақсы солдат болу үшін не істеу керек, ағай? Айтыңызшы, мен бəріне əзірмін!

	– Міне, жігіт! Оны командирлерің айтады. Командирдің бір айтқанын екі етпесең, нағыз солдат боласың.

	– Сөйтемін, ағай!

	– Сөйт. Сөйтіңдер, қарақтарым!

	Жиналыс осымен бітті. Кезек ойын-сауыққа берілді. Бірақ ол маған бұрынғыдай əсер еткен жоқ. Қайта-қайта жаңағы жиналыс есіме түсе берді. Мұндай құрметті бұрын кім көрген. Жиналыста сөйлегендердің бəрінің айтқаны дұрыс. Атамдар соғыста жау оғынан көп қорлық көрген. Оларға салса, біз əскерде мергендікті үйренсек, жетіп жатыр. Бастық ағайлар көпті біледі. Отан солдаты бол, кейін ауылға келіп, еңбек ет дейді. Біз сендердің айтқандарыңның бəрін орындаймыз. Солдат боламыз. Əрбір оғын көзге атқан мерген болмаған соң оның несі солдат? Менің мерген болғым келетіні, міне, сондықтан ғой.

	Енді білдің бе, Бекен? Білсең бұл хат осымен тамам. Ал ағаң аман.

	Сəлеммен, Болат.





Үшінші хат


	НЕТКЕН ЫСТЫҚ ЕДІҢ СЕН, ТУҒАН ЖЕР!

	СОЛДАТ БОЛУ ҚОШТАСУДАН БАСТАЛА МА? ЖОҚ...

	Бізді шығарып салған сəтті ұмытпаған боларсың, Бекен, сен. Ұжымшар кеңсесінің алдында көлденеңдеп тұрған көк ала автобус көзден кетпес.

	Алғаш біз үй ішімізбен келгенде ешкім жоқ еді, демнің арасында жұрт жиналып қалыпты. Бəрі – солдатқа баратын алтауымыздың туған-туысқандарымыз.

	Менімен қоштасуды үлкендік жолымен атам бастады:

	– Кел, батыр, бетті əкел. Кешегі айтқаным айтқан: мерген бол! Ал енді сен солдатсың!

	Мен солдатпын.

	– Əмісе жолың бола берсін, күнім! – деп күбірлеп бетімнен сүйді əжем.

	Мен солдатпын.

	– Балам, жылы киініп жүр. Баспаң шығып қалмасын, абайла. Мойныңнан бөкебайыңды тастама. Жүн нəскиіңді кезек-кезек ауыстырып киіп жүр, – деп апам дамылсыз сөйлеп жатыр.

	Мен солдатпын.

	– Аман барып, сау қайт, – деп қуана жымиды көкем. Мен солдатпын.

	– Келгенде маған бесжұлдыз, белдік əкеліп бер! – дедің сен қолтығыма тығылып.

	Мен солдатпын.

	Сендер өстіп сыртта қала бердіңдер. Біз автобусқа отырдық. Автобус от алып қозғалды. Сендер əр нəрсені жамырай айтып, шулап тұрсыңдар. Біз ауылды, бəріңді қимай жалтақ-жалтақ қарап отырмыз. Бойымыз да, ойымыз да өскен, туған жер, неткен ыстық едің сен! Əне, біздің үй тұр аппақ болып, «Табалдырығымнан бір атташы күлімдеп» дейтін сияқты. Міне, Көкарық көшесі жатыр көсіліп. «Бойыммен бір жүріп өтші жайраңдап» дейтін сияқты. Əріде Шу өзені барады жөңкіле ағып, «Жарымнан бір секірші, тереңіме шаншылып кеп» дейтін сияқты. Бəрі бізге ілескісі келеді. Қайда, мекендерін қиюшы ма еді, біртіндеп қалып барады.

	Автобус екпін алып, біз оза бердік. Біз енді солдатпыз. Бізді енді тоқтататын күш жоқ. Тіптен, сол дұрыс. Қайтқың келсе, қайта ғой десе де, қайтпас едім.

	Бұл – мені қорлау болар еді. Қатардан калу – өлім, көппен көрген – ұлы той. Сірə, мерт болары анық ақтық айқасқа кірейін деп тұрған жауынгерге: «Сен осында қала ғой, басқалар-ақ барсын» десе көнбес. Намыс буар, ары жібермес. Мен де солаймын, солдат болам.

	Солдат болу – менің арманым! Айта берсең, сөзсіз қажет. Неге десең, сен білесің, менің сол аяғым оң аяғымнан сəл-пəл қысқа, оның үстіне, ептеп қисықтау. Сен кішкентай кезде аттан жығылғанмын, содан аяғым қара санымнан шорт сынып, осылай болып біткен. Менің аяғымның бұл ақауы сырт көзге байқалмас, ал ауыл адамдары жақсы біледі. Бірақ мен ешқандай кемдік көріп жатпаған соң, ешкім көп елең қылмайды.

	Биыл көктемде біздің көшеден бір топ баланы аудандық əскери комиссариат шақырғанын білесің ғой. Сол кезде менің аяғымның кемдігі гу етіп еске алынды.

	– Ой, бұл Болат ақсақ. Мұны қайтсін əскерге алып?

	– Бұған рақат! Біз əскерде жер тепкілеп жүргенде, бұл ауылда əке-шешесінің қасында жүреді, – десті балалар.

	Əлтай қу шойнаңдап, менің жүгірісімді салып, мазақтап мəз болды. Балалар қыран күлкіге батты.

	Мен ызадан жарылып кете жаздадым. Бірақ Əлтайға қой дей алмадым, айтып тұрғаны рас – аяғым кем екені кем. Оңаша болса, əрине, Əлтай бұлай еркінсімес еді. Балалар бар жерде ол – батыр. Əбден мазақтады. Ойнағанды көтере алмай, төбелес ашты деген аттан қашып, мен шарасыз тұра бердім.

	«Əлтай, əлі көрерміз кімнің қандай солдат болғанын?!» Өстіп іштей кіжінгеннен басқа амал жоқ еді менде.

	Сол сəттен бастап мен əскери комиссариат шынымен жаратпай қояр ма екен деп шыбын жаным шығып жүрдім. Жаратпаса, нағыз масқара болғаным, жаратса, нақақтаннақақ мазақтағанның қандай болатынын көресің əлі-ақ, Əлтай. Сыптай түзу солдат болам мен.

	Əскери комиссариатқа барғанымда аяғым жөнінде лəммим дегенім жоқ. Комиссия ерекше назар аударатын өкпем таза, үсті-басымда қылпықтай да жара жоқ, əскерге жарадым да шыға келдім.

	Сен сондағы менің қуанғанымды көрсең етті. Сол аяқтың аз-маз қысқалығы, сəл-пəл қисықтығы не қылар дейсің? Рас, жүгіргенде Əлтай мазақтағандай шойнаңдап кетпегеніммен, кемдігім ептеп байқалатыны бар. Қалай жүгірсем, олай жүгірейін, онда тұрған не бар? Солдатқа керегі жылдамдық болса, ол менде жеткілікті. Мұның бəрі, əрине, менің өз көңілім.

	Облыстық əскери комиссариаттың комиссиясы өте қатал деседі. Адамның төрт мүшесін, ішкі сарайын түгел саралап қарайды екен. Содан өткен бала, міне, нағыз солдат сол. Көңіліміз тағы өрекпи бастады.

	– Бұл – соңғы сүзгі. Осыдан өтсек, бітті, жолдарың болсын!

	– Ауданнан кейін тағы да тексерудің не қажеті бар екен?

	– Керек. Солдат болу оңай деп пе едің?

	– Солдатқа ең керегі – денсаулық. Қалғанын сержанттар-ақ қатырады.

	– Сержантты айтасың, алғаш барған жастарға ефрейтор да қожа.

	– Кезек күткен жігіттер өстіп əрнені бір айтып, тыпыршып тұрмыз. Былтыр мектепті менімен бірге бітірген Берікбай іштен көзі жасаурап шықты. Жігіттер түсіне қойды, көңілді əңгіме шорт үзілді.

	– Мені жаратпады. Енді қайттім!

	Берікбай шарасыз кейіппен маған қарады. Менен не көмек болсын, демімді ішке тартып тұрмын. Не айтпақпын? Жігіттер Берікбайды ортаға алып, сұрақты жаудыртып жатыр:

	– Қой, əншейін шығар?

	– Рас.

	– Не дейді сонда?

	– Өкпеңде қара дақ бар. Осында ауруханаға жатасың, тексерілесің, – дейді.

	– Бəсе. Тексеріп көреді де, түк пəлең жоқ деп жібереді əскерге.

	– Кейін жібергенін қайтем, қазір жіберсін..

	– Қайтесің енді, басқа амал жоқ, көнесің.

	– Көнбегенде, қайда барам, көрем де.

	– Мұны көресің, жібермесе, қаласың. Ал ұжымшар берген сағатты қайтесің?

	Апыр-ау, мына Əлтай қандай жосықсыз? Біреу қатарынан қалып жер болып, ауру тауып азып тұрса, бұл қуланады. Мұны не деп болады? Басқалар да осылай ойлаған болуы керек, бəріміз Əлтайға жирене қарап қалыппыз.

	Берікбай шарт кетті:

	– Сондағы қимайтының мынау ма, қазір онда, – Берікбай қолындағы сағатты шешіп алып, Əлтайға ұсынды. – Мə, Сен – солдатсың. Бұл саған лайық. Сағат менің қай теңім?..

	– Өй, мынау қайтеді, ей? Ойнап айтам.

	– Жоқ, шындап айтасың. Сендер əскерге барасыңдар, бақыттысыңдар. Ал мен...

	Берікбай сағатты Əлтайдың жанқалтасына сүңгітіп жіберді де, тез-тез басып сыртқа беттеді.

	Жігіттер Əлтайды ал кеп қоңашта:

	– Сен не, сонша ойының тасып? Жігіттер, келіңдер, көрсетейік бұған ойынды.

	– Не істейміз сонда? Басынан мəтек аламыз ба?

	– Мəтек аз бұған.

	– Сонда не істейміз?

	– Жығып салып, тепкілеу керек.

	– Əй-əй, абайлаңдар! Отан солдатын сабамақ түгілі, басынан сипай алмайсыңдар. Солдатқа командирден басқаның айтқаны – пішту.

	– Кəне, ұрып көрші біреуің, гаупвахтаға апарып қамасын.

	– Ол не пəле?

	– Түрме. Солдаттың түрмесі.

	– Ой, құрысын онда?

	Əлтайды қорқытамыз деп, өзіміздің үрейіміз ұшты. Бұл Əлтайға дауа жоқ екен. Біздің кəдімгідей сескеніп қалғанымызды да пайдалана қойды:

	– Əй, ақсақ, сен қалай жарадың, ей? Мə, сағатты апарып бер. Мырзасын жаманның. Қайдағы, ет қызумен берерін беріп алып, енді іші ұлып тұрған шығар далада. Апар, апар! Əлтайдың тілін алдым ба, жоқ Берікбайды аядым ба, білмеймін, əйтеуір, сағатты ала салып, далаға атқып шықтым.

	Шынында, Берікбай не қыларын білмей, əрі-сəрі болып тұр екен.

	– Берікбай, сен қызықсың. Кімге өкпелейсің? Бізге ме?

	– Жоқ.

	– Əлтайға ма?

	– Соны қойшы.

	– Онда, мə сағатың. Ал! Несіне асығасың, барарсың əскерге.

	– Барам ғой. Сендерден қалғым келмей тұрғаны.

	– Ой, соны да сөз деп. Жүр жігіттерге!

	Берікбай қимай қиналып тұрған жігіттер үшін жер түбіне бармай ма, үнсіз ілесті.

	Солдат болғанша талай қызықты көреді екенбіз əлі-ақ. Менің ойыма кенеттен келген бұл тұжырымның кереметтей растығына кейін талай рет көзім жетті. Оның əрқайсысы бір-бір əңгіме. Əлі-ақ соның бəрін жазам. Тек асықпа.

	Бəрін бірден жазып тастайтын уақыт солдатта қайдан болсын? Əр хаттың арасында біраз мерзім өтер. Бекен, сен оған ренжіме, асықпа. Ау, айтпақшы, сол уақыттың өткені керек əуелім.

	Менің жазатындарым – өз басымнан кешкен оқиғалар, солдатта көргендерім, ойға түйгендерім. Əлбетте, мен оларды кеше, бүгін, бағана, қазір деп жатпаспын, дегенмен уақыт сыйлаған өмір үзіктерін тастамауға тырысармын.

	Солай. Осымен бір доғара тұрайын. Жақсы. Ағаң Болат.





Төртінші хат


	МҰНЫ «ЖОЛДА» ДЕГЕН ДЕ ЖӨН ШЫҒАР

	Бекен, солдат туралы жазбас бұрын оған жеткенше көргендерімді, яғни жол қызығын жазу қажет сияқты. Ақыры менікі жазу, сенікі оқу екен ғой, мұны да бір көрейік. Бұл жазу дегенің бір пəле, тегі, бір нəрсені жөндеп жазайын десең, екіншісі көлденеңдеп көкейіңді тесіп, қаламыңның ұшына оралады. Мен қайбір мұндайды жазып көрген адам дейсің, дегенмен, ең бастысы, ұстаған бағыттан таймай тарта берген шығар. Азар болса, ұнамас. Онда жыртып таста. Ұнаса, тоқта-тоқташы, ұнасын-ұнамасын, сақтап қой. Мен кейін ауылға барған соң оқып көремін. Саған керегі болмаса, өзім алам. Мүмкін, бір кəдеге жарап қалар.

	Жазушы дегендер сөйтеді екен ғой, жазғанын жерде қалдырмайды дейді. Көрген-білгенін тізіп жазып, кітап қылып шығарады екен. Кім біледі, мен де сөйтермін. Несі бар солдат бəрін істей білуі керек. Ал, шынымды айтсам, жазушы болу – менің арманым.

	Мейлі, енді бұл əңгімені қоя тұрайын əзірге. Алдымен солдат болып алайыншы. Өткен хатта қай жерге келіп тоқтап едік өзі? Ə-ə, түсті еске.

	Иə, сонымен комиссия атаулының бəрі бітіп, жүрек əбден орнықты-ау. Енді біздің денсаулығымызды ешкім тыңдап-сығалап тексермейді, жағдайымызды сұрап əурелемейді. Енді біз ешкімге қарайлай алмаймыз, жол шақырады, баратын жер күтеді.

	Жүрегіміз алып ұшып асығамыз: ертерек солдат болсақ екен. Ұшағы қайда, ұшсақ, машинасы, пойызы қайда, мінсек деп ентелейміз. Мейлі «кукурузникке» мінгізсін, мейлі «товарный» пойызға, жүк тиейтін қызыл вагонға мінгізсін, əйтеуір, алып жүрсе екен. Ой, шіркін-ай, солдат болып, мұздай қару асынып алып, суретке түсіп, көрген-білгеніңді айтып хат жазып, үйге салып жіберген адамнан бақытты кім бар екен бұл дүниеде?!

	Біз асыққанмен, əскери адамдар асықпайды екен. Бір жылға татитын бір күн бойы əскери комиссариат ауласынан шығармай ұстап барып, кешке қарай вокзалға автобуспен алып келді де, пойызға отырғызды.

	Кəдімгі жолаушылар пойызына міндік. Иə, бізде қазір солдатты қызыл вагонға мінгізбейді. Бұрын сөйтетін.

	Ақын Қасым Аманжолов соғысқа сондай вагонмен аттанған.



	«Оралым, менің Оралым,

	Қол созып қызыл вагоннан,

	Үстіңнен өтіп барамын».



	Аяулы ақын жастық шағы өткен жермен осылай қимай қоштасқан. Мінген көліктері қызыл вагондар екен. Өстіп қызыл вагондар тарихтың бір белгісі боп есте қалған, ақын жырынан орын алған.

	Пойызға Шоқпардан Шуға дейін талай мініп едік қой. Көргенбіз, вагонда əркім өз тірлігімен кетіп бара жатады.

	«Жол қысқарсын» дегендер шахмат, дойбы ойнайды, екеуара, үшеуара əңгіме-дүкен құрады. Вагон іші тып-тыныш, жинақы болып тұрар еді.

	Ал біздің вагон гулеп келеді. Вагондағының бəрі – бір тілектің адамымыз. Бəріміз бір-бірімізден айнымаймыз – түптүгел тақыр баспыз. Сол тақыр бастың бəрінің іші – аяулы, асқақ сезім: өткенді қимастық, алғы күнге асығу. Бəріміз қайда барып, қайда тоқтарымызды білмейміз, тек солдат болатынымыз анық, бірге қызмет ететін боламыз. Ендеше, несіне жатырқаймыз? Біз бір купеге мінген төрт бала ай-шай жоқ танысуды бастадық. Турасын айтқанда, біз емес, Əлтай бастады.

	– Жігіттер, келіңдер, танысайық, дос болайық. Біреуміреу тиіссе, дос болған жақсы.

	– Солдатқа кім тиеді? – деді сұнғақ бойлы, мығым қара бала.

	– Соны айтам, – деді тапалдау бадырақ көз сары.

	Менің Əлтайға ашуым келді. Аузына келгенді айтамын деп қараптан-қарап пұшайман болып тұр.

	– Мейлі, жігіттер, сонда да танысқанымыз жақсы.

	– Бұл – басқа сөз. Менің атым – Өмірзақ.

	– Танысу керек. Мен – Əкіммін.

	– Менің атым – Болат. Ал мынау – Əлтай.

	Қол алысып, жөн сұрастық. Өмірзақ пен Əкім көрші

	«Көкқайнар» кеңшарынан екен, біз болса да – «Кербұлақ-

	танбыз». Бітті, біз таныс болып шыға келдік.

	Байқап қалдым, басқа купедегі балалар да жапа-тармағай танысып жатты.

	Əлтай жаңағы ыңғайсыз сөз айтып, ұятқа қалғанын демнің арасында ұмытып, бүкіл пойызды аралауға кірісті. Əр кеткен сайын жаңа бір хабар алып келеді. Мұндай қолдыаяққа тұрмайтын шапшаң жігітті кім көрген, лыпып тұр.

	Қай жаққа бара жатырмыз? Қандай бөлімшеде қызмет ететін боламыз? Шіркін-ай, шекарашы болар ма еді? Əй, қайдам, жаяу əскерге апарып қойып қалатын шығар? Осы тəрізді сұрақ бəріміздің көкейімізде тұнып тұр, бірақ асыққанда не, бəрі рет-ретімен бола жатар. Əлтай тағат қылмады, осы сұрақтардың, бəріне жауап іздеп шарқ ұрды. Біреу ананы, біреу мынаны айтады. Əлтай дереу бізге жеткізеді. Ешқандай нəтижесі жоқ бос сөзді тыңдай-тыңдай мезі болдық. Содан Əлтайды күлкі ете бастадық:

	– Əлтай, сен əлі аз білесің, пойыздың бастығына бару керек.

	– Жоқ, алда үшінші вагонда штаб орналасқан, соған бар.

	– Майор жолдас, сізге қатардағы жауынгер Əлтай, жоқ, фамилияң қалай еді?

	– Ыстыбаев. Қатардағы солдат Əлтай Ыстыбаев келіп тұр деуі керек мұның.

	– Қой, бұған ондай ақыл бермеңдер. Шын көріп қалып жүрер.

	– Иə, шын көрем, барам, – Əлтай орнынан атып тұрды.

	– Барса, несі бар екен? Көріңдер де тұрыңдар, бəрін біліп келем.

	Енді біз жік-жапар болдық:

	– Əлтай, сен қой мұныңды, ұят болады, – деді Өмірзақ.

	– Жалғыз саған емес, осы купедегінің бəріне ұят, – деді Əкім.

	– Командир ашуланып, бір пəлеге қалып жүрерміз, – дедім мен.

	Əлтай өршіп кетті:

	– Ə-ə, қорқасыңдар, ə, қорқыңдар. Пəле маған емес, мені айдап салған сендерге болады. Сендер жіберді деймін мен командирге.

	Өмірзақ шарт кетті.

	– Мынау бір жұқсыз ғой өзі. Бар, бар, маңдайыңнан сипар жаман қатты.

	Əлтайға біздің де ашуымыз келді:

	– Сені кім зорлап отыр бар деп. Отыр.

	– Шынында, қойғын. Қоймайсың ба, онда өкпелеме.

	– Сонда не демексіңдер? Маған керегі балтай-шалтай емес, қайда барамыз, соны білу. Гуд бай, жол беріңдер, кеттім мен штабқа.

	Апыр-ау, мына Əлтай барып тұрған жүрек жұтқанның өзі екен. Шынымен, біздің аузымызды аңқайтып тастап, вагоннан шығып кете барды. Мұндай көзсіз ерді кім көрген? Мені біреу жетелеп, біреу айдаса да, бармас едім сол штабқа.

	Əлтайдың барғаны барған-ау, бірақ тез оралды. Жаңағы лепірген көңіл жоқ, жүні жығылып қалыпты, бізге қарағысы келмейді.

	– Не болды, Əлтай? – дедім мен.

	– Болмай қалыпты ғой, – деді Əкім.

	– Жоқ, əбден болған екен, – деді Өмірзақ.

	– Иə, əбден болды.

	Əкім екеуміздің үніміз жарыса шықты:

	– Не болды?

	– Ол – əскери құпия.

	– Онысы несі тағы? – дедім мен түгіне түсінбей.

	– Онысы – тұмсықты қайда болса, сонда тыға бермеу керек.

	Демнің арасында Əлтайдың ақылы кіріп қалғанын қара!

	– Міне, мұның дұрыс. Əйтпесе бұл ел өріп кетер, – деді Əкім.

	– Түбі адам боласың, Əлтай, – деді Өмірзақ.

	– Мен не, сонда қазір адам емес пе екенмін?

	– Адамсың, бірақ солдат емессің.

	– Қалайша?

	– Солайша. Солдат тұмсығын қайда болса, сонда тыға бермейді. Ол – əскери құпияның не екенін білетін, соны сақтайтын адам.

	– Сен оны қайдан білесің?

	– Білем де. Кітап оқу, кино көру керек.

	– Кітап, кино. Сен, мүмкін, мұғалім шығарсың, тегі? Мен

	– Əлтаймын, солдат өмірін өзім көремін.

	Қайран, Əлтай-ай, қарашы, қалай қайырады, сөзге дес бермейтіннің нағыз өзісің-ау бір. Жəне де тауып сөйлейсің. Рас, əскер əркім ойына келгенін істейтін жер емес.

	Мұнда барлық адам бір-ақ тəртіпке бағынуға міндетті. Ал əскери құпияны сақтау – сол міндеттердің ең бастыларының бірі. Солдат – біздің Отанды қорғауға қажетті кішкентай тетіктен бастап, ең озық күрделі техникаларға дейін меңгеретін адам. Біздің жауларымызды қызықтырмайтын нəрсе жоқ. Олардың қызықтаушылығы, əрине, жай білу емес, қастандық əрекеттеріне жаратуға тырысу. Ашықауыз солдат – оларға оңай олжа. Солдат екенсің, аузыңа абай, жоқ, берік бол!

	Біз осылай бір дүркіреп барып басылып, онымыздың өзі осындай ойға жетелеп, тынши бергенімізде, купемізге бір сержант келе қалды. Шетке отыра бере:

	– Ал, балалар, кəне, мұнда кімдер орналасты? – деп, қолындағы тізімге тесілді.

	Біз аты-жөнімізді атадық.

	– Байқаймын, іштеріңдегі пысықтарың Ыстыбаев екен. Оны сендерге бастық етіп тағайындаймын. Бұдан былайғы жерде осы не айтса, соны орындайсыңдар.

	Əлтайдың екі танауы едірейіп шыға келді.

	– Сонда мен командирмін ғой, а, сержант жолдас?

	– Иə, бастықсың.

	– Онда бітті, мен қатырам бұларды, қыбыр еткізбеймін.

	Сіз қам жемеңіз. Мен тұрғанда бəрі жақсы болады.

	– Мен сізге сенем, Ыстыбаев жолдас.

	– Сержант жолдас, сіз неге мені командир жолдас демей, Ыстыбаев жолдас дейсіз?

	– Олай деуге əлі ерте.

	– Онда қатардағы жауынгер Ыстыбаев жолдас деңіз.

	– Оған да ерте.

	– Сонда қалай, біздің кім болғанымыз енді?

	– Сендер ме, сендер жаңадан шақырылғансыңдар.

	– Сонда не, біз əлі солдат емеспіз бе?

	– Солдат емессіңдер.

	– Неге?

	– Сендер əлі əскери ант қабылдаған жоқсыңдар. Ант қабылдамаған адам солдат та, командир де бола алмайды.

	– Ой, онда болмаған екен.

	– Ештеңе етпейді, Ыстыбаев жолдас. Баса бер, бұл купеде сен бастықсың, шартты түрде командир десе де болады.

	Сержант орнынан тұра берген, Əлтай жымың ете қалды.

	Білем ғой, ол енді бір қулық айтады.

	– Сержант жолдас, сіз маған автомат беріңіз. Сөйтіп, бүкіл вагонды сеніп тапсырыңыз. Содан соң көріңіз де тұрыңыз, вагондағыларды қыбыр еткізбеймін.

	– Ойбай, мынау құртады, – деді Өмірзақ.

	– Мүмкін, саған зеңбірек керек шығар, – деді Əкім. Қайтатын Əлтай ма, одан сайын өршелене түсті:

	– Несі бар, керек. Сендерді аман-есен алып жүру оңай деп пе едің? Қай-да-а-а! Өңшең сарыауыз балапан.

	– Өйдө-ө-өйт, міне, үлкен адам! Жігіттер, бағынайық мына Əлтайға, жым болыңдар!

	– Иə, сөйтейік, өйтпесе ракета сұрап жүрер бұл тағы. Бəріміз күлкінің тиегін ағыттық.

	– Балалар, тұра тұрыңдар, күлмеңдер. Ыстыбаев жолдас дұрыс айтады. Бұл өзі бір əскер өмірінен хабары мол бала сияқты. Қарашы, біліп тұр, автомат – солдаттың бас қаруы. Соны ұстаған күннен бастап солдатсыңдар сендер. Ал ол жауынгерлік ант қабылдамай тұрып ешкімге де берілмейді. Сендер енді Ыстыбаев жолдасты автоматсыз да тыңдауға тиіссіңдер. Бұл – үлкендерің.

	Сержант Николаев сөйлей бастағаннан-ақ, езуіміз жиылған, демнің арасында сылқидық та қалдық. Мəссаған, керек болса! Адамға бақыт қонайын десе оңай екен ғой. Əлтай өстіп, демнің арасында бəрімізден үлкен бастық болып шыға келді.

	Əлтай сержант Николаевтың алды-артын орап, келесі купеге шығарып салып кетті. Міне, жандайшап дейтін шіркіндер қайдан пайда болады!

	Əлтай бара, көршілерге команда берді:

	– Балалар, тұрыңдар! Командир келе жатыр!

	Купе апыр-топыр болды. Жайбарақат отырған жігіттер өре түрегелді.

	Елді дүрліктіргендеріне Əлтай емес, сержант ұялды:

	– Отырыңдар, отырыңдар, балалар! Ыстыбаев жолдас, пойызда мұның қажеті жоқ. Жалпы, сен өз купеңе бара қойшы.

	– Құп болады, командир жолдас.

	Бұл Əлтай, тегі, əскер заңын түгел біліп алған! Өстіп таңданбасқа амал жоқ.

	Əлтай келе өткір көзімен купені жоғары-төмен бір шолып шықты. Сөйтті де, даусын нықтап, команда берді:

	– Əй, салагалар, менің бұйрығымды тыңдаңдар! Купе іші ыбырсып кетіпті. Басы артықтың бəрін тығыңдар, көзіме көрсетпеңдер. Адамға кеңістік, ауа керек. Ал, кəне, іске кірісіңдер жандарыңның барында!

	Біз бір-бірімізге қарадық. Бəріміздің де жүзімізде «Мынау қайтеді, ей?!» деген танданыс бар еді.

	– Əлтеке, енді кішкене қоя тұрсаңызшы. Жол алыс, қазірден бəрін жинап қойсақ, кейін не істейміз? Рақым етіңіз! Біз сіздің бағыныштыларыңызбыз ғой, аяңыз.

	Өмірзақ қалжыңбас бала екен, қатырды-ау. Оны біліп жатқан Əлтай жоқ, кəдімгідей ісіп-кеуіп барады.

	– Сен өйтіп, мұны əлдеқандай қылма. Табыла қалуын командирдің! Керек пе, өзің жина. Жинамайсың ба, шагом марш!

	Əкім бірбеткей бала екен, өстіп қасқиып тұр. Əлтай не қыларын білмей сасып қалды. Мен не дейін енді? Əлтай мінезінен тапты.

	– Əкім, сен өйтіп тулама. Жаңа айтты ғой сержант, Əлтай командир, айтқанын орындау керек.

	Өмірзақ түсінікті жігіт болып шықты. Əлтай есін енді жиды:

	– Сенің фамилияң қалай еді өзі. І-і, Айбеков. Иə, Айбеков жолдас, айтқанды істейсің. Өйтпейді екенсің, онда өкпелеме, сержантқа барып айтамын.

	– Тапқан екенсің қорқақты.

	– Онда мен кеттім.

	Əлтай шынымен құлдыраңдап тартып берді:

	– Əй-əй, Əлтай командир. Біржолғы ашуыңды бер маған. Əкім бе, оны өзіміз-ақ бағындырып береміз саған. Əкім, сен сөзді қой, командирдің бұйрығын орында. Келіңдер, бəріміз орындаймыз. – Иə, бұйрық, менің... Жо-жоқ, əскери бұйрық. Орында! Орындаңдар!

	– Сенікі емес, «əскери бұйрық» дегін. Ендеше, ол бұйрықты орындауға алдымен өзің кірісесің.

	– Неге?

	– Командир əркез алда болуы керек. Əкім тауып айтты.

	– Иə, айтпақшы, сонысы бар екен ғой. Ал онда кірістік.

	Енді ешкімге де қасарысудың қажеті жоқ еді. Дереу ың-жыңсыз бейберекет жатқан киім-кешегіміздің, оныпұнымыздың ілетінін іліп, тығатынын тығып едік, купе іші кəдімгідей саңғырап шыға келді.

	Əлтай командир бұған дереу разылық білдірді:

	– Жарайсыңдар, жігіттер! Солдат деген, міне, осындай болуы керек қой. Бəріңе алғыс жариялаймын!

	Біз күліп жібердік. Əкім де жаңағы тызақтағанын ұмытып, Əлтайға разы болып таңданды.

	– Əлтай, сен мұның бəрін қайдан біліп жүрсің? Аумаған командирсің.

	– Теледидарды көбірек көру керек.

	– Көргенде қандай, бір кісідей-ақ көрдім, бірақ менен командир шықпас.

	– Кім білсін, шығып қалар.

	– Жоқ, шықпайды. Мен білсем, командир болып туу керек.

	– Ой, қой!

	– Рас, қарашы, сен əлі солдат та емессің, ал бірақ командирсің.

	Бұл Əкімнің шын көңілі ме, жоқ, кекеткені ме? Бір жақсы жері – Əлтай шын көңілі деп ұқты.

	– Балалар, солдаттың қарны əркез тоқ болуы керек. Ал сендер – ашсыңдар.

	– Оны қайдан білдің?

	– Қарны аш адам тырысқақ. Мəселен, мына Əкім сияқты.

	– Дұрыс айтасың, Білесің, білесің біраз нəрсені.

	– Онда төгіңдер, жолға алып шыққандарыңды үстел үстіне. Əжелерің, шешелерің салған жылы-жұмсақтан əкеліңдер.

	Шынында, мына Əлтай пəле екен, біраз емес, бəрін біледі. Сөмкеде əжем бір, апам бір тықпалаған дəмді тағам аз емес еді. Басқа балаларда да, Əлтайдың өзінде де жеткілікті екен, купенің кішкентай үстелі тамақтың алуан түрінен көрінбей кетті.

	Сөйтіп, біз шүйіркелесіп, асқа отырдық. Үстелді жинар кезде Əлтай қайтадан командир болып шыға келді.

	– Тоқтаңдар! Мен кезекші тағайындауым керек екен ғой. Кімді тағайындасам, сол бір тəулік бойы осы купедегі барлық жұмысты атқарады. Үстелді, купе ішін жинау, тəртіп сақтау соның мойнына жүктеледі. Кəне, кім кезекші болады, қолдарыңды көтеріңдер.

	Кезекшісі өзіне, оған кім құштар болсын, ешқайсымыз қолымызды көтерген жоқпыз. Қайтатын Əлтай ма, аяқастынан тауып кетті:

	– Сөйттіңдер ғой, онда алфавит бойынша боласыңдар. Айбеков, Ибрагимов, Смағұлов. Бітті, Əкім бүгін сен – кезекшісің, ертең – Өмірзақ, бүрсігүні – Болат.

	Əкім Əлтайға тағы қадалды:

	– Ал өзің ше? Сен қашан боласың?

	– Мен – командирмін. Болмаймын. Маған сендерді пойызда аман-есен алып жүру де аз жұмыс болмас.

	– Сонда қалай, біз өзіміз жүре алмаймыз ба пойызда?

	– Жүре аласыңдар ма, жоқ па, маған оның қажеті шамалы. Менің білетінім: əскери бөлімшеге жеткенше не айтам, соны орындайсыңдар.

	– Қарай гөр, ей, демнің арасында қожайын бола қалуын!

	– Енді қалай деп ең? Қысқарт сөзді! Бағынбайсың ба, онда басқа купеге ауыс.

	– Керек болса, өзің ауыс.

	– Е, е, онда айтқанды орында.

	Екеуінікі енді босқа салғыласу болып бара жатыр. Өмірзақ əділін айтты:

	– Əкім, сержант Николаев жаңа Əлтайды командир қойып кетті ме, қойып кетті. Енді одан айрылып, Əлтайға не көрініпті?

	– Сонда да, енді...

	– Ешқандай енді жоқ. Əлтай – командир. Оның айтқаны

	– бəрімізге заң.

	– Əлбетте. Əй, Өмірзақ, сен бір жібі түзу жігіт екенсің.

	Өстіп түсіндіріп қойшы білмейтіндерге.

	Əлтай жеңді.

	– Мейлі, онда қойдым. Əкім кезекші болды.

	Купедегі командирлігі де бір айналайын екен ғой, Əлтай əрі-беріден соң бүкіл вагон ішіндегілерді қыбырлатпауға айналды. Əрлі-берлі жүріп-тұруымыз, пойыз тоқтағанда сыртқа шығу-шықпауымыз – бəр-бəрін Əлтай өз қолына алды. Бір ғажабы, кəдімгі бір бұрыннан командир болып келе жатқандай, ұрсудың, зекудің де түр-түрін біледі:

	– Көп қыбырлап-жыбырлай бермей, отырыңдар!

	– Пойыз тоқтаған сайын түскенді қысқартыңдар! Бір жеде қалып қойып, сендер үшін жауап беріп жүрер жайым жоқ.

	Біз бұған біраз бұрқылдаған боламыз, бірақ командир айтқан соң қиын екен, көнеміз.

	Əлтай шынымен пысық болып шықты. Сержант Николаевтың төбесі көрінді болды, ентелеп алдынан шығады. Бар пейілімен купеде бəрі орны-орнында екенін, біздің аман-есендігімізді сартылдатып айтып-ақ жатқаны.

	– Жарайсың. Сен түбінде сержант боласың, – дейді Николаев.

	– Отанға адал қызмет етемін!

	Апыр-ау, бұл Əлтайға дауа жоқ екен. Қалай ғана тез үйреніп алған мұның бəрін?!

	Əлтай бізді өстіп, жол бойы таңдандырумен болды. Бір қылығынан келесісі, бір сөзінен екінші сөзі өтеді, күлкіден езу жия алмай келеміз.

	Бекен, бұл хатым ұзақ болып кеткен жоқ па өзі? Қайтем енді, бір əңгімені бастаған соң аяқтау керек. Ең дұрысы, азкөп демей, өстіп жылжыта беру болар. Сөйтем, бауырым. Сен мықтап зейін қойып оқығанды, мен жақсылап жазғанды білейік. Мен не жазуды білем: бəрі бастан кешкен жай. Тек жақсылап хатқа түсіру керек. Тырысып-ақ жатырмын. Қалай болып шығатынын көреміз де енді.

	Əзірше, сау бол!

	Ағаң Болат.





Бесінші хат


	АЛҒАШҚЫ ƏСЕРЛЕР, ЕФРЕЙТОР ХАМИДОВПЕН ТАНЫСУ

	Пойыз біз қызмет ететін əскери бөлімше орналасқан қалаға түнгі сағат екіде жетті. Сержант Николаев бəрімізді сапқа тұрғызып, жеке-жеке фамилиямызды атап түгендеді.

	– Абрамов.

	– Мен.

	– Айбеков.

	– Мен.

	– Ибрагимов.

	– Мен.

	– Смағұлов.

	– Мен.

	Сержант осылай дауыстап, біз жауап беріп отырып, тізімнің аяғы көрініп қалған.

	– Янбулатов.

	– Мен.

	– Балалар, қай бөлімшеге?

	Мына асығыс дауыс Янбулатовтың жауабымен бірге шықты. Біз сапта тұрып ешкімнің рұқсатсыз сөйлемейтінін біліп қалғанбыз, оның үстіне, баратын бөлімше туралы түк түсінігіміз де жоқ қой, үндемедік.

	Неге екенін, сержант Николаев бірден жауап бергісі келмеді, жан-жағына асыға көз салды. Əрине, күтіп алатын адамды іздеп жүр.

	Дауыс иесі жұқа, бидай өңді, қоңқақ мұрын, біз қатарлы жігіт екен, сержант Николаевқа қадала кетті:

	– Сержант жолдас, сіз маған жауап беріңіз, қай бөлімшеге бастап келесіз мыналарды?

	– Сізге оның қажеті қанша?

	– Қажет болған соң сұрайды да адам. Айтыңыз, мүмкін менің іздегенім сіздер боларсыздар.

	– Солай ма? Біз – қырық бір жүз жиырма алты əскери бөлімшесіне бара жатырмыз.

	– Бірден айту керек еді. Көрдіңіз бе, сіздер бізге екенсіздер. Ал, кəне, түгелсіңдер ме? Түгел болсаңыздар, жүріңіздер. Əй, көктүйнектер, оңға! Басыңдар аяқты! Мен кімге айтып тұрмын?

	Мына бейтаныс жігіттің тым еркінсіп, баса-көктеп бара жатқанын сержант Николаев жақтырмай қалды:

	– Сіз кімсіз өзі? Алдымен танысып алғанымыз жөн болар, ефрейтор жолдас!

	– Ефрейтор Хамидов. Мен сіздерді күтіп алуға келдім.

	– Сержант Николаев. Міне, енді бəрі түсінікті болды. Ал, қырандар, қозғалдық!

	Біз əскери бөлімшеге жаяу тарттық. Ефрейтор Хамидов сержант Николаевтан қай жерде қызмет ететінін, бізді қай қаладан бастап алып келе жатқанын тəптіштеп сұрап келеді.

	Қала шырт ұйқыда. Көше біткен самсаған электр жарығы. Шіркін-ай, осылардың, ең болмаса, он шақтысын біздің көшеге орнатар ма еді. Тойлыбайдың үйінің тұсындағы жалғыз жарық бір көшеге қайдан жетсін. Бірақ ауыл адамдарына бəрібір, олар өз көшелерінің ой-шұңқырын айтасың, көлденең жатқан қурайына дейін жақсы біледі. Шырттай қараңғы түнде аяғының астына қарамай-ақ, үйреншікті жерді табанымен, бүкіл болмысымен сезініп, тарта береді. Дегенмен жарық керек.

	Бір көшенің адамы екінші көшеге барғандай болса, тапырақтап-ақ қалады. Əсіресе қарттарға қиын. Сен білесің, жоқ ұмытып қалдың ба? Онда есіңе салайын. Биыл көктемде біздің атамыз бен Əлтайдың атасы көрші көшедегі Сəуенің үйінде кешкі асқа қарап, біраз отырып қалыпты. Содан екеуі тысқа шықса, дала тастай қараңғы екен. Екі шал бірін-бірі жетелеп, еңбектегендей болып қорлық көреді. Біраздан соң екі қарт бірі ойға, бірі қырға тартып, келісе алмай қалады. Аманбайдың үйінің тұсына келгенде екеуі тоқтап, алдарын жақсылып бағдарлап алмақ болады. Сөйтсе, жол аппақ болып сайрап жатыр дейді.

	– Смағұл, мынау аппақ болып жатқан жол емей не, жүр бері, – деп Ыстыбай атай аяғын аттай бере, көше табанындағы шалшық суға күмп береді.

	– Кəне, – деп ілгері басқан атам да Ыстыбайдың кебін киеді.

	Екі қарт үсті-басы малмандай болады. Атам үйге кейіп келді:

	– Бұл ел қызық өзі, жарықты бəрі үйіне кіргізіп алып отырады өстіп тізіліп. Үйге жарық не керек, жарық далаға керек. Бір күні біреу шұқырға түсіп өлер. Сонда орнатар бұл бастық далаға жарықты.

	Шынында, осы біздің ұжымшардың көшелерінде неге жарық жоқ? Маған салса, көшедегі əр бағананың басына бір шам ілер едім. Ал қарты бар үйдің айналасын жарқыратып қою керек.

	Көше жарық болса, күнің де, түнің де бір ме деймін. Біз жап-жарық көшеде шұбырып келеміз. Біраз жүрген соң шаршады ма, қайдам Өмірзақ:

	– Ефрейтор жолдас, əскери бөлімше əлі алыс па? Алыс болса, неге машина əкелмегенсіз? – деді.

	Сол сол-ақ екен, ефрейтор шап ете түсті:

	– Дəмесін қарай гөр, ей, мынаның. Таксиге мінгің келетін шығар, мүмкін? Жоқ, олардың бəрі қалды арттарыңда. Оларды енді екі жылдан кейін көресіңдер. Мен сендерді жақсылап тұрып қуамын əлі: машина іздемейтін боласыңдар сонда. Мүлдем ұмытасыңдар.

	– Мə-ə, екінші Əлтай шықты ғой алдымыздан, – деді Өмірзақ. – Əлтай, бұған не дейсің өзің? Бұл мүмкін, сенің көкең шығар? – деді Əкім. Вагондағы пысықтықтан түк жоқ, Əлтай:

	– Қойыңдар. Сұры жаман екен, құртады, – деп күңкілдеді.

	– Əй, не деп міңгірлеп келе жатырсыңдар? Батыр болсаңдар, естіртіп айтыңдар. Əйтпесе көресіңдер!

	Сөзі неткен ірі еді мына ефрейтордың! Əскери өмірдің қатал болатынын кім білмейді? Ол жөнінде вагонда да аз айтылған жоқ. Бірақ ол сөздердің біреуі де біздің ұнжырғамызды түсіре алған емес. Қайта алдағы, бұрын көрмеген құпиясы мол өмірге бар пейілімізбен құлай қызығып, көңіліміз алып ұшып, тез жетуге асыққанбыз. Міне, енді Хамидов сол əдемі сезімімізді өткір қамшымен осып-осып өткендей болды. Тілімнің ұшына мына бір сөздер орала берді:

	– Əскер – адам тек қана қаталдығын көрсететін жер емес шығар.

	Жігіттер күліп жіберді. Ефрейтор шамданып қалды.

	– Солай ма? Көктүйнектер ə дегенде осындай асау болады, сосын барып жуасиды. Сен де сөйтесің. Жуасытам. Осыдан көр де тұр.

	– Сіз мені қорқытпаңыз. Біліп қойыңыз, мен қорқақ емеспін.

	– Білем, əскерге келгеннің бəрі алғаш сен құсап батырсынып қоқыраңдайды, сосын барып адам болады.

	– Сонда қалай, адам болу – қорқақ болу ма?

	– Мұнда адам болу – бағыну. Қорықпаған солдат бағынбайды.

	– Солдат саналы түрде бағынуы керек.

	– Сана, – Хамидов қарқылдап күлді, – сержант жолдас, сіз кімдерді əкелгенсіз? Мыналарыңыз мұрнына ештеңенің иісі бармайтын біреулер ғой. Əй, қайдам, оңайлықпен бұлардан солдат шыға қоймас, шашымды ағартар.

	– Ефрейтор, жетер. Сіз өзі...

	Сап кілт тоқтады. Сержант Николаевтың сөзі шорт үзілді. Біз сыртына үлкен қызыл жұлдыз салынған көк қақпаға келіп тіреліппіз.

	– Жігіттер, келдік!

	– Ей, қақпа, ашыл, кəне!

	Осы сəт қақпа, кəдімгі бір тіл алғандай, екі жаққа қарай сырғып ашыла берді. Біз əскери қалашыққа жүрексіне ендік. Бекен, бұл хатты осымен бітіремін. Өйткені келесі хатта басқа əңгіме басталады. Сау бол!

	Ағаң Болат.





Алтыншы хат


	ҚОШ БОЛ, ЕСКІ КИІМ!

	Сержант Николаев басқа əскери бөлімшеден екен, ертеңгі астан соң бізбен қоштасты. Біз ұзын бойлы, егде старшина мен ефрейтор Хамидовтың қолына тидік.

	Екеуі бізді сапқа тұрғызып, моншаға бастап келіп, шешіндіріп, ауылдан киіп келген киімдерімізді бір бұрышқа үйгізді. Барлығымыз ауылдың, ата-анамыздың, өткен-кеткеніміздің көзіндей болған киім-кешегімізді қимай, жалтақжалтақ қарай береміз. Солдат киімін ертерек таратса екен деген асығыстық та бар.

	– Ал, балалар, моншаға түсіп, жақсылап жуыныңдар. Шыққан соң солдат киімін үлестіреміз. Ескертіп қояйын, мына киімдеріңді енді қайтып кимейсіңдер. Кімде-кім егер қажет деп санаса, киімін поштамен үйіне жіберуіне болады.

	Старшина сөзін аяқтар-аяқтамастан, жігіттер шулап қоя берді.

	– Кімге керек ол?

	– Біздің арамызда ондай сараң жоқ.

	– Құрысын.

	– Онда өздерің біліңдер.

	– Сонда мұны не істейсіздер?

	– Не істейміз? Өртеп жібереміз, оны-мұны сүртетін шүберек ретінде пайдаланамыз.

	– Қап, қайран бəтеңкем-ай, импорт еді!

	Жігіттер ду күлді. Əлтайға да керегі осы ғой, бірге күліп жатыр:

	– Старшина жолдас, мұның бəтеңкесі отқа күйіп жидіген кезде өзіне беріңіз, жесін.

	Əкімнің бұл сөзі ешкімге ұнаған жоқ. Əлтайдың орнына Өмірзақ шамданды:

	– Əкім, сен қалжың түсінбейсің. Əлтай ойнаса, сен шындайсың. Сол да бола ма екен?

	– Түсінетін не бар мұнда? Дүниеқоңыз адам болмаса, кім айтады ондай сөзді?

	– Мен айтам. Адамның киімі – абыройы. Ол сенің талай ыстығыңды да, суығыңды да көрген. Киімді аяқ асты еткен жақсы ырым емес.

	Əлтай сөзден жеңілген бе, тауып-ақ айтып тұр. Бірақ Əкім де қырсық екен, қыңбады, қайта өршелене түсті:

	– Пах-пах, ырым-сырым... Айтасың, ей! Табылды бір атай. Мүмкін, жылап қоштасармыз бұл ескі-құсқымен? – Əлтай не дерін білмей қалды. Əкім одан сайын қадалды. – Ал бұған не дейсің? Солай ма екен? Дұрыс-дұрыс, үндемеген үйдей пəледен құтылады. Əйтпесе ескі киімнің артынан кетер сендей адам.

	Əлтай қолын бір-ақ сермеді.

	– Əй, құрысыншы бəрі.

	– Жоқ, мұнымен құтылмайсың сен. Бар, тепкіле, жырт ана киімдерді. Өйтпейді екенсің, «Мынау ескі киімін қимай тұр. Солдат киімін кигісі келмейді» деймін старшинаға. Бітті, гауптвахтаға апарып салады.

	Жігіттерге ойын керек, іліп əкетті:

	– Сөйтсін.

	– Солдат киімін кимеймін дегені – Отанға қызмет етпеймін дегені ғой мұның.

	– Мұндайларды гауптвахтаға отырғызу аз, асу керек. Əлтай енді шынымен састы.

	– Əй, қойыңдар, ей! Мен жай ойнап айтам. Қу жігіттер одан сайын құбылтты:

	– Ойнаса да, адам ойындағысын айтады.

	– Иə, мұныкі – сол.

	– Вагонда əбден құтырып еді, бəрі бекер екен гой. Соғыс болса, сатқын болатынның нағыз өзі екен бұл.

	Əңгіме насырға шауып бара жатгы. Əлтай бір қызарды, бір қуарды. Көпке топырақ шаша ала ма, демде жуасып, жүдеп тұр. Аяп кеттім.

	– Балалар, сендер өйтіп тұқырта бермеңдер адамды.

	Əлтай ешқайсыңнан кем солдат болмайды.

	Жігіттер енді маған кірісті:

	– Бұл қандай адвокат?

	– Жерлесі. Екеуі бір ауылдан.

	– Бəсе, бəсе, ескіліктің қалдығынан арылмағаны көрініп тұр.

	– Онда бұл екеуіне үйрету керек. Əскерде жерлес, туысқан деген жоқ. Мұнда бəріміз бірдейміз – солдатпыз.

	– Жігіттер, оны мен де білемін.

	– Ал білсең, жерлесіңнің сөзін неге сөйлейсің?

	– Əлтай жалғыз қалып қойды. Бір адамға жабылу – əділетсіздік.

	– Міне, мəселе қайда жатыр?

	– Əлтайға кім жалғыз қал депті? Көптің сөзін сөйлесін.

	– Ол дұрыс шығар. Бірақ дегенмен...

	Мен сөзімді аяқтай алмадым. Старшинаның өктем үні біздің əңгімемізді шорт үзді:

	– Кəне, тоқтатыңдар сөзді! Барыңдар, тез-тез шомылыңдар! Əңгіме ескі киім жөнінде болса, айттым ғой, керек дегендеріңді алыңдар.

	Біз енді үн-түнсіз біртіндеп, моншаның буы бұрқыраған үлкен бөлмесіне кіре бастадық.

	Бекен, осымен бір тоқтайын. Иə, адамның, моншада не істейтіні, жазбасам да белгілі.

	Ол жерде жапатармағай шомылғаннан басқа не əңгіме болсын. Есесіне ендігі хатым ұзақ, керемет ұзақ болады. Мен оны түгелдей ефрейтор Хамидовқа арнаймын. Ал енді өзің емес, өзге туралы жазу қалай болар екен? Мен қазірден осыны ойлап жүрексінемін. Несі бар, шындықты жазсам болды емес пе? Өзімді өстіп қайрап қоямын. Шынында, болған оқиғаны ешқандай боямай жазсам, кім өкпелейді? Хамидов пе? Өкпелесе, өзінің қылығына өкпелесін. Маған еш қоспасыз, боямасыз жазсам, жетіп жатыр. Солай. Ал сау бол!

	Ағаң Болат.





Жетінші хат


	ЕФРЕЙТОР ХАМИДОВ СӨЗІНДЕ ТҰРДЫ: МЕНІ ҚЫРЫНА АЛА БАСТАДЫ

	Моншаның шомылатын бөлмесінен шығысымен, бізге солдат киімдерін үлестіре бастады. Бəрі ине-жіптен жаңа шыққан біркелкі киімдер. Қолына солдат киімі тиген балалардың қуанышын көрсең, шіркін! Солдат болды деген осы ғой енді. Бұл киімді киген сəттен бастап біз өзгеріп шыға келетін шығармыз, сірə. Əлбетте, біздің бет-пішініміз, болмысымыз, арман-аңсарымыз өзгермес, бірақ енді бізді көрген адам анау-мынау демей, солдат деп қарайды.

	Ефрейтор Хамидов жағалай жүріп, жігіттерге «шұлғауды былай шұлған, белдікті бұдан гөрі қаттырақ тарт» деген тəрізді ақыл үйрете бастады. Жігіттер бұған күліп жатыр. Енді қалай? Мұның бəрін бізге сонау кішкентай күнімізде əкешешеміз, кейін өмір деп аталатын ғұлама ұстаз үйреткен болатын. Олардың үйретуі аялы да аяулы еді, Хамидовтікі болса, жатқан бір кекету, кемсіту, орынсыз түртпектеп, пысықсыну. Өзінен-өзі күйіп-пісіп, болып-толып жүр:

	– Бұл салагалар ма, бұлар адамды шаршатады екен.

	– Əй, мынау қайтеді, ей, погонды тағуды да білмейді екен ғой.

	– Тар дейсің бе, мен бір апта қуған соң, қарныңнан түк қалмайды, сонда бұл кең болып шыға келеді.

	– Кең дейсің бе, бір жуған соң, бұл кішірейіп кетеді.

	– Болды, болды, осы тиген-тигенді киіңдер, əйтпесе жалаңаш қаласыңдар.

	Апырау, бұған не деп болады? Сонда не, біз енді солдат екенбіз деп, мына ефрейтордың басынғанына көне беруіміз керек пе? Əй, қайдам, командир деген мұндай болмайтын сияқты еді ғой. Иə, командир қатал болуға тиіс. Алайда ол деген аты-жөні жоқ ұрсу, желкелеу емес шығар.

	Мен өстіп дал болдым. Ефрейтор Хамидов жағалаған күйі маған жетті.

	– Етікті қалай киіп жатырсың, кəне? Соны да білмейді бұлар. Шеш етігіңді, көрсет, қалай шұлғандың екенсің шұлғауыңды.

	Мен ефрейторға алакөзіммен ата қарадым. Өзгені қайдам, дəл етік киюдің жөнін біздің ауылдың балалары Хамидовтан əлдеқайда артық білетіні, Бекен, өзіңе де белгілі. Көктем мен күздің лайсаңында біздің ауылда керзі немесе рəзеңке етіктен басқа аяқкиім атаулыға аяқ сұғып болмайтынын ешкімге дəлелдеп жатудың қажеті жоқ. Көше біткен көлкілдеген батпақ, етіксіз қарыс жер аттай алмайсың. Етікті, əрине, шұлғаумен киеді. Біздің ауылдың үлкенкішісі шұлғауды қалай шұлғанатынын Хамидовтан сұрап көріп пе екен, өздері-ақ біледі. Мен де солардың бірімін. Мұның бəрін қалай түсіндіріп жатпақпын Хамидовке? Үнтүнсіз киіне бердім. Хамидов айтқанынан қайтпады:

	– Не дедім мен саған? Шеш етігіңді! Көрсет қалай кигеніңді!

	– Шешпеймін. Кидім, болды.

	– Немене? Не деп тұрсың?

	– Не естідің, солай дедім.

	– Е-е, сен түндегі пысық жігіт екенсің ғой. Байқаймын, сен əлі үлкенмен қарым-қатынас жасауды білмейтін жас сияқтысың. Ештеңе етпейді, үйренесің, үйретем.

	– Алдымен өзің үйреніп ал. Хамидов шарт сынды:

	– Мен саған көрсетемін үйренгенді!

	– Кім едің сен сонша көрсететін?

	– Командирмін. Саған бұл аз ба, онда құдайыңмын ал!

	«Командирмін» дегенде ығып-ақ қалып ем, «құдайыңмын» дегені зығырданымды қайта қайнатты:

	– Кет əрі оттамай.

	– Не дедің сен?! Командирге бұлай деуге кім право берді саған, ə?

	– Сенің құдаймын деуге қалай аузың барады?

	Ефрейтор қып-қызыл болып түтігіп, аузына сөз түспей тығылып қалды:

	– С-са-ла-га, к-к-көр де тұр, ə-ə-əлі-ақ бүрсең қағасың.

	Сені ме, сені...

	Старшина неге екенін, бағанадан бері Хамидов екеуміздің егесімізге мəн бермей, жігіттерге киім үлестірумен болып жатқан. Істің насырға шауып бара жатқанын енді аңғарды-ау деймін, сұсты жүзін бұрып:

	– Ефрейтор Хамидов, тоқтат! Ал сен, жас жігіт, тезірек киін, – деді.

	Ефрейтор Хамидов үн-түнсіз тайқып жүре берді. Мен старшинаның əділеттілігіне разы болып, айтқанын орындайын деп жылдам киіне бастадым.

	Казарма алдына келген соң, старшина бізді сапқа тұрғызып қойып, əрқайсымызды жеке-жеке алға шығарып, киіміміздің тар-кеңдігін əбден ұқыптап қарай бастады.

	– Мына гимнастерка, сізге сəл тарлау екен. Ештеңе етпейді, əлі-ақ ысыласыз.

	– Шинель, сізге кеңдеу екен. Дереу айырбастау керек болды мұны. Ефрейтор Хамидов, жаз, сіздің фамилияңыз кім?

	– Ыстыбаев.

	– Ыстыбаев. Нөмірі үшінші шинель деп жаз.

	– О-о, бұл болмайды, белдікті қаттырақ буу керек.

	Біз өстіп шүпірлеп жатқанда екі офицер жақындап келіп қалыпты. Старшина көре сала:

	– Взвод, смирно! – деп команда берді де, аяқтарын нықнық басып, алдарынан шықты. Сөйтті де, оқтай болып тұра қалып:

	– Подполковник жолдас, жас қатар толықтырушылар солдат киімдерін киіп, сапта тұр. Взвод командирі Рогозин, – деп сақ-сақ етіп рапорт берді.

	Подполковник оң қолын миығына тақап ұстаған күйі алдымызға келіп, қарсы қарап тұра қалды да:

	– Салематсыздар ма, жас жауынгер жолдастар! – деп қатты дауыстап амандасты.

	Біз жамырай жауап бердік:

	– Салематсыз.

	– Салематсыз, подполковник жолдас.

	Подполковник алғаш тым сұсты, ашулы сияқты көрініп еді, біздің сəлемдесуді ұқсата алмағанымызға жымиғандай болды. Жүзі дереу жылып, мейірімді көзімен бəрімізді түгел шолып шықты. Сөйтті де, сабырлы үнмен сөйлеп кетті:

	– Бұл ештеңе емес. Солдат киімін киген соң, командирді солдатша қарсы алуды да үйренетін боласыздар. Əлі-ақ ысылып, шынығып, жіптіктей солдат болып шыға келгендеріңді байқамай да қаласыздар. Кəне, енді танысып қояйық. Мен – батальон командирі подполковник Халявинмін. Ал сендер қай жерденсіңдер?

	– Жамбылдан.

	– Ақтөбеден.

	– Өте жақсы. Ол облыстардың жігіттерінен тамаша солдаттар шығады. Сендер жас жауынгер курсынан өткенше, старшина Рогозин взвод командирі, ефрейтор Хамидов оның орынбасары болды. Міне, осы екеуінің барлық айтқанын бұлжытпай орындайсыңдар. Отанға адал қызмет етіңдер деген тілек білдіремін бəріңе!

	– Сөйтеміз.

	– Əрине.

	– Жарайсыңдар, жігіттер! Ал онда кірісіңдер солдат ғылымын меңгеруге! Солдат болу жеңіл емес, қиын, бірақ құрметті. Солдат киімінің қадіріне жете біліңдер.

	Апырау, командирдің кішісінен үлкені мейірбан бола ма, қалай өзі? Мына кісі командирден гөрі ауылда қалған атама көбірек ұқсайтын сияқты. Атамның да, мұның да тілейтіні – біздің жақсы солдат болуымыз.

	Бекен, көрдің ғой, үлкендер өстіп сенім артып, қайтақайта пысықтап отырғанда мен қалайша жаман солдат болайын?! Тек мына бір Хамидов деген ефрейтор болмаса, бəрі жақсы. Соның өзі тіптен қызық жігіт болып барады. Ендігі хатта бұған көзің жете түсетін болады. Бұл хат осымен тамам деп біл.

	Ағаң Болат.





Сегізінші хат


	ЕФРЕЙТОР ХАМИДОВТЫҢ ҚАТЫГЕЗДІГІ

	Ефрейтор Хамидов не болса, соған шорт сынып, едіреңдей жөнелетін жігіт болып шықты, тура біздің Əлтай. Ал Əлтайдың командирлігі пойызда қалып қойды ғой, оныкі бұрынғы бір естіген, көргендеріне еліктеу болатын. Командир болу үшін адам алдымен солдат сапында тұруы, үлкен мектептен өтуі керек. Мұны Əлтай білмейді дейсің бе, біледі, сондықтан командирлігін пойызда қалдырып кеткен. Қазір Əлтай – тіл алғыш, Хамидов не айтса да мақұл, лыпып тұрады. Ондай адам əскерде мақтаулы. Хамидовтың сөзімен айтқанда: «Əлтай – адам болатын жас».

	Əлбетте, ефрейтор Хамидовтың айтқанын жалғыз Əлтай емес, бəріміз орындауға тиіспіз.

	– Командирдің бұйрығы талқыланбайды, орындалады. Əскер заңы – осы. Тəртіп бар жерде ғана табыс бар. Əскер – əркім ойына келгенін істейтін жер емес. Командирдің айтқанын екі етпей орындап, жауынгерлік өнерді беріле үйреніп, мейлінше жетік игеру керек. Сонда ғана сендер нағыз солдат боласыңдар. Өйтпейді екенсіңдер, қорлық көресіңдер. Жақсы солдат қарулас достарына, үлкен-кішіге, бəр-бəріне сыйлы, жаман солдат көзге күйік, кім көрінгенге түрткі. Жас жауынгер курсы кезінде ефрейтор екеуміз солдат əліппесін түгел үйретеміз. Күні ертең қандай солдат болатындарың бізге, біз не үйреттік, қаншалықты үйреттік, соған байланысты.

	Старшина Рогозин өстіп бір сөйлеп кетсе, шешен адам, əскер өмірінің ұңғыл-шұңғылын зердемізге біраз құйып барып тоқтайды. Айтқанының бəрі рас.

	Старшинаның бізден басқа да жұмысы аз емес болуға керек, ефрейтор Хамидовке ертеңді-кеш нұсқауларын береді де кетеді. Ендігі барлық билік – Хамидовта.

	Біз таңғы алтыда тұрғаннан онда жатқанға дейін ефрейтор Хамидовтың құзырындамыз, ол не айтса, соны екі етуге хақымыз жоқ. Бізге ефрейтордың бұйрығы бүкіл Қарулы Күштердің үкіміндей, бұлжытпай орындаймыз. Устав талабының өзі осы – солдат командирдің бұйрығын сөзсіз, дəл де тез орындауға міндетті.

	Əйткенмен, Хамидовтың кейбір əрекеттері маған тым артық сияқты болып көрінеді. Аты-жөні жоқ дігірлеп, өктемдік көрсете ме-ау, орынсыз безеріп қатыгездене меау, əйтеуір, ойына келгенін істейді.

	Старшина Рогозин түстен кейін бізге жаңадан салынатын жанар-жағармай қоймасының іргесіне қалауға əкелген тастарды машинадан түсіруді тапсырған. Біз – төрт жігіт, жан қоямыз ба, əп-сəтте-ақ машинаны босатуға таяп, жұмыс қоян қашты бола бастаған. Сол сəт мен бір үлкендігі сандықтай тасты машина қорабының ернеуінен бар күшіммен итеріп түсіре берем дегенімде, қолым тайып кетіп, оң аяғым екі тастың арасына қысылды да қалды. Жіліншігім үзіліп түскендей болып, шоңқиып отыра кеттім. Машина үстіндегілер сасып-салбырап, қапелімде мандымды қимыл жасай алмай, состиып тұр. Қайдан келе қалғанын, машинаға қалай қарғып шыққанын білмеймін, əйтеуір, екі солдат менің аяғымды тас арасынан дереу шығарып, жерге сүйеп түсірді.

	– Рақмет, жігіттер!

	– Əй, жастар-ай! Бұлар солдат болғанша қашан?.. Машина үстіндегілер де, мен де жер болдық. Енді қалай, біз əлі қопалмыз, ал мына солдаттар – епті. Біздің қимылымыз үйлеспейді, бұлардікі жарасымды.

	– Əй, сенің осың-ай, – деді біреуі.

	– А, несі бар? Бұлардың əлі көктүйнек, тапқырлық атаулыдан жұрдай екенін бекер демекпісің енді? Жас, салага болмаса, мынаның қу жіліншігін көкпеңбек қылғанша ездірер ме еді тасқа?

	Жас солдаттарды өстіп қор санайтыны бар бұлардың. Ефрейтор Хамидов та – сол. Бізге ара түскен секпіл бет, шашты солдат бір айналайын екен:

	– Сен де жас болғансың. Бұлар да үйренеді солдат əліппесін. Əлі-ақ нағыз солдат болып шыға келеді.

	– Үйренеді. Үйренгенше, талайдың жүйкесін тоздырар. Аяқ-қолы балғадай ұзын солдат шиқылдап күлді.

	– Айтасың сен де.

	– Көрер ем, сені егер Хамидовтың орнына қойса.

	– Несі бар? Қойса, үйретемін. Көресің, бəрі тамаша солдат болатын жігіттер.

	– Əй, қайдам?

	– Сені адам жеңіп болмайды. Сөзді доғар енді. Екеуі əлі де келісе алмай кетіп барады.

	Мен шашырап жатқан тастың ең артқы шеткісіне жетіп, отыра кетіп едім, жүрегім төмен тартып, қара суға түсіп, терлеп жүріп бердім. Жігіттер қалған тастарды түсіріп жатыр. Аяқтың ауырғаны жайына қалып, жаңағы бір солдаттың табалаған сөздері жанға батып барады. Осыншама олақ, ебедейсіз болармын ба?! Жігіттер де мойындары салбырап кеткен, соңында қалған ауыр тастарға төне түсіп, тырмысып, əлдері жетпей, əуреге түсті. Көмектесуге менде дəрмен жоқ, демнің арасында қор болып қалдым.

	Терім басылып, еңсем көтеріле берген, енді жіліншігім сырқырап ауыра бастады, орнымнан тұрып көріп едім, аяғым бастырар болмады, қайта отырдым.

	Дəл осы сəт ефрейтор Хамидов келе қалды. Мақсаты белгілі: біздің жұмысымызды бақыламақ. Менің мына шоқиып отырысым кімге ұнасын, Хамидов дүрсе қоя берді:

	– Тағы да жаныңды күйттеп отырсың ба, көктүйнек?

	Бұл – ісінде береке жоқ жұқсыздарға айтылатын сөз. Ал олар болса, мына қорлауды ар көрмей, ыржалаңдар еді, немесе өзінің мүшкіл халін айтып, сарнап қоя берер еді. Мен қайтпекпін? Менің тілім қышып отырған жоқ, жіліншігім шаншып отырмын ғой. Бар бітіргенім – Хамидовке жақтырмай бір қарадым.

	Ефрейтор Хамидов команда берді:

	– Қатардағы жауынгер Смағұлов, тұр! Мен орнымнан сүйретіле түрегелдім.

	– Ефрейтор жолдас, оның аяғын тас қысып қалды, – деді Өмірзақ, үлкендігі қолдиірмендей бір тасты жерге лақтырып жіберіп.

	– Ештеңе етпейді. Сендерге жұмыс істетіп қойып, өзі отырмақ қой сонда бұл!

	– Сіз қызық адамсыз! Құр ұрысқанша, сіз Смағұловты санитарлық бөлімшеге апарыңыз, – деді Əкім.

	– Не, не, бұл жұмыс істемеу үшін аяғын əдейі жаралайды, ал мен санитарлық бөлімшеге апарам?! Тапқан екенсіңдер ақымақты! Барсын өзі. Еңбектеп барсын.

	– Солай ма?! Жоқ, ондай қатыгездігіңіз үшін рақмет! Біз өзіміз апарамыз, жұмысты сіз істейсіз. Жүріңдер, жігіттер.

	– Жоқ, апармайсыңдар!

	– Жоқ, апарамыз!

	Жігіттер машинадан қарғып-қарғып түсті де, келе сала, мені қолдарын айқастырып жіберіп көтеріп алып, санитарлық бөлімшеге тартты.

	– Мен сендерге көрсетемін. Үшеуіңді де кешке жақын асханаға айдап барып, картошка тазалатып қоймасам ба, қап! Қара да тұрыңдар осыдан енді! Мейлі, бара беріңдер. Ефрейтор Хамидов өстіп кіжініп қала берді. Қайбір мəз болып тұр дейсің бірақ. Орынсыз қаталдық қолында билік бар адамды, мейлі ол бетіне жан қаратпайтын командир болсын, опық жегізбей қоймайды, тегі.

	Жіліншігімнің еті езіліп қалған екен, бес-алты күн ертелі-кеш санитарлық бөлімшеге барып, ем қабылдап жүрдім де, қатарға қайтадан қосылып кеттім.

	Ал Хамидовтың қатыгездігі көңілге кетпейтін дақ салды. Бұл Хамидов əлі талайды көрсетер. Біз дайынбыз бəріне. Ештеңе етпейді. Солдат серігі – шыдам, төзім. Сен есіңде мықтап ұстар бір жай осы. Кейін керек болады. Солдат болғаныңда Хамидов сияқтылар саған да табылады. Жаның қиналғанда осы сөзімді есіңе алсаң, қызметің жеңілдер. Көр де тұр, сөйтеді.

	Ендігі хатқа дейін сау бол.

	Ағаң Болат.





Тоғызыншы хат


	«АСҚАНҒА – ТОСҚАН»

	Түскі тамақтан кейін бəріміз казарма алдындағы шылым шегетін орында отырғанбыз. Мен қаннен-қаперсіз өзімше бір ойға шомып кетіппін, балалар дүрдиіп-дүрдиіп тұр. Түкке түсінбей жоғары қарадым: ефрейтор Хамидов тұр маған төніп. Балалар бір қызық күтіп, жымың-жымың етеді. Хамидов қоразданып шыға келді.

	– Барлықтарың отырыңдар! Қатардағы жауынгер Смағұлов, тұр!

	Тұрдым.

	– Отыр! Отырдым.

	– Тұр! Тұрдым.

	– Отыр! Отырдым.

	«Жетпей ме енді?»!

	– Тұр!

	– Неге?

	– Сен тым ақылдысың. Тұр! Командирді қалай сыйлау керек екенін үйретермін мен саған.

	– Жоқ, сіз командирді сыйлауды үйретіп емес, солдатты қалай қорлауды үйретіп тұрсыз.

	– А-а?

	Хамидовтың аузына сөз түспей тұтығып қалды. Командир ғой, бірдеңе істеу керек.

	– Е-ей, соңғы рет айтам, тұрасың ба, тұрмайсың ба? Мен үн-түнсіз сазарып отыра бердім.

	– Солай ма? Взвод, сапқа тұр! Жылдам, жылдам! Взвод, рет түзе! Взвод, смирно! Ал не? Əрине, сендердің демалғыларың келеді. Солай болуы да керек. Бірақ сендердің демалғандарыңды қаламайтын да адам бар. Ол – қатардағы жауынгер Смағұлов. Мейлі енді, соның ойлағаны-ақ болсын. Взвод, оңға!

	Ефрейтор бізді плацқа алып шықты.

	– Взвод, тоқта! Қазір біз демалыстың орнына əскери жаттығуға кірісеміз.

	Ашу буған ефрейтор аямады: əрлі-берлі жүргізе бастады. Жаңа ғана тамаққа тойып алған біз демде-ақ порапора болып терлеп, қара суға түстік. Шөлдеп, таңдайымыз кеуіп барамыз. Біз өстіп əлек-шəлегіміз шығып жүргенде, плацтың тұсына бір жеңіл машина келіп тоқтай қалды. Одан батальон командирі түсті де, бізге қарай жүрді. Еліріп алған ефрейтор бізді кілт тоқтатып, аяғын салтанатпен басып барып, рапорт берді:

	– Подполковник жолдас, жас жауынгерлер əскери жаттығуда жүр. Ефрейтор Хамидов.

	Подполковник зілді үн қатты:

	– Бұл қай жаттығу, ефрейтор жолдас!

	– Подполковник жолдас, кінəлі өздері. Əсіресе ана біреуі...

	– Ефрейтор, білемін не айтпағыңызды. Жалғай беріңіз жаттығуыңызды.

	Подполковник жалт бұрылып кете барды. Ефрейтор Хамидов пұшайман күйде бізге бұрылды. Менің де жаным мұрнымның ұшына келіп еді. «Уһ» деп бір демалдым: «Е, бəсе, Хамидовқа да əй дейтін ата, қой дейтін қожа болуы керек қой, тіптен!»

	Сұры қашып кеткен Хамидов жаттығуды одан əрі жалғастыра алмады. Сыр білдірмегенсіп, тағы бір-екі айналдырды да қоя берді. Біздің түскі демалысымыз қайта жалғасты.

	Бұл хатты осымен доғарайын, Бекен. Өйткені ендігі хатта Хамидовтың басқа бір қылығын жазам.

	Ағаң Болат.





Оныншы хат


	УСТАВ ДЕГЕНІМІЗ НЕ? ОНЫ КІМ ҚАЛАЙ ТҮСІНЕДІ?

	Түстен кейін сабақ өтіп, онда əскери уставтармен таныстық. Əскер өмірінің барлық қыры мен сыры бүге-шігесіне дейін жазылған кітаптарды жігіттер қызыға аударады. Демнің арасында бөлме ішін сыбыр-күбір əңгіме, парақтардың сатыр-сұтыры кернеп кетті. Мына тірліктен ештеңе шықпайтынын сезді білем, Хамидов:

	– Бұл болмайды екен. Мен дауыстап оқимын, сендер тыныш тыңдап отырыңдар, – деді.

	– Сөйткен дұрыс.

	– Ал тындадық.

	Балалар тыныштала берген.

	– Ефрейтор жолдас, устав дегеніміз не? Сіз алдымен соны айтыңызшы, – дегені ғой Өмірзақтың.

	Ефрейтор Хамидов та, жігіттер де ойланып қалды.

	– Устав дегеніміз, устав дегеніміз, – деп Хамидов қолындағы кітапты əрлі-берлі ақтара берді. Алайда одан «Устав дегеніміздің не екені» оңайлықпен табыла қоймады.

	«Бəсе, ефрейтор жолдас, сіз уставтың не екенін білмейсіз. Ол – ақылды кітап. Онда əскери өмірдің барлық қыры толық қамтылып жазылған. Оның көздейтіні – əскерлердің жауынгерлік даярлығын жетілдіру, əр кез асқан ұйымшылдық көрсетуіне, қатаң тəртіп сақтауына жету. Қатардағы жауынгерден маршалға дейін уставқа бағынады. Одан титтей ауытқуға ешкімнің құқығы жоқ. Əскери устав – əскери қызмет заңдарының жиынтығы. Ефрейтор жолдас, Уставты жай ғана түсінікті тілмен жұрт темірдей тəртіп деп атайды. Сіз ең болмаса, осыны білсеңіз етті!»

	Орнымнан ұшып тұрдым:

	– Ефрейтор жолдас, рұқсат етіңізші, мен айтайын, устав дегеніміздің не екенін.

	– Сен бе? Сен отыр.

	– Неге?

	– Сол, сен əлі білмейсің.

	– Жоқ, білемін.

	– Білмейсің дедім бе, білмейсің. Сабақ бітті. Кешке көрсетемін мен сендерге уставтың не екенін. Взвод, далаға шық! Сапқа тұр!

	Сөйтіп, Хамидовтың устав жөніндегі түйсігі онша терең болмай шықты. Сонысына қарамай, ол уставтың барлық командаларын өте жақсы біледі. Команда – командирдің бұйрығы. Біз оны орындауға міндеттіміз. Бұл – əскери ант, устав талабы.

	Мен айтар едім: команда – командирдің солдатпен сөйлесетін тілі. Ол тіл командирдің артықшылығын білдіруге ғана емес, солдатты да сыйлауға қызмет етсін. Бұл – менің түсінігім. Ал Хамидов ше? Хамидов мұны өзі айтқандай, кешке қарай көрсетеді.

	Біз жатар алдындағы сапта тұрмыз. Хамидов бəрімізді түгендеп болды да:

	– Сендер бүгін уставтың не екенін білмек болдыңдарау осы! Жақсы, мен берейін сендерге ондай мүмкіндікті. Қазір сендер отыз секунд ішінде шешініп, төсекке жатып үлгерулерің керек. Устав дегеніміз, міне, осы! – деді.

	Е-е, бұл ауылдан əскерге барып келген жігіттер талай айтқан жай ғой. Сөз бар ма, солдат болған соң, ол жинақы, ылдым-жылдым болуы керек. Оның ар жағында отыз секундта апыл-ғұпыл шешініп, төсекке жатып үлгерудің өзі қызық емес пе! Бұл устав дегеніміз осыған дейін ескерген не деген ақылды кітап еді!

	Бəріміз бой жиып, демімізді ішке тартып, лап бергелі тұрмыз. Хамидов команда берер емес. Жігіттердің шыдамы таусылып, денелерін босаңсыта бастады. Хамидовтың күтіп тұрғаны да осы екен:

	– Взвод, жат! – деп қалды.

	Жанталасқан апыр-топыр басталды да кетті. Алдымыз шешініп бола бердік.

	– Взвод, тоқтат!

	«Мұнысы несі?» Жалғыз мен емес, жігіттердің бəрі аңтаң. Үн-түнсіз киіне бастадық.

	– Взвод, сапқа тұр! Рет түзе! Рет түзедік.

	– Взвод, жат!

	Тағы да алып-ұшып шешіне бастадық.

	– Взвод, тоқтат!

	Хамидов бізді осылай қайта-қайта орта жолдан тоқтатып, қайта-қайта сапқа тұрғызды. Əбден зықымыз шықты.

	– Түу, есектен де жаман болдық-ау!

	Өмірзақ аузын жиып үлгерген жоқ, Хамидов жабыса кетті:

	– Жоқ, сендер есек емессіңдер. Дегенмен сендерге атбəйгесін көрсетіп қойған артық болмас деймін. Сонда уставтың не екенін түсінесіңдер. Взвод, далаға шығып, сапқа тұр!

	– Біз ешқайда да бармаймыз, жатамыз!

	Өмірзақ, тегі, ер жігіт, еш қаймықпай айтып тұр. Мұндай жігітті қалайша қостамай тұрарсың!

	– Иə, біз жатамыз. Устав талабы да сол: солдат сағат онда жатып, алтыда тұруы керек.

	– Солай ма? Екеуің взводтың ішінде іріткі туғызбақ екенсіңдер ғой. Көрейін онда кімдікі жөн, кімдікі теріс екенін. Мен қазір барып батальон кезекшісін шақыртып келемін, сол береді бағасын.

	Хамидов шынымен есікке беттеді. Өмірзақ та, мен де, бүкіл взвод та үрпиісіп қалдық. Батальон кезекшісі келді деген не сұмдық?!

	– Ефрейтор жолдас, не істесеңіз, соны істеңіз, құқыңыз бар. Уставта солай жазылған.

	Бұл Өмірзақты қойғын, бəрін біледі. Расында да, командирдің бұйрығы – солдатқа заң.

	Хамидов кілт кері бұрылды.

	– Міне, мұның дұрыс. Уставтың иісі мұрындарыңа кіре бастады деген осы. Взвод, далаға шығып, сапқа тұр!

	Біз ефрейтордың ырқына амалсыз көндік. Өмірзақ сонда да айтарын айтып қалды.

	– Не десеңіз о деңіз, сіздің мұныңыз – шектен шығушылық.

	Хамидов айтқанынан қайтпайтын ерегіспе екен:

	– Сендейлерді көргенбіз. Сендерді тыңдаудың қажеті жоқ, тыңдатып үйрету керек. Взвод, стадионды он айналым жасайсыңдар. Бұл – командирмен жағаласқандарыңның жазасы. Осыдан біреуің жүгірмей көріңдерші, кəне, онда бүгін жату жоқ. Ал, жүгіріңдер! – деп команда берді.

	Еш құлықсыз жүгіре бастадық. Қалашық тыныштық құшағына жаңа енген. Күздің аспанды ауыр бұлт көмкерген қою қара түні. Адамға ұйқыдан басқа ештеңенің керегі жоқ керенау кез. Біз аяқтарымызды тарп-тарп еткізіп, осы мүлгіген тыныштықты ту-талақай етіп, жүгіріп жүрміз.

	– Тоқтаңдар!

	Біз тыпыр-тыпыр тоқтай қалдық. Қолының қарына жалпақ қызыл лента байлаған офицер – бөлімше кезекшісі бізге тақай бере, ашулы үн қатты:

	– Неменеге жүгіріп жүрсіңдер сендер жарым түнде?

	– Командиріміз бұйырды, біз соны орындап жүрміз.

	– Орындаған дұрыс енді, бірақ жетер. Жүгіргенді тоқтатыңдар, барып жатыңдар!

	– Жоқ, тоқтатпаймыз. Біз уставтың не екенін үйреніп жүрміз.

	Мен мұны əдейі айттым.

	– Сонда қалай?

	– Біз күндіз ефрейтор Хамидовтан устав дегеніміздің не екенін сұрағанбыз. Ол мұны білмей, кешке үйретем деген, үйретіп жатыр.

	– Устав дегеніміз – Хамидовтың қатыгездігі, біздің мезгілсіз уақытта жүгіруіміз екен, капитан жолдас.

	Əй, Əлтай-ай, тілің неткен удай еді? Капитан қатқыл үнмен команда берді:

	– Взвод, сапқа тұр!

	Хамидов казарма алдындағы жарықтың астында қаздиып тұр екен, саппен жай басып келе жатқан бізді көре сала, дүрсе қоя берді:

	– Ей, көктүйнектер, неге жүгірмейсіңдер? Онда жиырма айналым жасайсыңдар.

	– Ешқандай жиырма айналым жоқ.

	Хамидов шошып қалды, бөлімше кезекшісіне қарай ұмтыла берген.

	– Взвод...

	– Ефрейтор, қажеті жоқ. Взвод бар, ұйықтаңдар. Ал сіз, ефрейтор жолдас, менімен бірге штабқа жүріңіз.

	Ефрейторда жаңағы екпін жоқ, жуасып, жым болып бара жатты.

	Ертеңіне бізді взвод командирі старшина Рогозиннің өзі оятты. Бəріміз түсіне қойдық, ефрейтор Хамидовты командирліктен алып тастаған болды.

	Мейлі командир бол, мейлі қатардағы солдат бол, адамшылықтан аттама. Əлбетте, ол елдің бəрінің қолынан келе бермейді. Ал, командир, пейілі кең, жомарт, жаны жайлау жазира адам болуға керек. Əрине, командир ешкімді де еркінсітпейді, өз дегенін істетеді. Бұйрық ақылды, əділ болса, солдат жан-тəнімен орындайды. Ондай командирді жұрттың бəрі сүйеді, сыйлайды. Жанға бататын, арға тиетін бұйрық жалпы мүддеден емес, жеке бастың қамынан туады. Əскер – темірдей тəртіпті, қара қылды қақ жарған əділдікті қажет ететін жер. Одан титтей ауытқыған командир өкінішке ұрынады, сенімнен айрылады. Хамидов та сөйтті.

	Барсын! Ол туралы əңгіме осымен бітті.

	Хат та аяқталды. Ендігі хатта мүлде басқа əңгіме басталады. Сау бол.

	Ағаң Болат.





Он бірінші хат


	БІЗДІҢ ЖАҢА КОМАНДИРІМІЗ – КІШІ СЕРЖАНТ КОРОСТИН

	Взвод командирінің орынбасары болып кіші сержант Коростин келді. Аты – Михаил. Бұл – менің аяғымды қысып қалған тас арасынан шығарып алатын секпіл бет, шашының əр талы онша-мұнша тебен инеге жетеқабыл, тікірейген қайратты қызғылт шашты жігіт. Ол алғашқы күні-ақ бəрімізді үйіріп əкетті. Хамидов құсап не болса, соған ашуланбайды, қандай қимыл-əрекетті болсын, өзі əдемілеп көрсетіп, біздің де дəл солай айнықатесіз қайталап істеуімізді талап етеді. Жүріс-тұрысының бəрі жарасымды, нық. Біз оның барлық талабын да, бұйрығын да бұлжытпай орындауға жан-тəнімізді саламыз. Оның айтқанын орындау бойды сергітіп, көңілге қуаныш ұялатады. Коростинше аяқты нық əрі əсем басу, турникте жəне басқа снарядта сол құсап, шыр көбелек айналу – бəрімізге арман. Коростиндей болмасақ, біз əлі солдат емеспіз.

	Коростиннің бір қорбиған ойыншық Мишкасы, қонжығы бар. Қолы қалт еткенде ол осы қонжығын құшақтап, бетіне бетін басады. Сол сəт қонжықтың қатқыл ұзын жүні иесінің бетінің қытығына тиеді білем, мажыражай болып, жымың-жымың етіп рақатқа батады, секпіл бетін қызыл арай көмкеріп, жаңа шығып келе жатқан күндей болып алаулайды. Жүзінен бейкүнə сəби шаттығы шашырап, көгілдір көзі мейірім төгеді.

	Коростин ертеңгілік төсек-орнын жинағанда, қонжығын жастығының үстіне отырғызып жатып, дəл бір інісімен сөйлескендей, дəудірлеп кетеді:

	– Кішкентай солдатым менің! Отыра ғой ал. Не, кешке дейін тапжылмай отыру, күту ауыр болып жүр ме? Қайтерсің енді, солдат өмірі – қатал. Тəртіп керек мұнда. Солдат бұйрықты орындауға міндетті. Сен де солдатсың. Саған бұйрық: «Отыр!». Қозғалмай отыр ендеше, сені өзі ешкім ренжітіп жүрген жоқ па? Ой, қой! Не болса соған жаси ма екен жігіт деген. Төзім керек, бауырым Мишка. Солдат – от пен суды, ыстық пен суықты елемейтін адам. Неге де болса қасқайып қарсы тұрады ол. Ал саған не жоқ? Қой, мұның болмайды. Сен де төзімді, қайсар, қажыр-қайратты болуды үйрен.

	«Апыр-ау, мұнысы несі екен?!» – деп таңданып жүрдім мен. Кейде түрлі жаттығу ойындарының, сабақтардың арасындағы үзіліс кездерінде казармаға кіре қалсам, қаз-қатар төсектердің үстіне үш бұрышталып сап құрып жиналған жастықтардың арасында делдиіп отырған қонжықты көретін едім. «Ештеңе етпейді, отыра тұр. Шыда. Солдат көнбіс болуы керек. Кеш болсын, сонда иең қолына алады, қуанышқа кенелесің» деп күбірлегенімді өзім де білмей қалатынмын.

	Қонжығын Коростин түнде қойнына алып жатады. Көрпесімен қымтап жатып, казарма ішіндегі кезекшіге:

	– Түнде қарап қойыңдар, қонжық ашылып қалмасын. Мұның ұйқысы жаман, қорбиып алып. Солдат өмірі ұйқышыл маубасты сүймейді, – деп қояды.

	– Құп болады, кіші сержант жолдас! Бізге сеніңіз, қонжық ашылмайды. Біз – сергек солдатпыз.

	– Дұрыс. Мен сендерге сенемін. Ал, Мишка, ұйықта, ұйықтау керек. Бəріміз де ұйықтайық, балалар.

	Кешке дейін тыным көрмей шаршаған взвод командирі демде қалың ұйқыға кетеді. Кезекшінің алдында ұзақ түн бар. Мен де талай рет кезекші болдым. Сонда көзіме небір дүлей ұйқы тығылғанда, қызғылт шашына дейін тыныстап ұйықтап жатқан Коростинді, оның мойнына тұмсығын тығып, жабыса түскен қонжықты көрген сайын жатардағы əңгіме есіме түсіп, денем сергіп жүре беретін. Шырт ұйқыдағы жігіттерді бір шолып шығып, қонжықты, оның иесін маңайлап өтемін. Кейде шынында, қонжықтың көрпесі ашылып қалады, ақырын басып барып, ептеп қымтап қоямын.

	Өз достарымыздың тыныш ұйқысын күзетіп, көз ілмей таң атыруды біз осылай оп-оңай үйреніп алдық.

	Ойыншық қонжықты өстіп жас солдаттардың барлығы жақсы көріп кетті. Тіптен ол біздің жаңа, жасқана қадам басқан солдаттық өміріміздің ажырамас бөлігіне айналды. Біздің қонжыққа соншама пейіл болуымыз оның иесіне деген ілтипатымызбен сабақтасып жататын тəрізді еді. Жақсы адам үшін жан пида емес пе, біз кіші сержант Коростиннің бір айтқанын екі еткізіп көрген емеспіз.

	Коростиннің қонжықты жанындай жақсы көретінінде бір құпия бар сияқты болып көрінеді де тұрады маған. Сол құпияны білуге құштар болдым да жүрдім. Бірақ оны атыжөні жоқ сұраудың өзі ыңғайсыз емес пе? Өзімен бір оңаша қалудың реті келе қоймады.

	Бірде кешкілік шылым тартатын орында жалғыз отырғанмын, жаныма Коростин келе қалды. Екеуміз біраз өздіөзімізбен отырдық. Мен көптен күткен қолайлы сəт қой бұл, сұрайын деп бірнеше рет оқталдым. Бірақ біртүрлі ынғайсыздана бердім. Ақыры қызықтаушылығым жеңді:

	– Кіші сержант жолдас, сіз қонжықты неліктен сонша жақсы көресіз? Меніңше, мұнда бір құпия сыр бар сияқты.

	– Солай ма, Болат? Рас па? Оны кейін айтармын, қазір ерте.

	Қазір ерте. Міне, қызық! Қызықтаушылығым одан сайын артты. Амал қайсы, командирден ежіктей сұрай беруге жол жоқ. Бітті, өзі айтқанша күтіп жүре беру керек.

	Бекен, сен де ендігі хатты күте тұрсаң қайтеді? Не жазу керектігін біраз ойлап, елеп-екшеп алмаса болмас. Не болса соны төпеп жаза беру жақсы емес, əрине. Оның үстіне, біздің мұнымыз құр амандық-есендік білдіретін хат емес, солдаттар туралы хикая болып бара жатқан сияқты. Шыныңды айтшы, ағаң қалай жазады екен? Мейлі, айтпайақ қой, маған сенің өтінішіңді орындағаным да жетіп жатыр.

	Сау бол! Ағаң Болат.





Он екінші хат


	КЕЗЕКТЕН ТЫС НАРЯД НЕМЕСЕ ƏЛТАЙДЫҢ ТЫМАҒЫ

	Таңертеңнен кешке дейін отыз асаумен алысу оңай ма, Коростин қатты шаршайтын. Рас, Бекен, бізді бас білмейтін асау десе болады. Арынымыз қатты, құштарлығымыз жеткілікті, бірақ не тындыратынымызды, нені бүлдіретінімізді білмей, тəлтіректеп қаламыз. Бір себептен бізді жаңа аяқтанған жас төл десе болар. Бізге күні бойы солдат өмірінің əліппесін үйрететін жалғыз адам – кіші сержант Коростин. Білгіміз келгенді содан сұраймыз, келіспей жатқан қимылымызды, ұқсамайтын тірлігімізді сол түзеп, жөнге салады.

	Жас жауынгер курсы – өтпелі мерзім. Мұндағының бəрі уақытша.

	Старшина Рогозин де – негізгі жұмысы басқа, бізге командир болу уақытша қосымша тапсырылған адам. Содан болар, ол бізді ертеңгілік бір, кешкілік бір сапқа тұрғызып, үсті-басымызды, етігіміздің нəлінен бастап, тымағымыздың бауына дейін бір қарап шығады. Бір жеріңнен титтей кемшілік көрген екен, аямайды. Жағаңның астарын кішкене бір кір шалсын, қалтаңда қолорамалың, яки тарағың болмай қалсын, нəлің босасын, не түймең жарқырап тұрмасын, бітті, сап алдына шығарып қойып, кезектен тыс бір наряд жариялайды. Оны жүзеге асыруды Коростинге тапсырады да кетеді. Содан қайтып, оны бұл күні көрукөрмеуіміз екіталай, есесіне берген наряды кешке дейін өз күшін жоймайды, мойнымызға ілінген жүк ол. Орындап барып қана құтыласың одан.

	Кезектен тыс наряд – жас жауынгерге берілетін жазаның ең бір өтімдісі. Біз оны Рогозиннен ғана емес, Коростиннен де аламыз. Айтқанға көнбей, қиқаңдап, жөн-жосықтан шығып бара жатқан балаларға кезектен тыс наряд беріп қоймаса болмайды, əрине. Мұның өзі əуелім керек қажеттілік. Командирдің айтуынша, бұл – тəрбие құралы. Ал ол құралды командирдің бəрі пайдалануға тиіс. Иə, тиіс, əйтпесе командир көңілшек аталады.

	Тиіс болған соң Коростиннің де бізге кезектен тыс наряд жариялап қоятыны бар. Бірақ оның наряд берген ғұрлы құты қашады. Бөлімшені сапқа тұрғызып, тəртіп бұзған адамды алға шығарардан бұрын, өзі қып-қызыл болып кетеді. Мұнысы ашудан гөрі ұялуға ұқсайды. Шын, ұялады.

	Өз қаруластарына кезектен тыс наряд беруден асқан азап жоқ шығар, тегі. Қайтсін енді, əскер заңы осы. Мұнда арқаңнан қағатын ата-анаң жоқ. Жақсы қызмет еттің бе, алатының – алғыс, жаман болдың ба, еншің – наряд.

	Кезектен тыс нарядтың ең жаманы – оқу-жаттығу уақытынан тысқары кезде өтеледі. Кешкі астан соң, жұрттың арқа-басы босап, жаппай кең тыныстауға кіріскенде, наряды барлар артына қарай-қарай асханаға кетіп бара жатады.

	Осындай қорлықты маған да көруге тура келді. Ертеңгі сапта тұрмыз.Старшина Рогозин үсті-басымызды тексеруден өткізе бастады.

	– Бас киімдеріңді алыңдар!

	Бас киімімізді оң қолымызға алдық. Старшина бəріміздің тақыр басымызға «неғыпты, шашы өскен біреуі бар шығар» деген кейіппен үңіледі. Ондай адам қайдан болсын, «карантинде» шаш қоюға рұқсат жоқ. Старшинанікі – дағды. Əлтай болмаса, шаш қоюға асығып жүрген ешкім де жоқ.

	– Жағаларыңның түймелерін ағытыңдар! Бəріміз гимнастеркамыздың түймесін ағыттық.

	Старшина əрқайсымызға таяп кеп, жағамызға шұқшиды.

	– Сенің фамилияң кім?

	– Ыстыбаев.

	– Қатардағы жауынгер Ыстыбаев, саптан шық!

	Қармаққа бірінші болып Əлтай ілікті. Саптың алдына шығып, бізге қарап жымың-жымың етіп тұр.

	– Оң өкшелеріңді көтеріңдер! Көтердік.

	Старшина, əскер тілімен айтқанда, тыл жағымыздан келіп, саптың басынан аяғына қарай өкшемізді көзімен сүзіп барады. Орта тұста – менің тұсыма келіп, тоқтай қалды.

	– Қатардағы жауынгер, саптан шық!

	Кімге айтып тұр? Менің етігімнің нəлі орнында. Ешкім орнынан қозғалмады.

	– Қатардағы жауынгер Смағұлов!

	Коростин Рогозиннің менің фамилиямды білмейтінін осылай түзеп жіберді.

	– Қатардағы жауынгер Смағұлов, саптан шық! Нəлің босаған.

	Рас, ептеп қана босап еді, қалай біле қойды, ə?

	– Құп болады?

	– Тексеру бітті.

	– Взвод, смирно!

	– Қатардағы жауынгер Ыстыбаев, қызмет атынан кезектен тыс бір наряд жариялаймын!

	– Бар, бір наряд.

	– Қатардағы жауынгер Смағұлов, қызмет атынан кезектен тыс бір наряд жариялаймын!

	– Бар, бір наряд.

	Кешке Коростин бізді асханаға ертіп əкеліп, аспаз солдатқа тапсырды:

	– Юсуп, мына екі жігітті көп ұстама. Картопты аршып берсін де қайтсын. Жастар ғой, шаршап жүр.

	– Құп болады, кіші сержант жолдас!

	Коростин кетісімен, Юсуп аспаз бізді айналдыруға кірісті.

	– Уа, жерлестер, кəне, арши білесіңдер ме?

	– Неге білмейміз?

	– Білемін.

	– Онда жақсы. Осы жарты қапты аршып бітірсеңдер болғаны, қайтарамын, тездетіңдер.

	– Біз картопты жан-тəнімізді салып аршып жатырмыз.

	– Əй, бала, бері келші.

	Əлтай екеуміз бірдей жалт қарадық. Юсуп есік көзінде тұр екен, сұқ саусағымен мені шұқыды:

	– Сені айтам. Сен кел бері.

	Юсуп əрі ас пісіретін бөлмеге еніп кетті. Ізінше мен де кірдім.

	– Бала, сен маған ұнап қалдың. Пышақ ұстауың, картоп аршысың жақсы екен. Маған жəрдемші керек, соған сені қалап тұрмын. Сен тек келіссең болды, арғы жағын өзіме қоя бер. Қызметің жеңіл болады, өстіп жүресің астың арасында.

	– Жоқ, қажеті жоқ.

	– Неге?

	– Мен əскерге аспаз емес, солдат боламын деп келгенмін.

	– Ал не, сонда мен солдат емеспін бе?

	– Қайдам.

	– Қайдамың нең, сен мені солдат емес деп тұрсың ғой. Жоқ, мен – солдатпын. Солдат болғанда да нағыз өзімін. Аспаз болу – маған берілген жауынгерлік тапсырма. Менің дəмді тамағым, біле білсең, солдаттың бəрін ұстап тұрған. Есіңде болсын, қарны тоймаған солдат түкке жарамайды. Сен мұны өмір бақи есіңде ұста.

	– Кім білген?

	– Мен білем. Қажет болса, саған да білдірем.

	– Қалайша?

	– Солайша. Ерегіскенде, мен ертең комбатқа айтып, сені көмекшілікке сұрап алам. Сен менің қолбалам боласың, қайда жұмсаймын, солай қарай ұшып тұрасың.

	– Жоқ. Мен солдат боламын.

	– Сорлы-ау, оның несі жақсы? Күн-түн қатып, постта тұрасың, оқу-жаттығуға шыққанда алаөкпе болып кабель тарқатасың, жинайсың.

	– Несі бар, əбден жақсы, қолымда ожау емес, автомат болады.

	– Мынаны қарай гөр, ей, салага. Сендей қызметшілді көргенбіз біз. Өз обалың өзіңе, бар! Ана сарыны жібер. Армия қатарында қызмет етуді жайлы-жайсызға бөліп алғанын қарашы, ей? Өзі тағы кеуде кереді!

	Əлтай кеткен, екеуі көпке дейін күбірлесті. Аспаз Юсуп кеңкілдеп күліп қояды. Содан əжептəуір уақыт өткен соң барып оралды-ау Əлтай. Сойған түлкі құсап жымың-жымың етеді.

	– Болат, айым оңынан туды.

	– Иə.

	– Аспаз болатын болдым.

	– Оның несі жақсы?

	– Сен не білесің? Сендер жаз күнге шыжып, қыс бүрсеңдеп тоңып жүргенде, Əлтекең отырады асханада жылыжұмсақты соғып.

	Біздің алғашқы командиріміз əскерде қызмет етуді бұлай түсінбейтін сияқты еді. Юсуптың үгітіне қалай оңай көне кеткен, ə? Бəсе, тым жылдам едің, жұқсыз болып жүрмегін, Əлтайжан.

	Мен Əлтайға жирене қарадым. Əлтай біртүрлі жыпжылмағай болып қалған сияқты. Қандай да бір нəрсесі жетпей, жараспай тұр. Ол не? Əлтайдың басына, аяғына қараймын, ештеңе көре алмаймын.

	– Əй, Əлтай-ай, бала екенсің сен əлі.

	– Баршы өзің. Не, мына тымақты айтып тұрсың ба? Бізге, салагаларға осы да жетеді. Біз ендігі жылы келген жастардікін аламыз. Аспаз болсам, табылады маған тымақтың көкесі.

	Міне, əңгіме қайда? Юсуп, ашығын айтқанда, Əлтайдың тымағын алдап алып қойыпты. Əлтайдың сөмпиіп тұрғаны ескі тымақтан екен.

	– Əлтай, сен бос сөзді қой, тымағынды ал. Ұят болады.

	– Кімнен?

	– Өзіңнен.

	– Қалайша?

	– Юсуп сені алдап отыр. Алдану – ақымақ болу.

	– Баршы өзің. «Өз ақылым – ақыл-ақ, кісі ақылы – шоқырақ! – дегенді естіген шығарсың.

	– Кіші сержант Коростинге не дейсің?

	– Не деймін, тымақ өзімдікі, не істеймін, өзім білемін.

	– Өзің білмейсің, бар, ал тымағыңды. Солдаттың бір міндеті – киім-кешегін ықтияттап киіп, оларды уақтылы тазалап, ретке келтіріп тұру.

	Біз байқамаппыз, Юсуп есік көзінде тыңдап тұрыпты.

	– Жарайсың, Əлтай! Бар, қайта бер казармаға. Дем ал, ұйықта. Ал мынау таң атқанша аршиды картопты.

	Əлтай ыржақтап мəз болды:

	– Құп болады, бас аспаз жолдас! Кеттім ал.

	– Мен де кетемін.

	– Жоқ. Сен қаласың.

	– Неге? Наряд Əлтай екеумізге бірдей жарияланған, бірдей өтеледі.

	– Мынау бір қырсық қой, ей. Бар, барыңдаршы екеуің де көзіме көрінбей. Айтпады деме, саған қызмет ауыр болады.

	– Жеңіл болу үшін үстімдегі киімімді үлестіруім керек екен ғой. Жоқ, мен ондай алаңғасар емеспін.

	– Көресің, бұл асаулығыңнан түк те шықпайды, құр босқа қор боласың. Бар, барыңдар екеуің де.

	Əлтайға қарағым келмей қалыпты, казармаға лəм-мим деспеген күйі келіп, өзді-өзі жастығымызға бас қойдық.

	Кіші сержант Коростин Əлтайдың тымағынан айрылып қалғанын ертеңгілік бірден байқады. Тұрып жатқанбыз, Əлтай аспаздың көнетоз тымағын басына апара берген!

	– Қатардағы жауынгер Ыстыбаев, кел бермен!

	Əлтай тапырақтап барып, Коростиннің алдына қалт тұра қалды!

	– Кіші сержант жолдас, қатардағы жауынгер Ыстыбаев сіздің бұйрығыңыз бойынша келіп тұр.

	– Қатардағы жауынгер Ыстыбаев, тымағыңыз қайда?

	– Т-т...

	Коростин ашулана да біледі екен.

	– Тоқтат сөзді! Юсупке бергенсің. Бұл не, жағымпаздық па, жоқ, ашықауыздық па? Біліп қой, əскерде оның екеуіне де, əсіресе, қорқақ болуға жол жоқ. Бар, жүгір! Бір аяғың асханада, бір аяғың осында болсын! Тымақсыз келме, қара түрін!

	Əлтайда ес қалмады, асхананы бетке алып безе жөнелді. – Осы да біздің алғашқы командиріміз болды-ау!

	– Вагонда сонша тұштаңдап еді, бəсе. Пысық па деп ем, пəтуасыз екен ғой.

	Өмірзақ пен Əкім қуаты жоқ əңгіме айтып тұр, əрине, мен Əлтай үшін қатты ұялдым.

	Күні бойы өз-өзімнен біртүрлі ыңғайсызданып, Коростинге қарай алмадым. Бұл күйімді ол бірден сезген екен, кішкентай бір оңашалана бергенде оң иығыма қолын салып, ақырын сыбырлағандай етіп сөйледі.

	– Болат, мен сені түсінемін. Сен өзіңді кінəлі санап жүрсің. Мұның – дұрыс. Солдат өз басының қамынан гөрі взводтың арын көбірек ойлауы керек. Юсуп Ыстыбаевтың тымағын алдап алып қана отырған жоқ, бəрімізді мазақ етпек. Бұған жол беруге бола ма?

	– Жоқ.

	– Міне, өте жақсы.

	Қап! Түнде Əлтайдың тымағын Юсуп алдап алғанына неге ғана көндім екен, ə? «Тымақ менікі емес, Əлтайдікі, мейлі» деген самарқау сезім болды ма? Жоқ, бір кісідейақ шырқырап айттым емес пе, Əлтайға. Босбелбеу екен, көнбеді.

	Біздің, бір взводтың солдаттарының жанымыз да, арымыз да бір екен. Кезектен тыс наряд арқалап, асханаға тағы барармыз, бірақ Юсупке алдану қайда енді! Біз көп нəрсені үйреніп қалдық. Дегенмен...

	Бекен, бұл «дегенмен» жайында келесі хатта жазайын.

	Тағы бір үзіліс жасап алғанымыз жөн шығар. Сау бол!

	Ағаң Болат.





Он үшінші хат


	СОЛДАТ ТАПҚЫРЛЫҒЫ

	Келесі күні Əлтай екеуміз казармаға кезекші болдық, бұл – кəдімгі заңды наряд.

	Жігіттер оқу-жаттығу сабақтарына кеткен соң:

	– Ал, Əлтай, тағы бірдеңені бүлдіріп жүрмейік, жақсылап тұрып атқарайық міндетімізді, – дедім.

	Кешегіден көңілсіз жүрген Əлтай:

	– Əрине, қатырайық, – деп қуанып кетті.

	Шынында, екеуміз кешке дейін бір тыным көрмедік. Демалыс бөлмесін, казарма ішін, бізге тиесілі тағы басқа толып жатқан бұрыш-бұрыштың бəр-бəрін айнадай қылып жудық, сүрттік. Телефон шылдырына «Рубин-2» тыңдап тұр!» деп тақ-тақ етіп жауап бердік. Бəрі дұрыс.

	Кешке қарай, жігіттер келердің алдында казарма ішіндегі үлкен екі пешті жағу керек болды. Пеш күндіз жағылмай, түнде қыз-қыз қайнап тұратын.

	Мен қолыма шелекті алдым да тамызық, көмір əкелуге отын қоймасына тарттым. Əлтай пештің күлін алуға кірісті. Қойманың есігін аштым, іші толған көмір, тамызық боларлық түк жоқ. Шелекке көмір толтырып əкелдім.

	– Ал жағайық, тамызығың қайда?

	– Тамызық жоқ.

	– Енді қайттік?

	– Білмеймін.

	– Білмейсің, ə? Білмейсің, жассың. Тоқтай тұр онда.

	Мұндайда солдат тапқырлығы қажет. Қазір.

	Əлтай сыртқа шығып кеткен, демнің арасында қолтығына ұзындығы екі құлаштай тақтай қысып оралды.

	– Ал, мə, мынаны жар.

	– Мұны қайдан алдың?

	– Оны қайтесің? Мен таптым, сен жар да, от жаққаныңды біл.

	– Жоқ, сен алдымен айт, тағы бірдеңені бүлдіріп жүрген шығарсың.

	– Онда əкел бері, өзім-ақ жарайын.

	– Жармайсың. Қайдан шыққан тақтай бұл? Мен соны білмей, жарғызбаймын.

	– «Солдат тапқырлығы» дейді мұны. Миға жұмыс істету керек адам деген, сонда бəрі табылады.

	Біз өстіп кеу-кеулесіп жатқанда, казармаға старшина Рогозин кіріп келді. Екеуміз сыптай болып тұра қалдық. Мен кезекшілігім жайында баяндадым:

	– Старшина жолдас, кезекшілік ойдағыдай өтуде. Ешқандай төтенше оқиға болған жоқ? Кезекші – Смағұлов.

	– Кəне, не істеп жатырсыңдар?

	– Пеш жағып жатырмыз, старшина жолдас.

	– Көрсетіңдерші. Қалай жақпақсыңдар?

	Пешке таяр-таямастан, старшинаның ашулы үні бұрқ ете қалды:

	– Не істегенсіңдер сендер? Мына тақтайды қайдан алдыңдар? Қоршау қабырғадан жұлып алыпты, ей!

	Əлтай құп-қу болып кетті. Мен состиып қаттым да қалдым. Старшина екеумізге тесіле қарады.

	– Солдат тапқырлығын үйренгендерің ғой. Бұл тапқырлық емес, бүлдірушілік. Айтыңдар, қайсыңның ісің?

	– Мен...

	– Сен болсаң, апар, шегеле орнына! Апыр-ай, бұл не деген тəртіпсіздік?! Екеуіңе кезектен тыс екі нарядтан жариялаймын. Келген соң, Коростинге айтыңдар. Ал қазір сен бар, мынаны апарып өз орнына қақ!

	– Құп болады, старшина жолдас! Əлтай құлдыраңдай жөнелді.

	Кіші сержант Коростин біздің хабарымызға мырс етіп күліп жіберді де, дереу езуін жиып ала қойды.

	– Бұларың не енді? – деді содан соң.

	Мұнысы кінəлағаннан гөрі, «кайтейін, боссыңдар. Ештеңе етпейді, əлі-ақ пысисындар» дегенге көбірек ұқсайтын еді. «Əбден шаршатып біттік-ау өзін!» Қайтеміз енді, аянып жүргеніміз жоқ, бірақ жақсы ниетіміз, ір-əрекетіміз тəжірибесіздіктен діттеген жерден шығара бермейді.

	Бекен, біз өстіп жүріп, жас жауынгер курсының қалай тез өтіп кеткенін білмей де қалыппыз. Ендігі əңгіме солдат өміріндегі ең салтанатты оқиға туралы болады. Сау бол.

	Ағаң Болат.





Он төртінші хат


	ЖАУЫНГЕРЛІК АНТ ҚАБЫЛДАУ – НАҒЫЗ СОЛДАТ БОЛУ



	Ертеңгі саяси хабарлама кезінде старшина Рогозин:

	– Ал, сұңқарлар, ертең жауынгерлік ант қабылдайсыңдар, нағыз солдат боласыңдар, – деді.

	– Қазір кімбіз сонда?

	Қайран Əлтай, бəрін біледі, сонда да бір көрініп қалуы керек оның.

	– Қазір... Былай айтқанда, жауынгерлік ант қабылдағанша, сендерді шынымен солдат деуге болмайды. Қазір жеке қару-жарақтарың жоқ, сақшы болмайсыңдар, жауынгерлік тапсырма орындамайсыңдар, тағы-тағы... Қысқасы, жассыңдар сендер.

	– Кезектен тыс наряд ше?

	– Е-е, ол жай ғой.

	– Сонда біз оны бекер орындап жүріппіз де.

	– Неге? Жоқ. Ол – командирдің бұйрығы.

	– Қап, бекер орындаған екенмін-ау? Жігіттер сұрақты ал кеп жаудырсын.

	– Жауынгерлік ант қабылдамаған адамды əскери трибуналға бере алмайды екенсіздер ғой. Сол рас па?

	Өмірзақтың мұнысы енді басалқалы сұрақ.

	– Рас болуы да мүмкін. Өз басым ондайды көрген емеспін. Жауынгерлік ант қабылдамаған адам əскери адам емес, əрине.

	– Сонда біз несіне келгелі бері арам тер болғанбыз? Əкім, тегі, бірбеткей жігіт. Қалай тайсалмайды, ə?

	– Сендер арам тер болған жоқсыңдар, солдат өмірінің əліппесін үйрендіңдер. Оның бəрі қызметтеріңде керек болады.

	Мен де қарап отыра алмадым:

	– Картошка аршу да керек бола ма?

	– Керек болады.

	– Құрысын картошка аршығаны.

	– Ыстыбаев дұрыс айтады, түнде ұйқыдан қалып, Юсуптың малайы болып, картошка аршудың қажеті қанша еді? Ақымақ болған екенбіз.

	– Неге? Ол – тапсырма.

	– Бірақ жауынгерлік тапсырма емес.

	– Ол – Отанға емес, аспазға қызмет ету.

	– Жоқ. Олай емес, Юсуп Алматының көкбазарында тұрған жоқ, сендерге тамақ істеп жүр. Оның қызметі – осы.

	– Сонда да.

	– Біз əлі ант қабылдағанымыз жоқ, солдат емеспіз, бұйрықтың бəріне бірдей бас шұлғи бермеу керек еді.

	– Əсіресе Хамидовтың қорлығына төзгенімізді айтсаңшы!

	– Болды, болды! Ертеңнен бастап солдат та боласыңдар, бұйрық та жүреді. Бос сөзді доғарайық, нақты іске көшейік. Бүгін кешке өздеріңді, киімдерінді ерекше дайындыққа келтіріңдер. Жауынгерлік антты жаттап алдыңдар ғой.

	– Жаттап алдық.

	– Қараңдар, ертең қолдарыңа жауынгерлік антты бергенде, қарап тұрып жатқа соғатын болыңдар!

	– Құп болады, старшина жолдас!

	– Мен сендерге сенемін! Сендердің жаңағы көп сұрақтарыңа жауап мынау – мен оны талай айтқанмын – əскерге шақырылған əрбір азамат өз жолдастарының сапы алдында, командирлердің көзінше, Жауынгерлік Ту астында қару-жарақты қолына ұстап тұрып, Отанға, халыққа адал боламын деп салтанатты ант сөзін айтады. Анттан айныған адамның кім болатынын мен айтпасам да білетін шығарсыңдар.

	– Білеміз.

	– Білсеңдер, бəріңе табыс тілеймін! Біз кіші сержант Коростин екеуміз ант талабының ауыр екенін əбден түсіндірген сияқтымыз. Əскери ант бəріңді адал да шыншыл, батыл да ержүрек, тəртіпті де сақ, Отанға, халыққа берілген, Отанның білгір де сенімді қорғаушысы болуға, əскер жəне халық мүлкін сақтауға міндеттейді. Сендердің осы талаптың бəріне жауап беретін солдат болатындарыңа мен күмəн келтірмеймін. Сендер жақсы болсаңдар, біздің еңбегіміз жанғаны. Ант қабылдау салтанаты өте жақсы өтсе екен енді.

	Командирдің жанашыр сөзі-ай, шіркін! Ол – адамға қанат бітіріп, жігерлендіретін, құлшындыратын күш. Мұндайда солдат барын салады. Біздің дайындығымыз ерен болды: жауынгерлік антты бəріміз жатқа соғамыз, киіміміздің бəрі өтектеулі, түймелеріміз, белдігіміздің доғасы, етігіміз – бəр-бəрі жалт-жұлт етеді.

	Ертеңгі астан кейін бүкіл батальон жарқырап киініп, плацқа сапқа тұрғызылды. Саптың басында біздің – жас жауынгерлердің взводы.

	Батальон сіресіп қатып қалды. Плацқа əскери бөлімнің Жауынгерлік Туы шығарылды. Жауынгерлік Туды мен неге үлкен əріптермен жазып отырмын? Біліп қой, Жауынгерлік Ту – жауынгерлік ар, абырой мен даңқ белгісі. Оны бəріміз көздің қарашығындай сақтап, қорғауымыз керек. Ол жайшылықта əскери бөлімшеде сақталады. Соғыста майдан даласына алып шығарылады. Ту жау қолына түспеуі керек. Ту жоғалса, əскери бөлімше таратылады. Кінəлілер жазасын алады.

	Батальон командирі подполковник Халявин аяғын нықнық басқан күйі, біздің алдымызға келіп, қалт тұра қалып, даусын қатты көтеріп:

	– Саламатсыздар ма, жауынгер жолдастар! – деді.

	– Денсаулық тілейміз, подполковник жолдас!

	Біз бұл сөздерді бір үнмен, бір деммен айттық. Даусымыз жақсы шықты.

	Подполковпик риза кейіппен саптың басына қарай беттеді. Ол жерге үстіне қызыл қыжым жабылған үстел қойылып, соның басында біраз офицерлер шоғырланып тұр.

	Жас жауынгерлерді біртіндеп шақыра бастады. Саптан шығып, салтанатты жүріспен үстелге жақындауың, жауынгерлік антты ұстап тұрып оқуың, жақсысы жатқа айтуың, сөйтіп барып, сыптай болып орныңа қайтуың керек. Бұл кезде бүкіл батальон саған үңіледі. Бəрі сынап тұр: мынау не үйренді екен, қандай солдат болды екен?

	Кезек маған да келді. Белгісіз бір құдіретті күш дедектетіп ала жөнелді. Намыс, жігер оты бет-жүзімді алаулатып жіберді. Бар ынта-жігерім қалай да сыптай болып, нық-нық басып барып, əскери антты сенімді үнмен жатқа соғуға жұмылған. Барлық қимылым үйлессе екен, ант сөздерін айтқанда мүдірмесем екен! Осыдан басқа ой жоқ, бас қа дүниенің бəрі ұмыт. Абырой болды, бəрін ойдағыдай орындап шықтым.

	Кіші сержант Коростиннің еңбегі зая кеткен жоқ, жігіттердің барлығы əскери ант қабылдау рəсімін ойдағыдай өткерді. Коростин бұған қатты қуанды. Бағанадан бері бір жанып, бір сөніп тұрған оның бұл кейпін шəкірті сынға түскен бапкермен ғана салыстырса болар, кеудесін кере еркін бір дем алды:

	– Болды! Бəрі дұрыс! Жарайсыңдар, жігіттер!

	Бəріміздің арқамыздан ауыр жүк түскендей болды, дүние кеңіп, плац жайнап шыға келді: айнала ал қызыл ту, үрмелі аспаптар оркестрі ойнап тұр. Біз шын солдат болдық. Дəл осы жерде бізді рота-ротаға бөлді. Біз нағыз солдат сапына тұрып, бөлімше туы, батальон командирі, офицерлер алдынан салтанатты маршпен өттік.

	Бекен, біліп қой, кейін осы салтанатты сəтке əбден жақсылап дайындалатын бол. Бөлім командирінің алдынан өткеніңде қатарыңнан қалмайтыныңды көрсет. Көресің, солдаттың өмірі өңкей сыннан тұрады. Солардың бірде-біреуінен сүрінуге хақың жоқ, бəрін устав талабына сай, тындырымды, сапалы атқаруың керек. Өйтпейді екенсің, көзге түрткі боласың. Командирлерді былай қойғанда, қаруластарыңның өзі қоңаштайтынды шығарады. Сондықтан да, бауырым, солдат болуға қазірден дайындала бер: барлық жағынан шынық!

	Білдің ғой. Білсең болды. Ағаң Болат.





Он бесінші хат


	АТАЛАРДЫҢ АМАНАТЫ ОРЫНДАЛДЫ. БІЗ – МЕРГЕНБІЗ

	Мен кіші сержант Коростин қызмет ететін взводқа тап болдым. Нағыз əскери қызмет енді басталды. Автомат асынып, сақшы болу, алғаш рет нысана ату, əскери техниканы меңгеру – осылардың бəр-бəрінде Коростин ақылшы аға болудан айныған емес, тіптен қимылымыз үйлеспей, бір нəрсеміз келіспей жатса, қатты қысылатын. «Карантин» кезінде жөндеп үйрете алмаған екенмін-ау деп өкінетіні көрініп тұрады: біресе қызарып, біресе қуарып кетеді.

	Біз кіші сержантты ыңғайсыздыққа душар етпейік-ақ дейміз, бірақ келісімсіз жайлар, өкінішке қарай, кездесіп қала береді.

	Взвод нысана атуға барды. Жас жауынгерлер курсында автоматты қалай ұстау, нысананы қалай көздеу, шүріппені еппен жайлап басу керек екенін бізге кіші сержант Коростин айтудай-ақ үйреткен. Арнаулы станокта етпеттеп жатып та, тізерлеп отырып та нысананы көздеп атуды əбден үйренгенбіз. Шүріппені баса бере, жалма-жан «жиырма екі» деп қоя бере салуға əбден-ақ жаттыққанбыз. Сол қас қағым сəтте екі оқ атылып үлгереді екен. Автомат минутына 600 оқ атады. Неткен жылдамдық?! Қолыңды шүріппеден дереу тарта алмай қалдың ба, оқшантайдағы барлық оқтан айрылдым дей бер. Біз мұны жақсы білеміз.

	Міне, енді Əлтай екеуміз автоматымызды кезеніп, нысананың көрінуін күтіп жатырмыз. Нысана қылт етіп шығады да, он секунд қана тұрып жоқ болады. Сол кезде дəл көздеп атып үлгеруің керек.

	Нысананы күту не, өзіне мылтық оқпанын кезенсе де Əлтай қарап жатқан ба:

	– Болат, атаң снайпер бол деп еді ғой. Ал көрсет өнеріңді, – деп сыбырлады.

	– Сен ше? Мировой мерген боламын дегенің қайда? Старшина Рогозиннің:

	– Неге сөйлейді, ей, мыналар? Не, мұны білмей ме бұлар? Ал атыңдар! – деген өктем үні естілді.

	Сөйтсек, біз бір-бірімізді қағытып жатқанда, нысана каздиып шыға келген екен. Екеуміз де атып үлгере алмай қалдық, нысаналарымыз лып беріп жоқ болды.

	Нысана көрінсе, қағып түсіреміз-ау деп лепіріп-ақ шығып едім шепке. Əлтай жермен-жексен етіп тынды. Нысананың қайта көрінуін күтетін болдық. Енді тигізсек те ештеңе емес, бірақ бір балымыз кемиді.

	– Жігіттер, абыржымаңдар, тынышталыңдар? Əлі де кеш емес, абайлаңдар! Ал енді ақылды болыңдаршы! Бəрі дұрыс болады.

	Коростин өстіп əрі өтініп, əрі демеп жатыр. Сол сəт Əлтай екеуміздің нысанамыз да сопаң етіп шыға келді. Көздеп тұрып, шүріппені ақырын бастым. Жиырма екі – тата! Нысана жалп ете қалды. «Ата, мен мерген болдым! Кіші сержант жолдас, сіз бізге өте жақсы үйреткенсіз! Жаңа мен қапы калдым, əйтпесе осы енді, мен – мергенмін!»

	Əлтай тағы да атып үлгере алмады. Жатыр. Нысананың үшінші рет көрінгенін күтеді.

	Старшина Рогозин:

	– Қатардағы жауынгер Ыстыбаев, тұр орныңнан! – деп бұйрық берді.

	Əлтай жатқан жерінен сүйретіліп əрең тұрды. Мейлі, нысананы көздей алмай-ақ қойсын, мейлі, старшинаның ашуы келіп тұрсын. Əлтай қайтіп қуланбай қалсын?!

	– Старшина жолдас, маған мына Смағұлов кедергі жасады. Мен көздей бергенде, бұл «салаганың» автоматы тырылдап кетті.

	– Тоқтат сөзді! Кіші сержант Коростин, мына солдатты былай шеткерірек апарыңыз да үйретіңіз əбден.

	– Құп болады, страшина жолдас!

	Кіші сержант Коростин Əлтайға ашуланған жоқ, қайта ақырын-ақырын сөйлеп барады.

	– Бұл ештеңе емес, бұдан да сорақы жасағандар болған. Ең бастысы – жүрек тоқтату. Қолға оқтаулы автомат алып, алға шыққанда, солдат өзін нық сезінуі тиіс. Өзіңе, қаруыңа сен, оқу-жаттығу кезінде үйренгеніңе сүйен. Бітті, бар болғаны осы.

	– Құп болады, тырысып бағам, кіші сержант жолдас!

	– Міне, енді дұрыс. Сен жақсы атуға тиіссің. Мен білемін, сен ата аласың.

	Мұндай адам үшін жан пида, екінші рет Əлтай нысананы бірден жалп дегізді.

	Анада шығарып салу салтанатында бізге тапсырылған аманат орындалды: біз мерген болдық! Солдаттың бас қаруы – бір-бір автоматтың иесіміз біз енді.

	Бекен, атамдарға осы да жетер, ал Қарулы Күштерге бұл мүлде жеткіліксіз. Солдат автоматты ғана емес, күрделі əскери техниканы да меңгеруі керек. Біз қазір осыған кірістік.

	Алғашқы хатымда айтқанымдай, мен ол əскери құпия жөнінде ештеңе де жазбаймын. Онсыз да мен аз сілтемеген сияқтымын. Осымен доғарсам да болар еді. Сержант Коростин мен оның қонжығының бірер əңгімесі қалып барады екен. Соларды екі хатқа сиғызайын да қояйын.

	Ендеше, тағы бір демалайық.

	Ағаң Болат.





Он алтыншы хат


	ҚОНЖЫҚ МИШКА – ДОСТЫҚ БЕЛГІСІ

	Жерге алғашқы қар түсіп, қыс хабары білінгенде, қызметін өтеу мерзімі біткен солдаттар азаматтық өмірге аттанатын болды. Барлығы жолға дайындалып жатыр. Бəрі қуанышты, бəрі бақытты. Біз – жас солдаттар қызыға қараймыз. Осындай бақытты күннің, алыс та болса, біздің де еншімізге тиетіні жүрек түкпірін жылытады.

	– Əлі-ақ сендер де бітіресіңдер қызметтеріңді.

	– Қайда-а! Бұларға қызмет те қызмет. Жерге қар екі рет түсіп, екі рет еруі керек.

	«Кəрі» солдаттар өстіп, біреулері қамқор қалып танытып, екіншілері мазақтап жатыр.

	– Ал, сұңқарлар, біз барып алаңсыз еңбек ететін болайық. Тыныштығымызды күзетуді сендерге, сенімді жастарға тапсырдық, – деді Коростин.

	– Құп болады, кіші сержант жолдас.

	– Болат, мен сендерге сенемін! Мені ұятқа қалдырмайтындарыңды білемін. Біздің взвод əр кез озат болуы керек.

	– Сеніңіз. Біздің взвод əр кез озат болады!

	– Міне, бұл – солдат сөзі. Бізге керегі сол. – Коростин судай жаңа қызыл чемоданына қонжығын сала берген, кілт тоқтады. Сонан соң маған мейірлене қарады. – Болат, осыны сен алып қал. Сыйладым. Сен бұл туралы сұрап едің-ау, айтпақшы. Айтып бермегенім дұрыс болмады. Сонда да болса, бұл сенде жүрсін.

	– Неге? Керегі жоқ.

	– Жоқ, ал. Бұл Мишка менен – Мишкадан ескерткіш болсын саған. Иə, сен енді Мишка десең де болады мені. Менің ресми командирлігім бітті, біз енді жай ғана достармыз.

	Мен қонжықты иесінен аса разы пейілмен қабыл алдым. Біздің кіші командиріміз – кіші сержант Михаил Коростин менің досым болып аттанды «азаматтық» өмірге.

	Біз «қарттарды» жақсылап шығарып салдық. Түрлі ескерткіш заттар алмастық, хат жазысып тұруға келістік.

	Қонжықты енді мен жастығымның үстіне отырғызып қойып жүрмін. Кешке қарай, күндізгі сан алуан оқу-жаттығулардан соң, казармаға кірген бойда мен оны дəл Коростинше алдыма алып, еркелетіп біраз отырамын.

	– Кешке дейін ішің пысты ма? Ештеңе етпейді. Мен – солдатпын. Ал солдатта күндіз сенімен ойнайтын уақыт жоқ. Сен маған өкпелеме.

	Мен осылай дабырлап сөйлеп кеткенімді білмей де қаламын. Сол сəт кешке дейінгі шаршап-шалдыққанымды мүлде ұмытып, денем біртүрлі жеңілденіп, сергіп қаламын. Бекен, шынымды айтайын ба, бұл қонжық əуелім маған сен құсап та кетеді. Егер жанымда болсаң, сені де дəл өстіп еркелетер едім. «Қайдан, мен үлкен болып кеттім» дерсің. Үлкен бола ғой, бəрібір сен – менің інімсің, ал мен – ағаңмын. Мен – солдатпын.

	Сен өзің түсінесің бе бұл сөздің мағынасын? Сен үлкен бол, кіші бол, мейлі, солдаттың алдында бас июің керек. Солдат – сендей інісін, əке-шешесін, атасын, апасын, жолдастарын, туған жерін сағынып жүретін адам. Ол сағынышын санамен жеңіп, еліне қалтқысыз қызмет етеді. Солдат – бəріңнің тыныштығыңды күзетіп тұрған адам. Солдат болмаса, біздің елге көз алартушылар жаппай бас көтереді. Біздің жауларымыз солдаттан қаймығады. Адамдардың алаңсыз еңбек етуі, оқуы тікелей бізге – солдаттарға байланысты.

	Қалай, бала? Өзіңді біраз оқытып жібердім-ау деймін. Бірақ мұным артық емес. Кімнің кім екенін осы бастан біле бергенің жақсы, бала.

	Сау бол!

	Ағаң Болат.





Он жетінші хат


	МИШКА – МЕНІҢ ДОСЫМ, СЕН, БЕКЕН –МЕНІҢ ІНІМСІҢ

	Бекен, сенің солдат өмірі жөніндегі сұрақтарыңа əзірге жазылар жауап осы. Меніңше, нүкте қоятын кез таяп келеді.

	Айтпақшы, дембель, яғни демобилизация болған соң, көп ұзамай-ақ маған Михаил Коростиннен мынадай хат келген. Ол хат мен тұрмақ, саған да көп нəрсе айтады. Сондықтан түгел көшіріп жазайын:

	«Солдат досқа сəлем!

	Саламатсың ба, Болат! Қызмет қалай өтіп жатыр? Не жаңалық бар? Уəдеде тұрдыңдар ма? Взвод бұрынғысынша озаттар қатарында ма? Мен ауылда шофер болып қызмет істеп жүрмін. Қонжықтың жағдайы қалай? Айтпақшы, сен қалай да ол туралы бір құпия сыр бар деп ойлайтынсың да жүретінсің. Соны білмек болып сұрағаның да бар. Мен айтқаным жоқ. Айтсам, қызығы да болмай қалатын еді.

	«Карантиндегі» балаларды сержант аямай қууы керек деген бір жаман ұғым бар солдаттарда. Ефрейтор Хамидовтың сол үшін жазаланғанын өздерің көріп едіңдер ғой.

	Жастарға əскер өмірінің əліппесін үйрету, əрине, оңай шаруа емес. Тəртіп пен талапқа көндіккісі келмейтін жастарға қатал болу қажет те шығар, бірақ Хамидов құсап шектен шығуға болмайды. Менің де қатал болуым қажет еді. Сондықтан күндіз сендерге ананы-мынаны үйретемін деп жүріп, артық кеткен кездерім де аз болмайтын. Бүгін командир болғаныммен, сендерден еш айырмашылығым жоқ, Отанға қызмет етіп жүрген солдат екенімді, қолымнан тек тықақтап жастардың мазасын алу ғана емес, маған жақсы көру сезімі де тəн екенін білдірейін деп ойладым да, осы қонжықты сатып алдым. Сөйттім де, қонжықты еркелеткен болып, бар сырымды айтып жүрдім. Қалай қарайсың, ол мақсатым орындалды ма?

	Сен де енді қонжықты өгейсітпе! Онымен достас. Аймалап, еркелетіп қой. Сонда мауқың басылып, шерің тарқайды. Шын айтам, ол сенің қызметіңді жеңілдете түседі. Жігіттердің бəріне сəлем айт.

	Жаңа жылдарыңмен! Сəлеммен, досың Мишка». Бекен, көрдің бе қандай хат!

	Мен бұл хатты оқып шығысымен, көпке дейін сұлық отырып қалдым. Мына ойыншық Мишканы да, алыстағы Миша Коростинді де бұрынғыдан да жақсы көріп барам. Содан бері қонжық Мишка менің қымбаттыма, жан серігіме айналды. Содан бері мен мұны жақсы адам, дос белгісіндей сақтап келемін. Қонжықты қолға алып еркелеткен сайын, аяғымызды арпыл-тарпыл басқан жас жауынгер болған күндер келе қалады бар қызығымен көз алдыма.

	Міне, біз казарма ішінде сапта тұрмыз. Мишка, əне, менің жастығымның шетінде отыр шоқиып. Оң құлағы делдиіп, сол құлағы салпиып кеткен, атқа алғаш мінген бала сияқты шарасыз. Осы қазір атын аңдаусыз тебініп қалып, желе жөнелетіндей. Екі көзі дəл бір жаны бардай жайнақ қағып, қуаныш шашады.

	– Сол, шыда енді. Саптан қалай шықпақпын? Болмайды. Жо-жо-о-оқ, сені қанша жақсы көрмейін, бəрібір, устав талабын бұза алмаймын мен!

	– Взвод, тараңдар!

	Міне, бұл – Мишка да, мен де күткен команда.

	– Мишка, болды, қазір. Қару-жарағымды қояйын өзді-өз орнына, содан соң қолыма алам сені! Кірісеміз əңгімеге. Сен, алдымен айтшы өзің, мені сағынып отырсың ба, жоқ, Коростинді ме? Сағын, сағын. Ол – сағынуға əбден лайық адам! Ал əзірге сен екеуміздің еншіміз – сағыну. Мишка – сенің иең, менің досым.

	Бекен, көрдің ғой, менің Мишка қонжықпен күндегі əңгімемнің түрі осындай болып келеді.

	Тоқташы! Сағындым сені, інім! Бəріңді сағындым! Атама айт: «Болат мерген болыпты» деп. Əжеме айт:

	«Балаң үлкен жігіт болыпты» деп. Апама айт: «Болат енді ауырмайды, шынығыпты» деп. Көкеме ештеңе деудің қажеті жоқ, бəрін өзі-ақ біледі. Бəріңді сүйдім!

	Ағаң Болат.





	Оглавление

	Бірінші хат

	Екінші хат

	Үшінші хат

	Төртінші хат

	Бесінші хат

	Алтыншы хат

	Жетінші хат

	Сегізінші хат

	Тоғызыншы хат

	Оныншы хат

	Он бірінші хат

	Он екінші хат

	Он үшінші хат

	Он төртінші хат

	Он бесінші хат

	Он алтыншы хат

	Он жетінші хат





