	Талғат Кеңесбай

	Ұлу жылы





	Повесть





	...Біздің қалаға самолетпен келгеніңіз есіңізде ме? Әуе кемесінің терезесіне иегіңізді сүйеп, ұлы Ертіске қарап, ойланып қалып едіңіз.

	Көз алдыңызда басын мұң торлаған қарағайлар мен өңештерінен қою түтін будақтаған завод-фабрикалардың сояу-сояу мұржалары, бір-бірінен аумайтын қорап үйлер. Қол-аяғын бауырына алған самолет қонуға ыңғайланған кезде бағанадан өзіңіз көріп отырған сұп-сұр көп қабатты үйлерден сәл жырақтау тұрған қып-қызыл үйді байқап қалып үңіле түсіп едіңіз.

	Ол – біздің редакция.

	...Мүмкін, Сіз Түркісіб жолы арқылы біздің қаламызға пойызбен келген шығарсыз. Таспадай тартылған темір жолмен тағасы тақылдап Ұлы Ертіс үстінен салынған аспалы шойын көпірді солқылдатып өтіп бара жатқан пойыздың терезесінен ағып жатқан өзенге қарап ойланып кетіп едіңіз. Отарба басы жағалауға келген кезде онша қашық емес көне сәулеттік сипаты бар қып-қызыл қос қабатты үйді көріп қалып едіңіз ғой. Ол – біздің редакция.

	...Мүмкін, Сіз біздің қалаға автокөлікпен келген шығарсыз. Көпірден өткеннен кейін ‘ГАИ бекетіне» бір бөгелесіз, содан соң оңға бұрылып, екі көше төмен түссеңіз, біздің редакцияның қызыл бөркі бірден көрінеді.

	Қалаға жаяу келсеңіз, облыстық газеттің мекемесін бірден табасыз. Өйткені, қоғамдық көліктердің белдік босатып, бел шешер жері біздің редакциядан жүз қадам жерде.

	Бұрын аялдамада тұрған адамдардың басым көпшілігі біздің газетті оқып тұрғанын көретінсіз. Былтырғы тиражымыз 50 мың еді. Биыл қақ жартысын жоғалттық. Бар-жоғы 25 мыңға әрең жетті. Облыстың бірінші басшысы барлық аудан-мекемелерге бұйрық берді.

	Жарғақ құлағымыз жастыққа тимей, СССР Журналистер одағының барлық мүшесі жүгірдік. Болмады. Былтырғы тиражды жинай алмадық. Басекең сыр білдірмеген болғанмен, бәрімізге оңай тиген жоқ.

	...Шаруаңыз болып редакциямызға келсеңіз, «Не деген ғажап жандар, журналистер қандай мәдениетті адамдар!» – деп риза болатындарыңызды білеміз. Ішімізде ит өліп жатса да ешкімге сыр білдірмейміз. «Бас жарылса, бөрік ішінде» – деген Басекеңнің бұйрығы бар. Бұйрық деймін-ау. Тәртіп.

	...Қабылдау бөлмесіндегі хатшы қыз Сізді мұқият тыңдап, «Бастық бос емес», «Бастық обкомда», «Телефонмен сөйлесіп жатыр», «Жауапты хатшыға жолығыңыз!» – дейді.

	...Жауапты хатшыға барғаныңызда, шашы сұйық, шегір көзін сығырайтып қағаз бен көк түтіннің арасында отырған арық жігіт Сіздің сәлеміңізді естімеген адамдай отыра бергеніне ренжімеңіз, мінезі солай. Есесіне қанша уақыт сөйлесеңіз де, сөзіңізді бөлмей тыңдайтынына мен кепілмін. Ол сізді не бөлім меңгерушілеріне немесе кәсіподақ төрағасына жібереді.

	...Кәсіподақ төрағасы керемет адам. Көзіңіз жетеді. Үлкен-кішіге бірдей. «Кешке үйге келіп келініңіздің қолынан шай ішіп кетіңіз», «Үйге кел, бауырым, тәтеңнің дастарханында отырып әңгімелесейік» – дейді.

	Бірақ, ештеңе шеше алмайды. Оны өзі де, өзге де біледі.

	...Мені іздегендер соңғы уақытта ештеңеге түсінбей жүр. Шынымды айтсам, өзім де шатасып қалдым. «КазГУ»-дің журналистика факультетін бітірген сияқты едім. Жауапты хатшы мені баспаханаға қуады. Ойнап та, ойландырып та айтып көріп едім курстасым қайырылмады. «Қаншама жаудың ішінде екеуміз ғанамыз, бес жыл бірге оқыған жан досымсың, осыларға мені талатып қойып қарап отырасың ба?». Екі бетім ду ете түсті. «Қайдағы жауды айтып отырсың?». Ол күледі. «Әй баласың ғой». Шынында шаршадым. Екі жыл заңды демалысымды алған жоқпын. Қысы-жазы шапқылау. Тым құрымаса іс-сапармен ауыл-аудандарға жіберуді қойды. Таңертең жұмысқа келе сала бөлімнің материалдарымен «диктовкаға» отырамын да түстен кейін баспаханаға кетемін. Түнімен «TACC’’-тың хабарын күтіп сарылып отырамыз.

	Екі-үш сағат ұйықтаған боп қайтадан жұмысқа келемін. Бүгін де жұмысқа шаршап келдім. Ертеңгі сенбілік нөмірге кетіп бара жатқан «ЦК» материалдарын оқып отыр едім, көзім қарауытты. Кенет, ... жүрегімнің тамырлары бырт-бырт етіп үзілгендей болды. Бүк түстім.

	Корректор қыз-келіншектермен бірге түпнұсқа қарап отырған курьер шал жаныма жетіп келді.

	– Не болды, бауырым?

	– Жү-ре-гім.

	– Түу, түрің бозарып кетіпті ғой. Әй, қыздар, су әкеліңдер. Бәрі үрпиісіп тұр. Қиналып барамын. Қол-аяғым ұйыды.

	– Не қарап тұрсыңдар, тез су әкеліңдер.

	Бетіме бүркіп жіберген сұп-суық судан соң есімді жиғандай болдым. Қыздар қара шай әкеп берді. Аздап демалғасын өз-өзіме келгендей болдым. Қайтадан шаруаммен шұғылданып кетіп едім, шамам жарты-ақ сағатқа жетті. Бағанағы бағана ма басым айналып, лоқсып құса бастадым.

	Бәрі шу ете түсті.

	– Жедел жәрдем!

	– Су, су әкеліңдер!

	– Арақ ішпеуші еді ғой?!

	– Шуламаңдар! – деген курьер шалдың дауысын ап-анық естідім, – Сабыр етіңдер.

	Әп-сәтте ауруымнан айығып кеткендей болдым. Тек екі аяғым зілдей.

	– Түу, адамның зәресін алдың ғой, кеше бір жерде болып па едің?

	– Жоқ, аға.

	– Қоя тұрыңдар, шуламай – деді шал. Сен, бала, үйіңе қайт. Қалған жұмысты ел емеспіз бе, бітірерміз. Әлгі кезекші шопыр қайда? Шақырыңдар!

	Баспахананың автобусы зыр етіп үйге әкелгенмен, алтыншы қабатқа әрең көтерілдім. Есікті ашқан әйелімді қаға-маға диванға құлайын. Басым, жүрегім әкетіп барады. Бейшара халымды көрген Мақпал телефонға жармассын:

	– Алло, жедел жәрдем... кешіріңіз, – одан әрі қарай өрт сөндірушілердің, қалалық анықтама, еларалық байланыс нөмірін, қойшы әйтеуір, есі шығып жүріп жедел жәрдемді тапты-ау.

	– Неге жауап бермейсіздер? – деп жазғырып алды да, жағдайды тез-тез айтып шықты. Тілеуіңді бергір «жедел жәрдемшілер» біздің үйдің маңында жүрген бе, жетіп-ақ келді.

	– Иә, ағай, не боп қалды? – деді кірпігі ұзын келіншек,

	– Қайда істейсіз, газетте, біз туралы жазбайсыз ба? Кәне тіліңізді, дүр-е-е-с, демалыңыз тереңірек тағы.

	Қобдиша көтерген екінші қыз үн-түнсіз. Есінеп қойып, өзімен-өзі отыр. Мақпал дәрігер келіншектің қимылын бақылап әлек. (Дәрігерлер үйге келісімен дертімнен айығып бара жатқандаймын).

	– Жұмысыңыз ауыр болар, шамасы?

	– Ағаңыз екі күн қатарынан баспаханада кезекші болған. Қабағымды шыттым.

	– Ағай, сізге демалу керек, жүрегіңізге салмақ түскен. Қағаз жазып берейін, ертең ЭКГ-дан өтіп алыңыз.

	– Алғашқы көмек ретінде дәрі-дәрмек бермейсіздер ме?– деді Мақпал көзі жыпылықтап.

	– Ештеңе етпейді, бүгін жақсылап демалсын, таза ауада серуендеу керек, ең дұрысы –қармақ салып, балық аулаған. Әзірге қорқатын ештеңе жоқ...

	– Рахмет, айналайын, – дедім ризашылығымды білдіріп.

	– Қолымды жуып алсам.

	– Жүріңіз.

	Орнымнан жайлап тұрып, дәрігеріме аздап қызмет жасап жібердім.

	Қалғып отырған қарындас қобдишасын көтеріп, үн-түнсіз үйден шығып кетті. Кірпікті келіншек дәлізде тұрған айна алдына бөгелді.

	– Сіз, сондай әдемі жансыз.

	– Рахмет, ағай, сіз болмасаңыз, мені кім көзіне іледі.

	Баспалдаққа дейін шығарып салып үйге кірсем, босағада аузы бұртиып келіншегім тұр.

	– Сен осы рас ауырдың ба?

	Ыза боп кеттім. Буын-буыным қайтадан дір-дір ете бастады.

	– Бағана өліп қалмағаныма өкініп тұрмын.

	– Саған укол салмақ түгілі, дәрі де берген жоқ қой... Бұдан әрі қарай сөзді көбейтпей түнемелге кіріп кеттім.

	Ашу тарқар емес. «Қайдан ғана осы газетке келіп едім?

	Курстастардың бәрі Алматыда, мен болсам...»

	Көңілдің қоңыр қазы құс керуеніне ілесе алмай қамығып, қанатын әлсіз қағады.

	«Курстастардың...»

	– Әкең қатты ауырып жатыр, жанына жатпасаң болмайды, – деп ұйқылы-ояу кішкентай қызымды қасыма жатқызып кетті. Маңдайынан, пысылдаған құртақандай танауынан иіскедім. «Мен өлсем, шешең екеуің не боласыңдар?!..» Жүрегім шаншып-шаншып кетті. «Қайтіп өмір сүресіңдер?» Балам тәтті ұйқы құшағында. Көрпесін қымтап орнымнан тұрдым.

	Кең бөлмеге кіріп, әрі-бері сенделейін. «Неге баспаханадан шықпаймын? Екі күннің бірінде мені кезекшілікке жібереді. Қолымнан мақала жазу келмей ме? Бір жылдан асып барады, газет тілшісі болып жолсапарға шықпағаныма». Телевизорды қостым. «Сүйгенім-ау, қайда жүрсің?» Белгілі жылауық ән. Байыз таба алар емеспін. (Мақпал ваннада шомылып жатыр). Барды ашып, орта кесе коньяк ішіп едім, ішімді тіліп түсті. Сәлден соң, мандайымнан шып-шып суық тер шықты.

	«Бұл қалай болғаны? Өз қолыммен макетке салып, баспахананың ең соңғы талаптарын өтеп, оқырмандарға жолдама алған үш жүз елу жол әңгіме қайда кетті? Авторға не демекпін? «Түнде ғана бар еді, таңертең нөмірден жоғалып кетті деймін бе?».

	Жүдеу көңілдің жетім күшігі бұрыш-бұрыштан ұлыған кезде жанымды қайда қоярымды білмеймін.

	Тағы да жарты рюмка коньяк іштім. Осы «зәм-зәм» суға туған күнімнен бері ернімді тигізіп тұрғаным осы. Керемет ұнады. Бойым жеңілдеп сала берді. Телевизордың түймесін ағыттым.

	«...Шықпасаң, шықпа алдымнан, мен саған өкпелемеймін...». Көңілім көтерілді.

	«Шырқа қарындас, шырқай түс. Алдыңнан шықпаса өкпелемегенің дұрыс, өз обалы өзіне».

	Кітап сөресінде тұрған альбомды алдым. Студенттік шақ. КазГУ. «Біздің бөлмемізде кімдер тұрады екен? 307. Терезесі Алатауға қараған бөлмемізде арманшыл, талантты жастар тұрып жатқан шығар».

	Алғашқы оқуға түскендегі суретім. Жүдеген екенмін. Үсенов Бауыржан өлең оқып тұр. Біз оны Есенинге ұқсатып Үсенин деп айтатынбыз. Қызылорданың Бауыржаны, Аягөздің «жындысы» – Досымхан ... мынау Ләззат.

	Ләззат! «Сен қайда жүрсің? Осы суретті кім түсіргені есімде жоқ. Сірә, Медеуден қайтып келе жатқанда түскен болуымыз керек. Басын менің иығыма сүйеп, еркелеп тұрғанын қарашы».

	Ләззат, «Сен қайда жүрсің?» Осы фотаны орыстың шалы түсірген. Есімде. Орталық бақта қыдырып жүргенбіз. Бізді қуып жеткен орыстың шалы ентігін баса алмай, әрең сөйлеп:

	– «Сіздерді суретке түсіріп алуға бола ма?» – деп өтінген.

	– «Газетке ме?» – деп сұрадым.

	– «Жо-жоқ, фототілші емеспін. Пенсионермін. Айналайындар, мені дұрыс түсініңдерші, ақшада алмаймын, сендердей жарасқан жұпты көптен кездестірмеп едім».

	– «Жынды ма, мына шал», — деп ойладым.

	– Түсейікші, – деп Ләззат қиылып тұр.

	– Тегін фотоға түспеймін, – деп қырсықтым.

	– Жас жігіт мені дұрыс түсініңізші.

	– Не болды саған, үлкен кісіні сонша ренжітіп?

	Ләззат мені қолтықтап алды. Шал фотоаппаратын шатырлата жөнелді. Бейне бір алақанын ашқан сайын қанатын қақтырып кептер ұшырып жатқан сиқыршы сияқты. Бір кезде Ләззатті менен бөліп алды да, әртүрлі қимылдар жасатып түсіре бастады. Шалдың бағанағыдай емес қимылы ширақ. Пленкасы бітті. Сәкіге барып отырды.

	«Анна, Анна, бері келші. Мына жастарға қарашы. Тіл-көзіміз тасқа. Осылар бақытты болсын деп тілейік».

	– Үйге жүріңіздер, – деп өтінді кемпірі.

	– Рахмет, біз асығыспыз, фотоны қашан сатып аламыз.

	Шал ашуланды. Қатты кетті.

	– Анна, мына жас жігітке қой деші, әйтпесе, сенің таяғыңмен басынан бір-ақ саламын.

	– «Ленин сарайының» артында тұрамыз, Шевченко деген шалды сұрасаңдар, сол жердің иті де біледі – деді кемпірі.

	Арада он күн өткен соң стипендия алдық. Ләззат күтпеген жерден бөлмеге келді.

	«Қайда жиналдың?»

	«Фотограф шалды іздейміз, тегін десем тулайсың ғой».

	Бір сағат іздеп шалдың тұрағын тауып аддық. Шап-шағын кірпіштен өрілген әдемі үй. Бізді көре сала кемпірі жылап жіберді. Шал осыдан бес күн бұрын қан қысымынан кетіпті... Төбе шашым тік тұрды. Кеше ғана бізді қуып жетіп фотоға түсірген шал жоқ. «Ең соңғы түсірген суреті сендерсіндер. Сенің бейнеңді бойжеткен, өмір бойы іздеді. Соғыста жараланғанда жау шебінен қырғыз қызы арқасына салып, алып шыққан екен. Сол қыз дәл сенен аумайды деп шал түнімен гармонмен майдан әндерін айтып еді. Амал қанша, мені тастап кетті. Жас кезінде сұлу әйелдің етегін көрсе аса елгезек болып кетуші еді. Ол жақта да жүрген шығар мекиен көрген қоразға ұқсап...»

	Шалды «еске алайық» деп кемпірі бір бөтелке ақ арақ ашты. Қырлы стақанға шүпілдетіп құйды. Ләззат сыртқа шығып кетті.

	«Кел, біздің дәстүр бойынша қағыспай алып қоялық». Кемпір бір-ақ тартты. Ептеп ұрттаған болдым. Досымханды ертіп келмегеніме іштей өкініп отырмын.

	– Неге, ішпедің?

	– Асқазаным ауырады.

	– Мүмкін, самогон ішерсің, таза бидайдан ашыттым.

	– Басымды шайқадым.

	– Әлгі құрбың қайда? Шақыр, фотоларыңды берейін.

	– Өзі өте әсершіл еді. Шалыңыздың қазасы ауыр тиді ғой деймін.

	Екеуің келіп тұрсаңдаршы, оңашалап монша жағып берейін. Қыз бен жігіттің жастық шағының куәсі ғой, орыстың моншасы...

	Екі бетім ду ете түсті. (Ләззаттің естімегені қандай жақсы болды).

	– Шал тегін деген, ақшаларыңның керегі жоқ. Екі-үш сомдықты үстелдің үстіне тастадым.

	Кемпір көрмеген сыңай танытты. Он шақты фотоны қолыма ұстатты.

	Біз кемпірмен қоштасып, аялдамаға келгенде Алматының ақ жаңбыры жауып кетті. Қолшатыр ала шықпаппыз. Теректің түбін паналадық. Жауын тоқтар емес. Ләззат құшағыма тығыла түсті. Жүрегінің дүрсілін ап-анық естідім. Бетінен ақырын сүйіп алдым.

	Ол да бір дәурен екен ғой. Жастығымның куәсі – студенттік альбомымды қайтадан орнына қойдым. Телефон шырылдады. «Құдай-ау, баспаханада бірдеңе болып қалды ма?» Буын-буыным қайтадан дірілдеді. Телефон безілдеуін қояр емес. Өзімді-өзім ұстап трубканы көтердім.

	– ?

	– Алло, – деді ар жақтан жағымды дауыс. Мейірман аға екенін біліп бойым босап сала берді.

	– Кеш жарық, аға.

	– О, даусыңнан айналайын, халің қалай? Сенің ауырып қалғаныңды естіп тәтең екеуміз қорқып қалдық қой...

	– Аға, такси ұстап үйге келші, дауысыңды сағындым, бір ән салып берші...

	– Әй, ұл-ай, қинамашы, тәтең екеуміз немере бағып отырмыз. Кейін бір сәті түскенде екеуміз кіріп шығамыз.

	– Аға, ренжімеші маған.

	– Құлыным-ау, сендей азаматқа кім ренжиді?

	– Ренжитіндерді білемін.

	– Қайтесің оларды көңіліңе алма, айтады, қояды. Өз басым саған өкпелеп жүрген адамды көрмеппін. Жұмыс болғасын ондай-ондай болады, түу, дауысыңды естіп тәтең екеуміз қуанып қалдық қой...

	– Үйде біреулер отыр ма?

	– Жоқ телевизор ғой.

	– Келінге сәлем айт, қайырлы түн болсын!

	– Рахмет аға, деп алғысымды сәл «ұзақ» айтып трубканы орнына қойдым.

	– Ақырын, ақырын қойсаңшы, көршілер... – Телевизордың даусын бәсеңдетіп, Мақпал студент кезіндегі балтырын жарқ еткізіп жаныма кеп отырды. Көптен бері байқамаппын, әйелімнің көзі қандай әдемі. Күлкісі...

	Тағы да ептеп коньяк іштім. Рахат дүние. Дүние жап-жарық.

	– Ренжімеші маған.

	– Неге, ренжимін, папасы-ау, аман болшы, қорқып кеттім ғой. Бота көздеріне мөлт-мөлт етіп жас келді. Алтайдың қара-

	ғай өңдес қалқа қызын қолыма құс қылып қондырғаныма алты-жеті жыл болды. Балқарағай төрт жыл қысырақ күй кешіп, бесінші жылы бүр жаратыны секілді, үйленгеннен кейін біраз жылдан соң барып бөпе көтерді. Мөлдір үш жаста.

	– Ренжімеші, аздап ұрттап қойдым.

	– Ештеңе етпейді, папасы, далада ішпесең болды маған. Бауырыма тығыла түсті. Шашынан әдемі иіс шығады.

	– Бағана маған өкпелегенің не?

	– Қызғандым.

	– Кімнен?

	– Дәрігерден.

	– Неге?

	– Саған не укол салған жоқ, не дәрі бермеді. Өзің шығарып салдың есік алдына...

	– Баспалдаққа дейін.

	– Бәрібір шығарып салдың ғой.

	Бұндайда дауласпаған жөн. Үндемедім ойыма баспахана... автор... Бір сәтке тіпті өзімнің осы өмірде бар-жоғымды ойламауға тырыстым.

	***

	Түсте бір-ақ ояндым. Томпаң-томпаң басып Мөлдірім жаныма келді.

	– Папика, тұршы, балық аулаймыз.

	– Балығы несі?

	– Біз саған қармақ сатып әкелдік.

	Ас-суымызды ішіп, үй-ішімізбен Ертіске аттандық. Трамваймен төрт аялдама жүріп түсіп қалдық.

	– Жағалауда балықшылар өте көп екен. Біз де кірісіп кеттік. Келіншегім мен қызым қармаққа ілінген жалғыз шабақты шелектегі судан біресе алып, біресе салып жүргенде жылп етіп, қолдарынан сусып, суға сүңгіп жоқ болды.

	– Өкінбеңдер, – деймін оларға. – Бұдан үлкенін ұстаймын. Жарты сағат әурелендім. Берекем кетті. Қалытқыны бақылап көзім талды.

	– Ағасы, халыңыз қалай? Ұзын бойлы, ақсары жігіт қол беріп амандасты.

	– Жақсы, бауырым, тек балығы құрғыр қармағымды қаппай тұр.

	Ештеңе етпейді, тәжірибесіздігіңіз көрініп тұр. Бір-екі ай қармақ салсаңыз.

	Түңіліп кеттім, «Бір-екі ай дегені, несі?».

	– Шай ішейік, – деп Мақпал сөмкеден термос пен оны-мұнысын шығара бастады.

	– Иә, бауырым, атың кім?

	– Ермек. Күршімнен боламын.

	Бауырым болдың ғой, — деп Мақпал қуанып кетті.

	– «Зеленаяданмын».

	– «Чердояктанмын», – деді Ермек.

	– Саржалданмын, – деп қойып қалдым.

	– Саржал, Саржал. Полигонның баласы екенсіз ғой.

	– Иә, – дедім күрсініп.

	– Өзен жағаламағаныңыз қармақ салысыңыздан білініп тұр.

	– Ағаң облыстық газетте істейді, – деді Мақпал.

	– О, жақсы болды, ағамызға айтар идеяларымыз бар.

	– Ермек ашық-жарқын, ақ көңіл жігіт екен. Шүйіркелесіп жатырмыз.

	– Апай, жездемізді жазда Күршімге апарып, шөп шабуға салмайсыз ба, шынығып қалар еді.

	– Қайтесің, бауырым, қолы қатайып, қалам ұстай алмай қалып жүрсе, бір үйлі жан аш қаламыз ғой, – деп, Мақпал жерлесінің әзіліне орынды жауап қайтарып жатыр.

	ЬІмырт үйіріле жиналдық. Біздің «үйге жүр» деген қолқамызға Ермек көнбеді. Ертең зачеты бар екен.

	Ертісті жағалап келеміз.

	– Папасы, – деді Мақпал, – мүмкін демалыс аларсың, Күршім жаққа барып келерміз.

	– Шөп шаба алмаймын ғой, — деп қырсықтым.

	– Қойшы енді, шөп шапқанда тұрған не бар, шаршағаныңды ұмытып сергіп қаласың. Таза ауа. Біздің жақта бес жасар бала да қолына орақ ұстайды.

	– Біз жақта шөпті трактормен шабады.

	– Қойшы, енді бар жазығым ауылға барып демалсын дегенім бе?

	– Саржалға барайық деп неге айтпайсың? Елге бармағаныма бір жыл болыпты.

	Келіншегім үндемеді.

	Күн мандайына шоқпар тиген батырдай ат жалын құшып барады. Қып-қызыл. Тоқымға ұйыған қан... Жүрегім дір етті.

	***

	Қала түтіні тік ұшады. Күн жексенбі болған соң үйдемін. Түске таман далаға шыққым келіп тықырши бастадым. Қызымды ертіп шаңғы тебуге қарағай ішіне кетіп қалайын десем, келіншегім бізге рұқсат бермеді. Мөлдірдің тамағына суық тиіп қалыпты, терезенің алдына келіп біраз тұрдым. Күн шуағын аямай төгіп тұр. Қар еріп кететін сияқты. Көктем келсе деп ойладым. Бірақ, күн дәл бүгін жақсы боп тұрғанмен Арқаның сақылдаған сары аязы әлі адда екенін ішім сезеді. Тық-тық. Қарасам, көк кептер кішкене тұмсығымен әйнекті тықылдатып тұр екен. Дастарханнан бір үзім нан алып, желдеткішті ашып терезенің жақтауына үзіп тастай бердім. Кептер бір шоқып, ұшып кетті. «Неге үрікті екен?» – деп ойладым. Қас-қағым сәтте ғайып құсындай жаңағы ала мойын көк кептер он шақты туыстарын ертіп қайтадан ұшып келді. Бәрі жапырлай қонып, наннан дәм ауыз тиіп жатыр.

	«Не деген ақылды едің, көгершінім. Адам болсаң бір түйір нанды бөлісу үшін ағайындарыңды шақырар ма едің, шақырмас па едің?!! Өзің тойып, өзің қарқ боп кетер ме едің?»

	«Сені телефонға», «деген келіншегімнің даусынан ойым бөлініп кетті.

	– Ағатай, сіз бе?

	– Мен.

	– Ассалаумағалейкум.

	– Бұл кім?

	– Ертарғынмын, аға!

	– О, хал қалай, інішек?!

	– Жақсы аға, Алматыға кетіп бара жатырмын.

	– Қашан жүресің?

	Пойыз екі сағаттан соң, вокзалға ертерек келіп қойыппыз. Қазір келемін, – деп трубканы орнына қойдым.

	Киініп жатыр едім Мақпал қолыма азын-аулақ ақша ұстатты. Бетінен сүйгізбей ас үйге кіріп кетті. Өкпелегені. Ақша бергені «Қалтамда автобусқа тиын-тебенім болмай, жаяу жүріп кешіктім» деп сылтау айта көрме деген сөзі. Ұқтым. Үнсіз үйден шықтым. Күн қаланы бір түрлі маужыратып тұр. Аялдамаға келген кезімде бір топ адамға тұмсық тірей тоқтаған трамвай біраз бөгеліп орнынан енжар қозғалды. Тиісті бір жапырақ билетімді алып елден жырақтап, көліктің құйысқан тұсына барып отырдым.

	Жол қапшықтарын әрең орналастырған үш әйел вокзалға жеткенше ауыздыға сөз бермей елдің есін шығарды.

	«Бұлар кімдер?», – деп сұрады трамвайдан түсіп бара жатқанда егде адам жанындағысынан. «Коммерсанттар ғой», – деді үлкен кісі күрсініп.

	Өз ойыммен өзім соңғы аялдамадан түстім. Вокзалға, аэропортқа келсем Алматыны, КазГУ-ді ойлай беремін. Курстастардың ішінде Ләззат қана астанада қалды. Ләззат... Ләззатжан. Жүрегім бір түрлі боп кетті. Сағындым Алматымды, сағындым КазГУ-ді. Сағындым. Шіркін, композитор болсам жақсы бір ән жазар едім. Ән жазар болсам, «Сағыныш — Ләззат» деп қояр едім. Екі тіркес ұйқаспай тұр деген адамға, жүрегімде мәңгілік сағыныш бар. Сол сағыныштан Ләззатты ажырату ешқашан да мүмкін емес дер едім.

	– Аға, – деген дауысқа жалт қарасам, Ертарғын. Үстінде ұзын, сұр пальто. Басында елтірі папах, теңбіл-теңбіл шәрпісін мойнына екі орапты.

	– Қалайсың, бауырым, – деп құшақтап бетінен сүйдім.

	– Рахмет, аға.

	Осы кезде қолдарына жылтыр сөмке ұстаған қыз бен жігіт сайтандай жанымызға жетіп келді.

	– Әйелдеріңізге іш киім алмайсыздар ма?

	– Шет елдікі, міне, көріңіздер, өкінбейсіздер. Шаужайымызға жармасқан екеуінен сытылып шығамыз деп жүріп бес-алтауының ортасына кіріп кеткенімізді өзіміз де білмей қалдық.

	– Таза арақ алыңыз.

	– Шетелдік сағыз.

	– Шетелдік презерватив алыңыз.

	– Шетелдік тәпішке.

	– Шетелдік іш киім.

	– Қытайдың сырасы...

	«Әрең құтылдық қой», – деп мені қолтықтап алды.

	Бір-екі көше төмен қарай жүрсек шағын парк бар, сол жерде менің боталарымды Ермек ойнатып жүр.

	– Балаларды да алып бара жатырсың ба?

	– Жоқ аға, оған жағдай қайда? – деп күрсінді.

	– Тоқаш алыңыздар, жол жүргенде өкінбейсіз, бал қосылған ыстық шайға арнайы жасалған, – деп мойнына аспалы дастархан асып алған әйел жанымызға жетіп келді. Түрі сондай таныс. Өз өнімінің сапасы мен пайдасын айтып жатыр, айтып жатыр. Таныдым. Жүрегім ауырғанда келген кірпігі ұзын келіншек. «Бәрін тастап саудаға ашыққан екен ғой» Жүзін жел қақтаған ба түтігіп тоза бастапты. Ішім удай ашыды. Бізден ештеңе шықпайтынын біліп, автобустан түскен адамдарға қарай лап қойған көп әйелдің ортасында кете барды.

	– Адамдар не боп барады? – дедім.

	– Адамды емес, заманды кінәлаңыз.

	– Заманды қалай кінәлайын, уақыт ағып жатқан су емес пе?

	– Мүмкін ит басына іркіт құйылған заманнан бір мезгілде айырылып, қарап қалғанымыз да дұрыс болған шығар.

	– Нес ідұрыс?

	– Ұрпақ үшін. Біздің бабаларымыздың көрмеген қиыншылығы бар ма? Көз жасы мен қандарын аз төкті ме? Енді кезек бізге келді. Біздің халымыз оларға қарағанда оңайлау. Көз жастың орнына маңдайдың терін, қанның орнына қаракет етсек болғаны. Бәрі орнына келеді.

	– Құдайға сенесің ғой деймін?

	– Сенемін.

	– Папа, папам келе жатыр, – деп бізге қарай үш қыз тұра жүгірді.

	– Айналайындар, – деп Ертарғын қыздарын қапсыра құшақтады.

	– Папа, сен келмей қала ма деп қорықтым, — деді кішкентай қыз.

	– Ағаға сәлем неге бермейсіңдер? – деді Ертарғын.

	– Ой аға, кешіріңіз, сәлеметсіз бе? – деді үлкені. – Папамды көріп... кешіріңіз.

	– Рахмет, айналайындар.

	– Папа, папа қарашы, біз аққала жасадық, жүрші көрсетейін, – деп екінші қызы әкелерін бақтың ортасына қарай жетектеді.

	– Ермек, осы сен неге сөйлемейсің? – деп сұрадым сәкіге отырғасын.

	– Аға, мен сөзді тыңдаймын.

	– Сосын.

	– Қорытынды шығарамын, керегін аламын, керексізін тастаймын.

	– Ол не үшін?..

	– Құпия, – деп күлді.

	– Біздің арамызда қандай құпия болуы мүмкін?

	– Сіз ойлағандай ештеңе жоқ, әрине, – деп күлді Ермек.

	– Студент емеспін бе?

	Біз қоғамда болып жатқан өзгерістерді бақылап отыруымыз керек. Бар болғаны осы.

	– Танысқанымыздан бері мен туралы қорытынды ойларыңды айтып берші.

	– Ол енді нағыз құпия.

	Біраздан соң жанымызға қыздарын ертіп Ертарғын келді.

	– Мен жүре берейін.

	– Әлі бір сағат бар, – деді Ермек.

	– Мен асығып тұрғаным, балаларды үйге жеткізіп салсаңыздар.

	– Ермек балаларды апарсын, мен өзіңді шығарып салайын.

	– Жо-жоқ, аға, жүре беріңіздер, мен асығыспын. Вокзалға бара берейін. 19-пойыздың уақытынан ерте жүретіні болушы еді, – деп Ертарғынның мазасы кетті.

	Қоштастық. Ертарғын үш қызының маңдайынан сүйді.

	Көзіне іркіліп қалған жасты көрсетпей бұрылып кетті.

	Біз такси ұстадық та, балаларды үйіне жеткізіп салдық. Есік ашқан жас әйел біздің көзімізше қыздарына «Қайда жүрсіңдер?», – деп ұрыса жөнелді. Томсырайған балаларды аяп кеттім. «Сіздің жолдасыңыздың жолы болсын, жаңа шығарып салдық» – дедім.

	– Это мне не важно, – деп, келіншек есікті тарс жапты.

	Ермек екеуміз үнсіз аялдамаға келдік. Трамвайдың төбесі көрінер емес.

	– Сен маған мынаны айтшы, Ертарғынның үйіндегі келін неге мінез көрсетті?

	– Әй, ағай-ай, – деп Ермек күйіп кетті. – Осы қатын қазақтың талантты жазушысын құртып бітірді. Студент кездерінде танысқан. Жазушы дегенге керемет атақ, мансап көріп күйеуге шыққан. Жастық эмоция не істетпейді. Енді, міне, ақылсыз қатын табыс әкелмеген жазушыдан құтыла алмай әлек.

	Жүрегім ауырып кетті.

	Тағасын тақылдатып трамвай келді. Ермекпен қоштастым. Үйге жаяу қайтып келемін. «Осы уақытқа дейін қайда жүрсің», – деп әйелім сұраса шатақ шығармақпын. Еркекпін ғой...

	Жауапты хатшы бастықтың кабинетінде жиналыс өткізеді деген хабарды естігенімде сене қоймағанмын. Бес жылдан бері барлық жиынды Басекең өзі өткізетін. Тіпті, екі орын– басарының бірі бізді жинап көрген емес. Бөлімдегілер бір-бірімізден бұл «жаңалықтың» шын-өтірігін сұрастыра бастадық. Өстіп отырғанымда Мейірман аға келді. Қабағы түсіп кетіпті.

	– Не болды аға?

	– Обкомның нұсқаушысы қатысатын көрінеді. Көзімізге көк шыбын үймелететін шығар.

	– Бұл не жиналыс?

	– Әй, білмеймін, «жау хатшы» жинап жатыр ғой.

	– Басекең қайда?

	– Ауырып қалған көрінеді.

	– Бейбіттің қандай правосы бар?

	– Білмеймін, обкомнан айтқан көрінеді.

	– «На ковер», – деп хатшы қыз барлық бөлімді адақтап шығып жүр.

	Бас редактордың кең кабинетіне жиналдық. Жым-жыртпыз. Бір кезде обкомның нұсқаушысы мен Бейбіт келді.

	– Сәлеметсіздер!

	Бәріміз күбірлеп амандасқан болдық. Бейбіт төрде тұрған Басекеңнің креслосына барып отырды. Үнсіздікті обкомның нұсқаушысы бұзды:

	– Сіздер бүгінгі жиналысты жауапты хатшының өткізетініне таңырқап отырғандарыңызды жақсы білеміз, – деді.

	– Сонымен жиналысты бастаймыз, – деп оның сөзін Бейбіт бөліп тастап, – жолдастар, бүгінгі жиналысымыз ішкі тәртіп мәселесіне арналып отыр.

	Құдай сақтасын, бәрімізді бидайдай қуырып тастады. Екі орынбасар орындарынан тұрып, жауап бере алмай қиналды. Бейбітке осыншама мағлұматтарды кім бергеніне таң қалдық. Кәсіподақ төрағасына қатаң сөгіс берген кезде курьер шал шыдамай орнынан атып тұрды:

	– Әй, бала, саған билікті кім берді, Басекең ауырса, ауырып қалған шығар, бірақ өлген жоқ қой, ертең өткізуге болмадыма?

	– Сіз сабыр етіңіз, сабыр етіңіз, – деді обком нұсқаушысы.

	– Біз өзіміз білеміз, сіздер сабыр етіңіздер, өз шаруаларыңызды біліңіздер. Жоғарыдан нұсқау бар...

	– Жоғарғы жағың жорға мініп жүргеніне дауымыз жоқ, біз де ит мініп, ирек қамшылап жүрмеген шығармыз. Бастық ауырса, ауырған шығар, өлген жоқ қой, неге басынасыңдар, – деді курьер шал дауысы қатты шығып. Мейірман аға екеуміздің көзіміз түйісіп қалды. Басын шайқап-шайқап қояды. Ішінен курьер шалдың досына адалдығына таңданып отырған шығар деп ойладым. Бірақ, Мейірман аға осы отырған бәріміз білмейтін құпияның құрбаны болып отырған курьер шалдың аңқаулығына өкінгендей астыңғы еріндерін қатты тістеп алыпты.

	– Осымен жиналыс аяқталды, жалпы сіздерге бір айтарымыз, газет – обкомның құзырында, осыны мәңгі естеріңізге сақтасаңыздар екен, – деп нұсқаушы сөзінің аяғында жауапты хатшының жиналысты өте жақсы жүргізгеніне өз ризашылығын білдірді.

	Кабинетке ере кірген курьер шал желкемнен нұқып қалды.

	– Көтер ей, басыңды! Үндемедім.

	– Үш сомың бар ма?

	– Мынау жете ме, аға, – деп қалтамдағы жалғыз бір сомымды бердім.

	– Рахмет, бүгінше осы жетер, – депшығыпкетті. Телефон соғылды. Көтердім.

	– Маған келіп кетші, – деді Мейірман аға дауысы бәсең шығып.

	Бөлмесін кезіп жүр екен. Күбірлеп бірдеңе деп сөйлеп жүр.

	– Жай шақырдыңыз ба, аға?

	– Қайдан жай болсын, сен осы бүгін жұмысты қойып, үйіңе қайтып кетсең қайтеді? Әнеукүні ауырдың емес пе, ауруханаға жатып ал...

	– Неге аға, неге?...

	– Жалғыз ұлдың жағдайын ойлаймын, – деді менің сөзіме жауап орнына. Мені оң жамбастарына ала бастады, әдейі жасады, бүгінгісі біздің кәрі төбеттің кезекті ойыны ғой...

	– Сені іздеп жатыр, – деп хатшы қыз жүгіріп келді. Қайда жүрсің, жауапты хатшы бастықтың кабинетінде күтіп отыр.

	Кетіп бара жатыр едім, Мейірман аға жеңімнан тартып тоқтатты.

	– Айналайын, жауапты хатшы мен ұрыса көрмеші, – деді.

	– Түсіндім, аға.

	Бастықтың кең кабинетіне жүрегім қобалжып кірдім. Көзіме түскені – бос тұрған қара кресло мен жарты қабырғаны алып тұрған күн-көсем бейнесі бар СССР-дың қызыл туы болды.

	– А, сенсің бе?

	Жалт қарасам Бейбіт терезе алдында көшеге ойланып қарап тұр екен.

	– Менмін.

	– Сен болсаң, отыр.

	– Қалай жиналыс өткіздім?

	– Қатырдың.

	Ол тура бастықтың күлкісіне салып бір рақаттанып алды да, түзеліп отырды.

	– Сен былай істе, бір-екі ай баспаханада бол.

	– Неге?

	– Екеуміз бірге оқығанбыз. Қазір мыналарды өз қолдарымен өздерін құртқызып алайын, сосын ренжітпей бір бөлімді берермін...

	– Әлі редактор болған жоқсың.

	– Болмасақ болармыз.

	– Ұялмайсың ба, әкеңдей адам бір күн ауырып қалып еді, креслосына барып жармастың...

	– Әй, қайтейін, ашық ауызсың ғой.

	– Мүмкін, бірақ ренжіме мен осы екеуміздің арамызда болған әңгімені бастыққа айтамын.

	– Дұрыс, айт, сен айтпағанда кім айтады? Одан әрі обкомга барыпайт, «ЦК»-ға хат жаз, – деді. Дауысында не зіл, не өкпе жоқ. Бетіме қарап күледі.

	– Ұят қайда сенде?

	– Әй, баласың ғой, – деді күрсініп, – баласың, баяғы жалаңаяқ студент кездегі мінезіңнен айырылмапсың.

	Екі курстас бір сәтке үнсіз қалдық.

	– Кейін бәрін де түсінесің, – деді ол үнсіздікті бұзып, – Осы сенен сұрайын деп ұмыта беремін, Ертарғын Ертісұлының әңгімесін Алматыға кім жолдады?

	– Мен жібергенмін.

	– А, өзім де солай ойлап едім. Азамат екенсің ғой, таланттар бір-біріне қамқор болу керек! Ал қазір баспаханаға бар, ертеңгі нөмірге обкомның материалдары кетіп барады, сол жағын байқа, біраздан соң өзімде барамын...

	Баспаханаға келсем, курьер шал әндетіп жүр.

	«Көңіл қалды достан да, дұшпаннан да, Алдамаған кім қалды тірі жанда.

	Алыс-жақын қазақтың бәрін көрдім, Жалғыз-жарым болмаса анда-санда».

	– Ақсақал, ақсақал. – Қойыңызшы, жұмыс...

	Кілт тоқтады. Бажырайып маған қарап тұрды да, балаша иегі кемсең-кемсең етті.

	– Сенде мені жек көресің бе?

	– Жоқ аға, жұмыс дегенім ғой...

	– Жұмыс, жұмыс, мен күн көру үшін жүрмін, ал сендер жап-жас болып бұнда неғып жүрсіңдер?

	Үндемедім.

	– Бері жүрші, – деді архив тұрған бөлмеге жетектеп. – Мен саған бәрін айтып берейін, уақытыңды алмаймын, зердең болса, бір сөздің астарынан бәрін түсінерсің...

	Буда-буда қағаздардың ортасында тұрмыз. Бұл – редакцияның қаншама жылдардан бері түптелген газеттері. Осының ішінде бәрі бар. Он, жиырма жыл бұрын шыққан мақалаңыз керек болса, осы жерден табасыз.

	– Сендер жастарсыңдар. Кімнің кім екенін түсінесіңдер, мен Аға сұлтан Құнанбай қажының ауылынанмын. Бізді көріңде өкіргір Сталин торғайдай тоздырды. Қазақстанда жүрген екі-үшеу-ақпыз. Бәрі жабылып біздің соңымыздан шам алып түседі. Қырыққа келгенше арақ ішіп көрмеп едім... Баяғыда редакторлыққа өтіп тұрғанымда Басекең бір қазақты ертіп келді. «Мынау сенің туысың, сені іздеп жүр», – деді. Таныса келсем, біздің ауылды... Бақанасты сайрап айтып тұр. Қалай ғана сенбейсің... Әке-шешемді, туған-туысымды, бәрін– бәрін. Бас салып жылайын. Шерменде көңілім, қалай ғана сенбейін... Ұмытылған атамды... Кәкітай ағаны, Тураш ағамды айтып тұрғасын... Қысырдың құлындарындай шұрқырсайық. Қонақ еттім. Қуанышым қайғыға ұласты... Басекеңді де, мені де алдапты иттің баласы. Бірақ, бәрін кеш білдім... есімді айықтырғышта бір-ақ жинадым. Сөйтіп, бәрімен бір-ақ күнде қоштастым.

	– Содан соң, не болды?

	– Не болушы еді, қарағым, кейіннен ол иттің баласы Абайдың 125 жылдығына бара жатып жүрегі қысып, өліп кетті, – деп естідім. Өлген өлді. Кеудесінде жаны бар мына мен мәңгілік курьер болып қала бердім.

	– Сендерді шақырады, – деп корректор қыз келіп тұр. Босағадан сұп-сұр болып бізді Бейбіт күтіп алды.

	– Қайда жүрсіңдер? – деді зіркілдеп, – Саған айттым ғой, обкомның материалдарын...

	– Ағамен сөйлесіп...

	– Әй, сен де ағаламайтынды ағалап, мына шалдан не шығады?

	– Бала, тіліңді тарт, – деді курьер шал.

	– Саған бала емеспін мен, как коммунист жұмысты талап етіп тұрмын.

	Курьер шал қыздардың қағаз кесіп жүрген қайшысын қолына алып, жауапты хатшыға тап берді. Екеуінің ортасына шу етіп тұра-тұра қалдық. Шалды қапсыра құшақтап алдым.

	– Ағатай, бір ашуыңызды...

	– Мен коммунистпін, – деп айғайлады Бейбіт.

	– Жетібасты айдаһардан туған шегіртке. Тобықтының көз жасы мен қанына тоятын кездерің болды ғой... Кет, көзіме көрінбей, қаныңды судай шашармын... Түсінгендер кегін алды дер, түсінбеген қанішер Тобықты дер. Айтса айтсын... біз туралы сендер не айтпадыңдар.

	Бейбіт екеуміз баспаханадан бірге шықтық. Көзі шатынап, басын жоғары көтеріп алып, менімен біразға дейін сөйлеспей қойды.

	– Милиция шақырамын, куә боласың! – деді.

	– Қой, ұят болады! Бастық бір күн ауырып қалғанда шулатпайық, – дедім.

	– Бастықты қойшы, мынаның ызасы әбден өтті, көрсетемін бұларға.

	– Ренжімей-ақ қой, Бейбіт! Ол курьер шалдың жоғарғы жақта туысы бар, бет жыртысып қайтесің?.. Сен өсетін адамсың, – дедім курстасымның өзім білетін ыңғайына салып.

	– А, кім ол, мен қалай білмеймін.

	– Алматыда ағайыны бар деп естідім.

	– Сен курстасымсың ғой, анықтап білші.

	– Жарайды, милиция шақырмайсың ғой.

	– Шақырмаймын, – деп ойланып, редакцияға қарай аяңдап жүре берді.

	Басекеңнің үйіне бірінші беттің материалдарын мен апаратын болдым. Курьер шалға қыздар ыстық шай беріп ұйықтатып тастапты. Осыдан үш жыл бұрын барсам да Басе– кеңнің тоғызыншы қабаттағы пәтерін адаспай таптым. Есікті өзі ашты.

	– Сәлеметсіз бе?

	– Кешегі газетте қате кетіп қалған жоқ па?

	– Жоқ, тазамыз...

	– Неғып босағада тұрсың, жоғары шық, жеңгең жұмыста, қазір саған шай қойып берейін.

	Басекең көңіл-күйі болмай отыр ма, мен әкелген қағаздарды әрі-бері ақтарды да, үстелдің үстіне тастай салды.

	Бейбіт туралы сөз бастайын десем тамағыма бірдеңе кеп тіреліп тұрып алды.

	– Сен оған ренжіме, — деді Басекең ойымды оқып қойғандай. – Курстасыңды айтып отырмын. Өзі бір пысық жігіт, келін де бір айналайын, жеңгеңе бауыр басып жақын жүреді. Ал, сен жоламайсың...

	– Ыңғайсызданам, аға.

	– Сен басқаға ыңғайсыздан, Бейбітті көрмейсің бе? Обкомдағыларды шырқ үйіреді. «Біріншімен» бір-екі рет командировкаға Алматыға да барып келді. Сен баспахананың маңайында жүрсің.

	– Өздеріңіз жіберген соң...

	– Сен басқа біреуді жібер. Үндемедім.

	– Газетке жандарың ашымайды. Жандарың ашыса маған бір жағынан шығысып көмектеспейсіңдер ме? Міне, екі ай болды. Ресейде дайын тұрған қағазға барып келетін ешкімді таппай отырмын. Қазір саған барып кел десем ат-тоныңды ала қашасың...

	– Аға...

	– Сен өзі Ресейге барып келесің бе, жоқ па?

	– Аға, сіз айтсаңыз...

	– О, айналайын, азамат екенсің ғой, бәсе сенен бір жақсылықты күтіп жүруші едім, – деп бастығым қуанып кетті.

	– Шай, қояйын ептеп...

	– Рахмет, аға, ертеңгі нөмірдің.

	– Әй, сол газетті...

	– Аға...

	– Жарайды, бауырым, ертең қағаздарың түгел дайын болады. Ресейге барып кел, сосын қалғанын көрерміз.

	– Кезінде бәрі үшінші қабатқа ұмтылғанда мен ешкіммен дауласпай жоғары шығып алғанмын. Рахат обком да, редакция мен баспахана – бәрі-бәрі көрініп тұрады.

	... Ойланып кеткенім соншалық, лифті шақырмай, баспалдақпен төмен түсіппін...

	Қағаз іздеп Ресейде жүріп келдім. Ол жақ өте бай өлке екен. Бәрі бар. Тек ақшаң мен айырбастайтын затың болса болды. Баспахананың зәру қағазын тауып, оны вагондарға тиеп жөнелткенше айдан асып кетті.

	Елге келгенде пойыздан Басекеңнің өзі үлкен басын кішірейтіп қарсы алғанына бір жағынан таң қалдым. «Бұл қағаз бізге бес жылға жетеді». Қуанғанынан айтқаны. Он вагон қағаз. Аз дүние емес. Маған әйтеуір Басекең риза болса болды. Табанымды жерге тигізбеген Басекең бұйрық беріп «он үшінші айлықты», «Қаламақыны» қолыма ұстатты. «Шаршаған шығарсың. Бір апта саған демалыс. Кешке жауапты хатшы бар, төртеуіміз моншаға барамыз. Алты отызда осында бол».

	– Жарайды, аға, – деп үйге қарай құстай ұштым. Қызым мені сағынып қалыпты. Мойнымнан тастай қылып құшақтап алыпты.

	– Папа, сен бізді тастап кетті ме десем, – деді жыламсырап.

	– Неге олай дейсің, балам, мамаң екеуіңді сағындым.

	Тамақ ішіп, екі-үш сағат ұйықтап алдым. Басекең айтқан уақыттан сәл ертерек редакцияға келдім. Күзетші шал «үндеме» деген белгі берді. Түсіндім. Курьер шал мас. Мені көріп қалды. Шегінер жер жоқ, ішке кірдім.

	– Ассалаумағалейкум, – деген сәлеміме пысқырған да жоқ.

	Аузына келген сөзін бората бастады.

	– Қалайсың, саудагер мырза? Әміріңізге құлдық, не бұйырасыз. Алтын, күміс артқан түйеңді қарақшылар тонағандай ұнжырғаң түсіп кетіпті ғой, көтер еңсеңді. «Досыңа достық

	– Қарыз іс, дұшпаныңа әділ бол» деп кім айтқан.

	– Абай.

	– Уағалейкумассалам, – деп курьер шал бағана берген сәлемімді енді алды. – Түсі жақсыдан түңілме деген, әу баста саған ішім бекер жылымаған екен.

	Үндемедім.

	– Сендер, – деді шал сөзін жалғап. – Жазда жауған қарды көрмей өстіңдер...

	– Бұршақ жауғанды көргенмін.

	– Әй, балам-ай, жассың ғой, әлі жассың, – деп мені құшақтап алды.

	– «Біреуді досым деп ат бересің, оған сенің бір дұшпаның келіп, тай берсе бұзыла қалатыны несі» – деп кім айтқан.

	– Абай.



	« Шарана мен туып едім,

	Бөз оранып өтесің,

	Бір сағымды қуып едің,

	Қайуақытта жетесің?

	Қанша дәулет жиып едің.

	Бәрі қалды, нетесің,

	Мал үшін жан қиып еді?,

	Қайтып алып кетесің ?!»



	– Осыны кім айтқан, айтшы маған?

	– Білмеймін, аға.

	– Білмей-ақ қой, балам, білмей-ақ қой, егер де білгеніңде...

	Шал жылады. Кемсең-кемсең етеді.

	– Ақсақал, жылағаныңыз не?

	– Жыламай енді қайтейін, құдай көзіме жас бергесін. Әруағы кешірсін, атам марқұмға кейде ренжимін. Бесіктен белім шықпай жатып, «досыңды сатпа, балам» – деп санама сіңіріп тастаған. Адал достарымның көрсеткені осы ма маған?

	Есік қағылды. Шалдың өңі бозарып кетті.

	– Қызылдар келді, қызылдар келді, – деп қараңғы бұрышқа қарай тығыла берді. Шопыр бала екен.

	– Неге ашпайсың, ұйықтап жатырсың ба?

	– Әй, енеңді ұрайын, қалай, қалай сөйлейсің?

	– Кончай, старик.

	– Ой, енеңді.

	– Сол енемді... онда мен саған бір айлық ақшамды берер едім. Күзетші күліп жіберді. Бастық жібергенін біліп, шопыр баланың соңынан ердім.

	– Брат, ренжімеші, мына итаяқ от алмай, кешігіп қалдым.

	Редакцияда күзетші шалдан басқа ешкім жоқ па?

	– Жоқ, – дедім машинаға мініп жатып.

	– А, кеп қалдыңдар ма? – деп бастық есік алдынан қарсы алды. – Кешіктіңдер ғой.

	Әбден суық өткен бе, саунада ұзақ отырдым. Басекең темір жолдың бастығымен демалыс бөлмесінде ұзақ әңгімеге кірісіп кетті. Бейбіт құрақ ұшып күтіп жүр. Бір кезде мені шақырды.

	– Борис Моисеевич, танысып қойыңыз, біздің курьер, – деді қалжыңдап.

	– О, өте қуаныштымын, курьер дегеніміз керемет қой, революцияның қаһармандары осылар.

	– Борис Моисеевич, біздің досымыз. Осындағы бүкіл темір жолдың құдайы.

	– Қайдағы құдай, інішек екеуміз курьерміз ғой, сен әкелген он вагон қағаз үшін алып қоялық, – деді Борис Моисеевич.

	Моншадан үйге қалай қайтқанымды білмеймін, мас болып кетіппін...

	Үш күн бойы бала бағып үйде отырдым. Мақпал «ЦУМ» мен базар жақты аралап, кешкісін үйге ренжіп келеді. «Плащты, көйлекті алғым келді». «Неге алмадың енді?». «Ақша жетпейді, қымбат». Қалай ыза болмайсың, қырық күн мына суықта Ресейде жүргенімді бағаламаса келіншегім.

	Төртінші күні таңертең хатшы қыз «бастық шақырады» деп телефон соқты. Киініп жатыр едім, есік қағылды. Аштым. Босағада түрі боп-боз боп Ермек тұр.

	– Аға, аға, сізге келдім, – деп жылап жіберді.

	– Не болды, інішек?

	– Ертарғын ауруханада.

	– Не болды, дұрыстап айтшы?

	– Бір ай бұрын Алматыға кеткен еді ғой, облыстық ауруханадан бір-ақ шығыпты. Есін анда-санда бір жинайды.

	– Қалай? Облыстық аурухана? Кездескен көлікті тоқтата салып, қала сыртындағы ауруханаға жеттік.

	– Сіз кімсіз? – деп, маған тіксіне қарады дәрігер, – Удостоверение личности есть?

	Куәлігімді көрсеттім. Әрі-бері аударып көрді.

	– Кімі боласыз?

	– Туысымын.

	Бетіме қарады. Ермекке «осы жерде қал, маған бірге жүр» дегенді ыммен ғана түсіндірді. Ұзын дәлізбен еріп біраз жүрдім. Келген жеріміз кабинет емес, еркектердің әжетханасы екен.

	– Қиындау, – деді сыбырлап.

	– Сіз, Гиппократ заңына ант бергенсіз, – дедім даусымды шығарып.

	– Біздің қолымызға өте кеш тиді, – деді тағы сыбырлап.

	– Кеш тигені қалай?

	– Тсс... — Дәрігер үндеме деген белгі берді.

	Сосын тіс жармастан ұзын дәлізбен кетіп бара жатыр.

	Қуып жетіп білегіне жармастым.

	– Айтыңызшы?

	– Әрі кетсе бір күндік өмірі...

	Үстіме біреу сұп-суық су құйып жібергендей қалтырап тұрып қалдым. Ермектің жаныма келгенін де байқамаппын.

	– Аға, не болдық? Не істейміз?

	– Қалада туыстары бар ма?

	– Келіншегінің әке-шешесі тұрады.

	– Олар біле ме?

	– Әй, қойшы соларды, тірісінде сыйламағаннан кейін керегі не? – деп Ермек күйіп кетті.

	– Сен осында бол, мен редакцияға барып келейін. Бастық көңілсіз қабылдады, берген сәлемімді алған жоқ.

	Көзі қып-қызыл. Түнімен қан қысымы көтерілген шығар деп іштей аяп кеттім.

	– Сені ойлап ұйықтай алмап едім, – деп Басекең әңгімесін бастап келе жатыр еді қызыл телефон шыр етті.

	– Иван Петрович, тындап тұрмын. Сізді... иә, иә. Ол жігіт... иә, бүгін приказ беремін... түсіндім.

	Боп-боз болып кетті. Трубканы әрең орнына қойды. Стақанға су құйып ішті. Қалтасын ақтарып дәрісін іздеді. Таппады.

	«Ертарғынға қандай көмегі болады екен». Басекең ширығып, орнына түзеліп отырды.

	– Сен осы Тымақбаевты жақсы білесің ғой.

	– Ол кім?

	– Әй, әлгі сендердің Ертарғын Ертісұлы дегендерің.

	– Иә, білем...

	– Тымақбаев өзін-өзі Ертарғынмын деп жүрген хулиган.

	– Аға, псевдонимде тұрған не бар?

	– Жақында Алматыда Жазушылар Одағына барып: «Дегелеңде ақбөкендер қырылып жатыр» – деп айтыпты. «ЦК»-дан арнайы тапсырма келді. Осындағы ғалым-жазушы Сүйеу Сақабаевич өзінің жеке меншік «Нивасымен» төрт күн Курчатовтың айналасын аралап шықты. Ешқандай қырылған ақбөкендер жоқ. Бізде экологиялық жағдай жақсы. Бір жаман хулиган баланың бір сөзіне бола дүрліктік. Не боп барады бұл өмір?

	Басекең қалтасынан дәрісін іздеді. Таппады. Кетуге ыңғайлана беріп едім.

	– Отыра тұр, әңгіме бар, – деді соншама бәсең дауыспен. Түнімен сені ойлап ұйықтай алмадым.

	– Неге, аға?

	– Қиын болып тұр, бауырым, сені штаттан қысқартып жатырмыз. Ренжіме...

	– Қалай? Жұмысымды...

	– Ештеңе етпейді, әзірше аудандық газеттердің біріне бара тұр. Кейін қайтып алармын.

	Тамағыма өксік тығылды.

	– Аға, менің...

	– Түсінемін, қайта құру деген осы – өмір заңы.

	– Түсінемін, бірақ мен арнайы жолдамамен келгенмін, сотқа арыздансам қайтесіз?

	– Қой енді, сен не, бала болып кеттің бе ? Су ішкен құдығыңа түкіріп.

	Басекең осы сөзді айтқан кезде екі бетім ду ете түсті.

	– Жазығым қанша, аға?!

	– Айттым ғой саған бұл – Қайта құру.

	Басекең қызыл түймені басты. Кабинетке жауапты хатшы мен кәсіподақ иесі кірді.

	– Ешқандай амал жоқ па? – деді Басекең.

	– Қиналып тұрмыз, завхозды, курьерді, мына кісіні қысқартуға тура кеп тұр, – деді.

	– «Мына кісі» дейсің бе, – дедім тістеніп. – Екеуміз оқу бітіріп осында бірге келіп едік қой... Қасқыр да қас қылмайды ғой жолдасына, рахмет саған.

	Бейбіт теріс қарады.

	– Қойыңдар-ей, шаңыраққа қараңдар, сен не айтасың?

	– Өзің арыз жазып кет, аудандық газетке, – деді бастық. Орнымнан атып тұрдым.

	– Жазбаймын.

	– Қалай жазбайсың? Сенің отырған үйің ведомоственный, бір жұманың ішінде заңмен аламыз, – деді Басекең.

	– Соттассаң, соттасайық, бірақ мен ешқандай арыз жазбаймын. Осы мекемеде бес жыл қызмет еттім, маған үй беруге міндеттісіз. Сіз коммунист емессіз бе?

	– Иә, дұрыс айтасың, бірақ ойында болсын коммунистер ешкімге үй әперуге міндетті емес, подпольный капиталистер шыға бастапты ғой, соларды жағалап көрерсің!

	Басекең қалтасынан дәрісін іздеді. Таппады.

	Есікті қатты жауып кетіп бара жатыр едім, жауапты хатшының:

	– Көшедегі кім көрінгенмен түн жамылып арақ ішетініңді... – деген сөзін ап-анық естіп қалдым.

	Тарс еткізіп есікті жаптым, сүйретіліп сыртқа шықтым.

	Қар ұшқындап тұр.

	– Сәлем, брат!

	Жалт қарасам. Шопыр бала. Су жаңа «Волганы» жалтыратып сүртіп жатыр.

	– Кеттік, бауырым, —– дедім.

	– Бастық айтты ма?

	– Иә.

	– Шеф айтса болды. Мәскеуге дейін барамын. Қала сыртындағы ауруханаға қарай зулап келеміз.

	«Сені жұмыстан қысқартып жатырмыз».

	«Коммунистер ешкімге үй әперуге міндетті емес»...

	Табаны күректей бес жыл еңбек еттім. Бес жыл бастығыма сөз келмесін деп күндіз-түні жүгірдім. Енді бәрі бітті.

	«Үйді босатыңдар...»

	«Шаңырағымыздың амандығын тілеп отырған келіншегіме не деп айтпақпын? Тірідей өлтіру ғой».

	– Не? Маған бірдеңе дедіңіз бе? – деді шопыр бала.

	– «Волгаң» жақсы екен, – дедім ыңғайсызданғанымды білдірмей.

	– Кеше ғана қағазға айырбас жасап, екеуін алдық.

	Тамағыма өксік тығылды. «Қырық күн Ресейде жүріп әкелген қағазды».

	– Келдік, – деді шопыр бала машинаны тоқтатып. – Бастық күтсін деп айтты ма?

	– Иә, – дедім даусымды нығарлап. – Мені қалай да күт, өте маңызды шаруа бар.

	– Ұзын дәлізден дәрігер қарсы кездесті. Басын шайқап– шайқап күйзеліп тұр. Палатаға кірсем, темір төсекте Ертарғын Ертісұлы сұлық жатыр. Бас жағында тұрған Ермектің көзінен аққан жас кеудесін жуып кетіпті. Жазушының үш қызы әкелерінің қолынан ұстап үнсіз жылайды. Лама жағалы пальто киген сұп-сұр келіншектің жүзінен абыржу, не қимастық білінбейді.

	– Құлындарым, мені кешіріңдер, – деді Жазушы ап-анық сөйлеп. – Боталарым, сабақтарыңды жақсы оқыңдар, жазда ауылға ата-апаларыңа барып қымыз ішіп жүріңдер, -деді қиналып екі қолымен кеудесін тырналап. – Ер-ме-ек, менің қол жаз-ба-ла-рым-ды...

	Кеудесі сыр-сыр етіп қайтадан сөйледі:

	– Сенің әке-шешең маған топырақ салмай-ақ қойсын, – деді сәлден соң келіншегіне қарап.

	– Әке-шешемнен садаға кет, ой, қайыршы есалаң, – деп келіншегі жұлқынып есікті тарс жауып шығып кетті.

	– Күлімсіреп қыздарына қарады. Біртүрлі қимай қарады.

	Басын изеді.

	Бойын түзеді. Бисмилла рахман-рахим. Ап-анық естідім. Өз жаназасын өзі күбірлеп айтып жатыр. Көзі аспанға қадалып, кірпігі қағылмай қалды.

	Үш қыз құлындай шұрқырап, арбаға салып, моргке апара жатқан әкелерінің соңынан жүгіріп барады.

	Ермек талықсып отыр. Лама жағалы пальто киген жазушының әйелінің көзінде бір тамшы жас жоқ. Сұп-сұр.

	Мең-зең боп сыртқа шықтым.

	– Ну, ты брат, даешь, – деді шопыр бала ренжіп. – Осынша кешіккеніңіз не?

	– Кеттік.

	Көпірге келгенде машинаны тоқтаттым.

	– Қағаз бар ма?

	– Қазір... – шопыр бала бастығының жап-жаңа қара түсті папкасынан қағаз алып шықты.

	Өзімді-өзім ұстап, алабұртқан жүрегімді бастым. Қолдарым дірілдейді. «Мені өз еркіммен жұмыстан босатыңыз». Қолымды қойдым. Бітті. Бәрі де бітті. Бес жылғы еңбегім желге ұшты.

	Арман-мүдде күл болды. Өзегім өртенді...

	...Жұмысшылар жатақханасының жанынан өтіп барамын. Қайыршының өкшесіндей үңірейген терезеден домбыра тартқан бөрікті қазақты көріп қалдым.



	« Бұл өлке біздің ауыл жайлаған жер,

	Желіге асау құлын байлаған жер.

	Көзіме оттай ыстық көрінесің,

	Тебісіп құлын-тайдай ойнаған жер-ай...»



	Тани кеттім. Моңғолиядан келген ақын жігіт. «Қазақ тілі» қоғамындағы жиналыста көзіне жас алып: «Коммунист жолдастар, Сіздерге рахмет! Қамқорлықтарыңыздың арқасында ата-жұртымда, ағайынның арасында қаздай қалқып, балықтай жүзіп, жалғыздығым білінбей жүріп жатырмын».

	« ...Беу, ахау сабаз,

	Ұшырдың ұясынан балапан қаз-ай» . Жүріп келемін. Жоқ, тоқтап тұрмын...

	Жүріп келемін. Қараңғы. Қап-қараңғы. Көзіме ештеңе көрінбейді.

	«Үйге қалай барамын».

	«Үй бар ма сенде?».

	«Отбасыңа не айтасың?».

	«Коммунистер ешкімге үй беруге тиіс емес». Қараңғы. Қап-қараңғы.

	Үскірік боран. Жалаң аяқ, жалаң бас жүріп келемін. Тоңдым. Тоңып барамын...

	Дегелең жақтан қасқырдың ұлыған дауысын ап-анық естідім.

	Солай қарай ілбіп жүре бердім...





	https://t.me/kzkitap





