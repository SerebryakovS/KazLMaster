	Мәди Алжанбай

	Қолтаңба



	«Қолтаңба» атты кітапқа еліміздің ақпараттық кеңістігінде есімі кеңінен танылған журналист, аудармашы-жазушы Мәди Алжанбайдың әдебиет, мәдениет, руханият мәселелерін қамтыған мақалалары мен сұхбаттары, әңгімелері мен аудармалары топтастырылған. Адам – қоғам – заман үштігіне қатысты ойпікірлерді арқау еткен еңбектерде ұлт болашағы – өскелең ұрпақ тәрбиесіне, жастарды отансүйгіштікке, елжандылыққа тәрбиелеуге қажетті тетіктер қарастырылған.

	Кітап қалың оқырманға арналған.





МАҚАЛАЛАР




	Журналдарға шолу немесе достың әңгiмесi

	Бала күннен бiрге өскен досымның аты ерекше – Талғам. Жатқан-тұрған кiтапты көзi шалса бiттi, отырған жерiнен тапжылмай оқуға кiрiседi. Ондайда шабан атпен арқан салып тұрғыза алмайсың. Мектептен жабысқан әдетi. Әкесi шекара асып «қытайыс» болып келгелi – шопан. Жаз шыға мен досымнан бiраз уақыт көз жазып қалатынмын. Ол дереу жайлауға кетедi. Бiраз уақыт көрмей қалатынмын. Мектеп қоңырауы соғылған күннен бастап қайтадан жұбымыз жазылмайды. Мен көргенiмдi, қайда барғанымды айтсам, досым оқыған кiтаптарын алға тартады. Ондайда үнсiз қалам.

	«Әке балаға сыншы» деген рас па деймiн кейде. Себебi, Талғамның әкесi баласын «дөңмұрыным», «кiтап кемiргiш» деп еркелете кекетiп отырады. Бiрде жайлауда қатар отырған екi малшының мыңнан астам қойы қосылып кетiп, даңға ұласа жаздапты. Оған кiм кiнәлi дейсiз ғой?! Әрине, кешкiсiн қолына ұстаған кiтабы бар Талғам қалыңнан шыға келгенде елдi зыр жүгiртiп, қой бөлдiрiп азапқа салған кiнәлi адамға айналады. Сөйт се, шопанның ақ таяғын ұстаған досым кiтаптың қызығымен малға қарауды қойған. Сондағы оқығаны «Сүлеймен патшаның кенiшi» екен.

	Тағы бiрде мектепте қызық болды. «Ал, қәне, жiгiттер!» деген ұлдар арасындағы байқауға бiздiң сынып қойылым дайындамақ болды. Сценарийiн жазуды әдеттегiдей екеумiзге жүктедi. Бiрақ өзiмiзше жазып келетiн болып келiстiк. Сөйтiп, Құдай оңдап, менiң жазға ным мектеп сахнасына лайық боп шықты да, Талғамның көз майын тауысқан еңбегiне сынып жетек шiмiз Құсайын ағай «күрделi екен» деген диагноз қойды. Шынында досымның сценарийi өте сауатты, айтар ойы зор едi. Бiрақ ендi солай болды. Сонда ұстазымыздың берген бағасын естiген Талғамның шүңiрек көздерi аласұрып кеттi. Әрине, мұғалiмдiкi де дұрыс болатын. Себебi, мектеп бағдарламасының өресi әдеби сұраныстан көп төмен едi. Содан бастап, Талғам әдебиетпен шындап айналысты. Шетелдiк клас сиктердiң қолға түскенiн түн асырмай бiтiрсе, табылмағанын iздеймiн деп сабақтан қалып қоятынғ а айналды. Тiптi әр дүйсенбi сайын өтетiн мектепiшiлiк жиналыста бiр аптада сабақтан көп қалған оқушы ретiнде көпшiлiктiң алдына шыға бердi. Ақыры... сыныптан қалып қойды.

	1991-шi жылы сегiзiншi сыныпты бiтiрген түлектермен бiрге ол да мектептi тастады. Әдеби таластарда бәрiнен оқ бойы озық тұратын досымның тағдыры осымен бiткен шығар деп ойлағам. Сөйтсем...



	Қазiр мектеп бiтiргенiмiзге он бес жылдан асты. Жұбы жазылмастай көрiнетiн екеудiң алыстағанына да осынша уақыт. Биыл Құдай айдап Талғам келе қалды. Егде тартып қалғаны бiлiнедi. Бұрынғы мұрнының үстiнде секпiлi бар бала Талғамның орнын, қой көзiнде шүпiлдеген ой толғ ан дана Талғам басқаны көрiнiп тұр. Алайда, келе сала үй-iшiн, бала-шағасын айтып, тiршiлiгiнен хабар берудiң орнына, кiтап, қазiргi әдебиет, жас қаламгерлер жайын суыртпақтап шығарды. Тыңдамасқ а амал жоқ. Өйткенi, жыл басынан берi жарық көрген әдеби журналдар «Жұлдызды», «Үркердi» мәсiсiнiң қонышынан суырып алып, дәлелмен сөйлейдi.

	– Мәссаған, қазiргi жастарды түсiну қиын-ау! Тiптi кейде, солар жазған нәрсесiн әдейi қиялдандырып, мистиканы аямай қосып жазатын секiлдi көрiнедi маған.

	– Қой, неге соншалық түңiлдiң? Ендi жас кезде бәрi албырт, адуын, дәстүрлi әдеби шарттарды бұзып жазуға құштар дегендей. Мүмкiн олардiкi әшейiн эксперимент шығар?! Сондықтан саған солай кө рiн ген болар?! – деп өзiмнiң де хабардар екенiмдi көрсеткiм келедi. Бiрақ оған қарайтын ол жоқ.

	– Қойсаң, өзiң қой! Мен көзiм анық жеткен соң айтып отырмын. Мысалы...

	– «Мәселенки!» деп қоюшы едiң, баяғыда.

	– Жарайды, мәселенки-ақ болсын, мiне қара, «Жұлдыз» журналының 2009-ыншы жылғы бiрiншi санында жарияланған жас жазушылардың әңгiмелерiнен мен осыны байқадым. Басынан бастасам, Аягүл Мантаеваның жап-жақсы әңгiмелерiнiң арасында «Мәңгiлiкке құштарлық» деген, Қанат Әбiлх айыр дың «Перiште», «Iбiлiстiң күйеу баласы» атты әңгiмелерiнде, Майр а Фазылдың «Көлеңкесiнде», Қойшыбек Мүбәрактың барлық жазғанында мистиканың анық белгiлерi бар. Осының бәрi бiзге шетелдiк әдебиеттен келген ағымдардың әсерi, яғни эксперимент екенi белгiлi. Бұл мен атын атаған жастардың әлi де толық қалыптаспағанын көрсетедi. Әйтпесе бес күнд iк жалғанда адамды ойлантып тастайтын адамгершiлiк пен қатыг ездiктiң күресi анық көрiнiп жүр емес пе?! Сондықтан бұл дүниелер аса қызықтырмайды. Әрине, форма iздеп, тәсiл табу керек-ақ. Бiрақ өмiрде болмайтын мистика арқылы бiреудi тәнтi ету мүмкiн емес.

	– Түу, тегi, мүлде iлiп алар ештеңе жоқ демешi, әйтеуiр. Сен айтқан Аягүл Мантаеваның балалықтың тәттi елестерiн iздеген «Маргарита», Гүлжан Қазымованың сүйiп қосылғ ан жарынан, былдырына елтiген балаларынан безiп кеткен күйеуiн өзге әйелге iлестiрген не нәрсе екенiне бас қатырған «Күлпәш», Қажымұхан Есқа лиевтiң адамның тәнi қартайғанымен жаны, сезiмi сұлу әсерге ынтызар екенiн айтқан «Шал», Гүлфарида Зейнуллинаның науқас баланың өзгеге жанашырлығын тосын тәсiлмен берген «Қараңғылық», Дәулетжан Махмұттың беру формасы өзге «Портрет», Нұртай Лаханұлының ата дәстүрдiң адам қанында қалатынын әйгiлеген «Ұры», Болат Бекжановтың мастыққа елiрген пенденiң сыртқы болмысын ашпақ болған «Құдалық», Перизат Мырзахметованың жастардың ынтықтығы мөлдiр болатынын сипаттаған «Назым», Әйгерiм Ынтықбаеваның ауыл тiршiлiгiнде кездесетiн сырлы сәттердi бейнелеген «Уәде», Қуаныш Медеубаевтың жазмыш атау лының адамға аяу сыздығын айтқ ан «Жол-ғұмыр», Камал Әлпе йiсованың өзектi пенденiң құштарлығы артса, түсiнде де күнә қылуға ұмтылатынын мойындағысы келетiн «Түс» секiлдi әңгiмелерi осы күннiң бейнесiн, сәл-пәл жұмбақтап болса да айтады ғой. Осыны неғып көрмейсiң? Әлде, бiздiң қазақ әдебиетiнiң бет-бейнесi өзгерiп кеттi демекшiсiң бе, сонда?!

	– Әрине, менiкi тырнақ астынан кiр iздеу емес. Бiрақ өзiмнiң жеке ойымды ай-тып отырмын. Егер ұнамаса осы жерден тоқтайын. Алайда, қалың оқырманның атынан сөйлеуге қақым бар шығар?! – Талғ амның бұрынғы бiрбеткейлiгi, қырсықтығы байқалмайды. Аздап жуасыған сияқты. «Ә» десең, «мә» дейтiн шартпа-шұрт шапшаңдығы бәсеңдептi. – Жарайды, онда. Сенiң айтқаның да рас. Бiрақ туын дының, шығарманың мiнсiз болмағы кiм-кiмдi де қуантады емес пе?! Гүлжан Қазымованың «Күл пәш» деген әңгiмесiнен жаңалықтардан да, телеарна бағдарламаларынан да берiлетiн ақпараттық деректiң исi шығады. Яғни бiр кездегi кеңестiк реализмнiң айнымаған көшiрмесi iспеттi. Бұны да керемет жазылған әңгiме деп айта алмаймын. Сондай-ақ, кеңестiк реализмнiң шапанынан шыққандай көрiнетiн Қажымұхан Есқалиевтiң «Шал» әңгiмесiнде де ақпараттық сарын басым. Саған қызық көрiнер, маған осы екi автордың жасы бiразға келiп қалған секiлдi көрiнедi. Мен екеуiн де танымаймын. Тiптi суреттерiн де көрген емеспiн. Сосын Гүлфарида Зейнуллинаның «Қар аң ғылық» атты қысқа әңгiмесiнiң тосын шешiмi адамды елең еткiзерi хақ! Дегенмен, мұндай күтпеген шешiм жасау маған бiртүрлi таныс секiлдi көрiнедi. Мүмкiн мен қател есермiн, бiрақ шыны сол. Одан кейiнгi Дәулетжан Махмұттың «Портретi» менi қатты қуантты, беру формасымен де, тосын шешiм iмен де. Бұл жiгiт те маған бейтаныс. Бiрақ жазғанынан әлемдiк әдебиеттен, әсiресе, қазiргi әдебиеттен хабары бар секiлдi көрiнедi. Оның үстiне әңгiменiң негiзгi тiнiнiң астарында, өзгенiң қаңсығының қазақы танымға кереғар екендiгi де байқалады. Бұны автордың өзi де байқамауы мүмкiн. Сол әңгiмедегi жiгiтт iң ұзақ уақыт бойы азаппен сал ған суретiнiң сұры қорқынышты албасты бейнесiне ауысып кетуi, қазiргi замандағы жастардың «әу лие Валентин» күнiнiң басты мақсатын бiлмеуiн тұспалдап тұр деуге болады. Деуге болады емес, тура солай.

	Нұртай Лаханұлының «Ұры» деп аталған әңгiмесiнде қазақы таным бойынша әр ауылдың батыры сипатындағы баукеспе ұрылардың қазiргi заманда ұсақталып кеткенi нақышына келтiрiле суреттелiптi.

	– Мүмкiн бұл автордың да жасы бiразға келiп қалған шығар?! Соны байқамадың ба?

	– Онысын қоя тұр, әңгiменi бұзбай. Бiр кезде баукеспе ұрылардың ауыл-ау-ылды асырап баққаны шындық қой, шындық?! Соны ешкiм байқамай, бiлмей тұрғанда бүгiнгi күнмен сабақтастырып жазып шығуды мен шеберлiк дер едiм. Әйтпесе, бұл әңгiменiң тiнiнде ел арасында айтылып жүрген көне қалжыңның ащы ойы жатыр. Қалай болғанда да қазақы дүниетанымы үшiн-ақ ұнатып оқуға болады.

	Болат Бекжановтың «Құдалық» деген әңгiмесiне келсек, қарабайыр ғана шығарма деуге болады. Бiр еудiң өлгенше мас болуы, арақты азсынып сұрап iшуi ешкiмдi де елеңдетпейдi. Оны бiз күнделiктi өмiрден көрiп жүрмiз. Әрбiр iрi мекеменiң шолақ белсендiлерi кей-кейде өститiнi бар. Сондықтан «Құдалықты» қоя тұрып, Перизат Мырзахметованың «Назым» деген шағын әңгiмесiне келер болсам, менi шығармадан гөрi автордың қыз бала бола тұра ер жiгiттiң ойларын монолог түрiнде беруi бей-жай қалдырмады. Өйткенi, бұл шығарманы оқыған оқырман авторын жас жiгiт деп қалар едi. Ал, авторы қыз бала екенiн бiлгенде ерiксiз таңданады. Бiрақ, жалпы әңгiмедегi монологпен сөйлейтiн кейiпкердiң кеңестiк реализмдегiдей мiнсiз болғандығы ерiксiз тежейдi.

	«Жұлдыздың» 102-шi бетiнде жарияланған Әйгерiм Ынтықбаеваның «Уәде» деген әңгiмесi үшiншi жақтан жазылса да, аса қуантпайды. Мұнда да деректiлiк басым. Ал, ендi «Жол-ғұмыр» деген әңгiме менi тәнтi еттi. Өйткенi, бұл өмiрден ұрпақ сүюдi аңсаған адамның кез келген қадамға бара алатыны емеурiнмен берiлген. Оның үстiне қазақы таным, өзiмiздiң өмiрдi берген туынды оқырманын арбап алатындай екен. Сен соңынан айтқан Камал Әлпейiсованың «Түс» деген әңгiмесi сәттi ашылған, ұтқыр берiлген. Ондағы әйел затының аңсарындағы құштарлықтың өртеуi оқырманын тылсым әлемге үңiлуге жет елейдi, белгi бередi. Менiңше, мистикалық тәсiл осындай болуы тиiс. Сондықтан мен әрқайсысына жеке-жеке тоқталған шығармалардың бәрi де көңiл қуантады, – деп досым марқая қарады. Көзiнде тоқмейiлсу бар.

	Шынында да менiң досым – пәле. Әттең, ауылда қалып қалғаны болмаса. Егер Құдай айдап бi лiм жолына түссе, қазiр әдебиетш i мiн деп жүрген талайды дiрдектетер ме едi, қайтер едi?! Бiрақ ауылда жа тып, көзге түскен шығарманы жi лiктеп оқығаннан артық не бар?! Ойланып кетсем керек, Талғ ам сынай күлдi:

	– Не болды, ей?! Алысқа кетiп қалдың ғой. Әлде, тығырыққа тiреп тастадым ба?

	– Жоға, тек «жастарды немесе жаңа есiмдердi ғана оқып шыққан ба?» деп таңданып отырғаным болмаса. «Жұлдыз» журналының биылғы жылғы алғашқы санын әбден зертт егенiң көрiнiп тұр. Кейiнгi сандарын, ондағы үлкенүлкен жазуш ылар ға не айтасың?

	– Ендi, қалыптасқан жазушылардың жазғанына бiрнәрсе айту қиын екенiн бiлесiң. Сондықтан мен Бауыржан Момышұлының «Курляндия майданы» атты деректi романын оқып шықтым. Бiрақ толық емес. Өйткенi, шығарма соңғы сан ға толық берiлм еп тi. Жарайды онысын қоя тұрайын, жалпы Баукеңнiң тiлiнiң қасаңдығы бар екенiн байқадым. Сондай-ақ, соғыс тақырыбын көтергендiктен көп нәрсе елеусiз қалған сияқты. Мүмкiн бұл романның деректi болғандығынан шығар?! Әйтеуiр сондай бiрдеме бар. Дегенмен, бұл шығарма Бауыржан Момышұлының тұлғалық болмысын ашуға көмектесетiн қолтаңба болары анық. Әскери жазушының соғыс майданында жүрiп, идиллиялық сәттi бiреуге аямай қиюы – жаратылысының ерекшелiгi болса керек.

	Негiзi, соғыс тақырыбын көтерген шығармалардың iшiнде менi, бiр кезде оқыған Эрих Мария Ремарк деген жазушының «Батыс майданда өзгерiс жоқ» деген романы қатты толқытып едi. Ондағы қатардағы жауынгердiң суықтан қорғану үшiн марқұм болғ ан сапарласының бәтiңкесiне таласуы, бомбадан қалған орда тоқайласқ ан екi жауынгердiң тiршiлiк үшiн түндi кiрпiк қақпай өткiзгендiгi шынайылығымен елiтiп едi. Ал, Баукеңнiң «Кур лянд ия майданы» соғыстың тек бетiн ғана қалқып алған сияқты көрiндi. – Ол әңгiмесiн тоқтатар емес. Уақыт сырғып өтiп барады. Қаланың беймаза тiрлiгi адамды ұйқыға ерiксiз жетелейдi. Соны ойлаған мен, оқым ыс ты досымды тоқтатуға мәж бүрмiн.

	– Қой, жарайды, сенiң айтқандарың керемет екен. Неғып жазбайсың? – дедiм ойын басқа жаққа аударып.

	– Ой, менiң қолымнан жазу келсе, баяғыда-ақ!..

	– Әңгiмемен отырып уақыттың қанша болғанын байқамаптық қой. Жатайық. – Қол сағатыма үңiле берем. Сосын қалтафонымды алып, оятқышына керектi уақытымды түрттiм. Талғам үнсiз. Мүмкiн ренж iп қалған шығар?! Бiрақ түрiнен байқалмайды.

	Осындай досыңның болғаны қандай жақсы... Әйтпесе мен қайтер ем?!

	Таңертеңгi шәй үстiнде Талғам жарық көргенiне көп болмаған жастардың әдеби-мәдени, қоғамдық-саяси «Үркер» журналын шығарды. Кесесiн алақанымен жапқан бойда, әңгiмеге кiрiсiп кеттi. Нанға май жаққан күйiмде үнсiз тыңдаймын.

	– Журналдың биылғы алғашқы санында жарық көрген Мақсат Мәлiктiң «Аспалы кереует» атты әңгiмесi де мен кеше айтқан мистиканы әдейi ойнату ма деп қалдым. Бiлмеймiн, неге осылар сондайға құмар? А, кеше, мұндайды эксперимент деп едiк қой. Сол, тап сол. Бiрақ жазылған әңгiменi Төлен Әбдiктiң «Оң қолына» елiктеуден туған ба деп қалам.

	Ал, журналдың 19-ыншы бетiне жар ияланған Лира Қоныстың «Мумуния» кафесiнде» деген әңгiмесiн ен гөрi 21-iншi беттегi «Жасыл қырат жақта» деп атаған туындысы жақсылау көрiндi. Бiрақ осы қыздың жазғандарында деректiлiк басым секiлдi көрiнедi, маған.

	Сосын Дархан Бейсенбекұлы деген жас жiгiттiң «Ринг» деген әңгiмесi жақсы екен. Бұған дейiнгi жазғандарында бiртүрлi қарапайымдылық, қарабайырлық бар секiлдi едi, мынасы өзгелерiнен көш iлгерi. Ал, журналдың соңғы бетiне таман орналасқан Өмiржан Әбдiх алықтың «Топырақ» деген аңыз-әңгiмесi қызық екен. Оны өзгелерден көшпендiлердiң тiрлiгiн суреттемек болуға талпынып жүргенi оқшаулайды...

	Шыдай алмадым. Жұмысқа шығуым керек. Бiр минут кешiксең бастықтан ұрыстың көкесiн естисiң. Сондықтан ары қарай тыңдауға құлқым болмады.

	– Қой, Талғам, мен жұмысқа кешiктiм, мұндай әңгiмеге демалыс күндерi келсеңшi. Әйтпесе қағазға түсiрiп әкел. Жеке оқыған ыңғайлы...

	Досымның жүзiнде таңданыс тұнып қала бердi.

	Неткен қатыгез едiм, әлде қоғам қатыгез бе?!

	«Қазақ әдебиеті», № 37, 2012 ж.



	Қазақ иісі

	Қазақ айтқыш-ақ. Бала күнімде әкемнің інісі Молдаш (Мен үшін Бәуаға): «Мына балада жылқы иісі бар. Көрдің бе, аттың иіс алғанын?!» – деп тыңдаушысын қызықтырып отыратын. Шынында да ноқта салмақ болған баланың шалғайын иіскелеген талай жылқ ыны кейіннен көп байқадым. Ағам ауыл-аймаққа белгілі асау үйреткіш. Жылқының тер қатқан тоқымын тазалап отырып, бізге әңгіме айтады. Онысы көбіне басына құрық тимеген бесті айғырды, үш құрсақ көтерген шу асау кер биені қалай жуастырғаны жайлы. Бәрінде де өзінің бойында жылқы иісі болғандықтан асаудың дегбірін басқандығына тақап қояды:

	– Сөйтіп, құлақтан жармасып қарғып міндім. Ой, бір мөңкігіш екен, жарықтығың әбден мөңкіді. Сонда да түспей қойдым, ақыры міне шапанымның етегін, етігімнің қонышын иіскелейді келіп... – дейді күле сөйлеп.

	Бүгінгі күні жазу-сызудың маңында жүргендіктен иіске қатысты талай деректі кездестірдім, талай қоңысты ақтардым. Бірақ, бәрі де бала күнімдегі танауыма тиген иістердей болмады. Тек...

	Иә, бәрін басынан бастайыншы...

	Соңғы жиырма жылдың ішінде қазақтың аспаны да әуе жолдарының арнайы белг і лерімен көрсетілетін болған. Тіпті, жердегі бәсекелестік көкке де шыққан секілді. Өйткені, еліміздегі жолаушы тасымалдайтын әуе компанияларының үлес салмағы тәуел сіз дік тен кейін күрт артқан. Соның ішінде көпшілікке сыралғы болғаны да әлі таныла алмай жатқаны да бар. Қазақстан жолаушыларын ұшақпен тасымалдаушы жөнінде әңгіме бола қалса, алдымен ауызға ілінетіні «Эйр Астана». Бұл әуекомпаниясы соңғы уақытта алыс-жақын шет елдерге қатынайтын рейс ашумен айналыса бастағандай. Сондай жаңа бағыттың бірі «Алматы-Самара-Алматы» рейсі болды. Тыңнан түрен салғандай Ресейд ің Самара қаласымен әуе жолын ашу еліміз үшін де, көршілес елдегі жергілікті қазақтар үшін де тиімді. Атамыз қазақтың «бармасаң-келмесең ағайын-туыс жат боларсың, алма саң-бермесең сарт боларсың» деген сөзі бар. Дәл осы сөз жаңа ашылған рейстің тұсауке серіне дөп келгендей.

	Сонымен, Алматыдан бір топ журналист маусымның 2 күні «Эмбраер 190» реактивті ұшағымен Ресейдің Самара қаласына шықтық. Жол бастаушымыз «Эйр Астана» компания сының қоғаммен байланыс жөн індегі бөлімінің үйлестірушісі Тілек Абдрахимов. Кешкі салқынмен шыққандықтан Самараның жанындағы Курумоч қаласының халықаралық әуежайына түнгі сағат 22-ден аса қондық. Ұшақ иллюминаторынан бай қағанымыз Самара қаласының Волга өзенін жағалай, ұзынынан ұзақ орналасқаны болды. Ертесі таң ертемен қаланы аралатып шыққан жетекшілеріміз, түс ауа қонақ үйде баспасөз мәслихатын өткізді. Онда жаңа рейстен ел экономикасына келетін табыс, жергілікті кәсіпкерлерге таптырмас тиімділік, екі араның билет құны, оған берілетін жеңілдіктер, тағы да басқа ұсақ-түйек айтылып жатты. Бізді қызықтырғаны, өңкей орыстың арасынан жүзі ұқсас, тілі оғаш ағайындарымыз болды. Қазақтың ұл-қыздарын ерткен Самара аймағының қазақ ұлттық-мәдени автономиясы «Ақжолдың» президенті Тоқтарбай Қадырғалиұлы бізбен жылы амандасып, жергілікті қазақтардың ең басты мәселесі тіл екендігін айта жөнелді. Шынында да тіл өзін құрметтейтін, өзін бағалайтын жан үшін басты қажеттілік. Тілінен алыстаған ұлт ділінен, дінінен, тінінен, құнынан айырылады. Ресейдің Самара облысында жалпы 16 мыңға жуық қазақ тұрады. Оның бәрі де өз ата қонысында, ата-бабасының сүйегі жатқан жерді мекендеп отыр. Негізінен еліміздің Батыс Қазақстан облысымен шектесетін Самараның ауылды жерлеріндегі қазақтар ауыл шаруашылығымен, мал өсірумен айналысады. Ал, балабақшадан жоғарғы оқу орнын бітіргенге дейін тек орыс тілінде білім алатын қалалықтар үшін ана тілінен айырылудың қаупі зор. Тіпті, туған тілін мүлде түсінбейтін ұрпақ өсіп, жетіліпті. Тоқтарбай Дүйсенбаевтың айтуынша, жаңа ашылған әуе жолы жеткіншек ұрпақты Қазақстанға, онда да Алматыға тікелей жет кізуге мүмкіндік береді. Сол арқылы кейінгі жастар қазақша тіл сындыра алады. Пендені адамдықтың шыңына жеткізетін діни тәрбие. Дініне берік кісі тегі мен тілін ұмытпасы анық. Самара облысының Краснояр ауданындағы «Бұлақ» ауылының имамы Ерболат Сағындықов осы анықтауышқа мысал болатын-ақ жан. Өйткені, біздің асығып, аптығып қойған сұрақтарымызды мұқият әрі сабырмен тыңдаған оның жауабы қазақша. Сөзіне қарағанда, Самарадағы қазақтардың бәрі дерлік жұма сайын мешітке барады. Өйткені, білімді, көргенді жастарға тәлімді көбіне көненің көзіндей болған қарттар береді. Яғни, өмірге келген сәбиге ат қою үрдісі әлі күнге қазақы сипатта жүреді. Мысалы, жиналған жастардың арасында Сағынай есімді бала жігіт жарқылдап жүрді. Оның есімін жергілікті бозбала мен бойжеткен өзінше түсініп, өзінше ұғынып, Сағыныштың бір түріне теңейді екен. Ол есімнің негізгі түбірі қазақ даласында жатқандығын, ел арасында мерт болған Құлагердің жыры қалғанын самаралық қазақтар қызыға, құныға тыңдады. Аңызға бергісіз әңгіменің шындық екендігін ұғынды. Бізді де бір есімнің ақиқаты тербеді, көңілді босатты, көкірекке мақтаныш ұялатты. Мұрныма бала күндегі таныс иістер талып жетті.

	Алматыдан келген журналистерді жергілікті қазақ қыздары кешкі асқа шақырды. Бірақ, Ресейдің жыбырлақ жаңбыры бәрімізді қонақ үйге қуып тықты. Ақыры, шәй іше отырып, түннің бір уағына дейін әңгіме-дүкен құрдық.

	Ертесі, таң ата көрікті жерлерді, тарихи орындарды көрсетуге ертіп шыққан гид қаланың тарихы өте ертеде жатқанын, Волга өзенінің орыстар үшін табиғи қорған-қамал қызметін атқарғанын айта берді. Сонда қорғанғаны, сақтанғаны көшпелілер. Яғни, ертедегі көшпелінің бүгінгі ұрпағына орыстың қаршадай қызы ертегі айтады. Қатталып, қағазға түспеген тарихқа сенгің келмейді, бірақ...

	Бірақ, көкіректегі шеменді кешегі кеңестер одағының тарихына қатысты деректер жуып-шайып кеткендей. Өйткені, ақ пен қызылдың қырғынында Волга өзенінде қаза тапқан Чапаевқа арналған ескерткіш, «ұлт әкесі» атанған Сталиннің бункері, бір түнде Куйбышев болып өзгерген қала атауы, Максим Горький жұмыс істеген редакция, Ленин қызмет еткен үй. Бәрі-бәрі сол күйінде, еш өзгеріссіз. Тіпті, қалада жаңа үйлерден гөрі, ескі үйлер басым сияқты. Көбі қирайын деп тұр. Бізді Сталиннің бункері қатты қызықтырды.



	Сталиннің құпиясы

	Жыл сайын Жеңіс күнінде Екінші дүниежүзілік соғыстың қыр-сырына үңілеміз, ардагер жандарды іздейміз. Ардагерлер таптырмауға айналған қазіргі күні кейбір деректер бізге аңыз секілді естіледі. Солардың арасында Сталин жайлы әңгімелер мың құбылады. Соның бірі, Сталин өлгенде ел-жұрттың еңіреп жылауы, шалғайдағы қазақ қойшысының сақалынан сорасы ағып еңірегені кім-кімді де елең еткізеді. Шындығ ында мұндай жайттардың болғаны анық. Ал, енді ағайын-туысын, ауылдасын, бетке ұстарын аттырып, итжеккенге айдатқан Сталиннің өлім іне қазақ неге жылады? Шынайы қайғыру ма, әлде қуаныштың көз жасы ма?! Осының бәрін екшеп отырғ ан жанның көз алдында қаты гездігі әшкереленген сайын Сталиннің жұлдызы биіктеп бара жатқандай көрініп кетеді. Неге? Сұрақ көп, жауап аз.

	Бізге бункерді таныстырғ ан Анастасия Силина 1941 жылдың қазан айының екін ші жартысында Мемлекеттік қорғаныс комитетінің (ГКО) шешімімен Кеңес одағының партиялық, мемлекеттік мекемелері, Жоғарғы кеңест ің Президиумы, дипло матиялық корпус, Совнарком Самара қаласына бір түнде көшірілгенін айтады. Ары қарай тереңдiгi 37 метр лік бункердің түсер аузынан басталатын азалы музыка тыңдаушыны жетелей жөнел еді. Самара қаласының тарихи аты сол жылдары Куйбышевке өзгертіліпті. Соғыс өрті тұтанған жылы 7 қара шада әскери парад Самарада өтеді. Оған Сталин қатыс паған. Өйткені, ел-жұртты, үкіметті қауіпсіз жерге көш ірт кен «ұлт әкесі» немістер жақындап қалған Мәскеуде аз ғана көмекш ілерімен қалады. Ол уақытта Волокаламск жолында Алматыдан шыққан 101 атқыштар дивизиясы қиянкескі ұрыс салып жатқан-ды. Себебі, Берлиннен шыға алдынан кездескенді жапырып келе жатқан жау әскерінің беті қайтпаған, жеңіліп көрмеген еді. Сол шақта командирі генерал Панфиловтың тапсырмасымен немістің өңмеңдеген тұмсығына соққы аямаған Бауыржан Момышұлының аты шыға бастайды. Яғни, Сталин Мәскеуді неміс қолына Кеңес әскерінің бермейтінін сезген секілді. Сол үшін соңғы сәтке дейін Мәскеуден жылжымаған. Бір құдіретке сенгені анық. Ол – жауынгер халық ұланының бойындағы соғыс тактикасы еді. Бауыржандай батырдың ойындағы жауынгерлік шеберлікке кейіннен Куба басшысы Фидель Кастро қызығып, батырды дәріс оқуға шақыртады. Шетелдік басылымдар жарыса жазған сол оқиғаны кеңестік баспасөз көзге ілмейді. Қасақана. Бойындағы дарынын бағалата алмаған Бауыржан Момышұлын түсінер жанның аз болғаны да сондықтан. 19 ғасырдың басында қысқа уақыттың ішінде Напалеон басып алған Мәскеуді отқа оранудан қазақ баласы қорғап қалды десек, артық айтқандық емес. Тарихи факт. Сталиннің соғыс Мәскеуді алқ ым дағанға дейін күтіп, Самараға көппен бірге кетпегені де ақиқат. Неге? Бұл да бір тереңдеп зерттейтін тақырып. Сөйткен Иосиф Сталин 1942 жылы Самарадан тереңдігі 37 метрлік бункер салдырады. Кіретін, шығатын екі есігі бар құпия нысанды көпшілік 1991 жылға дейін білмеген екен. Өйткені, атомдық шабуылдан мыңға жуық адамды сақтап қалатын бункерді салған адамдар құпияны ешкімге жарияламайтыны туралы қолхат берген. Тек кеңестер одағы құлап көптеген елдер Тәуелсіздікке қол жеткізген тұста әлем жұртшылығы Сталиннің бункерін сенсация ретінде қабылдады. Себебі, Гитлердің бункері 16 метрлік болса, Рузвельт пен Черчиллдің бункерлері Самарадағыдан терең емес.

	Бункердің түбіне түскен адам Сталиннің жұмыс бөлмесіне және мәжіліс залына тап болад ы. Егерде бөлмеге бір адам көзі байланып жеткізілсе, оны тұрғын үйдің пәтері ретінде қабылдары анық. Өйткені, төбесі ашық түспен боялып, жарық түсіп тұрғандай көрінетіндіктен, төрт тарапта төрт есік тұрғандықтан ешкім күдіктенбейді. Мәжіліс бөлм есі кәдімгі жиналыс өтетін ұзын зал. Төрге Кеңестер одағының картасы ілінген. Мұнда Берия бастаған құпия кеңес бірнеше жиналыс өткізген-мыс. Бірақ нақты дәлел аз. Өйткені, бункерге Сталиннің өзі түсіп көрмеген. Құрыл ыс тың құпия жүргенін жоғарыда айттық, оның құжаттарының өзі «Аса құпия!» деген жарлықпен нақтыланған.

	Сол күнгі серуен Волганың жағасынан ас ішумен аяқталды. Біз жатқан қонақүйдің маңында көне мешіт бар екен. Жаяулап, жалғыз бардым. Мұнарасы жоқ, екі қабатты үйді мешіт деп ешкім ойламайды. Имамы башқұрт, күзетшісі татар екен. Екеуі де таңдана қарайды. Басым сәждеге тигенде еліміз дегі мешіттердің иісі шықты. Жаратқан Алла дінінің ортақтығы осы болар...

	Халқы тойқұмар секілді, өзен жағасынан қайтқандардың арасында қызып қалғандары бар. Дабырлаған дауыстары таныс. Біздің жігіттер де «Жигулидің салқын сырасымен сусын бастық» дейді.

	Ертесі күні бізді Ваз автомобилін шығара тын Тольятти қаласына апаратындықтан ерте жаттық.

	Ауа-райы жылаңқы. Таңға жуық бүркіп басталған жаңбыр күн шығар уақытта сіркір еді. Бізді бірден әскери техника мұражайына апарды. Ашық аспан астында орналасқан мұражайдың ішінен көзге бірден түсетіні сүңгуір кеме. Тікұшақтар мен реактивті әскери ұшақтар қатары мол. Танкілер мен БТРлар талай қанды қырғынның тілсіз куәгерлеріндей. Мұндағы жаңбырдың иісі бөлек. Біздегідей шаң басқан жаңбырдың тәтті иісі емес. Өзгеше, тосын.



	«Жүгірген жетпейді, бұйырған кетпейді...»

	Маусымның 6 күні, дүйсенбіде Алматыға ұшуымыз тиіс болатын. Бірақ, қызық болғанда бізді әуежайға жеткізетін көлік кешікті. Жетекшілеріміз кінәні жергілікті ұйымдаст ыру шылардан көреді. Келесі рейс төрт күнн ен кейін. Сондықтан, кейбіріміз қалып қойғанды дұрыс көретіндейміз. Сөйтіп, өзара дайдай болып сөз қағыстырып, бір-бірімізді қылжаққа айналдыра бастағанда көлік келді. Алайда, әуежайға уақытында жету мүмкін емес. Сондықтан жүргізуші қанша асыққанымен үлгермедік. Ақыры, Алматыға Мәскеу арқылы жететініміз белгілі болды. Мұндай мүмкінд ікке әркім қуанары хақ. Біз де қуандық. Себебі, елдің аузынан естіп, қызығатын алып шаһарды өз көзімізбен көреміз. Талайлар үздіккен Қызыл алаң, Куранттар дүрсілі... Оның бірі де әсер ете алмады. Халық көп. Көбі өзіміздің қазақ секілді көрінеді, жақындап амандасайын десең, қиғаштай тартады. Сөйтсек, бәрі қырғыз. Метрода өтіп бара жатқан, мейрамханада ас мәзірін ұсынған, телефон сатып тұрған... бәрі-бәрі ақ қалпақты ағайын.

	Бірақ салқын. Біз жалпылдап қалғымыз келеді, олар үнсіз. Тура «Мәскеу көз жасына сенбейді» деген фильм секілді, зырылдаған кадрлар, тұрлаусыз өмір, қатыгез қала. Қызыл алаңда қытайдан бастап, тай халқының өкіліне шейін жүр, еу ропалықтар да бар. Тақырбастар кетіп барады. Кәдімгі атынан ел үркетін скинхедтер. Түріктер жүр. Бізге келдің-ау, кеттің-ау дейтін жұрт жоқ. Әркім өзімен-өзі. Ақыры, сол кейіпке бізде түстік.

	Домодедова әуежайы, ұшақ, жүк өткізу... Бәрі жылдам болды. Елге деген сағыныш әріптестерімнің, сапарластарымның жүзіне шынайылықты, нақтылықты енгізген. Алды да Алматы әуежайы.

	Алматының ауасы, иісі сондай таныс, ыстық. Кеудеңді кере дем аласың. Алатаудан салқын самал соғатындай.

	«Қазақ әдебиеті», № 35, 2011 ж.



	Тау Моншағы – Жасылкөл

	Алматы облысында бес ұлттық табиғи парк бар. Олардың бәрі де аң мен құс әдіптеген әсем табиғатымен, өзендер мен көлдер қоршаған көрікті жерлерімен, ит тұмсығы батпайтын ну орманымен, қылқаны сусылдап, жалпақ жапырағы жайқалған ағашымен көпшілікке жақсы таныс. Солардың бірі – Жоңғар-Алатау ұлттық табиғи паркі. Өңірдің солтүстік-шығысында жатқан ұлттық паркке келушілер соңғы жылдары азайып кеткен. Себебі көп. Осыған байланысты Алматы қаласынан, Қызылорда, Оңтүстік Қазақстан облыстарынан шыққан туризм саласының мамандары және бұқаралық ақпарат құралдарының өкілдері парк аумағына қарасты жерлерді автокөлікпен аралап, тұмса табиғат қоршаған аймақтың мүмкіндігімен танысып қайтты. Шараны ұйымдастырған облыстық Туризм басқармасы.

	Алдымен облыс әкімінің орынбасары Серік Тұрдалиевтің қабылдауында болып, өңір басшылығының батасын алған топ бірден Сарқан ауданын бетке алып, жолға шықты. Аудан орталығында «Жоңғар Алатау ұлттық табиғи паркі» мемлекеттік мекемесіне қарасты питомниктің жұмысымен, сондай-ақ, онда өсірілетін ағаштар мен көшеттердің, әсіресе, көпшілікке «Сиверс алмасы» деген атпен таныс жабайы алма тұқымының тарихымен танысты. Аудан әкімі Тұратбек Шарапиевтің қабылдауында аздаған түсінік алған жолаушыларды тарихы терең өлке, табиғаты сұлу өңір күтіп тұр еді.



	Екіашадан Үлкен басқанға дейін

	Шілде айының 2 күні Сарқаннан Екіаша ауылын бетке алған бес автокөлік жолға шықты. Қазақ шынында бейнелі сөйлеген. Әсіресе жер-су аттарын айнытпай қойған. Біз бағыт алған Екіаша елді мекені расында күркіреген екі тау өзенінің түйіскен жерінде орналасқан. Ауылдың оңтүстік-батысын ала тауға өрлеген жолға түскен автокөлік керуені аздаған уақыттан соң Аманбөктердің биік асуына тап болды. Жолмен бірге бұралаңдаған көліктен оң мен солға қарасаң тік еңіс жүрегіңді ұшырады. Алматы қаласынан шыққан, әсіресе, мидай жазық Қызылорда облысынан келгендер үнсіз. Себебі, мынадай көрікті мекен кім кімнің де сөзін тұсаулап, ойын тамсандыра түседі. Ондайда тіл байланып, көз қуанады. Жол жағалай өскен шөптердің неше атасы көрушінің көңілін асқақтатып, алуан түсті гүлдердің санынан жаңылдырады. Алайда тұмса табиғаттың сұлулық тұнған бөктері мен беткейі адамды алға жетелей түседі.

	Бұралаңдай биіктеген жолмен бірге кең алқапқа шыға келген топ мүшелерін сәл ойысты, аңғарға орналасқан Аманбөктер ауылының қарағай қоршап, төрт түліктің тұяғы тілгілеген табиғаты қарсы алды. Ауыл іргесінен басталатын таудың арғы жағы белес-белес асуларға жалғасқан. Көпшілік бұл өңірді жазушы Сәкен сері Жүнісовтың «Аманай мен Заманай» романынан жақсы біледі. Расында қазақтың басына түскен талай зобалаңның куәгері Аманбөктер тілі болса қанқұйлы оқиғаларды айтып берер еді. Қызылдың қысымынан Қытай аспақ болған жұртты коммунистердің үңірейген ұңғысы мен бармақтай қорғасыны қырғанын паш етер еді. Жылаған бала мен еңіреген әйелдің көрген қорлығын, ата сақалынан алған жаудың қолына шәһит болған қарт қазақтың күрсінісін жеткізер еді.

	Жап-жасыл аймаққа тамсанған көпшілік бұдан кейін Сарқан өзеніне салынған плотинаға түсіп, бастауын мұздықтардан алған тау өзенінің күшқуатын ұққандай болды. Жолбастаушылар плотинаның 1981 жылы болған су тасқынынан аман қалғанын айтып жатты. Алайда қарақат, сарыағаш сынды бұталар мен шәйқурай, сасыр, шытыр секілді гүлді шөптер көпшіліктің назарын аударып әкетуде. Сан мыңдаған шөптің аты мен атауын білмейтінміз қандай өкінішті?! Әйтпесе, бір-екеуін білгішсіне атағанымыз болмаса танитынымыз мүлде аз. Турасын айтқанда қазақ даласындағы барлық шөптің атын толық білетін адам қалды ма екен?! Әй, жоқ-ау...

	Жолай отырған малшы үйінен қымыз алып, ашымал көже ішкендердің бәрі де қаланың қаратұяғы. Біз мінген «таблетка» УАЗ-дың жүргізушісі Жұматай ашық-жарқын, қазақы қалжыңға жүйрік, күлдіргі жан болып шықты. Әрқайсымыздың маңғазсынған түрімізге қарап, жымиып қояды. Ішінде: «Асықпа, жол соғып, таудың шоқалағына жеткендегі маңғаздығыңды көрермін», – деген ой жатқандай. Кіші Басқан өзенінің аңғарындағы қорықшылар үйінен түстенген көпшілік атқа мініп, қалыңды аралап бір серпіліп қалғандай болды. Бағлан қозының сірнесі мен кілегейге тоқаш батырып жеген жолаушылар түс ауа Үлкен Басқан өзенінің бойындағы туристік маршрутқа бет алды.

	Сарқыраған өзеннің шуылы, қалың қарағайдың қоршауы, шүйгін шөптің шылауындағы қорықшы үйіне жалғастырыла киіз үй тігіліпті. Көптен шаңырақ астында жатып, жақтаудан жұлдыз қарамаған басым бірден киіз үйге орналасуды жөн көрдім. Саф ауа, самал жел, саумал бұлақ еліктіре түседі. Таудағы кештің өзі көрікті.

	Үлкен Басқан өзенінің аңғарындағы қорықшының үйі ұлттық табиғи парктің туристерге ұсынар маршрутының бірі ғана. Одан ары өрлей берсең Қытай шекарасына дейін жеткізетін тау жолдары бар екен. Алайда табиғат аясында демалуды жөн көрген жан үшін оған салт атпен немесе жаяу ғана жетуге болады.

	Таудағы жауһар

	Таңғы ауаның жан сергітер шырайынан серпін алған топ мүшелері Үлкен Басқан өзенінің аңғарындағы тұрақтан шығып, Ағынықатты өзені жатқан Жалаңаш қорық бекетіне бағыт алды. Жолай Теректі ауылының тұсынан өткен жолаушылар қойтастар арасын тіліп өткен тау өзенінің суын тамашалап, беткейді бөктерлей өскен Сиверс алмасының тарихымен танысты. Самырсын мен тал-терек қаптай өскен тау басында қорықшылардың үйі орналасыпты. Қалың тоғайдың әрбір қалтарысына туристердің демалуына ыңғайлы орындар салынып, табиғат аясында демалғанды ұнататын жандарға мүмкіндік жасалған. Қорықшылар үйінде түстенген жолаушылар түс ауа Жалаңаш кордонына бет алды. Жолай Жалаңаш көлінің маңына тоқтап, көл суының көркін тамашалаған көпшіліктің назарын аппақ ләйлектің маңғаздана су кешкені аудартты. Қолында фотоаппараты барлар сатырлата түсіріп жатыр. Шынында таудың жазық ойпаңындағы көл жергілікті басшылықтың ұйымдастыруымен пайда болған екен-мыс. Арнайы қазылған қазаншұңқырға бұлақтар мен бастаулардан жиналған су көлге айналған. Айналасы атшаптырым су айдыны турист атаулыға таптырмас мекен.

	Ағынықатты өзенінің аңғарының басындағы туристік маршрутқа апарар жол тау беткейлерін айнала, қалың тоғай ішімен өтеді. Ағыны қатты десе дегендейақ екен, өзеннің суы көкпеңбек болып ағып жатыр. Кей жерде шоқалақ тастақ жол өзенге сұғынып кетеді. УАЗ-дың белуарына дейін жететін судың қарқыны қатты. Етектегі қарағай, тал-терек, қайың, қарағаш аралас қалың тоғайды арнайы салынған жол тілімдеп жатыр. Ақырында Жасылкөл кордонына жеткен көпшілік бір дем алып тау аңғарындағы көлді көруге аттанды. Біреулер атқа мініп, енді біреулер жаяулап шыққан 12 шақырымдық жол расында керемет. Тау бөктерлей өрлеген жол ит тұмсығы батпастай көрінетін қалыңға жетелейді. Бір қапталдан асқақтаған жартастың ұшар басына шыққан қайыңның қайсарлығы көзге ерекше түседі. Тасқа да ағаш өседі... Өйткені, бұл шаншыған шыбық, жатқан арба өніп кететін Жетісудің шұрайлы топырағы еді.

	Қалың қарағайдың қалқасында жатқан Жасылкөл жарқ етіп алдыңыздан шыға келгенде эмоция атаулыдан айырылып қалады екенсіз. Себебі, ұзынынан 1800 метрге, көлденеңінен 800 метрге тең тау көлі теңіз деңгейінен 1630 метрлік биіктікте жатыр. Оның тереңдігі кей жерлерде 90 метрге дейін баратын көрінеді. Көлдің суы адамға ақшыл-көк болып көрінеді. Бұл бастауын мұздықтан алатын көлдің суында микроорганизмдердің көптігін білдіреді. Дегенмен көлде балық кездеспейді. Тау бөктерлей өскен қалың орманда аю, сілеусін, бұғы, марал, елік, қасқыр, түлкі, борсық, суыр секілді аңдар молынан кездеседі. Ұшқан құстың көптігін айту қиын. Құс патшасы қыраннан бастап, шың көркемі – ұларға дейінгі аралықтағы барлық құс табылады. Олардың бәрі де мемлекет байлығы. Көлдің жағасында арнайы орын дайындалған. От жағуға, дем алуға, арналған қалқа салынған. Қонған жағдайда су тимейтін шағын үңгірде қазан-аяқ, шәугім секілді қажетті заттар мен құрғақ отын дайын тұр. Бәрі де дем алушы үшін. Расында тау қойнауындағы Жасылкөл қалың орман арасында жатқан моншақ секілді еді.

	Көлдің табанындағы қорықшы бие байлап, омарта ұстайды екен. Сарқыраған өзеннің дәл жағасындағы монша келушілерді қуанышқа бөлеп жатты. Бір шабынып, суық сумен шайынған жанның шаршауы тез басылатынын кіріп шыққандар айтып жатты. Сол түні тігілген киіз үй мен шатырларға қонып шықтық. Бұл жолы киіз үйді тас қаладан келген нәзік жандар иеленді. Екі адамға біреуден келгендіктен Сарқан ауданында шығатын «Алайда» газетінің редакторы Заман Төлеуовпен бірге бір шатырға қоныстандық. Түннің бір уағында сытырлап жаңбыр жауды да арты нөсерге ұласты. Таңға дейін құйған жауын сағат 10.00-ға таман толастағандай болды. Алайда кейінге қайту біз үшін мұңға айналардай. Өйткені, қайтар жол жаңбырдан лайланып жатыр, автокөлік сырғанап, жолаушы майып болуы мүмкін. Осыны ескерген «Жоңғар Алатауы мемлекеттік ұлттық табиғи паркі» республикалық мемлекеттік мекемесінің мамандары сапарды кейінге ысыра берді. Ақыры омартаға дейін жетіп бір тоқтауды жөн көріп жолға шықтық. УАЗ-дың жүргізушілері әупірімдеп жүріп, тауға көтерілді. Сөйтсек, жоғарыға көтерілгеннен гөрі еңіске түсу қиын екен. Оны айтқан жүргізуші мұртты Жұматай. Ақырында еңістеп түсіп, Жалаңаш кордонынан Лепсі ауылына қарай жол тарттық.



	Тарихтың ақтаңдағы

	Лепсі ауылының жанындағы питомникті аралап көрген қонақтар мұнда өсірілетін ағаштардың түрімен танысты. Мұнда Қырым қарағайы, Сиверс алмасы, қылша секілді сирек кездесетін ағаштар отырғызылады. Питомник басында түстенген қонақтарға Лепсі ауылындағы орта мектептің мұражайына қойылған заттарды осы мектептің тарих пәнінің мұғалімі Мұхарам Хайбуллин таныстырды. Бәрі жақсы, келтірген деректері заңды. Дегенмен, баяғы Кеңес одағынан қалған деректерді қайталайтыны көңілден шықпады. Дегенмен, екі балбал тасты құлап жатқан жерінен әкеліп үйінің алдына қойғаны, тарихи заттарға құрметпен қарайтыны өз ісін сүйетін жан екендігін білдіреді.

	Шынын айтқанда, еліміздің ғасырлар қойнауына кеткен тарихының қайтадан жаңаша көзқараспен жазылуы тиіс екендігі заман талабынан туындап отырғаны жасырын емес. Тіпті, мемлекеттік «Халық тарих толқынында» бағдарламасының іске қосылғанына көп бола қойған жоқ. Сол себепті де Черкаск қорғанысына қатысты деректер қайта екшеліп, ақ пен қызылдың қақтығысынан қаза тапқан жергілікті халықтың ақиқаты айтылуы керек. Әйтпесе, әлі күнге коммунистердің ерлігі деп мағынасыз ұрысты паш ету үрдісі толастамай тұр. Ел мен жерді басқарған азаматтардың құлағына алтын сырға дейік, шынында атаман Анненков бастаған ақтар бір келіп, кейіннен қызыл империяның қылышын сүйреткен коммунистер екі келіп жас баланы, шалкемпірді қырғаны, әйелдерді зорлағаны жасырын емес. Ащы да болса ақиқат осы. Өйткені, Черкаск мұражайында келмеске кеткен Кеңестер одағын дәріптеу жалғасып жатқанын өз көзімізбен көрдік.

	Сапарымыз Қойлық ауылының маңындағы көне шаһардың орнымен танысумен жалғасты. Бұдан кейін аудан орталығы Сарқан кентіне жолға шықтық.

	Ертеңінде аудандық әкімдікте пресс-турға қатысушылардың пікірін тыңдаған «Жоңғар Алатауы мемлекеттік ұлттық табиғи паркі» республикалық мемлекеттік мекемесінің басшысы Есалы Барлықбаев айтылған ұсыныстар мен тілектерді түртіп алып жатты. Туристерді көптеп тарту мақсатында ұйымдастырылған сапардан ұлттық паркке келушілердің аздығы негізінен жолдың шалғайлығынан екендігін ұқтым. Даңғыраған жолы болса жергілікті тұрғындар өзі-ақ парк аумағына баруға ұмтылып тұрары анық. Дегенмен, құрылғанына бар-жоғы 4 жыл болған ұлттық табиғи парк әлі-ақ туристердің сүйікті мекеніне айналары хақ. Ол үшін ең алдымен уақыт және тынымсыз еңбек керек.

	Көтергені алтын, Жегені Жантақ

	Әрбір маман – қоғамның белді бір мүшесі. Оның айналасына тигізер ықпалы мол болуы әбден мүмкін. Дегенмен, жаны ашығанға төгер шарапаты мен жеке басының мүддесі үшін өзгенің жолын кесетін кесепаты да болатыны анық. Бұл мінездеме барлық мамандық иесіне қатысты. Осыны, ұлттың жоғын жоқтап, мемлекеттің мұңын мұңдайтын ЖУРНАЛИСТ кәсібіне қатыстырып көрейікші, қандай нәтиже шығар екен?!

	Шынында өзін жақсы көретін әрбір тілші, корреспондент қоғамның бетбейнесі саналар мамандығын жоғары санайды. Мақтан етеді. Ашық айтпаса да іштей місе тұтады. Алайда 4-5 жыл оқып алған дипломның буы кімді де болса басында еркелететіні рас. Одан кейін журналистік міндетке адал болу, алдыға қойған мақсатқа ұмтылу әркімнің ерік-жігеріне байланысты. Бір өкініштісі, ата-анасы үміт еткен кейбір қыз-жігіттер оқуды бітірген соң журналистикадан мүлде алыстап, басқа салаға ауып кетеді. Ол басқа қонған бақты бағаламаудан туындаса керек. Әйтпесе, халықтың, ұлттың, мемлекеттің сөзін айтқаннан артық бақыт бар ма?! Яғни, қоршаған ортаның, қоғамның, республиканың бір жағына шығысу, кеткен кемшілігін анықтау, жеткен жетістігін түгендеу – расында көңіл қуантатын іс. Алайда соны кейбір шенеунік, қайсыбір мекеме, жекелеген жан дұрыс түсінсе, шіркін... Өйткені, өз міндетіне селқос қараған бастықсымақ жұмысын сынаған журналист атаулыға қасқыр көрген текедей ажырая қарайды. Кедергі келтіреді, керекті деректі алуға мүмкіндік бермейді, айналасын теріс үгіттейді. Сөйте тұра, жалынды қызыл сөзді баяндамасына қосады. Бір көрген адам әлгіні нағыз патриот санайды. Бірақ... өзі атқарып отырған саланың жұмысын ғана жақсы жағынан көрсетуді көздейтін ондай шенеуніктердің өтірігі алысқа ұзамайды. Бәрібір әшкере болады. Ол уақытта онымен айқасқан тілші не корреспондент жұмыстан қуылып, өз ісінің дұрыстығын басқа басылымда не телеарнада қайтадан дәлелдеуге кірісіп жатады. Яғни, «журналистің көтергені алтын, жегені жантақ» деп белгілі мақалды аздап өзгертсем кейбір кісілер күлуі мүмкін. Иә, ондай да бар. Себебі, журналистің алатын айлығы біздегі кейбір атқамінерлердің шайлығына да жетпей жатады. Бұл тұрмыстық мәселе. Енді осы әлеуметтік салаға мерзімді баспасөз, телеарналардың тигізер ықпалын қарастырсақ қызық деректерге жолығамыз. Яғни, «елдегі тұрғын үйдің қымбаттауына журналистер қауымы белгілі бір деңгейде әсер етті» десем сенесіз бе? Шындығында солай.

	Біздің отандық телеарналар көбіне қаладағы шу көтергіш кемпірсампырдың ұсақ-түйек шаруасын паш етуге құштар. Неге екенін кім білсін, бірақ шындығында солай болды, әлі де солай. Мәселенің екінші жағын ашып көрсету біздің тележурналистикада жетіспей жатады. Мысалы, осыдан бес-алты жыл бұрын Алматыдағы көне үйлер қиратылып, орнына жаңа ғимарат салған құрылыс дүрілдеп тұрды. Сонда құрылыс компаниясы өткен ғасырдың 60-шы жылдары салынған қамыс каркасты әрбір пәтерді 250-300 мың АҚШ долларына бағалады. Сондай қомақты соманы азсынған тұрғындар аштық жариялап, ынсапсыздық танытты. Соның әсерінен делдалдар пәтер құнын аспандатып жіберді. Бірақ оны ұғынған жан аз. Ал, хрущевка аталған үйдегі бір-екі бөлмелі пәтерлеріне 350-400 мың доллар сұраған кемпірлерді еліміздің барлық телеарнасы жабыла көрсетіп, бейшара тұрғындар ретінде сипаттады. Шындығында солар соншалық бейшара ма еді?! Шалғай ауылдағы замандастарына қарағанда қолын жылы суға малып отыр. Осыны ұғына алмаған журналисті халық қайтып жақсы көрсін?!. Мұндай келеңсіздіктер көптеп кездеседі. Халық кешірімшіл ғой, тез ұмытады.

	Елімізге белгілі Қанат Ескендір деген жас сатирик бар. Екеуміз құрдаспыз. Өзі сатирик болса, істейтін іс-әрекеті, сөйлеген сөзі айналасына күлкі шақырып тұрмағанда қайтсін?! Сол досым қазіргі заманның жаңа технологиясын жетік меңгерген. Меңгергені соншалық ойына келген пікірін, тосын қимылын «шағын блогқа» жазуға құмар. Бір күні курстасым, жақын әрі ақын досым Алмат Исәділ телефон шалды.

	– Өй, сенің ескерткішіңді құлатайын деп жатыр екен ғой. Маған «31» телеарнаның бір журналист қызы хабарласып, «Қанат Ескендір шағын блогқа «Алматыдағы Мәди Әсетұлының ескерткішін құлатайын деп жатыр. Көмектесіңіздер» деп жазды. Соған комментарий берсеңіз», – деп өтініш жасады. Қайтейін... – деп күледі. Басында түсінбей қалдым. Артынан Қанаттың көп қылжағының бірі екенін ұққан соң:

	– Қой, ұят болар. Түсіндіріп айт, – деп жалынғандай болдым. Шынында әрбір телеарнаның үйлестірушісі бар. Солар көрсетілер тақырыпты күнделікті таратып отырады. Одан бөлек тілші не корреспондент өзі мәселе ұсынады. Көбіне әңгіменің анық-қанығы әбден зерттеледі. Агентте отырған әлгі жас қыз сатириктің қалжыңын ең бірінші көргендердің бірі болуы мүмкін. Сөйтіп, елден бұрын «сенсация» тудыруға белсене кіріскен сыңайлы. Бұл – күнделікті баспасөзді, газет-журналды оқымайтын адамның ісі. Әйтпесе, көз ашық журналист қауымы бір-бірін сырттай болса да біледі, таниды. Бірінің жазғанын бірі оқиды. Бұл жалпы журналист атаулының бір мүддеге біріктіретін әдет. Сондықтан да әрбір өзін бағалай білетін журналист әріптестерінің жазғанын, айтқанын оқып, біліп жүрсе дейміз. Ал, бір-бірін жазғаны арқылы білу адамды жақындастырады, таныстырады, достастырады. Яғни, қазақстандық журналист атаулы қаласа бір мақсат үшін біріге алады. Бізді құртатын – білімсіздік, саланы жете танымау, тақырыпқа қатысты ізденбеу.

	Негізі кез келген мәселе арнаулы бір датаға, ерекше мерекеге орай көтеріліп жатады. Журналистердің де жайы сондай. Шартарапты шарлап халыққа жақсы хабар, қуанышты жаңалық жеткізуге асығатын тілшілердің әлеуметтік мәселесін түгендеп жатқан жан аз. Анда-санда ғана бастары бірігіп, өздерінің баспанасыз екендігін айтып жатады. Мемлекет мүддесі үшін бел шешіп, белсене кірісетін журналист атаулы кейде өзінің өзекті пенде екендігін ұмытып кетеді. Сондықтан да құрметті оқырман, қолында қалам, қолтығында қағаз, алқын-жұлқын жүгіріп бара жатқан жан көрсеңіз, тілеуін тілеңіз. Өйткені, ол жақсылықтың жаршысы болып жүрген ЖУРНАЛИСТ болуы әбден мүмкін.



	Бой түзеу ой түзеуден басталады

	Адам үнемі артына қарап ойланады. Бұны халқымыздың «артыңа қарап өсесің» деген сөзімен де байланыстыруға болады. Шындығында артына қарайлаған пенде өзінің басынан өткен кемшілік өскелең ұрпағының бойында болмағанын қалайтындай. Себебі, «мен жетпеген биікке балам жетсін» деген ой өзекті жанның бәрінде жүреді. Алайда әке-шешенің сондай асыл мұратына бүгінгі ұрпақ қалай қарайды? Атаның ақылын бала тыңдай ма?

	Қазіргі ұрпақтың бойында бір кездегі кеңестік тәрбиеден қалыптасқан жалтақтық, жуастық, мәймөңкелеу, өтірік мақтау секілді әдеттер мүлде жоққа тән. Керісінше, бірбеткей, бетпақ, қырсық, ұлттық құндылықтарды елемейтін, өркөкірек, мақтаншақ ұрпақ өсіп келе жатқандай. Сырт көзге осының бәрі өтпелі көрінуі мүмкін. Расында солай ма? Анығын бір Алла біледі, бірақ бұл біздің қоғамға сырттан мысқалдап кірген індет іспетті. Өйткені, көшенің қақ ортасында аймаласып тұратын, жасы үлкенге «сен» деп сөйлейтін, қоғамдық көлікте қарт кісіге орын берудің орнына өтірік қалғып-шұлғи қалатын, мемлекеттік мекемеде қызмет істейтінін пұлдап, көкірек керетін, астамситын, жалпы көпшіліктен рұқсат сұрауды білмейтін ұл мен қызды қоғамның кез келген саласынан көптеп көре аласыз. Жарайды, махаббат, сезім дейік, бірақ қыз баласына «қырық үйден тыйым» салған қазақ үшін көшенің ортасында сүйісу тіптен ерсі.

	Бүгінгі «реальный» ойлайтын жастар жасы үлкенге «сіз» деп сөйлеуді қойған. Тіпті, «сіз» деп сызылғаннан гөрі төтесінен «сенге» көшкенді жөн көретіндер де баршылық. Бұл да соңғы уақытта елімізді жаулауға кіріскен телесериалдардан жұққан әдет. Себебі, басында Бразилия, Мексика елдерінен келген кино өнімдерді кейіннен Ресей, Оңтүстік Корея, Түркияның кинохикаяттары ығыстырды. Соңғыларының имантаразысы дұрыстау секілді көрінеді. Өйткені, корейлер мен түріктерде жаппай сүйіс жоққа тән. Бірақ өзге біреудің әйеліне, асылына көз сату сияқты жаман әдеттер кездесіп қалады. Ондайды «Көз сүзген көрінгенге көңіл арсыз» дейді әрбір сөзі бар қазаққа арналған хакім Абай. Ал, орыстар таза өмірді көрсетеміз деп атыс-шабыс, оңай табыс табу, алдау-арбау, қорқыту, үркіту, қоқан-лоққы секілді тізе батырар дүлей күшті насихаттап кететіндей. Қалай болған да еліміздің бір толқынын телесериал тәрбиелеп шыққаны жасырын емес.

	Қоғамның басты айнасы – қоғамдық көлік. Себебі, әртүрлі жастағы адамды тоғыстыратын да автобус, троллейбус, трамвай, метро. Қоршаған ортаның айқын көрінісін көруге болатын сондай айнадан адамдардың шынайы пиғылы, ниеті, тәрбиесі қылаң береді. Яғни, бала күнінде еркеліктен қолы тимеген жастар үлкенге құрмет көрсете алмайды. Осындайда бір оқиға есіме түседі.

	Өткен ғасырдың 80-ші жылдарының соңы. Ауылдағы орталық моншада кезек күтіп отырмыз. Ауылдас Ыдырыс деген кісі есіктен кірген сәтте әкем:

	– Ассалаумағалейкум! – деп ауыз толтырып, қос қолдай амандасты. Ауылдың мен құралпылас бар баласы, «Қалай, Ыдыке?!», «Қалайсың?» – деп қолымызды сүлесоқ ұстата салатын Ыдырыс. Жасы менің әкеммен қарайлас. Бірақ қарапайымдылығына, кішіпейілдігіне бола елдің бәрі құрдас санап кеткен. Мал шаруашылығында елеулі қызметтер атқарған әкемнің оны құрметтей амандасқаны маған ерсі көрінді. Бірден:

	– Сонда Ыдырыс сізден үлкен бе? – деп сұрадым. Әкем:

	– Иә, екі жастай үлкен. Сондықтан да солай амандасамын. Біз тәрбиені солай алдық, сендердің замандарың басқа. Тұстастарың да қызық. Жасы екі емес, үш емес, он, жиырма жас үлкендерге «сен» дейді. Оның несі құрмет?! Сондықтан да шығар, кейбір жасы үлкендер сендердің араларыңда қадірсіз... Адамды ісіне қарап бағалаудан гөрі жасына қарай сыйлаған дұрыс па деймін, кейде?!. – деп тоқтады. Мен ойланып қалдым. Шынында қызық. Жасы үлкендердің өзі бала секілді ыржаңдап, түрлі құйтырқы, қысыр сөз айтуға құмар болса кейінгілер қайтсін?! Осының бәрі көше тәрбиесінен. Өйткені, үйінде әке-шешесі, бауырлары, әпкелері тәртіпке салып, адамгершілік танытпаған соң желкілдеп тұрған жасөспірім көшедегі достарынан көргенін істейді. Қайткенде де жастардың тәрбиесіне белгілі бір деңгейде үлкендердің де қосар үлесі зор екенін ұмытпаған жөн.

	Біздің ауылда өзге ұлт өкілдерінен орыс, неміс, татар, әзірбайжан, ұйғыр бар еді. Бәрі де тату тәтті, қарапайым тіршілік кешетін. Тірлігі бұйығы ауылдың өмірі сырт көзге мінсіз көрінеді. Бірақ, сондай тәртіпті, интернационал ауылда бір кездері орысша боқтық сөзді араластырып сөйлеу сәнге айналды. Үлкен, кіші кез келген жерде сұмдық бір сөзді лақ еткізіп айта қалса ешкім ерсі көрмейді. Үйреншікті нәрсе. Бұған бір кісілер іштей «Соны да сөз деп...» ойлауы мүмкін. Шындығында бәленің бастауы айтар сөзімізден екен. Оны мен емес дін растайды. Әбу Һурайра (р.а.) жеткізген хадисте: «Пайғамбарымыз (с.ғ.с.): Кімде-кім Аллаға және ақырет күніне анық сенсе, тек қана жақсы сөз айтсын немесе үндемесін, – деп айтты» – делінген. (Бухари; Муслим риуаят еткен). Ибн Масғуд атты сахабадан жеткен тағы бір хадисте: «Алла елшісі (с.ғ.с.): Шынайы мұсылман – (өзге адамдарды) кемсітіп мұқатушы, қарғыс жаудырып лағынеттеуші, келеңсіз сөздер айтатын бейпіл ауыз және балағатшыл бола алмайды – деп айтты» – делінеді. (Тирмизи риуаят еткен). Яғни, ғасырлар тізбегінен осы күнге бұзылмай жеткен асыл дініміздің өзі балағат сөзге қырын қарағаны анық. Халқымыздың «Жақсы сөз – жарым ырыс» деген нақылы да осының айғағы.

	Көп нәрсе адамның ойлағанындай шықпайды екен. Оның үстіне пенделік әлсіздік, дөрекі қылық адамның бет-бейнесін масқаралап көрсетеді. Біздің ағайындардың ішінде баласын тілі шыққаннан боқтық сөзге үйрететін жаман әдет бар. Яғни, «баланы жастан» екенін ескермеген адам кейіннен қатты өкінері анық.

	Бір жолы көшеде өтіп бара жатқан әйелді өз баласының боқтағанына куә болған едік. Төрт-бес жасар баласының қылығынан көшелі әйел шыр-пыр бола қалды. Ана жүрегі шырылдамағанда қайтсын?! Еркетотай баласы бірден:

	– Әкем де боқтайды ғой... – деп қалды. «Балалы үйдің ұрлығы жатпас» дегенді айтқан халқымыздың көрегендігін тағы бір паш еткен сәби әкесінің былығын әшкерелегендей болды. Шындығында баласы әкесін жер қылды. Әлі де түзу жолға салуға болатын бала жүрегі ойындағысын жасырмай айтты. Ал, жасы алпыстан асып, зейнеткерлік жасқа жетсе де аузынан боқтықтан өзге сөз шықпайтын ақсақал, көксақалдарымызды қайтеміз? Орыстың жаман сөзін айтқаннан гөрі «шүкір, тәубе» деген сөздерді жиі айтса шіркін?!

	Бұдан келіп: «Бүгінгі ұрпақтың тәрбиесі нашар, тәртібі дұрыс емес деу қаншалықты жөн?!» – деген өзекті мәселе шығады. Әрине, қай жерден қателескенімізді анықтап, кінәлілерді табу еш нәтиже бермесі анық. Одан гөрі: «Енді қайтпек керек?» – деген сауалдың жауабын тапқан дұрыс. «Адасқанның алды – жөн, арты – соқпақ» дегенді айтқан Абай қандай көреген?! Бір мезгіл, ауық-ауық Абайға соғып тұрған жөн-ау, осы...

	Сонымен әдебиетте мәңгілік тақырып саналған әкелер мен балалар әр кезде де өміршең болған. Бүгінгі күні де қызықты. Алайда бұрынғының әкесі бүгінгінің адамының алдында жіп есе алмай қалады екен. Оған дәлел көп. Жақында ғана бір досым екеуіміз Талдықорғанда кездесіп, кешкі ас іштік. Өзара әңгімеміз бұрынғы достар жайында болды. Кімнің қайда, не істеп жүргенін анықтадық. Бір кезде біз отырған тұсқа үш баласы бар жас отбасы келіп жайғасты. Балаларының бірі 5, екіншісі 4, үшіншісі 2 жас шамасында. Әкесі кенже баласын көтеріп алыпты. Қандай тамаққа тапсырыс бергені қызықтырмады, тек астың алдында келген екі саптыаяқ сыраны ері мен әйелі сыздықтатты. Тілі шығып қалған екі баласы әр нәрсені айтады. Кенет кішкентайы қыңқылдап жылай бастап еді, әйелінің:

	– Шөлдеді ғой, деймін, – деген сөзіне күйеуі жауап ретінде ұлының аузына ұрттап отырған сырасын тосты. Ашырқанған сәби тамсанып, тамсанып алды. Оны көрген соң: «Әкесін тоқтатсам ба екен?!» – деген ой келді. Зейінім соларға ауып кеткенін байқаған досым:

	– Қайтесің?! Нең бар?! – деп өзіме жекіді. Шынында біреудің ісіне араласқан дұрыс емес. Сөйтіп, жамандықтың дәл солай басталатынын айтуға батылым бармады. Ақырында әйелі:

	– Өй, одан да су әперсеңші... – деп мені ыңғайсыз жағдайдан құтқарды.

	Бұл бір ғана сәттің көрінісі. Мұндай жағдайлар күнделікті тіршілікте мыңдап кездеседі. Біз кейде баланы еркелетіміз деп келеңсіз жағдайларды үйретіп отырғанымызды байқамайды екенбіз. Және оны ерсі санамаймыз да.

	Аллаға шүкір, тәуелсіздік алғалы бері еліміз тамырынан ажырап қалған дінін қайта тапты, ділін қайта жаңғыртты. Кең байтақ еліміздің әр аймағында қарасуды теріс ағызған, жыланды арбап, уытын таратқан, талай адамға дем салып, қисайған ауызын қалпына келтірген, бала көтермеген әйелге дұға жазып беріп, бақытты еткен молдалар жайлы аңызға бергісіз әңгімелер көптеп кездеседі. Олар туралы ұрпақтан ұрпаққа жалғасқан әңгіме несімен қызықты? Әрине, тылсымдығымен. Өйткені, кез келген жан, тіпті өзін атеист санайтын пенденің өзі жын-шайтан, пері, аруақ жайлы әңгімені естісе елең ете қалады. Мысалы, тоқсаныншы жылдары еліміздің әр түкпірінде емші, балшы, құшынаштар көбейіп кетті. Әуелі теледидардан Кашпировский сынды экстрасенстер сеанс өткізіп жатты. Алматыда Сары әулие, Ақ әулиенің атағы дүрілдеді. Бірақ соның бәрі өтпелі, кезеңдік нәрсе екенін көпшілік кейін ұғынды. Абайша айтқанда «Алла өзгермес, адамзат күнде өзгерер». Күнде өзгерер пенде-қазақ сол тұстарда негізінен айырар түрлі шабуылдар жасалып жатқанын ұқпады. Қаракөз қарындас, болашағынан үміт күтер іні-бауыр өзге діннің жетегінде кетті. Өкінішті. Бірақ Жаратқан-Алла-Тағала сана бермесе қиын екен.

	Пақырларыңыз «31-ші телеарнаның» «Информбюросында» бір жылдай штатив көтеріп жүрді. Сол күндердің бірінде Қарасай ауданының аумағында орналасқан «Кришнаны тану қоғамы» діни бірлестігін барып көруге мүмкіндік туды. Соның алдында ғана аудандық әкімдік оларға жер телімін босатуды талап етіпті. Бізді кришнаиттер «қудаланып жатырмыз» деген желеумен шақырды. Шындығында зәбір көріп отырған жергілікті халық еді. Шұрайлы жерді, қоғалы көлді меншіктеп алған өзге дін өкілдерінің арасында қаракөз қазақтар да жүр. Бәрі де шекесін қызартып бояп алған, ұзын матаны үстіне желбегей жамылған. Қысық көздері, бүйрек беттері бәрібір қазақтың қара домалақ баласы екенін айғақтап тұрғанымен жүзі зәрлі, суық. Ұлттық дәстүр, қазақы тәрбие дегеннен жұрдай. «Ә?», десең, «Мә!» дейтіндей кейіпте. Қысқасы әңгімеміз жараспады. Олардың айтқанына оператор екеуміздің сенгіміз келмеді. Біздің айтқанымызды олар орындамады. Ақыры сиырларын жетелеп іргедегі көлді айналып кетті. Үйіне кіргізбеді. Мұндағы айтпағым, біз атамыз Абайдан қалған «Адамзаттың бәрін сүй, бауырым деп» деген сөзге тәнті болып жүргенде өзгелер бізді екі орап кетіпті. Кришнаиттер бір ғана мысал. Дерегі құпия қаншама секта бар. Бәрін білмейміз де. Қазір солар жастарды өзіне қаратуға күш салуда. Құдай содан сақтасын. Нағыз масқараны, тәрбиесіздіктің көкесін сонда көреміз.

	Әңгімемізді жұма намаздан естіген бір тәмсілмен аяқтағым келеді. Баяғыда, сахабалардың дәуірінде, бір адам имамға баласының тәрбиесіз, бұзық болып кеткенін айтып, балалық парызын өтемей жүргеніне шағымданыпты. Сөйтсе, имам әлгі кісінің баласын шақыртып алыпты да:

	– Әкеңнің алдындағы балалық парызыныңды неге өтемейсің? – деп сұрапты. Сөйтсе әлгі бала:

	– Ал, әкенің баланың алдындағы парызы бар ма? – деп сұраққа сауалмен жауап қатыпты.

	– Иә, бар.

	– Қандай?

	– Бірінші балаға иманды ана таңдау, екінші жақсы есім беру, үшінші имандылық үйрету, – дейді имам.

	– Ендеше, менің анам басқа дінді ұстанады, атым құлаққа жағымсыз, ерсі естілетін мақұлық дегенді білдіреді. Ал, имандылық негіздерін әкем мүлде үйреткен емес, – дейді әкесін ренжіткен бала. Сөйтсе, имам әкесіне қаратып:

	– Негізі сен емес, балаң сенің үстіңнен шағым айта алады екен, – деп тұжырыпты. Артық кеткен, кем соққан жерлері болса кешіріңіздер. Мен естігенімді айттым. Бірақ негізгі желі осындай.

	Құрметті оқырман, негізгі әңгімеміз бала тәрбиесінен шығып еді. Анығында тәрбие арқауы тал бесіктен басталып, жер бесікке дейін жалғасады. Оны ұғыну, сезіну соншалық қиын емес. Өйткені, есейгенше балаңа үйретесің, есейген соң саған үйретеді. Білмегенді үйренгеннің несі айып?!



	Жапонның Жаны – туған Жеріне

	Қазақтың кең даласы талайға пана, көпшілікке береке болған жер. Тіпті, мұнда шалғайдағы мемлекеттерде туып, ержеткен жандар тағдырдың жазуымен мәңгілік мекенін тапқаны жасырын емес. Олардың бірі жер аударылып келсе, енді бірі тұтқын болып айдалды. Бірақ бәрінде қазақ даласы бөліп жармады, құшағын ашып, көзін жұмғандарға ақым болды. Дәмі таусылған талайдың сүйегі қыраттар мен беткейлердегі бейіттерге қосылды. Уақыт сынына төтемеген молалардың көбі жермен жексен болды. Ел есінде қалғаны қыр басынан қарайып көрінсе, қараусыз қалғаны мал тұяғымен, жаңбыр тамшысымен, желдің өкпегімен топыраққа айналды. Ондайды көргенде халқымыз: «Өліге салауат, тіріге берекет», – деп шүкірлік қылады. Бірақ бейітті, моланы, кесенені, күмбезді, мазарды жаңартпайды. Жермен жексен болып кеткенін жөн көреді.

	Алайда өзге елдер, алыс мемлекеттер бақилық мекенге құрметпен қарайды. Тіпті, жан-жағын тазартып, моланың басына гүл егіп жататындар да бар. Мысалы, жапондар. Шалғайда көз жұмған бауырларының сүйегін қиын болса да туған жеріне жеткізіп жерлеуді әдетке айналдырған. Бұл ұлтқа, әрбір азаматқа деген құрметтен туындаса керек. Әр мемлекеттің басты байлығы – халқының санымен есептеледі. Ал, қалың бұқара жекелеген жандардан құралады.

	Жақында Жапониядан шыққан ғылыми топ Текелі қаласының маңына көмілген 12 адамның сүйегін күншығыс еліне алып кетті. 8 адамнан құралған топ мұндағы бейіттер туралы деректі бір кездері Текеліде тұтқында болған жапон жауынгері айтқан әңгімеден біліпті. Топ тәржімашысы Икуко Обасанның айтуынша, ғылыми топ Алматыға Сеул арқылы ұшып келген.

	– Біз тамыздың 10 күні Текеліге келіп жеттік. Сосын жергілікті әкімшілікпен кездесу, қазба жұмыстары бірінен кейін бірі жалғасып кетті. Дәл келген күні Алматы облыстық сот медициналық орталығының сот медициналық сарапшысымен кездесіп, жұмысқа кірістік. 1-ші кардон деп аталатын тау аңғарындағы бейіттерді қазу жұмыстарын өзіміздің мамандар атқарды. Он екі адамның сүйегі қазып алынды. Қорымның етегіне үлкен тас белгі қойылған. Оны шамасы жапондықтар орнатқан, себебі, тастың бетіне жапон тілінде «Өлген жандарға тыныштық берсін» деп жазылған. Осыдан-ақ тас белгінің Жапонияға қатысы бар екендігін білуге болады.

	18 адамнан құралған топқа Жапония Денсаулық сақтау министрлігі Соғыс құрбандары департаментінің бас маманы Тосио Конума жетекшілік еткен. «Алтын шажа» ЖШС-на қарасты Текелі профилакторийінің қонақүйінің ауласында әңгімелесіп отырған біздің қатарымызға келіп қосылған қараторы жігіт ағасын аудармашы «топ жетекшісі» деп таныстырды. Сыртқы келбеті өзіміздің ағайындарға ұқсайды. Білмейтін адам қазақтың бір баласы деп қалары анық. Топ жетекшісінің атын жазып алып жатқанда 18-20 жасар жас жігіт иіліп, ізет білдірді. Иегінде сирек сақалы қараяды. Тәржімашыдан білгеніміз ғылыми экспедиясы мүшелерінің қатарында жастарда бар екен. Ямагато солардың бірі.

	Жапониялық Департаменттің жетекші маманы Тосио Конума әңгімені басынан бастады.

	– Бұл жайында осындағы лагерьде отырған тұтқынның сөзінен білдік. Ол өзінің туған жеріне оралған. Біздің елде Майзеро деген порт бар. Сол портқа тұтқында отырған жапон жауынгерлері келіп түсетін. Әлгі адам сол портта тергеледі. Қайда отырғаны, қалай тұтқындалғаны, түгел-түгел сұралады. Оның айтуы бойынша, осы Текеліде жұмыс істеген. Бәленше адам жерленгенін көрген. Одан бері талай уақыт өтті. Осыдан 3 жыл бұрын зерттеу тобы құрылады. Жапонияның Денсаулық сақтау министрлігінің мамандары жетекшілік еткен топ сол адамның айтқан сөзі бойынша Текелі қаласының маңындағы бейіттерді зерттеуге келді. Сол жолы бір адамның бейіті қазылады. Бірақ сот-медициналық сараптау жұмыстары жүрмегендіктен қазба жұмыстары тоқтатылады. Бұл үш жыл бұрынғы оқиға. Биылғы жылдың мамыр айында мен және тағы бір маман, сот-медициналық сарапшымен бірге келіп, көмілген адамның расында «монголоид» екендігін анықтадық. Осыған байланысты, Текелі кен орнындағы мүрделерді қазуға ресми рұқсат берілді. Әлгі адамның деректері бойынша кен орнындағы қорымда 17 адам жатуы тиіс болатын. Біз барлығы 12 адамның сүйегін таптық. Енді соларды Жапонияға апарып жер қойнына береміз.

	– Біздің естуімізше марқұмдармен қоштасу рәсімі өткен секілді. Ол рәсім қалай өткізіледі?

	– Ақымды ашу жұмыстары тамыз айының 11 күні басталды. Біздің жаны-мызда Алматы облыстық сот медициналық орталығының сот медициналық сарапшысы жұмыс істеп, алынған әрбір сүйектің тегі монголоид екендігін анықтап отырды. Осындай мұқияттылықты, ыждаһатты талап ететін жұмыстар 18-ші тамызға дейін жалғасты. 19 күні жапон салты бойынша сүйекті өртеу (кремация) рәсімі өткізілді. Ол үшін әрбір сүйекке арнайы шұңқыр дайындалады, оған отын толтырылып, өртеледі. Өртелген сүйектер аппақ қапқа салынады. Сосын, әрқайсысы ретімен қағаз жәшіктерге орналастырылады. Әрине, әр мәйіт өз есімімен белгіленеді. Бірақ мұнда олардың аты-жөні, басқа да ерекшеліктері жайлы деректер болмағандықтан реттік санмен белгіленді. Қорымның өзіне есімі белгісіздер жерленген. Өйткені, тұтқындардың тізімі жоғалған. Оны не НКВД жоғалтқаны, не басқаның құртқаны түсініксіз.

	Сондықтан олардың кім екенін әлі білмейміз.

	Ал, гендік зерттеу жұмыстарына, ДНК-ны анықтауға саусақтың бір буыны, тістер алынады. Өйткені, білгісі келетіндер табылып жатса керек болатыны анық. Себебі, біздің елде соғысқа кеткендердің жалпы тізімі бар. Сол арқылы әлі күнге туыстарын іздеушілер кездеседі. Және іздегендердің көпшілігі атасын не әкесін тауып жатады. Яғни, туыстарын іздегендерге қажетті жұмыстарды 19-шы тамызда аяқтадық. 20 күні жалпы жаназа өткіздік.

	– Қазақ еліне тағдырдың жазуымен айдалып, қара жұмыс істеген, кейіннен дәм-тұзы таусылып, қайтыс болған жапон тұтқындары туралы деректерді алуға біздің ел тарапынан қандай көмектер көрсетілді?

	– Сіздерде бар деректерге қарағанда 1429 жапон тұтқыны қазақ да-ласына жерленген. Мүмкін одан да көп болуы мүмкін. Текелі кен байыту аумағында тұтқындармен полковник Алданазаров деген жұмыс істеген. Ол осыдан екі жыл бұрын қайтыс болды. Біздің жұмыстарымыздың көпшілігіне сол көмектесті. Бейіттерді тіркеу, анықтау, табу жұмыстарының бәрін жасы ұлғайып кеткеніне қарамастан өзі атқарды. Текелі кен орнының маңындағы қорымның белгілерін қарындашпен суретке айналдырып қойыпты. Сол арқылы бізге шамалап сызба жасап берді. «Кім, қайда, не?» деген сұрақтарға толық жауап беретін сызбаның көп көмегі болды. Ол кісі көзінің тірісінде қолында бар құжаттарды бізге табыстап, өткізіп кетті. Марқұмға рахметтен басқа айтарымыз жоқ.

	– Алыстан туысының сүйегін іздеген адам, бауыр ретінде не сезіндіңіз? Қиындықтар болды ма?

	– Мамыр айында жұмысқа кіріскенімізде жалғыз бейітті ғана таптық. Шындығында, қолымызда ешқандай нақты деректің болмауы көңілімізді құлазытып тастады. Тіпті жалғыз бейіттен басқа ешқандай сүйек таппайтын шығармыз деп ойладық. Тамыз айында келіп қорымдарды іздегенімізде нақты қалай орналасқанын анықтау өте қиын болды. Құдай оңдап, алғаш келгенімізде бізге Вячеслав Бацких есімді көзі тірі куәгер кездесіп қалғанды. Тұтқындардың жерленген жерін ол да білетін болып шықты. Бірақ уақыт салған өзгерістердің арасынан бейіттер бірден табылмады. Ұзақ іздедік. Сосын бірінен соң бірі біліне бастады. Ақымдағы сүйектің киімінен табылған заттар көмілген адамның жапондық екендігін бірден анықтап берді. Өйткені, гимнастерканың түймелері, тіс щеткасы бұлтартпайтын дәлел еді. Тіпті, тіс щеткасындағы белгілерден жапондық «Шицедо» фирмасының атауын анықтадық. Сөйтіп, щетканың өзі бізге көп көмектесті. Сосын, марқұмның киімінен табылған дәрінің қалдығы әлі күнге дейін Жапонияда асқазан-ішек ауруларына ішетін таблетка екендігін білдік. Осының бәрі көңілге үлкен демеу болды. Себебі, сонша жерден үлкен үмітпен келген соң көздегенінің орындалмағаны өкіндіреді. Ал, бірінші сүйекті сыртқа шығарып жатқанда иығымнан бір ауыртпалық түскендей болды. Шындығында бізге үлкен жауапкершілік артылған еді.

	Сіздердің газеттеріңіз арқылы айта кететін бір өтінішім бар. Бір кездері кен байыту комбинаты болған, қазір жекешеге өтіп кеткен кен орнының маңынан 38 адамның сүйегі табылуы керек еді. Бірақ қолда бар тізімге, шамалап болжаған сызбаларға қарамастан ешқандай бейіт табылмады. Кейіннен 12 адамның сүйегін қараусыз қалған саяжай аумағынан таптық. Бұл сонау 90шы жылдары ел-жұрт тастап кеткен саяжай. Ондағы қорымдардың қараусыз қалғаны соншалық бейіттерді анықтау мүмкін емес. Жергілікті тұрғындар, жүргіншілер белгісіз мола не анықталмаған бейіт табылып жатса Жапония елшілігіне, консулдығына хабар беріп, төмпешіктерге аздаған жаңарту жұмыстарын жүргізулеріңізді сұраймыз.

	Біздің әңгімеміз өзге де сұрақтар айналасында өрбіді. Алайда негізгі тақырыптан алыстау болғандықтан оған тоқталуды жөн көрмедік. Негізі жапондықтардың көздегені шалғайда қалған жапондардың сүйегін еліне жеткізу, ағайын-туысының моласына жерлеу. Тәржімашының айтуынша, Жапония үкіметі шетелдерде қаза тапқан отандастарын туған жеріне жеткізу үшін ештеңеден аянбайды. Тіпті, тағдырдың айдауымен шетелде тұтқында болған жанның жапон еліне қайта сіңіп кетуіне, тіл үйренуіне барлық мүмкіндік жасалады. Жақсы әрі үйренетін-ақ әдет.

	Осыны ойлағанда елінің ертеңі үшін еңіреп тұрып, еркіндік сұраған, қызыл империяның қырғынынан тайсалмай, азаттық аңсаған АЛАШ арыстары еске түседі. Бәрінің де жатқан жері жайлы, топырағы торқа болсын! Қазақ баласы сүйекті көшірмейді. Әйтпесе... бізге жетіспейтіні жапондық жанкештілік.



	Адалдықтың ақ жібі

	Адам баласының бойындағы ең жақсы қасиеттердің бірі – адалдық. Жалпы адалдық ұғымы күнделікті тіршілікте кеңінен қолданылады. Отбасына, Отанға, елге, жерге, мемлекетке, тапсырылған іс пен қызметке асқан жауапкершілікпен қарау – адалдықтың бастауы. Әрбір ауқымды істің нәтижелі болуы да адалдықтан. Бұл жайында ата-балаларымыз: «Адалдың аты арып, тоны тозбайды», – деген мәтел қалдырғанын ұмытпағанымыз жөн. Яғни, кез келген нәрсеге адал болу, адалдық таныту адамның парқын асқақтата түсері сөзсіз.





Біздің кейіпкеріміз, Алматы облыстық кәсіпкерлік және өнеркәсіп басқармасының бастығы Төлеген Шойынбеков – туған елінің үмітін ақтап, қоғамдық істерге белсене араласып, өзіне жүктелген мемлекеттік міндетті абыроймен атқарып жүрген азамат.

	Бүгінгідей қарқынды дамыған жаңа технология заманында адамдық қасиеттердің көпшілігі азайып бара жатқаны жасырын емес. Үлкенге құрмет, кішіге ізет атаулы кездеспейтін шақта елдің, жердің тарихына елеулі үлес қосқан абыз ақсақалдарды, батырларды, билерді өскелең ұрпаққа таныстыру, олардың келешек үшін жасаған жақсылығын паш ету – көкірегіне иман ұялаған әрбір жанның арманы. Осы тұрғыдан алғанда кейіпкеріміздің жүзі жарық, беті ашық. Өйткені, Кеңес одағының тұсында аттары аталмаған бабаларымыз Балпық би, Ескелді би, Қабылиса жырау, Райымбек батыр сынды қазақ халқының асыл ұлдарының күмбезін тұрғызуға үлес қосқан-ды және онысын көпшілікке жариялай бермейтін сыпайылығы тағы бар. Білетіндер көзінше сөз қылса, жылы жымиып қоя салады. Ер азаматтың осындай асыл қасиеті екінші дүниежүзілік соғысқа бастан аяқ қатысып, аман-сау қайтқан атасы Мейманқұл Шойынбековтен жұққанын өзі де растайды.

	Қаршадайынан қара шалдың қолында өсіп, тәрбиеленген Төлеген Уәлиұлы жасы үлкеннің айтқанын орындап, істегенін істеп, берген ақыл-кеңесімен есейгені анық. Атасы екі сөзінің бірінде «біреудің ала жібін аттама» деп отыратын. Екі жасында бауырына басқандықтан үлкен кісіні көзінің тірісінде «әке» деді. Тіпті, әлі күнге сөз арасында «әкеміз» деп отыратыны да сондықтан. Соғыстан алған ауыр жарақаттан толық жазылғанша әкесі ауылдың қонышы қисайып, өкшесі түскен етіктерін жөндеп, екі жылдан кейін балдаққа сүйеніп жүріп, колхоздың өгізін, сиырын бағады. Одан соң аяққа түскен сырқат әбден айыққанда барып, үсті жел, жалы майда жылқы жарықтықтың соңында қырық жыл жүріпті. Үкіметтен орден, медаль алған. Бір қызығы обкомның, райкомның басшылары ашытқан қымызына бола ит арқасы қиянға іздеп келеді. Ол кезде Талдықорған облысына қарайтын Сарытөр, Жұдырық деген жайлауларда отыратын. Қымызды жылқы терісінен тігілген сабаға, серкеден бітеудей сыпырылған меске, қарынға ашытады. Қазіргідей шыны, темір ыдыстарға қалай болса солай ашыта салмайды. Әбден бабына келген сары қымызды сүйсініп ішкен жан тәнті болады.

	Жылқының жүйрігін мініп, белдісін баптаған атасы Төлегенге адамдық қасиеттері болмаса пенде баласының қадірі тез кететінін ұқтырып отыратын. Сөзбен де, іспен де. Бір жолы жайлауға бет алған көшке бір арық тай ілеседі.

	Көштің жүгі Қара атан, Ақ атан деп аталатын қос нарға артылған. Қазіргі Көксу ауданының Алғабас ауылынан жайлауға дейін шамаман он-он бес қонып барады. Әбден арып-ашқан торы тай сондай сапар кезінде жылқыға қара тартып келген еді. Бір жыл, екі жыл өтеді, әлгі тай құнан, дөнен шықты. Үшінші жылы иесінен хабар болмағаннан кейін ағалары:

	– Осыны соғымға сойсақ қайтеді?! Ақыр иесі табылмады, – деп атасына қолқа салады. Жарықтық атасы сонда:

	– Соймайсың! Иесі келсе ұят болады, – деп балаларын тыйып, сойғызбай ұстайды. Сол жылы көктемде Сарыбұлақтың Қарабайтал деген жерінде отырған бұлардың үйіне алдына қой өңгерген бір кісі келеді. Бала Төлеген қонақтың атын мамағашқа байлап, үйге кіргізіп, қымыз ұсынады. Сөйтсе, әлгі кісі тайдың дерегін үш жылдан кейін естіп, Бақанас жақтан келген екен. Ол кезде жылқы таңбаланбайды, әркім өзіне тән ен-белгісін құлаққа салады. Түртүсін анықтап сұрап отырып, тайдың иесі әлгі кісі екенін атасы түсініп, бесті шыққан жылқыны жетектетіп жібереді. Міне, кісі ақысын жемеудің айқын үлгісі осындай-ақ болар.

	Кеңестер одағының қарқынды дамып, жан-жағындағы алыс-жақын шет мемлекеттерге дөңайбат көрсетіп тұрған кезі. Елде дін туралы, әулие кісілер, қасиет тұнған тұлғалар жайлы айтылмайды. Тіпті, жұмған ауыз ашылмайды деуге болады. Атейзм заманы. Сонда атасы: «Балам Жалайырдың әулиелері Ескелді, Балпыққа жатарда сиынып жат, ертеңгісін сиынып жүр», – деп үйрететін. Төлегеннің жасы 7-8-ге шыққан жылдың бір күні атасы екеуі Үштөбеге пойызбен келеді. Бұның есінде атасының: «Балпық әулиенің басына барамыз. Саған көрсетемін», – деген сөз. Елге көрінбей түнделетіп келіп, әулиеге арнап құран бағыштайды. Сөйтіп, марқұм атасы Төлеген Уәлиұлына өткенге құрмет көрсетуді, ата-баба тарихын ұмытпауды осылай үйретеді.

	Атасы Мейманқұлдың інісі Әбілғазы да соғысқа қатысқан. Бір қызығы Мәскеудің түбіндегі, Днепрдегі, Курск қыратындағы қанды қасап, қырғын ұрысқа қатысып, жаумен бетпе бет жүріп ұрысса да Әбілғазыға бірде бір оқ дарымапты. Тек соғыс біткен 1945 жылдың 9 мамыр күні Чехославакиядағы неміс ротасының көзін құртуға жұмсалған жұртпен бірге көлік апатына ұшырап, екінші топтағы мүгедек атанады. Бұның құпиясын сұраған жанға Әбілғазы атасы: «Соғыста Балпық әулиенің аруағына сиынып, іштей «өлсем өлермін, өлмесем көрермін», – деп жүгіре беретінмін. Құдай қағып, денеме оқ дарымады», – дейтін. Анығын бір Алла біледі, бірақ оқ пен оттың ортасынан аман-сау оралған жанның түйсінгені осы еді.

	Кейіннен заман өзгеріп, Қазақстан өз тәуелсіздігіне қол жеткізген тұста ең алдымен Ескелді бидің күмбезін тұрғызу ісі қолға алынды. Ес біліп, етек жапқан Төлеген Шойынбеков халықтың қолдауымен салынған кесененің тұрғызылуына белсене қатысып, демеушілік жасаудан тартынбады. Кейіннен Алматыдағы Райымбек батырдың күмбезін тұрғызуға да қатысты. Кесененің алдындағы Ақтүйенің мүсінін орнатуға да өз үлесін қосты. Бірнеше үлгіде жасалған мүсінді таңдау жиынында Төлеген шөккен түйе ел аузындағы дерекке сай келетінін алға тартып, ұсыныс тастайды. Сөйтіп, баһадүр бабаның Ақтүйесі өз орнына орнатылды.

	Заманның ағысына сай өзіне жүктелген шаруаны адал, беріле атқарған атасы Мейманқұл соғыстан келгеннен кейін құжаттарын да түгендемепті. Елге амансау оралғанына шүкіршілік етіп, тынымсыз еңбектің қазанына түседі. Сөйтіп, ұл-қыз өсіріп, бала-шаға бағады. Тіпті төлқұжатын арада біраз уақыт өткен соң ғана алыпты. Әлде кезеңнің өзі сондай болды ма, әйтеуір Төлеген Уәлиұлы бала күнінде көрген адамдардың бәрі бір-біріне жанашыр, жасы үлкенді құрметтеп, кішіге ізет көрсететін еді. Қазір сондай асыл қасиеттер азайып кеткенін көріп жүр. Бүгінгінің адамы не киемін, не ішемін демейді, жегені алдында, жемегені артында, қажетті техниканың неше атасы бар. Айшылық алыс жерлерден жылдам хабар алдырған қалтафоннан бастап, әлемнің жаңалығын сол сәтінде алдыңа әкелетін компьютерге дейінгі жаңа технология атаулы толып жатыр. Алайда баяғыдан кешегіге дейін жалғасқан құндылық атаулы қазір жоғалып бара жатқанына қынжылады. Ол заманның адамдары ел мен жер үшін, болашақ үшін деп жан аямай еңбек етті, тапқанына шүкіршілік жасайтын. Бүгінгінің адамы оңай ақшаны молынан табуды ғана көксейді. Тіпті, сол жолда барын береді. Сондай келеңсіздіктердің кесірінен қоғамда қыздар жезөкшелікке салынып, ұлдар арам жолмен мал табуға айналды. Осының бәрін көре тұрып, қалай жүрегі ауырмасын?! Біреудің шынайы ниетпен, адал атқарған жұмысын жоққа шығарып, артынан шам алып түсетіндер шықты адуындап. Тырнақ астынан кір іздеу көбейді. Сондай, сондай келеңсіз құбылыстарды көргенде Төлеген Уәлиұлының іші ашиды.

	Алматы облыстық кәсіпкерлік және өнеркәсіп басқармасына келгеніне де жеті жылдың жүзі болыпты. Негізінен көп салалы басқарманың жұмысы сегіз бағыт бойынша жүреді. Өндіріс, шағын және орта кәсіпкерлік, инвестиция, сауда-саттық, жер асты қойнауы секілді өңірге табыс әкелетін негізгі бағыттарды қамтыған басқарма жұмысы қиындығымен де ерекшеленеді. Әдетте, білім, денсаулық, спорт секілді салалар тек бір бағытта жүрсе, бұл басқармаға артылған жауапкершіліктің өзі орасан. Оның үстіне облыстық әкімдіктің сала басшыларымен, министрліктердің әрқайсысымен тікелей жұмыс істесетіндіктен қарбалас бір тоқтамайды. Әрине, атқарылған жұмыстардың есебін беріп, бірде бір қателік жібермей, мінсіз жұмыс істеу мүмкін емес. Ондайда өмір бойы жинақтаған тәжірибенің көмекке келетіні бар. Қазір кәсіпкерлік және өнеркәсіп басқармасына қарасты мекемелердің шығарған өнімдерінің құны 450 миллиард теңгеден артып отыр. Алматы облысы негізінен аграрлық саналғанымен бүгінгі күні өнеркәсібі дамыған өңірдің алдыңғы қатарына шықты. Яғни, облыста өнеркәсіп саласы қарқынмен дамып келеді. Өнеркәсіп саласы бойынша Қарағанды, Павлодар, Жезқазған, Өскемен секілді ірі-ірі өндіріс орындары орналасқан облыстармен салыстырғанда Алматы облысы 5-6 орынға шықты. Басқармаға қарасты салалармен бойынша облыс күллі республикада алдыңғы орынға шықты. Жылдан жылға жаңа жетістіктерге жетіп жатыр. Жақында өткен «Республиканың сауда үздігі» байқауынан Алматы облысы бірінші орын алып, кәсіпкерлік және өндіріс басқармасының абыройы асқақтады. Тіпті бұл жүлдені иеленгеніне қатарынан үш жыл болыпты. Шетелмен сауда бойынша әлемнің 107 мемлекетімен қарым-қатынас орнатылған. Биылғы тоғыз айдың ішінде 1 миллиард 585 миллион доллардың саудасы жасалды. Былтырғымен салыстырғанда 38%-ға артық. Кедендік одақ мәселесі де басқармаға қарайды. Биыл Қазақстан, Ресей, Белорусь елдерін қамтитын кедендік одақтың ішінде Алматы облысы 405 миллион доллардың саудасын жасаған. Кемшіліктердің бар екендігін жоққа шығармайды. 2010 жылдан бері кедендік одаққа қажетті 70-ке жуық құжат қабылданды. Алайда үш мемлекеттің арасындағы сауда-саттықты жақсартатын кедергілерді толық жою үшін әлі де 50 шақты құжатқа қол қою керек. Оған уақыт керек. Ендігі жерде қазақстандық тауарды өткізу үшін сапасы жоғары болуы шарт. Сапа жақсару үшін жаңа технология мен қаржы керек. Бұған Мемлекет басшысы үлкен көңіл бөліп отырғаны қандай жақсы, Президенттің тапсырмасымен «Бизнестің жол картасы – 2020» бағдарламасы қабылданды. Осы бағдарлама бойынша жергілікті кәсіпкерлер 2 миллиард 220 миллион теңгенің көмегін алды. Яғни, кәсіпкерлікпен айналысамын деген жанға мемлекет тарапынан көмектер жасалып-ақ жатыр. Алайда көптеген қиындық та бар. Әсіресе, банк жүйесіндегі олқылықтар қынжылтады. Себебі, халыққа, кәсіпкерлікке қызмет көрсетуі тиіс банктен мемлекет тарапынан бөлінген қаржыны алу үшін кәсіпкер атаулы тағы бес-алты ай жүреді. Басқарма тарапынан қабылданған құжатпен өзіне тиесілі қаржыны ала алмай қиналған кәсіпкердің жағдайын ойлаған банк жүйесі жоқ. Осыны Төлеген Уәлиұлы талай жерде тайсалмай айтып келеді, жазып та жүр. Алайда «баяғы жартас бір жартас», нәтиже аз болып тұр. Қазіргі кезде қарапайым тұрғынға жайлы қызмет көрсете алмаған банк жүйесінің де қалпына түсетін кезі келер. «Үмітсіз – шайтан» дегенді жақсы түсінетін Төлеген Уәлиұлы ондай атасы Мейманқұлдың сабырлы кейпін есіне түсіреді. Содан қуат алады.

	Зайыбы Тұрсын Нұржаубайқызымен бірге өткен ғасырдың 70-ші жылдары отбасын құрып, ұл-қыз өсірген Төлеген Уәлиұлы ұрпақсыз емес. Қазақы тәрбиенің әсерімен баласының санын айтпайды. Балаларының бәрі Астанада, үйлі-баранды. Немерелері бар. Жары екеуінің шаңырақ көтергендеріне биыл 40 жыл толды. Осынша уақыт ішінде бір біріне шәй деспей өсіп-өнген ерлізайыптылар отбасының өзіндік бақытын тапқан жандар.

	Адам ұрпағымен бақытты болса, істеген ісімен, атқарған жұмысымен мақтана алады. Бұл жағынан алғанда мен білетін Төлеген Уәлиұлы өкінбейді. Оның да бақыт жайлы өзіндік түсінігі бар. Алайда бойында атасы Мейманқұл Шойынбековтен қалған тәрбиенің шырағы бір сөнбепті. Қайта күн өткен сайын жарқырай түскендей, жан-жағына нұрын шашатындай көрінеді. Сондықтан да болар, Алматы облысында өмір сүріп, тіршілік еткен ұлы тұлғалардың мерейтойларын атқарудан, ескерткіштерін орнатудан тартынған емес. Тартынбайды да.

	Ислам дінінде садақаның бірнеше түрі болатыны айтылады. Соның бірі – жария садақа. Яғни, біреу халықтың қажетіне жарайтын ғимарат не көпір салдырса жария садақаға жатады. Сол ғимаратта дем алған, тыныққан, жақсылық көрген, көпірден өткен жандардың ризашылығы әлгі адамның амал дәптеріне жазылады екен. Ал, қарапайым халықтың құрметіне бөлену кез келген жанның қолынан келе бермейді.



	Іске адалдық – ұрпаққа мұрат

	Қоғамның әр саласында еңбек ететін барша жанның ортасында тапсырылған міндетіне адалдықпен қарайтын, істеген ісіне барша пейілін салатын жандар болады. Ондай қызметкерлерсіз сол саланың көркі кірмейді, жұмысы жанбайды. Тіпті, ісі оңға баспайды десек те болады. Өйткені, әрбір қызметкер немесе жұмыскер алдындағы ісіне бар ықыласын салғанда ғана істің шырайы кіреді, береке мен табыстың ұйытқысына айналады. Ал, кез келген сала өз тасының өрге домалағанын қалайтыны жасырын емес. Сондықтан өз саласының қозғаушы күшіне айналатын ондай жандардың бойында өзгеге деген қызғаныш, көреалмаушылық секілді жағымсыз қасиеттер атауымен болмайды. Есесіне, өзгелерді қолдау, үлкенге ізет, кішіге құрмет, білмегенге үйрету секілді адам баласы үшін аса жағымды қадамдардың қойнауы, қоры секілді көрінері хақ. Мұндай таптырмас қабілет пен қасиет иесі бүгінгі күні жоққа тән деп ойлау қате. Себебі, іздеген жанға мұндай адал ниетті, ақ пейілді адамдар көптеп кездеседі, молынан жолығады. Расында бұл әлемде жақсылық қашанда басым түседі.

	Қош, сонымен әр саланың өсіп, өркендеуіне қосар үлестен құр қалмайтын ақ, адал азаматтардың бар екендігін ұқтық делік. Енді соған дәлел ретінде бірнеше рет Елбасының қолынан марапат алған, келмеске кеткен КСРО-ның айдарынан жел есіп, қарқындап тұрған шағында, сонау 1982 жылы «Құрмет белгісі» орденімен марапатталған «Қазагромаркетинг» АҚ-ның Алматы облысы бойынша филиалының директоры Оразбай Бекеновтің өмір жолына үңіліп көрелік.

	Әркімнің балалық шағы ең бақытты кезең екендігі белгілі. Сәби күннің тәтті дәмін соғыстан кейінгі қиын заманда алған Оразбай Бекенов балалығын былай еске алады:

	– Өткен ғасырдың 10-шы жылы дүниеге келген әкем Бекен Ұлтанбеков– Ұлы Отан соғысына қатысқан адам. Қанды қасап, қырғыннан аман-есен оралған соң Молотов атындағы колхоздың төрағасы болып, тынымсыз еңбек етті. Анам Шәйнекүл екеуі төрт ұл, бес қыз өсіріп, қазақша айтқанда, ұлын ұяға, қызын қияға қондырған жандар. Үйдің іші әкеміздің жалғыз жалақысымен күн көргенін кейін білдік қой. Өйткені, коммунистік партияға барынша берілген әкем халықтың алдындағы жауапкершілікті тіршіліктің бәрінен биік қоятын. Соны балаларынан да талап ететін. Шыны керек, балаларының бәрін әкеміздің қатаң талабы тәрбиеледі. Ең қызығы, әкеміз малдың жайын жетік білетін. Тіпті, қорасындағы жекеменшік 12 қойын жылына екі рет төлдетіп, ауылдастарын талай таңдандырып еді. Осындай адал еңбегінің арқасында өзіне және балаларына талапшыл болды. Соның арқасында үйдегі тоғыз баланың бәрі тәртіпті әрі білімді болып өсті. Ешкім бостан-бос сенделіп жүрмейтін. Түске дейін сабаққа барсақ, түстен кейін мал жайғап, шөп турайтынбыз? Қолы қалт ете қалғанда балаларын жинап, бар білетін даналығын, өмірлік тәжірибесін айтып, тіршіліктің түйткілді тұстарында керек болар ақылын үйрететін. Әр баласының жүрегіне адамға керекті адалдық, әділдік, туралық секілді қасиеттердің дәнегін салғаны арада талай жылдар өтсе де, көрініп, білініп жүр. Тіпті, біреудің ала жібін аттамауды, қоғамға зиян тигізбеуді, білімге ұмтылуды, ел мен жерге адал қызмет етуді үйретіп кетіпті. Қазақта: «Тау алыстаған сайын биіктейді», – деген қастерлі сөз бар. Бір естігенде таудың биіктігі секілді көрінгенімен, расында жақын адамыңның тұлғасы алыстаған сайын биіктейтінін айтады. Сол сияқты әкемнің даналыққа толы әрбір сөзін бүгінгі күні есіме алып, көрегендігіне тәнті болып отырамын. Сосын: «Өзімнің бойымда әкемнің асыл қасиеттері бар ма?», – деген сауалдың төңірегінде шиырлаймын.

	Бүгін анам Шәйнекүлдің жасы 93-те, немере-шөберелерінің ортасында. Әлгі көпке белгілі әнде айтылатындай қанша есейіп, үлкен қызмет атқарып жүрсек те бәріміз анамызға әлі күнге баламыз. Жылы сөзін естіп, маңдайдан сипағанын аңсап тұрамыз. «Меккеге үш рет арқалап апарсаң да аналық қарызын өтемейсің», – деген сөз қандай тура айтылған. Бала-шағасының ортасында ұйытқы болып отырған анамның амандығын әманда тілеп жүремін. Жұмыс бабымен үйге апталап келмей кететін кездерден соң оралғанда, ең алдымен анамның алдына баратынмын. Күндіз болсын, түн болсын бәрібір, халін білемін. Содан кейін ғана әйел, бала-шағаның жайын сұрайтынмын. Шындығында әкем дүниеден озған соң анам ақылшыма, бір істің шешуін сұрайтын кеңесшіме айналды.

	...1978 жылы Алматы облысы, Шелек ауданының «Сөгеті» кеңшарында партия ұйымының хатшысы қызметін атқардым. Дәл сол тұста кеңшарында жастардың белсенділігімен «Жас Қайрат» мал бордақылау кешені құрылып, комсомол-жастар бригадасы тынымсыз еңбектенді. Қойдың арқар-меринос тұқымын тоқсан күн семірткен сол жастарды күллі республика білді. Барлығы он сегіз қыз-жігіттің еңбегі жоғары бағаланып, сол істің басы-қасында жүрген мен де марапаттан құр қалмай, 1982 жылдың 22 ақпанында Кеңестер Одағының «Құрмет белгісі» орденін кеудеге тақтым. Ол кезде мұндай марапат маманның қызметін өсіретін. Ел ішінде абыройым асқақтап, атағым дүрілдеп тұр. Көңіліме аздаған желік кіріп, астамси қалсам керек, бір күні шешем: «Балам дүние қолдың кірі деген сөз бар. Сол секілді бүгінгі шыққан биігіңнен оп-оңай-ақ түсіп қалуың мүмкін екендігін естен шығарма!» – деп жөн сілтеді. Әшейінде жан баласын көзге ілмей жүрген паңдықты сөйтіп, анамның ақылымен жеңдім.

	Бұл – бір. Кейіннен 1986 жылы Шелек аудандық партия комитеті шешім шығарып, Алматы Жоғарғы партия мектебіне оқуға жіберді. Екі жыл оқып, экономист әрі саясаткер болып шықтым. Қазақ жастарының толқуынан кейін Қазақстанға Колбин төрағалық етіп, ел іші алағай да бұлағай болып жатқан шақ. Ұлтының жетістігіне қуанып, кемшілігіне күйінген қазақтың бәріне «ұлтшыл» деген айып тағылып жатты. Содан Шелек ауданына қайта оралдым, аудандық партия комитетінің бірінші хатшысы Төребек Қосынов деген азамат еді. Ә, дегенде жылышыраймен қарсы алғанымен әңгіме ауаны күрт өзгертіп, бірден: «Авангард» совхозына партком хатшысы болып барасың!», – деп бұйырды. Анама, бала-шағама жақын тартып, туған ауылыма оралғым келді.

	– «Сөгетіде» 12 жыл партком хатшысы болдым. Басқа қызметтің реті жоқ па?

	– Жоқ!

	– Ендеше «Сөгетіме», бұрынғы орныма қайтайын. Үй-жайым, бала-шағам бар дегендей...

	Екеуара әңгіме осылай жалғасты. Аудан басшысы сөз соңында:

	– Бір айдан кейін партия ұйымының есеп беру жиналысы өтеді. Баламалы түрде сайлауға түсесің, өтсең өттің, болмаса кеттің. Басқа ұсынарым жоқ, – деп бір-ақ тұжырды. Сосын уақыты келгенде аудандық партия ұйымының жиналысы өтіп, партком хатшылығына үміткерлердің тізімі оқылып, өмірбаяндары таныстырылды. Өзіммен бірге жұмыс істеген адамдардың қарсы болғанын көргенде қатты таңғалдым. «Аққа құдай жақ» деген рас екен. Қарапайым шопан болса да сөзінің салмағы бар Кәдірбек Қасымақынов әділін айтты. Дүйім жұрттың алдында:

	– Осы ауылдың үлкенін де, кішісін де білетін білікті маман болып келген Оразбай Бекеновтің алдынан өз ауылының есігін қатты жаппаңдар. Қаңғып келген шүрегей емес қой... – деп бір ауыз сөзбен түйіндеді. Аузы дуалы ақсақалдың қолдауынан соң жабық дауысты сайлаудан жүз пайыз қолдау алып, партия комитетінің хатшысы болып шыға келдім. Соның алдында анамнан жөн сұрағанмын. Анам: «Сабыр қыл балам, асықпа, аптықпа, халық аққарасын ажыратады», – деп көңіліме демеу берген-ді.

	Иә, ата-ананың баласына жасаған дұғасы қабыл болады. Өйткені, әр баласының тағдырына алаңдайтын әке-шеше ұрпағының жұлдызы биік, маңдайы ашық болғанын қалайды. Міне, ата-анасының ақылына сүйеніп, талай сыннан сүрінбей өткен азаматтың дүниетанымы осылай қалыптасыпты.

	Өмір жолы санқилы. Бірде өрге тартқан сындарлы соқпақ, кейде еңіске дедектетеді. Ондайда басқа түскен сынның қиындығына төзу, шыдау еразаматтың үйреншікті ісіне айналары анық. Атан түйенің белі шыдамас ауырлыққа ердің ері төзетіні белгілі. Кеңестер одағының тұсында тынымсыз еңбек еткен Оразбай Бекенов еліміз тәуелсіздік алған тұста сайлауға түсіп, абыройын сынайды. Адал еңбегі мен шынайы ниетінің арқасында ауыл ақсақалдарының қолдауына ие болады. Одан бөлек, аудан, облыс басқарған Сағыныш Есбергенов, Құсайын Бижанов, Кеңес Аухадиев сынды азаматтардан тәлім алған Оразбай Бекенов мемлекет басқарған Дінмұхамед Қонаевпен дәмдес-тұздас болыпты. 1982 жылы қыстың қыраулы күндерінің бірінде Оразбай Бекенов «Жас Қайрат» комсомол-жастар бригадасының жұмысымен танысуға келген ҚСР Министрлер Кеңесінің төрағасы Нұрсұлтан Әбішұлын қарсы алып, шаруашылықтың жетістігі мен нәтижесін көрсетеді. Одан кейін еліміз тәуелсіздік алған жылдардан кейін Президентпен екі рет кездесіп, сеніміне ие болған маманның туы биік, абыройы асқақ еді.

	– 1992 жылы Президент Нұрсұлтан Назарбаев Шелек ауданын аралайтын болды. Асы жайлауына тікұшақпен жеткен Елбасын облыс басшылығы тік тұрып, күтіп алды. Арнайы тігілген ақордаға дастарқан жайылып, лебізін тыңдадық. Керегеге ілінген домбыраны алған мемлекет басшысы бірнеше халық әнін орындап, жиналғандарды бір тәнті етті. Одан кейін құрметті мейман еліміздің болашақ дамуына қатысты ой-пікірлерін жеткізді. Алысты көре білетін көрегендігімен алдағы талай жылдың ауанына шолу жасаған Президенттің сол жолы айтқан сөздерінің кейіннен біртіндеп жүзеге асқанын бәріміз көрдік. Сөйтіп, Нұрсұлтан Әбішұлының халық үшін жаралған жан екендігіне көзім жете түсті. Сол кездесуде айтылған сөздердің бәрі есімде қалмапты, дегенмен, жарқын болашақтың анық белгісіндей көз алдымнан сырғып өтіп жатқанын білем.

	Шайдан соң дәстүр бойынша аудан атынан құрметті қонаққа ауыздығымен құс тістеген сәйгүлік мінгіздік. Үзеңгіге аяқ салған соң Асы жайлауының кең жазығына қарай тізгін тартқан Елбасының аттың құлағында ойнайтын шеберлігіне сүйсініп қарадық. Көз ұшынан көрінбей кеткен Президенттің артынан аудан басшылығы УАЗ-бен ағызды. Солармен ілесіп мен де жеттім. Сөйтсе, жазық жайлаудың табанындағы өзеннің жағасына тігілген киіз үйге кірген Нұрсұлтан Әбішұлы тізесіне отырған кішкентай қызбен әңгімелесіп отыр екен. Сол үйдің әйелі дастарқан жайып, құтты қонағының батасын алуға ықылас білдіруде. Ақыры Президент қыздың оқуына деп әйелге бес мың сом ақша сыйлады. Мұндай күтпеген тартуға разы болған үй иесінің қуанышында шек жоқ. Сол күні ауылдастарын қонаққа шақырып, бір шабылды. Міне, бұл Елбасы Нұрсұлтан Әбішұлының көпшілікке белгісіз бір оқиғасы. Шындығында шалғайдағы ауыл адамдарының жай-күйін естен бір сәтке шығармайтын Президент жыл сайынғы Жолдауында Қазақстан Республикасының әрбір азаматының болашағына алаңдайтыны анық. Бұл да болса мемлекет басшысында болатын асыл қасиеттердің бірі. Ешкімді жатырқамай, жақын тартатын Нұрсұлтан Әбішұлының бойында әркім үйренетін қасиеттер баршылық. Соның бір парасын бойымызға сіңіріп алсақ шіркін, – дейді Оразбай Бекенов. Расында «жақсыдан – шарапат» деген нақылды кейінгіге мұра ретінде қалдырған ата-бабаларымыз жақсы адамның бойындағы асыл қасиеттерін сіңіріп алуды тағылым еткені белгілі. Ендеше, Елбасы Нұрсұлтан Назарбаевпен үш рет кездесіп, даналық ақылын тыңдаған Бекеновтың бойынан көркем мінез, сыпайы ізет таба аласыз.

	Адамды адам еткен еңбек – жетілдіреді, мінсіз қызмет – өсіреді. Қырық жылдық еңбек жолында Оразбай Бекенов талай тағдырмен танысып, көптеген жанмен қатарласа жұмыс істеді. Бәрінің де жарқын жүзі, кісілік келбеті бұның жадына мықтап орнаған. Тіпті, «Жас Қайрат» комсомол-жастар бригадасында бірлесе еңбектенген жандармен әлі күнге хабарласып, араласып тұрады. Солардың көбі сырлас достарға, сыйлас жолдастарға айналған. Бәрінің бойында жастық шақтың белгісіндей болған алтын елестер жүр. Солардың бәрі бүгінгі күні атпал азаматтар, ел аузына қараған құрметті жандар.

	«Қазагромаркетинг» АҚ-ның Алматы облысы бойынша филиалының директоры қызметін атқаратын Оразбай Бекенов жан жары Әппақ Кенжеғазықызы екеуі үш ұл, бір қыз тәрбиелеп өсіріп, немере сүйіп отырған отағасы. Отан отбасынан басталады десек, Оразбай Бекеновтың Отанға, туған Жерге, өскен Елге деген сүйіспеншілігі ата-анасынан алған тәрбиеден бастау алады. Бүгінгі күні ұрпағына сол үрдісті жалғастырып, ата-анасынан естіген ғибратты әңгімелерін айтып отырады. Бұл «Ата көрген оқ жонар, ана көрген тон пішер», – деген тәмсілдің жаңа технологиялар дәуірінің қарқынды кезеңінде де өміршең екендігінің айқын дәлелі.

	Мақаламыздың басында қоғамның қозғаушы күшіне айналар адамдардың пайым-парасатына тоқталған едік. Ендеше мемлекет тарапынан ұсынылып отырған мүмкіндіктер мен жеңілдіктерді ауыл тұрғындарына жеткізу жұмыстарын адал атқарып отырған Оразбай Бекенов өзі басқаратын «Қазагромаркетинг» АҚ-ның Алматы облысы бойынша филиалын жетістіктерге жеткізуден танған емес. Жыл сайын «Қазагромаркетинг» АҚ-ның басшылығы тарапынан марапатқа ие болатын ұжымның алар асуы, шығар биігі әлі алда деп білеміз.



	Бақытын кәсіптен тапқан жан

	Адам баласының атқаратын міндеті үлкен. Ұрпақ тәрбиесінен бастап, қоғамның түзелуіне дейінгі аралықтағы сантүрлі қызметті атқаратын әрбір өзекті жан өзіне артылған міндеттің маңыздылығын қаншалықты ұғынатыны белгіcіз. Кей адам бұл дүниеге не үшін келгенін түсінбей өтуі де мүмкін. Бірақ жақсылыққа, жетістікке ұмтылу пенде атаулыға тән. Біреу «бақыт» атты ғайыптың құсын өмір бақи іздесе, екінші жан «бақыт өзі іздеп келді» деп күмпілдейді. Алайда екеуі де өзіне берілген тағдыр бойынша тірлік етіп жатқанын оңай мойындайды. Қанша айтқанмен, жер бетіндегі адамның бәрі бақытты болуға құқылы. Яғни, бақытты сезіну не оны ұқпау әркімнің өз қолында.

	Біздің бүгінгі кейіпкеріміз Қазақстан жұртшылығына ауылшаруа-шылық жұмыстарына таптырмас көмекші саналатын «Арлан» тракторын құрастырып, диқаншыларға ұсынып отырған жан, «Қаратал АгроТех» ЖШС-ның бас директоры. Аты-жөні – Базархан Байтаев. Оның бақыт жайлы өзіндік айтар ойы бар.

	Бала күнінде талай арманның басын бір шалғаны анық. Есейе келе бәрі де құмға сіңген судай жоғалды, жел қуған тұмандай сейілді. Бірақ есінде мықтап қалғаны – «бәрі де өтпелі екен». Қуанышты күннің де түгесілетіні секілді ауыртпалық атаулы да бірте-бірте жоғалатын көрінеді. Бәріне де сабырмен қараған жанның туы биік болатынын анық ұғынбаса да ерте біліпті. Оған әкесінің өмірден ерте озғаны да себеп болған.

	– Мен Қаратал ауданында, бір кездері «Бірлік» қой совхозы деп аталған ауылда дүниеге келіппін. Кейінірек әкем көршілес «1 мамыр» ауылына жұмыс бабымен ауысты. Ол кеңес одағының дүркіреп тұрған кезі. Әкем сол ауылдағы бастауыш мектепті сегіз жылдық мектепке айналдыруға көп күш жұмсапты. Оны кейіннен замандастарының, әріптестерінің айтуынан білдім. Сөйтіп, әкем директорлық ететін мектепке бардым. Жасым тоғызға толған жылы, әкем қайтыс болды. Бұл 1970 жыл. Жасы тура 35-те екен. Тағдырдың жазуымен төрт баланы, екі ұл, екі қызды шешем Күлсара Сексенбаева жалғыз бағып-қақты. Мектепте мұғалімдік қызметті атқара жүріп, бәрімізді қанаттыға қақтырмай, тұмсықтыға шоқтырмай өсірді, жеткізді.

	Сегізіншіні бітірген жылы нағашыларымның ақылымен Талдықорғандағы индустриалды-педагогикалық техникумға түстім. Қазіргі политехникалық колледж. Мектептегі үлгерімім өте жақсы болғандықтан оқуға еш қиындықсыз түстім. Оң, солын әлі танып үлгермеген 14-15 жасар бозбала шағымда техник-механик мамандығын оқуға кірістім. Оның не мамандық екенін толық білмеймін де, әйтеуір, үлкендер айтты, болды. Нағашы атам Нүсіп: «Коммунизм дегеніміз – Кеңес одағы және елді түгел электрификациялау, механизациялау» дегенді маған жиі айтатын. Кейіннен сол ұранды толық жаттап, танысқанда нағашыма: «Ата сіз механизациялау дегенді артық айтып жіберген секілдісіз. Мен есейгенше электрификациялау дамитын шығар?! Неге сол мамандыққа бермедіңіз?», – деп сұрадым.

	– Әй, балам ынсаптылық танытсаң механик мамандығы саған жетеді, – деді. Шынын айтыпты. Әулие екен. Ақыры сол мамандығымнан жақсылық көрдім.

	Сөйтіп, төрт жылдан соң, 1980 жылы оқуды үздік бітіріп шықтым. Еңбек жолымды ауылдағы мекемелердің бірінде слесарь, механик болып бастадым. Біраз уақыттан соң Дегерес деген жерге тұрмысқа шыққан әкемнің қарындасы қасына шақырды. «Біздің үйде тұрып, оқуды Алматыдан жалғастыр» деді. Сонда барып, бір жыл жергілікті МТМ-да жұмыс істедім. Тура бір жылдан кейін Алматыдағы ауылшаруашылық институтының (қазіргі ҚазАУ – М.А.) машина жөндеу факультетіне ешқандай емтихансыз қабылдандым. Өйткені, сол жылдары мектепті, техникумды үздік бітіргендерді бірден оқуға алатын тәжірибе жүрді. Оқуға 75 бала болып түсіп, бітіргенде елу төрт қалыптық. Солардың бәрі де үздік оқыған, дарынды жігіттер еді. Кейбірімен әлі күнге дейін араласып тұрамын.

	Желтоқсанының ызғары талай жастың ғұмырын қиған 86 жылдың көктемінде Үштөбедегі механика зауытына жолдамамен келдім. Ол кезде екі мыңнан астам жұмыскері бар зауыт қаладағы ең үлкен кәсіпорынның бірі еді. 400-ден астам пәтері бар жұмысшылар қалашығында жеке моншасы, дүкені жұмыс істейтін...

	Сұхбаттасымның айтуынша, сол зауытта табан аудармай жұмыс істегеніне биылғы қыркүйектің 23-де 27 жыл болады екен. Сол жылдардың жарқын елесін ой елегінен өткізген Базархан Байтаев сол кездегі ұстаздарын еске түсіргендей болды. Біразы бақилық болған ұстаз-әріптестерінің кейбіреуімен әлі күнге араласып, хабарласып тұрады. Бір қызығы еңбек кітапшасында бірақ мекеменің мөрі басылған.

	– Зауытта жұмысты қатардағы механик болып бастадым. Өзім секілді жас мамандар бар екен. Тағдырдың табыстыруымен Ғайша есімді сұлумен бас қостым. Құдайға шүкір, үш бала бар. Қазақтың «әкенің қадірін балалы болғанда білесің» деген сөзін сол жылдары анық түсіндім.

	Әкем барда шалқайып, кеудені кең ашып жүруші едім. Қайтыс болған соң күрт өзгеріп шыға келдім. Баяғы астамсу жоғалған. Ол кезде өкімет толық емес отбасылардың балаларына киім-кешекпен көмектесіп тұратын. Одан бөлек, жәрдемақы беретін. Былай айтқанда бастан-аяқ киіндіретін. Бірақ қайбір жақсы киім берсін?! Киім берді деген аты ғана, бірі ұзын, бірі қысқа болып шығады. Бір күні мектептің шаруашылық меңгерушісі балалардың көзінше көнетоз пальтоға оралған буманы алдыма әкеліп тастай салды. Қатты намыстандым. Көзім ысып жүре берді. Алмайын десең жақсысын ешкім әпермейді. Алайын десем құрбы-құрдастарымның көзінше кемсіткендей болғаны күйдіріп барады. Сөйтіп, бір жылдың ішінде мінез-құлқымның өзгеріске ұшырады. Ол сезімді біреулер есейген соң сезінсе, мен он жасымда басымнан өткіздім. Сөйтіп, ерте есеюге тура келді. Неге десеңіз, балалардың бірі күлсе, бірі мүсіркеп қарайды. Тіпті, кейбірі: «Әкең барда қандай едің?

	Қазір қандай болдың, білдің бе?!» дегендей көңілді жаралап, ойындағысын тура айтады.

	Сол кездерде адам баласының «болып, толдым, ержетіп, жетілдім» деп нақты айта алмайтынын ұқтым. Себебі,өмір бірде адамға жылы шырай танытса, бірде басқаша қарайды екен. Бәрінің де өтпелі, бақ таюдың оңай екендігін тұлабойым, жұлын-жүйкеммен сезіндім. Енді, бақ тайды демей-ақ қояйын, себебі қазақтың: «Әкемді алсаң ал құдай, шешемді алма. Бешпет пішіп берсе де бағады ғой», – дегеніндей шешемнің арқасында бәріміз ер жетіп, етек жаптық. Шешеме мың да бір рахмет айтқым келеді. Ол бізді тәрбиелеп қана қоймай, төртеуміздің жоғары білім алуымызға бар мүмкіндікті жасады. Қатардан қалмай диплом алып шықтық. Әрқайсысымыз әртарапта жүріп жатырмыз. Шешеміздің арқасында жетімдік көрмедік. Ешқандай кемсіту көрсетпеді. Күйеуге тимей бәрімізді асырап жеткізді. Қазір Алматыда тұрады, немерелерін тәрбиелеп жатыр.

	Бала күнімде мектептегі қарым-қатынастың ащылығынан, тіршіліктің туралығынан бойымда: «Өзің мықты болуың керек. Дұрыс жүріп, тура кетуге болады. Жақсы да жаман да болу адамның өз қолында. Жақсылық көру немесе жамандыққа тап болу айналып келгенде адамның өзіне байланысты» деген ұстаным қалыптасты.

	Жүрегі арманға толы, қозғалысы құлшынысқа сүйенген жас маман үлкен зауыттың қарбаласқа толы жұмысына кірісіп, кеңестік дәуірдің оспадар саясатымен танысады. Себебі, Желтоқсан жаңғырығы әлі басылмаған тұста ірі өндіріс орнының басшылығы жергілікті ұлт өкілдерін, яғни, қазақтың қарадомалақ балаларын кейінге ысырып келгенін көзі көрді.

	– Мен келгенде барлық жұмысшылардың 6-ақ пайызы қазақтар екен. Бұл 2 мың адамның 120-сы ғана жергілікті ұлт өкілі деген сөз. Шынын айтқанда, әр өндірістің жазылмаған заңы болады. Мұндағы шарт бойынша қазақтар жұмыс істей алмайды екен. Расында істетпеу үшін түрлі кедергілер қояды. Ананы сұрайды, мынаны алға тартады. Сәл қателікке сөгіс жариялайды, қасақана тиіседі. Қысқасы қазақтарды аға шебер лауазымынан ары өсірмейді екен. Ресейден, Украинадан, Полтавадан келген мамандар мені де сынақтан өткізді, сантүрлі тапсырмалар берді. Қысқасы түртпектеу көп. Бірақ мойымай, қолымнан келетінін дәлелдеп бақтым. Ақыры, бір жылдан соң аға шеберлікке тағайындалдым. Жатақханада тұрамыз, жалақым көбейіп қалды. Тағы үш жылдан соң цехтың жетекшісі етіп қоямыз деді. Алайда өткізбеді. Себебі, алдымен коммунистік партияның мүшесі болуың керек. Ол кезде партия мүшелігіне көбіне қарапайым жұмысшылар өтетін, атқарушы құрамды ала бермейді. Қысқасы партияға өте алмадым. Өзім де соған аса құлшынбаппын. Сөйтіп жүргенде біздің цехтің жетекшісі ауысты да оның міндетін атқару маған жүктелді. Бұл тура 1988 жыл. Қайта құру дәуірі, жариялылық, демократия басталған кез. Басшыларды, жетекшілерді сайлау мәселесі күн тәртібінде тұрған. Халықтың талабы сондай болды. Цехтағы 53 адам бірауыздан маған дауыс беріп, сайлады. Зауыт басшылығы өткізбей қойды. Әкімшілік өткізбейді, жұмысшылар: «Сен боласың!» дейді. Басшылықтың уәжі бойынша партияда жоқ адам жетекші бола алмайды. Турасын айтқанда, көздегендері қазақтан басшы қоймау. 1944 жылы құрылған зауыттың тарихында бірде бір қазақ цехті басқармаған екен. Әрине, 44 жылдан соң қазақтар билікке ұмтылып жатса басшылықтың дәмін татып қалғандар қалай қарап тұрады?! Ақыры, «көп ит жеңе ме, көк ит жеңе ме?!» дегендей бұқараның дауыс беруімен сайландым. Қол астымдағы 53 адам бір-екі жылдан соң мені қайтадан алып тастады. Жұмыссыз қалдым. Жаңа бастығым қайтадан аға шебер қызметіне отырғызды. Сол аралықта кооперативтер ашылып, кәсіпкерліктің алғашқы шарттары түсіндіріліп жатқан. Газет-журналдардың бәрінде әлемдегі шағын кәсіпкерліктің қалай дамып жатқаны туралы мақалалар көптеп басылуда. Бірінен кейін бірін оқимын. Бір күні зауытқа аудан әкімі Степанишев келді де үлкен жиналыс өткізді. Сөзінің соңында: «Кооператив бірлестіктерін құру бүгінгі күннің талабы. Соны сіздер секілді жұмысшы табы бастамағанда кім бастайды?! Жұмысшы табы ылғида алдыңғы орында жүреді. Неге кооператив құрмайсыңдар, елдің алды болып неге шағын кәсіпкерлікті бастамайсыңдар? Оған не керек? Бастамауға не себеп?!», – деп тоқтады. Ешкім үндемейді.

	Ақыры қолымды көтердім. «Иә, тұр!», – деді. Сосын:

	– Ашқым келеді, бірақ ақшам жоқ, – деп турасына көштім.

	– Қанша ақша керек?

	Қанша сома керектігін қайдан білейін?! Және бірден солай жауап береді деп ойламаппын. Бірер секундтың ішінде ойыма келгенін бірден шығардым:

	– Он миллион! – Іште бере ме, бермей ме деген күдік бар. Сөйтіп едім, қасында отырған мемлекеттік банктің бастығына:

	– Нина Ивановна, мына жігітке ертең төмен пайызбен несие беріңіз! – деп бұйырды да маған. – Анау-мынау емес халыққа тамақ болатын өндіріс ашыңыз. Басқа керек емес, – деп қысқа қайырды.

	Ертеңінде аудандық атқару комитетіне бардым. Олар бір-ақ күнде шешім шығарып: «Міне, он миллион. Бұны алыпсатарлыққа емес таза өндіріспен айналысуға жұмсаңыз», – деп жөн сілтеді. Өмірі шағын кәсіпкерлік дегенмен айналыспағанмын, ресми жарғысын әркімнен бір сұрап жасадым. Ақырында есепшот ашып, шағын кәсіпкерлікті баламның атынан «Адал» деп атадым. Сосын зауыттың директорына кіріп:

	– Жағдай осындай, ғимарат керек, – дедім. Ол зауыттың жастары билейтін алаңды алуға рұқсат берді. Бір кездері төбесін жапқан ағаш қалқасы темекіден өртеніп кеткен болатын. Одан өзгесін бермейтінін емеурінмен білдірді. Ақыры жобасын өзім сызып, төрт айдың ішінде шағын ғимарат салып, кіріп алдым. Сосын Ресейден күнбағыс майын шығаратын, нан пісіретін, жүгері таяқшаларын жасайтын құрылғы сатып әкелдім. Жетіспейтін тетіктерін зауыттан жонғызып, кейбір бөліктерін өзгертіп салдырдық. Бір айдың ішінде құрылғыны іске қостық. Сөйтіп, Үштөбеде алғаш рет күнбағыс майын шығаруды қолға алдық. Ол кезде шемішкенің майы қымбат. Ақша ауысқан жылы бір литрі бес теңге болды. Нан пісіп жатыр, сұйықмайды алушылар көп, жүгерінің тәтті таяқшалары да сұранысқа ие. Ал, жұмысымыз жүріп берсін. Бір күні зауыт менің алған несиеме кепілдік етті де: «Өніміңді біздің жұмысшыларға ғана бересің. Сыртқа шығармайсың», – деп шарт қойды. Ол кезде зауыттағы 2 мың адамның алды біртіндеп кетіп жатқан. Барлығы 500дей жұмыскер қалды. Өндіріс құлдырай бастады. Ақша құнсызданып кетті. Содан бес-алты жыл қатарынан жұмысшыларды нанмен, маймен қамтамасыз етіп тұрдым. Жалақы бере алмайды, ақша жоқ. Маған әйтеуір, ұн әкеп береді, электр шығынын төлейді. Нанды жұмысшыларға үлестіреміз. Бірте-бірте зауыт маған қарыз болды. Соның арқасында баяғы алған он миллион несиені зауыттың қаржысымен жаптық.

	«Дүние алма кезек» дейді қазекең. Кезінде зауыт басшылығынан аздаған теперіш көрген Базархан Байтаевтың алдынан осындай тәмсіл шыға келді. Бұның жұмыс істей алатынын түсінген зауыт директоры ұсыныс тастайды. Бұл бас тартты. Бір күні сол кездегі аудан әкімі Керімтай Таңатарұлы жеке шақырып, зауытқа оралуды тапсырды. Сондағы айтқан сөзімен: «Орыс, орыс дедіңдер. Басшылыққа жолатпайды дейсіңдер. Енді өздерің иелік етіңдер. Сол зауытта өзің істедің ғой. Онда несіне қашасың?!», – деп бұны тығырыққа тіреп тастайды.

	– Ақыры ойланып, толғанып зауыт жұмысына қайта келіп кірдім. Шағын кәсіпкерлігім жүріп жатыр. Мені бірден құрал-жабдықпен қамтамасыз етуші қылып тағайындады. Бір-екі жылдан соң директорымыз Безверчук Степан мені өзіне орынбасар қылып қойды. Жұмысшылардың кететіні кетіп болды. Екі мың адамнан бес жүз ғана қалды. Бас инженеріміз неміс еді, сол Германияға біржолата кетті. Бір жылдан соң мені бас инженер етіп тағайындады. Директордан кейінгі екінші адам болғандықтан екеуіміздің арамыз жақсарды. Зауытты көтереміз деп жарғақ құлағымыз жастыққа тимей, шапқылап жүргенде директорымызды Ресейдің Красноярск өлкесіне баласы әкететіні анық болды. Оның орнына директорлыққа мені жұмыскерлер сайлады. Сосын 1998 жылы акционерлік қоғам болып қайта құрылдық. Басқарма мүшелері қайта сайлау өткізді. Содан бастап шындап жұмыс істеуге тура келді. Сөйтсек, зауыт 117 миллион теңге қарыз. Шетелдік валютамен есептесек 1 миллион долларға тең. Мен директорлыққа сайланғанға дейін талай дүние талан-таражға түсіпті. Ол кезде зауыт су шашқыш, өрт сөндіргіш, сүт тасығыш автокөліктер шығаратын. Кәдімгі шаруашылыққа қажетті көліктер. Ресей бізге көліктің өзін жеткізеді, қалған қажетті құрылғысын біздің зауыт құрастырады.

	Нарықтық экономикаға енген Қазақстан бойынша қиын кезеңдердің болғаны жасырын емес. Сол тұстарда талай дүние қараусыз қалып, тозды, күзетсіз жатып, жоғалды. Бір қызығы мемлекет ұсынып отырған шаруашылықтар мен өндіріс орындарының құрып кетуіне сол маңдағы жақын адамдардың да қатысы болған еді. Мысалы, еткен еңбегінің үлесіне тиген ғимараттарды бұзып алу, техниканы сатып жіберу, малды жеп қою секілді әрекеттерді көпшілік сол кезеңде көптеп көрді. Базархан Байтаевтың айтуынша, зауыт меншігіне қарасты 15 гектар жерге орналасқан жұмысшылар қалашығы аз уақыттың ішінде тозып бітіпті.

	– Үйлерді тонай бастады, біреулер есік-терезелерін сатып жібереді. Бүтін ұстау қиындап кетті. Өйткені, үйлердің бәрі жекешелендіруге шығарылып кеткен болатын. Тіпті, Үкіметтің арнайы қаулысы шыққан. Жекешелендіру дегенді көпшілік бұрын соңды көрмеген. Тұрып жатқан пәтерлері тегіннен тегін берілді. Көшпек болғандар пәтерлерін бүтіндей сата алмайтындықтан қажетті заттарын бөлшектеп шығарып, саудалай бастады. Еденін, ваннасын, терезесін, сатуға болатынның бәрін шығарып алады. Қысқасы сол кездерде қатты жұмыс істедік. Кеш батты болды, қасыма полиция қызметкерін ертіп алып, қалашықты аралаймыз. Тақылдаған дыбыс шықса болды сол пәтерге кіріп барамыз. Сөйтіп жүріп тұрғын үйлерді түгелдей аман алып қалдық. Ол үшін төбелестік, айғайластық, қырылыстық. Істегемегеніміз жоқ. Мені көрген үй иелері қашады. Әсіресе, сырттан жұмысқа келгендер. Ондайларға: «Әкеңнің дүниесі ме, не? Ешқайда әкетпейсің. Тұрсаң тұр, тұрмасаң бұзба! Болмаса кет!», – деймін. Сөйтіп, өз пәтерін өзі тонағандардың кілтін тартып аламыз. Соның арқасында бірде бір үйдің терезесін сындыртпадық. 640 орындық Мәдениет сарайына арнайы күзетші қойғыздым. Бір ғана зауыттың аумағын күзету үшін 28 қарауыл ұстадық. Жұмыс жоқ, табыс таусылған. Күзетшілерге жалақы беру қиындап кетті.

	Зауытымыз көлік құрастырудан бөлек құбырлар шығаратын. Бір жылдың ішінде Қытайға 23 мың тонна құбыр жіберіп, оның орнына 1000 тонна қантты айырбастап алдық. Соны жұмысшыларға жалақы есебінде төледік. Мен директорлыққа отырған 1998-1999 жылдары зауыттың жұмысы мүлде тоқтап қалды. Қолдан келгеннің бәрін істедік. Сосын Қарағандыдан карметкомбинатқа кен жеткізумен айналысатын кәсіпкерлермен танысып, соларға зауытымыздың 50 пайыз акциясын саттық. Сөйтіп, бір серпілдік. Түскен қаржыға Қарағандыдан кен тасып көрдік. Құбыр шығару ісі әлсіз болса да қайта жанданды. 2000-2005 жылдары аралығында солай әупіріммен жұмыс істедік. Ең соңында акцияларымызды әлгі кәсіпкерлерден қайтара сатып алдық. Қысқасы зауытты сол кезде қалған 327 адамға:

	– Міне, мынау зауыттың акциясы. Бәрі сіздерге тиесілі. Алыңыздар. Бұдан былай зауытқа иелік етуге сіздердің де құқықтарыңыз бар, – деп түсіндіріп тараттым. Қазір сол 327 адам әлі күнге зауыттың акционері саналады. Олардың бәрі баяғы 2 мың адамнан қалғандар.

	2002 жылы бізге облыс әкімі Заманбек Нұрқаділов келді. Жұмысымызбен танысты, риза болды. Қандай көмек екенін сұрады. Сол кезде кен өндіру ісімен айналысуды көздеп жүргенмін. Соған керекті кен орнын алуға келісімшарт жасай алмап едім. Соны айттым. Ол кісі бірден:

	– Болды келісімшартты жасатамыз, маған кел! – деді. Сөйтіп, қысқа уақыттың ішінде кварц өндіретін кен орнын пайдалануға рұқсат алдық. Ол өзі 1993 жылға дейін әскери өнеркәсіпте қолданылған кен орны. Кварцтан әскери техникаға қажетті әйнек өндірілген. Одан кәдімгі бинокль, линза секілді сапалы әйнек шығаруға болады. Әскери өндіріс кен орнынан шыққан кварцты бірден Ресейге алып кететін. Одан не шығарылып жатқанынан Қазақстан мүлде хабарсыз болып келген-ді. Сөйтіп, кен орнын 2001-ші жылдан 2006шы жылға дейін пайдаландық. Шыққан кенді шетелге сатуға шығардық. Бірақ жаппай сатып алуға ешқандай ұсыныс түспеді. Яғни, сұраныс болмады.

	Ақыры кен орнын игеруге біздің күшіміз жетпеді. Менің ойлағаным кеннен кремний өндіріп, күн батареяларын құрастыру еді. Оған шамамыз келмеді. Сөйтіп, «ҚазАтомӨндіріс» АҚ-на саттық. Енді солар жұмыс істеп жатыр.

	Кәсіпті жүргізудің қызығымен сан түрлі саланы зерттеуге әбден кіріскен менің кейіпкерім кварцтың үлгісін шетелдіктерге шығара беріпті. Бәрінен де жауап болмапты. Бүкіл Қазақстан бойынша екі жерде ғана өндірілетін кварцтың Саркөлдік үлгісі кейіннен мемлекет басшысы Нұрсұлтан Назарбаевтың алдынан шығыпты. Францияға барған бір сапарында қазақстандық кварцты көрген елбасы елге келген соң кен орнының жұмысын жүргізуге тапсырма беріпті.

	Бала күнінде нағашы атасы оқытқан сүйікті мамандығына жету жолында Базархан Байтаев әлі де талай саланы байқап көреді. Тіпті, зауыттың аумағынан мұнай өңдеу кәсіпорнын ашады. Бір кездері зауыт ғимаратын, тұрғын үйлерін жылытуға қажетті мазут құйылған 5-6 мың тонналық қоймаларға мұнай толтырады. Бір-екі жылдың ішінде мұнай өнімдерін өндіруге бел шеше кіріскен кәсіпкер ақырында бұл саладан да бас тартады. Оған атқарылатын жұмыстың болашағы бұлыңғырлау болғандығы себеп еді.

	Кез келген істен табысты шығып отырған Байтаевтың көңілінен трактор жасау ісінің сызбалары мен шарттары шықпай қояды. Ақырында 2008 жылы трактор құрастыру ісін жүргізуге шындап кіріседі. Онда да ұлттық инновациялық қордағы таныстары бұған ұсыныс жасайды. «Іздегенге сұраған» деген осы болар өзінде бар мүмкіндікті дәлелдейтін құжаттарын көтеріп барған-ды. Бірақ ондағы мамандар:

	– Ондай ешнәрсе керек емес. Кез-келген жерден ғимарат алып бере ала-мыз, қаражат жетеді. Бізге керегі ақша беретін сенімді адам! – деп турасын айтып, іс жүргізуді аяқсыз қалдырмау қажеттігін ұғындырады. Оның үстіне бұны ұсыныс берушілер әбден зерттеген көрінеді.

	– Егер жобаны жүргізе аламын десең 2 миллион доллар қаржы береміз, – деді. Мен:

	– Жарайды, беріңіздер. Жүргіземіз. Ғимарат бәрін табамыз. Оның үстіне шекараның түбінде, Қытайдан келетін болса тіптен жақсы. Уақыт үнемдеуге болады, – деп бірден келістім.

	Сөйтіп, 2008 жылдың қараша-желтоқсан айларында шешім қабылдады. Мені 25 пайыздық үлеспен құрылтайшылардың қатарына кіргізді. Қалған 75 пайызы ұлттық инновациялық қордың үлесінде. Кәсіпорынды 2009 жылы Мемлекеттік-жекеменшік әріптестік деген бағдарлама аясында аштық. Содан бері жұмыс жасап жатырмыз. Негізінен ҚХР-дың №1 трактор зауытымен келісім шартқа отырдық. Осы күнге дейін 376 дана техниканы құрастырып, саттық. Сапасы өте жоғары тракторларды еліміздің шаруалары пайдаланып жатыр.

	Қытай Халық Республикасының №1-ші трактор зауытын Кеңес одағының мамандары 1955 жылы іске қосқан. Енді, міне, 16 республиканың бірі болған Қазақстан Қытайдан алып жатыр. «Дүние кезек» деген осы шығар?! Бірақ бұл тракторлар таза Қазақстандық өнім саналады. Себебі, «Арлан» деген атауының өзі еліміздің техника өндірісінде азулы кәсіпорынның орныққанын білдірсе керек.

	– Біз тракторға аз-маз өзгеріс енгізе аламыз. Оған Қытай жағы рұқсат беріп отыр. Конструктивтік жобасын жетілдіру түсуді қуана-қуана қабылдайды. Егер трактордың сапасына шағым айтушы табылса бірден өзгертіп, жақсартуға күш салады.

	Қазақстандық бренд деп көрсететін трактор шығару ісі аса ауқымды шаруа. Өте үлкен жоба. Себебі, бір трактордың өзінде мыңдаған бөлшек болады. Соның әрқайсысын жасау үлкен ыждаһатты қажет етеді және өте қиын. Бұл – біріншіден. Екіншіден біз технология жағынан Қытайдан 10-15 жылға кейін қалып тұрмыз. Қазіргі қытай тракторлары жапон құрылғысымен жасалады. Сондықтан сапасы да соңғы кездері артып кетті. Жақында ғана Қытайға барып келдім. Зауыттарын аралап жүріп, жұмыс істеп жатқан құрылғыларды көргенде қатты таң қалдым. Инженер басыммен дәл сондай технологияны көрмеппін. Мысалы, жылдамдық қосу қорабы құрылғыдан дайын күйінде шығып жатыр. Онда да құйылған металл күйінде жеткізілген қорапты лазерлі сәуле зырылдатып кесіп, тесіп дайындап шығады. Беті жабық құрылғының ішінде суытатын сұйықтық құйылып тұрса, бір шетінен қалдықтары сорылып алынып жатыр. Айналдырған бірнеше минуттың ішінде жылдамдық қосу қорабы дайын күйінде түсе қалады. Яғни, технологияның соншалық жетілгені. Кәдімгі сканерлік көшірмемен тапсырма алатын компьютер жобаны толық жасап шығарады.

	Тағдыры бала күнінен механикаға байланған Базархан Байтаевтың ең соңында сүйікті мамандығымен қайта табысты. Ол құрастырған «Арлан» тракторы иесінің атын жалпақ жұртқа жайды. Оның ойында әлі де талай арман, көптеген жоба бар. Олардың біразының пайда болғанына көптеген уақыт өтіп те кетті. Бірі жүзеге асты, енді бірі әлі қорытылу үстінде. Қанша дегенмен кәсіпкер өз бақытын еңбектен тапқан жан. Одан бөлек үш баланың әкесі, немерелері бар. Әңгімеміздің басында бақыт туралы толғанған сияқты едік. Енді соның түйінін тапсақ.

	Өткен ғасырдың 20-шы жылдары бір шотландтық шаруа үйіне қайтып келе жатып көмекке шақырған дауысты естиді. Сөйтсе, бір жас бала батпақ батып бара жатады. Шаруа әлгі баланы ұзын ағаш кесіп алып ұйықтан құтқарып қалады.

	Ертесі күні әлгі шаруаның үйіне қымбат жасаулы аттар жегілген әсем күйме келіп тоқтайды. Одан түскен адам шаруаға:

	– Кеше менің баламды құтқарып қалыпсыз. Рахмет, мен сізге ақша берейін, – дейді. Шаруа:

	– Мырза мені ренжітпеңіз. Маған ақша керек емес. Мен бар болғаны қарапайым адам жасайтын қадамға бардым, – деп ұсыныстан бас тартады. Анау баласының өмірі қымбат екенін айтып, қалаған соманы беретінін жеткізеді. Байдың қылығына ызаланған шаруа үйіне кіріп кетуге кері бұрылады. Сол кезде есік алдына жас бала шыға қалады.

	– Мынау сіздің балаңыз ба? – деп сұрайды мырза.

	– Иә.

	– Ендеше, балаңызды мен Лондонда оқытайын. Егер балаңыз өзіңіз секілді адал, әділ болса сіз де, мен де өкінбейік, – деп жақсылық жасауға пейілді екендігін білдіреді.

	Арада бірталай уақыт өтеді. Шаруаның баласы мектепті бітіріп, медицина университетіне түседі. Кейіннен оның есімі пенициллин дәрісін тапқан ғалым ретінде тарихта қалды. Оның аты – Александр Флемминг болатын.

	Бірінші дүниежүзілік соғыстың алдында баяғы мырзаның баласы өкпесі қабынып лондондағы ауруханалардың біріне түседі. Оның өмірін Александр Флемминг ашқан пенициллин құтқарып қалады. Ал, Флемингті оқытқан бай адамның есімі Рандольф Черчилль болатын. Оның баласы кейіннен Ұлыбританияның премьер-министрі болған Уинстон Черчилль еді. Сол Черчиль: «Жасаған жақсылығың өзіңе қайтып келеді» дегенді ұдайы айтып жүреді екен. Яғни, жақсылық көрсең өзіңнен, жамандық көрсең өзіңнен. Бұл жағынан алғанда мен білетін Базархан Байтаев тек жақсылық жасауды ғана біледі. Мүмкін, сондықтан да болар ол өзі бақытын еңбектен тапқан жан.



	Атадан қалған қасиет

	Шырқау биік. Құстар ғана қалықтап, бұлттар ғана жөңкілер биіктіктен жердегі заттың бәрі әрең көрінеді. Алып таулар арқасы арса-арса, шөгіп жатқан кәрі түйе секілді. Бастауын қарлы шыңнан алып, етектегі елге ырыздық, несібе жеткізуге асығатын Жетісудың өзендері бойжеткен қыздың бұрымындай бұратылып, ширатылып жатыр. Тау басына қарай тырмыса өскен қалың қарағай беткей мен белдің қауға сақалы сияқты. Күздің ащы күнінен сарғыш тартқан даланың әр жеріне жиналған шөмеле мен үймек шөп томпиған тоқаштай. Әжелер мен апалардың дастарханға салатын бауырсағы мен мәмпәсиіндей шашылып түскен шөмелелер қыстың қамын жаз ойлаған шаруаның тырбанған ісі.

	Айнала аппақ қар. Қар басқан алқап тылсым бір әлемнің хабаршысындай. Орай да борай соққан боранның ізі аппақ қарға алып құстың қауырсынындай сурет салып тастапты. Кей жерлері тауыстың қанатындай жайылып жатса, қырат, белестің қыраңы жұмыртқадай төңкерілген. Шырқау биіктен қарлы даланың бетінде жортқан жан-жануар атаулы сұлудың жүзіндегі мең секілді қарауытады. Қақаған суықтан терісіне қанқызыл бояу қалыңдай түскен түлкі арудың бетіне жүгірген қызыл шырай сияқты айналасына қалың шиырлы із салып тастаған. Түу биіктен тұма табиғаттың әсемдігіне сүйсіне түсесің.

	Көктемгі шақ. Сарғалдақ пен қызғалдақтың қанық түсі самғау биіктен текеметтей құлпырады. Жаңа аяқтанған қозы-лақ құлдыраңдай жүгірсе, тұлымшағы желбіреген құлыншақ енесін бірнеше айнала шапқылайды. Еміренген жануардың бәрі аналық мейіріммен төл өргізген көкөзек шақтың көз қарықтырар көркі әсем, көрінісі керемет. Байырғы байтақ алқаптың бойы көбелектің қанатындай құлпырып, түгін тартсаң майы шығатын өңір төрт түлікке толған. Қой үстіне бозторғай жұмыртқалаған, мамыражай кезеңнің көркі тұяқты малда.

	Бұның бәрі екі адамды құс қанаты талатын самғау биікке қиналмай алып шығатын шағын тікұшаққа мінген Жанайдар Егінбаевтың көргені мен көңілге түйгені. Бала күнінде ғарышкер болуды қиялдаған жігіт ағасы бүгінгі күні асқақ арманына қол жеткізгендей. Себебі, жаны сүйетін ісі – тікұшақпен көкке жиі көтеріледі. Шырқау биіктен төменге көз салып, балалығы өткен Қойбыш ауылының түзу ұшқан түтініне қарап, өткеніне көз жүгіртеді. Бәрі де кешегідей.



	Әке мен бала

	Санасында ең алдымен өміріне дұрыс бағыт беріп, адамдыққа тәрбиелеген әке бейнесі қылаң береді. Бүгінде Талдықорған өңіріндегі жолдың тазалығын қадағалайтын мекемеге басшылық жасап отырған Жанайдар Жылқайдарұлы ең алдымен әкеден алған тәрбиенің арқасында осы қалетке жеткенін айтады. Жергілікті мектептерге қаржылай көмек беріп, оқушылар мен ұстаздардың жағдайына алаңдаған жігіт ағасы жеке шаруа қожалық ашып, мал шаруашылығын дамытуға үлес қосып жүрген белгілі кәсіпкердің бірі. Әкесі Жылқайдар Егінбаев ел мен жердің болашағы үшін аянбай тер төккен Еңбек және соғыс ардагері.

	– 1922 жылы дүниеге келген әкем Жылқайдар Егінбаев мектепке өз қатарластарынан көп кейін барған екен. Сегізінші сыныпты бітірген жылы соғысқа алынады. Елде еңіреп анасы жалғыз ұлының тілеуін тілеп қалады. 1941 жылдың қараша айында әскерге аттанып, Екінші дүниежүзілік соғысқа бастан аяқ қатысқан әкем соғыс аяқталғанда ғана 1945 жылы Берлиннің іргесінен бір-ақ қайтады. Қан майданның ортасында үш рет жараланғанын жиі айтып отыратын. Елге келген соң шешеміз Мөрима Рахметқызымен тұрмыс құрып, Шұбар ауылшаруашылық техникумына түседі. Ауылдық кеңесте есепші, бухгалтер болып жұмыс істеген. 1953-54 жылдары қыс қатты болыпты. Сол кезде Киров аудандық партия комитетіне Жұмахан Балапанов деген кісі бірінші хатшы болып келеді. 25 жасында Алакөл ауданындағы партия комитетінде нұсқаушы қызметін атқарған, соғысқа қатысқан Балапанов әкемді 1954 жылы партияға алғызып, Куйбышев колхозына (ел арасында Қойбыш аталып кеткен) бастық қылып қойыпты. Осы ауылда табан аудармай 6 жыл қызмет еткен әкем 1960 жылы Ленин колхозына (қазіргі Мәмбет ауылы) ауыстырылады. Сол колхозда 1979 жылға дейін, мен мектеп бітіріп оқуға кеткенше абыройлы еңбек етті.

	Әкеміз бізді бастықтың баласы емес, сол тұстағы социалистік тәрбиенің әсерімен халықтың баласы болып өсуге тәрбиеледі. Өйткені, көктем келгенде ұлдарының бәрін түгелдей ауылшаруашылық жұмыстарына шығаратын. Наурыз келгеннен бастап егістікке, сақманға жіберетін, жаз келгенде шөп шабысқа қуады. Сөйтіп, жазғы демалысты жұмысшылармен бірге қос басында өткізетінбіз. Өзі сұраған елге: «Балаларым шыңдалады», – деп қоятын. 8-9 сыныптан бастап техникаға жақын болдым да мені тракторшының не комбайыншының қасына қосатын болды. Басында көмекші болып кіргенмін, кейіннен комбайн айдадым. Сол себеп болды ма, әйтеуір, әкем бір күні:

	– Дүниенің көзі техникаға ауысты ғой, соны меңгерсеңші, – деп ақылын айтып, бағыт берді. Соның әсерімен ауылшаруашылық институтының механика факультетіне құжат тапсырдым. Оқуға 1967 жылы түсіп, 1972 жылы бітірдім. Ол кезде студенттер ауылшаруашылық тәжірибесінен жаппай өтетін. Бес жылдық оқуда төрт рет астық маусымына қатысып, комбайн айдадым. Бір жыл көктемгі жер жырту жұмыстары кезінде механизаторлық тәжірибеден өттім. Қазіргі Ақмола облысының үш ауданында, Алматы облысында бір бір жыл комбайнмен астық ордым. Оқудың теориялық жағын осындай бар мүмкіндіктің арқасында тәжірибемен ұштастырып, білімді жетілдірдім. Яғни, әке көрсеткен бағытты жетік меңгеруге деген құлшынысыма сол кездегі мүмкіндік сай келді. Диплом алған соң Еңбекші совхозына механик болып жұмысқа тұрдым. Зылиха Тамшыбаеваның директорлыққа тағайындалғанына бір жылдай болыпты. Сол кісімен қатарласа жұмыс істеп, білгенін үйрендім, ақылын тыңдадым. Бір сөзбен айтқанда Зылиха апамызды еңбектегі ұстазым деп атаймын.



	Ұстаз бен шәкірт

	Жастайынан еңбектің қара қазанында қайнаған Зылиха Тамшыбаева 23 жасында Қазақ КСР Жоғарғы Кеңесіне депутат болып сайланады. Қоғамдық жұмыстарға белсенді араласып, қарапайым жұмысшылардың жай-күйіне баса көңіл аударатын Зылиха зоотехникалық-мал дәрігерлік институтта білім алады. Дипломды жас маман халықтың қолдауымен колхоз бастығы болып сайланады. Сол тұста жиі өткен пленумдар мен сьездерге ұдайы қатысып отырған Тамшыбаева 1968 жылы Киров аудандық атқару комитеті төрағасының орынбасары қызметіне жоғарылатылады. Арада бір жылға жуық уақыт өткенде басшылықтың ұйғарымымен Зылиха Тамшыбаева «ең артта қалған» деп есептелген «Еңбекші» совхозына парторг болып жіберіледі. 1971 жылы директор болып тағайындалған соң ең негізгі дақыл саналатын қызылша өсіруге шындап кіріседі. Көнекөз диқандардың, жергілікті қариялардың ақыл-кеңесін тыңдаған басшы аз уақыттың ішінде қант қызылшасын өсіруден рекорд жасайды. Алғыр ұстаздың алдын көрген Жанайдар Егінбаев өзіне қажетті білім мен тәжірибені ала түседі.

	– Мен келгенде Зылиха апамыз «Социалистік Еңбек Ері» атағын әлі алмаған. Таңның атысы, күннің батысы тырбанып, еңбектеніп жатушы едік. Себебі, көрсеткіштер бойынша көптеген колхоз, совхоздардың соңында қалған «Еңбекші» совхозын алдыңғы орынға шығару басты мақсат еді. Негізгі шаруашылығы қант қызылшасына қараған совхозды орнынан қозғау қиынның қиыны болатын. Ол үшін әрбір адам тынымсыз еңбектенуі керек. Қарапайым жұмыскерден бастап, директорға дейін күн-түн демей жұмыс жасап жатты. Сол ауылда жүріп бас инженерлікке дейін өстім. Тынымсыз еңбектің арқасында елдің алды болып, абыройға кенелдік. Сөйтіп, Зылиха Тамшыбаева аз уақыттың ішінде артта қалған «Еңбекші» совхозын алдыңғы орынға шығаруға мүмкіндік алды. Ол үшін қолда бар техника толықтай пайдаланылды, тәжірибелі мамандардың ақыл-кеңесі ортаға салынды. Қант қызылшасын молынан өсіру үшін ең алдымен дұрыс суғару керек, сондықтан да қажет кезінде су салудың барлық әдісі қолданылды. Оған техника атаулы тоқтаусыз жүріп тұруы қажет еді. Егістік басына жұмысшыларды жеткізуге бір-екі көлік дайындалса, арық тартуға арнайы трактор шығарылды. Олардың тоқтап қалмауын механиктер ұдайы қадағалап отырамыз. Таңертең жұмысқа шығарда жанармайын, жағармайын тексеріп, техникалық жағдайын бір қарап шығамыз. Кешкісін келгенде таңғы жұмысқа дайындап қоямыз. Әйтпесе, уақыттан ұтылу қаупі зор. Өйткені, өнімді мол алу жолында пісіп-жетіліп қалған қызылшаны күзетудің өзі бір жұмыс. Оған ауылдағы мекемелердің қызметкерлері кезектесіп шығады. Ақырында әр гектардан 600 центнерден қант қызылшасын алдық. Бейнеттің зейнеті бар деген сол екен. Апамыз Зылиха Тамшыбаева Социалистік Еңбек Ері атағын алды. Онымен бірге егістік басында тынымсыз еңбектенген Битай Тәтенова мен Закария Сейітова «Алтын жұлдыз» орденімен марапатталды.

	Ұстазым Зылиха Тамшыбаеваның қасында жүріп көп нәрсені үйрендім, көп нәрсені көңілге тоқыдым. Соның бірі – халықтың тұрмыс-мәдениетін түзеу. Өйткені, қызылшадан түскен табыстың арқасында шаруасы өрге басқан совхоздың көшелеріне асфальт салғызуға, Еңбекшіде Мәдениет үйін тұрғызуға күш салды. Соны көрген жігіттердің бәрі де кейіннен апамыздан алған тәліммен халықтың мәдениетіне баса көңіл аударатын болды. Кейіннен «Жетіжал» қой совхозына бас инженер болдым. Онда біраз жұмыс істедім. 1980 жылы Ақсу ауданының Қосағаш совхозына директор болып тағайындалдым. Онда үш жыл жұмыс істеген соң, ауылшаруашылық техника басқармасын басқардым, одан кейін Киров аудандық автобазасында директор қызметін атқардым. Сондай жауапты қызметтерде жүріп, ұстазым Зылиха Тамшыбаеваның берген тәлімін, үйреткен тәжірибесін есімнен шығарған емеспін. Кейде түйткілді мәселеге тап болғанда: «Зылиха апай қайтетін еді?», – деп іштей ойланып, толғанып алатынмын. Болмаса, әкемнен не Тамшыбаеваның өзінен ақыл-кеңес сұраймын.



	Тәжірибе мен маман

	Кеңес одағының тұсында басшылық жүктеген жұмыстың жауапкершілігі өте жоғары болатын. Тіпті, бір мекеменің басшысы аздаған қателігі үшін партия басшыларынан сөгіс алып, мемлекет мүлкін талан-таражға салғандар істі болып жататын. Жол үстінде жатқан басы артық тиынды мемлекет меншігіне қайтаратын ақ-адал әдет сол кезде пайда болды десек артық айтқандық емес. Әлде, адамдардың пейілі адалдыққа үйір болды ма әйтеуір, еңбекпен тапқан қара нанына шүкіршілік деушілер көп болатын. Одан кейін қайта құру дәуірі басталып, нарықтық кезең келді. Ірі-ірі кәсіпорындар жекешелендірудің құрығына ілініп, тоз-тозы шығып жатты. Колхоз, совхоздар тарап, елдің көпшілігі ортақ мақсаттан айырылғандай болды. Осындай қиын кезеңді еліміз бастан өткеріп жатты. Қарамағында ірі шаруашылығы бар ұжымдардың көреген басшылары бірлестіктерді таратпауға күш салды. Талай ұжымды басқарып, әбден ысылған Жанайдар Жылқайдарұлының қарымын дұрыс таныған жерлестері Мәмбет ауылына бас-көз болуды тапсырыпты. Оған негізінен тәжірибелі маманның жұмыстың көзін білетіндігі себеп болса керек.

	– 1993-94 жылдары бұрынғы колхоздарға бастықты халық сайлайтын бол-ды. Әкем Жылқайдар Егінбаев соның алдында, 1992 жылы қайтыс болды. Сайлау туралы әңгіме шыққан кезде ауылдастар мені іздеп келіп: «Әкең осы ауылда біраз жұмыс істеді, өсіп, өнді. Енді әкеңнің орнын бос қалдырма. Бізге келіп, жұмыс істе», – деп қолқа салды. Бір жылдай көнбей жүрдім. Одан кейін арада тағы біраз уақыт өтіп кетті. 1997 жылы ақпан айында Мәмбет ауылына бардым да, төрағалық қызметке кірістім. Ол кезде жекешелендіру басталған. Соны тиімді пайдаландым, автобазаның бірнеше көлігі мен ұжымшарды біріктіріп, Шаңырақ ауылының біраз жылжымайтын мүлкіне ие болдық. Сондағы ұжымшардың механикалы-техника стансысы әлі күнге дейін бұзылмай жұмыс істеп тұр. Соның бәрі жергілікті халыққа дұрыс түсіндірілгеннен деп ойлаймын. Әйтпесе, бәрін жекешелендіреміз десе кім қарап тұрады? Әркім өзіне тиесілі үлесін бөліп алар еді. Онсыз да КСРО құлағаннан кейін талан-таражға түскен ұжымның бар мүлкі мен ғимараты түгелдей таусылатыны сөзсіз. Ол уақытта автобазалар көп болатын. Әр ауданның жеке автобазасы болса, шаруашылығы ірі колхоз, совхоздар да автобаза ұстайтын. Талдықорған қаласының өзінде үлкен-үлкен оншақты автокөлік парктері бар еді. Солардың бәрі де ә дегендеақ жоқ болды. Біздің мекеме 2004 жылға дейін өз жұмысын атқарып тұрды. Өйткені, Астана қаласын салу жұмыстары басталғанда көліктерімізді көмек ретінде жібердік. Меншігіміздегі 50 шақты автокөліктің тура отызын Елорданы тұрғызуға аттандырдық. Бүгінгі күні соның оншақтысы жүріп, халықтың игілігіне жарап тұр.

	Ауылымызды жекешелендірмей ұстап қалудың арқасында осындай жетістікке жеттік, меніңше бұған әкемнің берген тәрбиесі әсер етті деп ойлаймын. Себебі, өндірістің бейнеті көп, зейнеті аз екендігі белгілі. Кейбіреулер өндіріс арқылы бай боласың деп есептейді. Әйгілі пролетариат көсемі Карл Маркс теориясында да, жалпы халық даналығында байлық көзі саудада екендігі айтылады. Расында ақша керек болып, баюды көздесек базар алып, саудасаттықпен айналысып кетуге мүмкіндік бар еді. Бірақ қолда бар қаржымызды өндіріске салдық. Әкеміз Жылқайдар Егінбаевтың үйретуімен балалары түгелдей өндіріс саласында еңбектеніп жүрміз. Одан жаман болмадық. Біздің отбасындағы ешкім алып-сатумен айналыспады. Тек шаруашылықты жүргізеді. Әкеміз әрқашанда: «Мемлекетті алдыға жылжытатын өндіріс», – деп айтып отыратын. Сондықтан да Жылқайдардың кіндігінен тараған балалары түгелдей өндіріс саласынан нәпақа айырып отыр.

	Бастауын асқар шыңды таудан алатын Көксу, Қаратал өзендері жыл сайын көктем мен күзде тасиды. Тасығанда бұрынғы арнасынан шығып кетіп, маңындағы елді бір дүрліктіреді. Тіпті, Көксу өзені буырқанғанда аудан орталығы Балпық би кентін алып кететіндей көрінеді. Сондықтан өзен жағалауы бекітіліп, тас-құммен дамбы жасалады. Оған қажетті материал жеткізуге, апарылған тас-құмды жайып, судың жолын бөгеу үшін арнайы техника қажет. Бұған көбіне қолында жарамды техникасы бар адамдардың жәрдемі керек. Әйтпесе, бір-екі адам суды бөгеп, табиғат апатының алдын ала алмайды. Соған біздің автобазаның көліктері жүріп тұрды. Сөйтіп, халықтың ризашылығына бөлендік. «Жауынмен жер, батамен ер көгерер» деген осы шығар, біздің мекеменің аты елдің аузында жүрді, облыс басшыларынан алғыс естідік. Оның үстіне, автобаза болғаннан кейін көліктерге тұрақты жұмыс болмаса құры шығынға батасың. Сол себепті, Көксу қант зауытына қажетті шикізат әкеліп, тауарын тұтынушыларға тасыдық, астық мол өсірілетін өңірлердегі шаруашылықтармен келісіп, өнімдерін орталықтағы ірі кәсіпорындарға жеткіздік. Сөйтіп, қолда бар техника жұмыссыз қалмады. Негізі нарықтық экономикаға өткен елімізде табысты жұмыс табу қиын еді. Соған қарамастан дер кезінде келісу арқылы, мекеме жұмысшылары мен жүргізушілері табыссыз болмады. Сонымен қатар, жергілікті халықты азық-түлікпен қамтамасыз ету мақсатында диірмен салып, тапқан бидайымызды тартып, ұн жасадық. Сөйтіп, өзіміз салған үлкен наубайханамыз пісірген нанды халыққа ұсындық. Бүкіл Көксу ауданының халқын қамтамасыз еттік деуге болады. Тоқсаныншы жылдары болған қиын күндерде халықтың игілігіне жарайтын істер жасап, біраз адамды жұмыспен қамтамасыз еттік. Соның арқасында астығымызды уақытында егіп, дер кезінде жинауға мүмкіндік алсақ, мал шаруашылығы да өз деңгейінде өсіп-өніп жатты. Ол кезде Көксу ауданының әкімі Наурыз Қылышбаев еді, бір күні шақырып алды да:

	– Қарағым, сенің мекемең аудан бойынша жұмыс істеп тұрған бірден бір мекеме. Жағдайымыз қиындап барады, енді электр жарығы болмайтын болды. Аудандық электр беретін ұйым 3 миллион теңгеден астам қарызға белшесінен кіріпті. Сол жабылайын деп жатыр, халыққа жарық бермейді. Сондықтан осыған өзің көмектес, – деп қолқа салды. Үш миллион теңге ол кезде өте көп ақша. Аздаған қиындыққа қарамастан үш жыл бойы Көксу ауданының электр жарығын біздің мекеме өтеді. Сөйтіп, ауыл-ауылдардағы трансформаторларға электр жарығын есептеуші құрылғы орнатып, есебін шығарттық. Бүкіл бір ауданның жауапты құрылымы атқаратын жұмысты еш қиналыссыз атқарып, халықтың батасын алдық. Өйткені, әкеміздің көзін көрген аудан басшылығының бір ауыз өтініші жоғары еді. Қанша шығынға батсақ та Көксуды жарықпен қамтамасыз ететін кәсіпорынның міндетін алдық. Шынын айту керек, ол кезде Көксу ауданында ондай жауапкершілікті қиналмай атқаратын кәсіпорындар жоққа тән. Өзеннің суы көтерілсе біздің мекеме жұмылдырылады, астық пен қызылша тасу керек болса біздің автокөліктер шығады. Соның бәрін ескерген болуы керек, «Көксу ауданың Құрметті азаматы» деген атақ алғаш тапсырылғандардың қатарына мені қосыпты. Сөйтіп, бес-алты адаммен бірге біздің де атымыз аталды. Расында елден асып қайда барамыз, қиналған жұртты көрген менің орнымдағы кез келген адам істейтін істі жасадық.

	Сол тұстағы жекешелендіруді көпшілік дұрыс түсінбеді. Теріс деп бағалады. Шындығында үкіметтің «елі мен жеріне жаны ашитын азаматтар халықтың бір шетіне шығыссын» деген ұсынысы еді. Оны басқаша қабылдағандар мемлекет мүлкін талан-таражға түсірді. Сөйтіп, жекешелендіру саясатына халық жек көре қарады. Анығында сол тұста мемлекетте кезіндегі өнеркәсіпті салаларды қамтамасыз ететін мүмкіндік болмады. Сондықтан қарызға батқан мекемелер мен шаруашылықтардың мүлкін өзгелерден бұрын жекешелендіріп алуға тырыстым. Себебі, сырттан келіп сатып алушылардың қаншалықты жаны ашитыны белгісіз. Солардың көбі үлкен-үлкен ғимараттарды арзымайтын ақшаға сатып алып, бұзып әкетіп жатты. Яғни, құрылыс материалы ретінде пайдаланды. Осыны айтып алдыма келген Мәмбет ауылының адамдарына әкімдік ғимаратын, мәдениетін үйін, МТМ-ны, елдің қарызын жекешелендіріп алуға көндіріп:

	– Мына жылжымайтын мүліктеріңді мен алып кетпеймін. Кейін өздеріңізге қалады, – дедім. Одан жаман болған жоқпыз. Қазір сол мүліктердің бәрі орнында тұр. Мәдениет үйін бұзылудан сақтап, аман ұстап, мемлекет меншігіне қайтарып бердім. Басқа да мекемелерін қайтарып беріп жатырмыз. Қазір менің қарауымда кезіндегі әкімдіктің ғимараты тұр. Бірақ ауылдық әкімнің конторы жоқ. Сондықтан мынадай ұсыныс жасап отырмын, егер қаңырап тұрған ауылдық интернат-үйінің жөнделуіне қаржы бөлініп, малшылардың балалары жатып оқитын интернат пайдалануға берілсе, екі қабатты әкімдік ғимаратын тегін қайтарамын. Тек аздаған жөндеуді қажет етеді, соған қажетті қаржысын бөлсе, жасатып беремін. Құжаттары дайын. Яғни, кезінде жекешеленген ғимараттарды мемлекет пен халыққа қайтарып жатырмын. Автобазамыз әлі де жұмыс істеп тұр, дәнекерлеу, механикалық жөндеу цехтары жергілікті халыққа қызмет көрсетіп келеді. Оны да сол ауылдың азаматтары жүргізіп отыр. Осының бәрі елден, жерден тамыр үзбеуді үйреткен әкеміздің тәрбиесінен қалса керек. Әкеміз қасына ертіп, машина жүргізуді де үйретті. Сондайда: «Бірлік бар жерде – береке бар», – деген сөзді жиі айтатын. Оны неге айта береді деп ойлаушы едім. Сөйтсем, балаларымның бойына сіңсін дейді екен ғой. Автокөлігін бәріміз кезектесіп жүргізетінбіз. Бір шетінен көлік жүргізуді меңгерсек, екінші жағынан әкемізден шаруашылық жүргізу ісін үйреніптік. Өйткені, егістік басына, мал қораларына жиі баратын әкем халықты жинап жіберіп, қажетті мәселелерді дер кезінде шешіп жататын. Соның бәрі бізге жұғыпты.



	Туған үйдің түтіні

	Мал шаруашылығының дамуына өз әлінше үлес қосып, «Шаңырақ» жауапкершілігі шектеулі серіктестігінің жұмысын жүргізіп отырған Жанайдар Жылқайдарұлы бүгінгі күні ел мен жердің ілтипатын иеленген жан. «Талдықорған жолдары» ЖШС-на басшылық жасап отырған ол облыс орталығының көшелері мен Үштөбе, Ақсу бағыттарындағы күре жолдарды қардан тазалауды мүлтіксіз атқарып келеді. Одан бөлек өзі өскен Мәмбет ауылындағы орта мектепке демеушілік жасап, қолдан келген көмегін тұрақты беріп тұрады. Соны ескерген облыстық білім басқармасы Жанайдар Егінбаевты «Жыл меценаты» деген атақпен марапаттады. Расында оның бәрі шынайы ықылас пен пейілдің өтеуі сияқты көрінеді. Алайда ауыл адамдарының ризашылығынан, елдің тілеуінен артық марапат болмайтынын жақсы ұғынады. Сондықтан да болар әкесінің қара шаңырағына жиі бас сұғады. Бауыры Тәкен Жылқайдарұлы тұратын үйді кейде құс қанаты талатын самғау биіктен бақылайды. Түтінінің түзу шыққанын Жаратқан Алладан сұрайды. Өйткені, бала күнінде армандаған ұшқыш болуға бүгінгі күні қол жеткізді. Себебі, «Автожир» деп аталатын тікұшақпен аспанда қалықтап жүру сүйікті ісі.

	– Бала күнімде алған беттен қайтпайтын өжет, қайсар едім. Бірбеткейлігімнің кесірінен әкемнен оңбай таяқ жейтінмін. Сол кез әлі күнге есімде. Түс кезінде басталатын сабаққа ертелетіп шығамын, бірақ Көкбастаудың өрінен сырғанақ ойнағанда сөмкемдегі сия сауытым төгіледі, дәптерім жыртылады. Бет-аузым айғыз-айғыз болып мектепке кешігіп барамын. Кейін сәл есейгенде Мәмбет ауылына көштік. Сондағы мектепте үздік оқушылардың алды болып, тәртібім түзеліп шыға келді. Мүмкін ес кіргендіктен болар, әлде, ұялдым ба екен, әйтеуір жақсы оқып кеттім. Сол күндерді қазір сағынам. Жас күнімнен аспанға ұшсам деп армандайтынмын. Соған қол жеткізгеніме екі жылдан асты. Екі кісілік тікұшағым бар. Рұқсат қағазын, ұшу тәртібін үйреніп алдым. Жасым алпыстан асқанда бала күнімдегі арманыма қол жеткіздім. Жер бетіне құс ұшатын биіктен қарау әркімнің қолынан келмейді. Өйткені, ұшақтың кішкене терезесіне ештеңе көрінбейтін болса, «Автожирден» бәрін көресің. Құстың жанында ұшып бара жатып, айналаға түгелдей көз саласың.

	Жасында аспанға ұшқысы келмейтін бала болмайтын шығар?! Менде аспандап ұшқан құс пен артына із қалдырып зымыраған ұшаққа қарап жатып, талай армандағанмын. Сол бала күнгі арманға енді қол жеткіздім. Оның үстіне «Автожирмен» ақырын пырылдап ұшып жүріп, жер бетіндегіні түгелдей мұқият көруге болады. Құлағыңның түбінен жел гулеп тұрады. Таудың бұрын байқамаған бейнесін бақылайсың, құз-жартастың қожыр-қожыр қойнауын көресің, өңірді тіліп түскен өзендердің үстінен өтесің. Төбе, көл астыңда қалады, құстар қатарласа қанат қағады. Жылдамдығы соншалық керемет емес, бірақ сағатына 50 километрді басып өтетін ұшуды 180 шақырымдық жылдамдыққа дейін көтеруге болады. Яғни, қалаған жылдамдықпен жүріп, 1-2 метрлік биіктен бастап, 3 километрлік қашықтыққа дейін көтеріле аласың. Өңірдегі таулардың бәрінен ұшып өттім.

	Қыстың күні суық болатыны белгілі, алайда, аспанға көтерілсең биіктікке қарай түрлі температура болады. Ауа қабаттарының әртүрлі болатыны соншалық, кейде 10 градус жылы қабатқа кездесесің. Соған қарап өзің ұшып келе жатқандай әсерде боласың. Өйткені, менің «Автожирім» түгелдей жабылмайды. Әдейі ашығын таңдағанмын. Оның әсері тіптен ерекше. Кәсіби ұшқыштар мініп көріп: «Мәссаған, сіз нағыз ұшатын құрылғыға мінген екенсіз. Біз сыртта не болып жатқанын білмейміз», – деп қатты таңғалды.

	ТҮЙІН: Ел мен Жердің игілігі үшін аянбай еңбек еткен Жанайдар Егінбаев Қазақстан Республикасының алдағы күндерде үлкен жетістіктерге жететініне сенеді. Себебі, қазіргі кезде шағын тікұшақ пен «Автожир» құрастырушылар елімізде көбейіп келеді. Соның өзі талай жанның арманына түрткі болатыны анық. Тұрмыстық әлеуеті артқан сайын қажетті технология халықтың қажетіне жарай түседі. Құдайға шүкір, қазір еліміз ол жағынан кенде емес. Жаңа технологияның тілін меңгеріп жатқандар бар. Әкесінің ақылымен механиканың қыр-сырына қаныққан Жанайдар Жылқайдарұлы соның айқын үлгісі. Өйткені, кезінде ел басына түскен бейнетті жеңуге ықпал еткен ол жұртпен бірге зейнет көріп отыр. Сөз соңында Мемлекет басшысы Нұрсұлтан Назарбаевтың ұстанған саясатына тоқталып, Астанада өтетін «Экспо-2017» көрмесі еліміз үшін үлкен мүмкіндік екенін де айта кетті. Себебі, көптеген жұмыс орнын ашатын көрмеден халқымыздың қажетіне жарайтын сәулетті ғимараттар қалады екен. Осыны байқап, біліп отырған жанға қалай көңілің жібімесін?!. Ол да әкеден қалған қасиет екендігі анық.



	Көк шегірткемен күрес

	Биылғы мамыр айының басында Үкіметтің селекторлық отырысын өткізген Премьер-министрдің бірінші орынбасары Серік Ахметов астық тұқымдастарына орасан зиян келтіретін көк шегірткемен күресті күшейтуді тапсырған болатын. Күллі Қазақстанның барлық аймақтарына таратылған сол тапсырманы мерзімінде орындау үшін АШМ жанындағы Агроөнеркәсіптік кешендегі мемлекеттік инспекция комитетінің Алматы облыстық аумақтық инспекциясының мамандары күн демей, түн демей еңбектенді. Зиянкестердің келтірер зиянының алдын алды. Қазіргі есеп бойынша енді шегірткеден келетін залал шамалы.

	Өткен аптаның ішінде облыстық аумақтық инспекциясының басшылығы Үштөбе қаласының маңына жүргізілген соңғы дәрі себу жұмыстарын қадағалап, шараның нәтижесін қорытты. Жол бастап шыққан инспекция бастығы Серік Ақанов әңгімені жалпы шегірткенің түрі мен табиғатынан бастады.

	– Негізінен ғылымда «Ұшқыш шегіртке» (Locusta migratoria) деп атала-тын шегіртке ұзындығы 6 сантиметрлік, түрі сұрғылт не көкшіл-бурыл түсті болып келетін жәндік. Бұның 200-дей тұқымы бар. Шегірткені ғалымдар екі топқа бөледі. Топтанып жүруіне байланыстты «үйірлі» және «саяқ» деп атайды. Оның ауылшаруашылық саласына ең зияндысы «үйірлісі». Қанаттары шығып, ұша алатын халге жеткенде бұлар бірлесіп, топтанып, қоныс ауыстыра бастайды. Дәл осы кезде ұшатын шегіртке аса қауіпті болып кетеді. Себебі, жолында кездескен шөп атаулыны қырқып кете береді. Тіпті, өзен-көлдің айналасында қамыстың жапырағын жалмап, өзегін ғана қалдырады. Ал, саяқ шегірткелер өзі өскен аумақта тіршілік етіп, «тыныш» өмір сүреді. Оның екеуіне де мемлекеттен арнайы қаржы бөлінеді. Үйірлі шегірткенің көзін жоюға республикалық бюджеттен қаржы бөлінсе, саяқ шегірткенің түбіне облыстық бюджеттен алынады.

	Жалпы шегірткемен күрес ғасырлар бойы жүріп келе жатқан шара секілді. Бұны діни кітаптардан оқып білуге болады. Өткен ғасырдың ішінде Кеңестер одағы мұнымен күресудің жүйелі тәсілін жүргізген. Біздің мекеменің мұрағатынан 1947 жылы жазылған еңбектер табылды. Онда шегірткенің ұшатын жолы анық көрсетіліп, қонатын орындары белгіленген. Бұрынғы Семей, қазіргі Шығыс Қазақстан облысының Аягөз ауданында Ақтоғай теміржол бекеті бар. Сол бекетке жақын тұста бір кездері «Овцевод» деп аталған қой шаруашылығы болған. Біз сол жаққа жылда барамыз. Осыдан 200 шақырымдай жерде. Одан ары жері сулы, сазды, қамысты, қоғалы болып келетін жазық алқап жатыр. 3 мың, 4 мың гектар жерді алып жатқан шабындық. Сол жерде шегіртке пайда болады да бір айдың ішінде айналасын опырып жеп, қара топырағын шығарады. Қамыстың жапырағынан әлденген шегіртке бізге қарай, облыс аумағын бетке алып ұшады. Матай, Молалы арқылы Талдықорғаннан асып өтеді. Қиялап ұшып, ылғалды, құнарлы жерлерді басып, Жаркент жаққа асады. Одан Ілені жағалап, Қытайдың аумағына өтіп кетеді. Тілсіз, санасыз саналатын жәндіктің мұндай айналмалы жолын біз ойдан шығарған жоқпыз. Әлгі мұрағаттан табылған зерттеу еңбекте осының бәрі нақтыланып, сызбалар арқылы дәлелденіп жазылыпты. Сөйтіп, біздің 1947 жылғы әріптестеріміз, ағаларымыз осындай таптырмас еңбекті кейінгі ұрпаққа қалдырыпты. Бұдан бөлек, Балқаштан шығатын тағы бір жолы бар. Оны да әлгі еңбектен оқып білдік. Арнайы зерттеу жүргізген белгісіз адамның жазбасы бізге көмекші болды. Сол арқылы зиянды шегірткенің жолын кесіп, залалын тоқтатқанымызға 7-8 жыл болып қалды. Яғни, өтуі мүмкін деген жерлерге арнайы ұшақты бөгет ретінде қоямыз. Өйткені, көбіне күн батқан соң ұшатын шегірткенің келе жатқанын білгенімізбен қашан өтетінін білу мүмкін емес. Сол себепті, арнайы техника шегірткенің жолына дәрі сеуіп өтеді. Ондайда облыс аумағында химиялық өңдеу жұмыстарын жүргізетін «НАК ҚазАвиа» жауапкершілігі шектеулі серіктестіктің шағын ұшағы таптырмас көмекші саналады.

	Шынында да жер бетінен 3–5 шақырымдық биіктіктен ұшып өтіп, зиянкестердің жолын қиятын «Х-32 БЕКАС» маркалы ұшағы ауыл шаруашылығы үшін таптырмас көмекші екен. Жаңа техниканың тілін меңгерген ұшқыш Вадим Лукиннің айтуынша, екі адамдық шағын ұшақтың жылдамдығы сағатына 110-120 шақырым.

	– Химиялық өңдеу жұмыстарын жүргізетін ұшақтың дәрі себу аумағы 100 метр. Егер жанама жел соғатын болса дәрі 130-150 метр жерге жайылған шегірткенің көзін жояды. Себілетін 100 литр сұйықтықты ұшақтың арнайы ыдысына құйып көтерілеміз. Ол шамамен 500 гектарға жетеді. Осының өзі зиянкестің бір үйірін баудай түсіруге септігін тигізеді. Айналдырған 25–30 минуттың ішінде 450–500 гектар жерге дәрі сеуіп шыға аламыз. Өйткені, соққан желдің көмегімен қосқанда «Х-32 БЕКАС» сағатына 120 шақырымды басып өтеді.

	Дәрі шашатын аппараттың химиялық сұйықтық себетін 4 көмейі бар. Оның әрбір зырылдауығы қарсы соққан желдің күшімен минутына 6 мың рет айналып, шегірткенің дәрісін ұсақ тамшыларға бөліп шашады. Жердегі адамға сұйықтықтың бу секілді көрінетіні сондықтан. Ал, әрбір шүмектен шыққан сұйықтық айналасы 50–70 метрлік жерге жетеді. Аппараттың қысымы 3,5-4 атмосфераға тең. Бұл сұйықтықтың алысқа жетуі үшін алдын ала қойылатын мөлшер. Әрбір отомайзердің ішіндегі тетіктер арқылы шығатын химиялық сұйықтық алдымен көзі үлкен тор арқылы шығады да, артынан көзі жіңішке тормен шашылады.

	Жерден 3-5 метрлік биікте ғана жұмыс істеуімізге негізінен желдің ықпалы бар. Өйткені, одан сәл жоғарыда соғатын желдің қуаты шашылған дәрінің жерге біркелкі жайылып түсуіне кедергі келтіреді. Егер ауа-райы жақсы кезде, яғни, жел мүлде болмаған жағдайда әрі ауаның ылғалдығы басым кезде дәрі шашылған жердің үстіне сұйық тұман пайда болады. Бұл химиялық өңдеу жұмысының дұрыс жүргізілгенін білдіреді. Сондықтан да біз дәрі себу жұмыстарын көбіне кешкісін не таңертең жүргіземіз.

	Ұшаққа қажетті техникалық қосалқы бөлшектерді, жанар-жағармайды, қызметкерлердің уақытша тұрағын, азық-түлікті алып жүретін арнайы автокөлігіміз бар. Алдын ала жоспарланған аймаққа ұшақты автокөлік жеткізеді. Яғни, «Х-32 БЕКАС» ұшағы оңай жиналады, тез құралады. Бұл зиянкестер таралған аумақты химиялық өңдеуден өткізуге септігін тигізеді.

	Зиянкестің көзін жою жұмыстарына «НАК ҚазАвиа» ЖШС-ның ұшақтарынан бөлек автокөліктер пайдаланылады. Ал, ұшақтардың қызметін ҚР Ауыл шаруашылығы министрлігі Агроөнеркәсіптік кешендегі мемлекеттік инспекция комитеті өткізетін тендерден ұтып шыққан компания ұсынады екен. Яғни, мемлекеттің бөлген қаржысының басым бөлігі ұшақ жалдауға жұмсалады. Алматы облыстық аумақтық инспекциясының мамандарының деректеріне қарағанда биыл ауыл шаруашылығына зиян тигізетін аса қауіпті жәндіктер қатарына жатқызылған үйірлі шегіртке тектестерге қарсы химиялық өңдеу жұмыстарын жүргізуге республикалық бюджеттен 46,3 миллион теңге бөлінген. Ал, 88,1 миллион теңгеден астам қаражат 14264 литр химиялық препараттарды алуға берілген.

	– Биылғы жылы саяқ шегіртке көбейіп кетті. Бұл жылдың ерекшелігі бо-луы керек. Негізі табиғатта бар-жоғы 1 жыл ғана өмір сүретін шегіртке күздің күні жерге қуыршақ салады, яғни, құйрығын жерге сұғып, дернәсілін арнайы сұйықтықтың қоршауына орналастырады. Жәндік болса да шегірткенің жаратылысы ерекше. Күзде салынған қуыршақтан көктемде 40 шақты шегіртке шығады. Оның үстіне күздің күнінде қатты қопсытылған топыраққа саусақ тығу мүмкін емес. Ал, шегірткенің нәзік құйрығы 2-3 сантиметрлік жерге оңай кіреді. Осының өзі шегірткенің тұқым салудағы жанкештілігін көрсетеді. Көбіне ұзын өзендердің жағалауына жақын ұшып өтетін шегіртке кейде судың бетін жауып қалады. Ондайда балыққа жем болады. Негізі Алла Тағала ешнәрсені себепсіз жаратпаған. Жаңағыдай қамыстың жапырағына қонып, көкке сұғынған қалың шегірткені жайын секілді үлкен балықтар жем қылады. Онда да қамыстың түбірін құйрығымен бір соғып қалғанда шегіртке сау етіп судың бетіне төгіледі. Сол сияқты мал шаруашылығының да зиянкестің жолын кесуге септігі молынан тиеді. Шегірткені әсіресе қой жарықтық сүйсіне жейді. Көктемгі қара суықта жұқа топырақтың бетіне шыққан дернәсілдерді жайылған мал бір жем қылса, кейіннен қалың үйірге айналып, шөпке қонғанда қой тағы да сүйсіне жейді. Сөйтіп, тұяқты қой оңай семіреді әрі дәнді дақылға келуі мүмкін зиянның алдын алады. Яғни, тепе-теңдікті табиғаттың өзі сақтайтын. Қазір елімізде малдың саны азайып кетті де зиянкестерден келетін залалдың мөлшері артты. Мал шаруашылығының керекті екендігін халық енді-енді ұғына бастады. Одан бөлек бұрынырақта еліміздің барлық өңірлеріндегі бос жатқан жерлер жыртылып, егістіктерге дайындалатын. Топырақ қабаты аударылған сайын шегірткенің дернәсілдері шығып қалатын не тереңге кететін. Ондай қуыршақтан шегірткенің шығуы қиын.

	Алматы облысында 20–22 миллион гектар жер бар. Тау-, тасын қосқанда. Соның бір миллион гектары ғана егістікке пайдаланылады. Қалғаны шабындық, жайылым. Республикалық бюджеттен облыстағы үйірлі шегіртке тектестермен күрес үшін 250 гектар жерге химиялық өңдеу жұмыстарын жүргізуге қаржы бөлінген. Оның ішінде 118,9 мың гектары итальяндық шегірткенің қонысы есептелсе, 61,2 мың гектары азиялық көк шегірткеге тиесілі. Бұдан бөлек облыстық бюджеттен зиянды саяқ шегірткелерге қарсы химиялық өңдеу жұмыстарын 37,0 гектар жерге жүргізу үшін 35,0 миллион теңге бөлінген. Аталған сома түгелдей зиянкестерден келетін залалдың алдын алуға немесе зиянкестердің көзін жоюға жұмсалады. Республикалық бюджеттен бөлінген қаражатты облыстық ауылшаруашылық басқармасы қадағалайды, облыстан берілген қаржыны ҚР Ауыл шаруашылығы министрлігі Агроөнеркәсіптік кешендегі мемлекеттік инспекция комитетінің Алматы облыстық аумақтық инспекциясы бақылайды, – дейді аумақтық инспекция бастығы Серік Ақанов.

	Жалпы шегіртке тектес зиянкесткердің Алматы облысындағы жүретін жолын, қоныстанатын аймағын «Республикалық фитосанитариялық диагностика және болжамдар әдістемелік орталығының» облыстық бөлімшесінің мамандары іздеп табады екен. Мысалы, биылғы жылы бөлімше мамандары аса қауіпті шегіртке тектестердің таралуына 1 миллион 196 мың гектар жерде зерттеумониторинг жұмыстарын жүргізіп, шегірткелердің 418,7 мың гектар жерге қоныстанғанын анықтады. Соған байланысты егістік алқаптарға, шабындық жерлерге, мал жайылымдарына аса зор зиян келтіретін шегірткемен күрес науқанына «НАК ҚазАвиа» ЖШС-ның 8 ұшағымен 205,5 мың гектар, «Фитосанитария» республикалық мемлекеттік мекемесінің 5 атомайзерлік бүріккіш техникасымен 13.1 мың гектар және «Фитосанитар» өсімдіктерді қорғау жөніндегі агрофирмасы 20 тракторлық бүріккіш техникасымен 31,3 гектар жерге химиялық өңдеу жұмыстарын жүргізді. Шегірткені итальяндық прус тұқымы қоныстанған 188,9 мың гектар жер толық өңделсе, азиялық шегірткеге қарсы жоспарланған 61,2 мың гектар жердің 44 мың гектары химиялық өңдеуден толық өтті. Қалған жоспарланған жұмыстар Балқаш, Алакөл, Сарқан, Еңбекшіқазақ аудандарында жалғасуда.

	Жалпы алғанда шегіртке тектес зиянкестердің жаппай таралып, ауылшаруашылық жерлеріне айтарлықтай зиян келтіруі көптеген жағдайларға байланысты. Биылғы көктемнің жай шығып, ауа-райының құрғақ, түнгі уақыттардың салқын болуы екпелі дақылдарға да, табиғи шөптерге де қолайсыз болды. Көктемгі құрғақшылықтың салдарынан шөл және шөлейт аймақтарда өсетін өсімдіктер тез қурап, шегіртке шөлді, далалы жерлерден ылғалды, көгалды болып келетін ойпаңдау, сулы жерлерге және жол бойларына қарай жылжыды. Мұндай жағдайлар Жамбыл, Іле аудандарында орын алыпты.

	– Өткенде Балқаш ауданын аралап қайттым. Іле өзенін жағалай қоныстанған Балқаш ауданының басым бөлігі шабындық пен жайылым. 5-6 мың гектар күріштігі бар. Қалғанында түгелдей мал жатыр. Ертелетіп шыққанбыз, таңғы сағат 8.00-де бірден аудан әкіміне бардық. Сөйтсек, әкімі далада ауылаймақтардың әкімдерін алдына жинап: «Шегірткеге қарсы күреске ел болып ат салысайық. Малшылар көрген, білгенін сіздерге жеткізіп тұрсын. Сол арқылы шегірткенің жүрер жолын, өтер орнын біліп отырайық. Қай жерде, қанша екенін бізге жеткізсе бірден ұшақ жібереміз. Әйтпесе, шабындықтар мен жайылымның қалың шөбінен айырылып қалу қаупі басым. Осыны ауыл тұрғындарына дұрыс жеткізіңіздер!», – деп тұр екен. Міне, жергілікті билік өкілдерінің осындай жұмыстарының арқасында биыл шегірткемен күресті дұрыс аяқтадық. Негізі зиянкестен келетін шығынның қандай болатынын халықтың өзі де ұғынды. Сондықтан да химиялық өңдеу жүргізуге барынша көмек береді. Оның үстіне дәрі шашылған жайылымға малдың түспеуін де қадағалап отырады. Сөйтіп, дәл осылай селбесіп өмір сүру біздің жұмысымызға да көп көмегін тигізеді, – дейді Серік Ақанов.

	Премьер-миинстрдің бірінші орынбасары Серік Ахметов мамыр айында өткізген селекторлық отырыста: «Шегіртке әрбір он екі жыл сайын көбейіп кетеді. Биылғы жыл сондай жылға дөп келеді. Өйткені, тура 2000 жылы көк шегіртке егістіктер мен жайылымға елеулі шығын келтіргенін ешкім ұмыта қойған жоқ», – деген еді. Осындайда халқымыздың «жаман айтпай жақсы жоқ» деген сөз еске түседі. Шынында да биылғы жыл шегіртке тектес зиянкес үшін қолайлы болды. Көктем құрғақ, жаздың басы жауынды өтті. Алайда алдын ала дайындықтың, мамандардың тынымсыз жұмысының арқасында шегірткемен күрес шаралары облысымызда сәтті аяқталды. Оған шалғайдағы ауыл тұрғындарының да қосқан үлесі мол.



	Еңбектен тапқан бақытын

	«Қолы қимылдағанның аузы қимылдайды» деген сөз ғасырлар бойы қолынан келетін кез келген істен тартынбаған ата-бабамыздан қалған. Оның үстіне, еңбек еткен адамның ғұмыры ұзақ, көңіл-күйі көтеріңкі, ұйқысы тыныш, тәбеті жақсы болады. Себебі, тынымсыз қозғалыс қан айналымын жақсартып, ойлау жүйесін ширатады, сергектікті оятады. Сондықтан да болар көпшілік өзі сүйетін салада еңбектенгенді ұнатады.

	Талдықорған қаласына қарасты Еркін ауылында Ақынбек Ахметов есімді қария тұрады. Балалығы екінші дүниежүзілік соғысқа тұспа-тұс келген ақсақал бозбала шағынан бастап еңбектің қазанында қайнап, зейнеткерлікке шыққанға дейін тынымсыз жұмыс істеген. Тіпті, ол кісіні күні-түні еңбектенген деуге болады. Себебі, әке соғыста, шеше ел басына төнген нәубеттің зардабынан қайтыс болып, жетім қалған Ақынбек әжесінің қолында тәрбиеленеді. Сол тұста ауыл мен қалаларда оң-солын тани қоймаған балалар мен ерінің жолын тосқан әйелдер: «Бәрі де соғыс үшін!» – деген ұранның жетегімен бар ауыртпалықты көтеріп, егістік даласында, шабындықтарда, бау-бақшаларда бел жазып, демалмастан жұмыс істеген еді. Барша халықтың басына түскен соғыс бесіктегі баланы ерте есейтті, жасы келіп еңкейген кәріні еңбек диірменіне салып ширатты.

	Зейнеткерлік жасына шыққан соң да қоғамдық істен тыс қалмаған Ақынбек Ахметов «Еркін» ауылындағы ақсақалдар алқасын басқарды. Жасының ұлғайғанынан көзінің көруі нашарлап кеткен ақсақал қазір үйде. Бәйбішесінің сүт қатқан шәйін іше отырып, бала күнінде қолы жетпеген қазақтың қара өлеңіне ара-тұра қалам тербейді, ойына келген тіркесті қойын дәптеріне жазып қояды. Сөйтіп, көңіл түкпірінде жатқан қызығушылығын қанағаттандырады.

	– Мектепті тоғызыншы сыныпқа дейін оқыдым. Одан ары қарай тіршіліктің түйткілімен оқи алмай қалдым. Киім-кешегім жоқ, жағдай ауыр болды. Сосын 15-16 жасымда оқуды біржолата тастап, колхоз жұмысына белсене кірістім. Ол кезде қазіргі «Еркін» ауылы «30 жылдық Қазақстан» колхозы деп аталатын. Алғашында қатардағы қара жұмысшы болып кірдім. Себебі, нан табу керек еді. Ауылда еркек кіндік аз. Көбі соғыстан мүгедек болып оралған. Жұмыс қолы қат кез. Сондықтан да болар мені колхоз жұмысына бірден қабылдады. Таңның атысынан кештің батысына дейін тырбанып жатқанымыз. Ол кезде нақты уақытпен ғана жұмыс істеу деген жоқ. Түскі асқа жарты сағат беріледі, одан кейін қараңғы түскенше қолдан кетпен, күрек түспейді. Сөйтіп жұмыс істеп жүріп, жағдайым аздап түзеліп, өз-өзіме келгенде кешкі мектепте оқыдым, одан кейін ауылшаруашылық техникумын бітірдім. Білімді жетілдіру мақсатында институттың сырттай бөліміне құжат тапсырдым. Алғашында аздаған жүрексіну болды, дегенмен құдай оңдап түсіп кеттім. Алайда жоғары оқу орнын тұрмыстық жағдайға байланысты орта жолдан тастауға тура келді. Себебі, ауылда кәрі шешем мен сессияға кеткен сайын жалғыз қалады. Өйткені әлі үйленбегенмін. Мені сол жағдайға жеткізген әжемнің күйін көрдім де оқымай-ақ қояйын деп шештім. Себебі, ақ сүтін бермесе де арқасына салып баққан шешем еді. Өзім оқуға кетіп, бұл кісіні жалғыз жәутеңдетпейін деген ойда көкейімнен кетпеді. Қойшы, ауылдағы жұмысыма шындап кірістім. Берген тапсырманы тап-тұйнақтай етіп орындап, ерінбей еңбек еттім. Соның арқасында басшылықтың көзіне іліндім бе, жоқ әлде құдайдың бергені ме, әйтеуір, қызметте біртіндеп көтеріле бастадым.

	Сол бала күнімнен араласқан еңбектің арқасында осы күнге дейін аядай ғана Еркін ауылынан алысқа ұзап шықпаппын. Одан жаман болдым дей алмаймын. Себебі, менің қатарларым ана жерде бір, мына жерде бір жұмыс істеп жүрді. Олар секілді ауылдан алыстап кетуге мүмкіндігім болмады. Оның үстіне, жұмысым өз көңілімнен шығатын, қатардағы жұмыскерден кейін есепші болғанмын. Бригадиріміз Жұмағали Нұрбеков деген кісі еді. Маған қолқа салып, жанына көмекші ретінде есепші қылды. Онда халықтың еңбеккүнін есептеп, жалақы жазамыз. Кейде ақша келмей қалатын кездер болады, ондайда айлықтың орнына 2 келіден бидай жазып беретін. Халықтың тұрмысы нашар, сол бидайдың өзіне әжептәуір байып қалатынбыз. Соғыстан кейінгі 50-ші жылдар, 60-шы жылдардың бас кезінде әлеуметтік ахуал тіптен төмен еді. Кейіннен колхоз-совхоз болып құрылып, жағдай біршама түзелді.

	Есепшіліктен кейін бригадир, басқарма, бас агроном қызметтерін атқардым. Әрине, барлығын өзім ғана атқардым дей алмаймын. Себебі, колхоздың басты бағыты ұжымдаса еңбектенуді талап етеді. Сондықтан біздің ұжымның атын Талдықорған қаласын жеміс-жидекпен, көкөніспен қамтамасыз еткендігіміз шығарды. Онда да қала басшылығынан түскен тапсырысты артығымен және мерзімімен бұрын орындадық. Сөйтіп, қаланың сауда орындары мен базарлары біздің колхоз өндірген көкөніспен самсап тұратын. Оны көрген сайын көкірегімде істеген ісіңнің нәтижесін алғандай бір қуаныш сезімі оянатын.

	Ол кездегі халықтың ниеті де, пейілі де, құрметі де жақсы еді. Соғыстан аманесен келген еркектердің бәрі жұмысқа барын салады. Өйткені, оқ пен оттың ортасынан келгендер өмірдің, тіршіліктің, еңбектің қадірін жете бағалайтыны көзге анық көрініп тұратын. Одан кейінгі жылдарда жастардың көбі қалаға аттанып, ауыр еңбектен қаша бастады. Өткен ғасырдың 80-ші жылдарының соңына таман елдің көкейінде әйтеуір жалақы алсақ болды деген ой қалыптаса бастады. Бұның бәрін басқарма болып тұрғанда анық байқадым. Басында жұрттың ойлағаны жер бетінде жұмақ орнату еді. «Коммунизм» деп аталған сол ұғым талайдан белсенділікті талап етті. Одан кейін сол 80-ші жылдардың соңында біздің шаруашылықтың жұмысы тоқырай бастады. Жыл сайын табысты болып тұрған колхоз бірлестігінің күтпеген жерден мұндай күйге түсуі көпшілікті ойландырды. Сосын: «Бұл өзі, қалай болды?» деп ойланамын. Әйтпесе, Еркіннің шығысында орналасқан шаруашылықта керекті техника баршылық. 30-40 трактор, 10-нан астам жүк көлігі бар. Соқа, тырмақ, сеялка секілді қосымша құрылғылар да жетерлік. Жанар-жағармай есепсіз. Соның өзінде жұмысымыз бірте-бірте тұралап кетті. Сөйтсем көп нәрсе халықтың ниетіне байланысты екен. КСРО тұсында: «Коммунизм кезінде мүмкіндігіңше жұмыс жасайсың, керегіңше аласың!», – деген ұран жалаулатылып жатушы еді. Соны басқаша түсінген кейбір басшылар көбірек қарпып қалуға тырысты, оны көрген, білгендердің де ойы бұзылды. Ал, бүгінгі күні әркім өзі үшін еңбектенеді. Сол себепті еңбегінің нәтижесін, қадірін жақсы біледі. Соңғы 20 жылдың ішінде тәуелсіз Қазақстан Республикасының ғасырға бергісіз даму жолынан жылдам әрі зор қарқынмен өтуі жүйенің дұрыс түсіндірілгенінен деп есептеймін. Оның үстіне, біздің басшылықтың ұстанған бағыты дұрыс еді, оған халықтың әл-ауқаты өскендігі дәлел бола алады. Ел тыныш, болашақ жарқын болуы үшін әлде де тынбай еңбектенуіміз, қоғамдағы жағымсыз әдеттерден арылуымыз керек-ақ. Соның бірі – парақорлық, жемқорлық. Одан құтылудың жолы – адал еңбектену. Бір жапырақ нанның өзін адал жеу. Ал, жұмыс істегісі келетіндер үшін кез келген жұмысты еңсеру оңай, еңбектенгісі келмейтіндер қашанда сылтау іздеп тұрады. Сөйтіп, жеңілдің астымен, ауырдың үстімен жүргісі келеді. Ондайлар бұрын да болған, қазір де бар. Ол кезде атпен жүреміз. Жұмысқа шықпай қалғандардың үйіне келіп, дауыстап шақырамыз. Іштен: «Балам ауырып қалды», «Нан жауып жатырмын», «Кір жуып жатырмын», – деген сылтау естіледі. Амалсыз жағдайына қарайсың, болмаса еңбеккүнін қысқартамыз. Сөйтіп, қоғамның алға жылжуына күш салушы едік.

	Жемқорлық, парақорлық індеті баяғыдан бар дүние ғой. Әлі күнге жоғалмай отыр. Сол туралы ертеден келе жатқан аңызға бергісіз оқиғаны айтып берейін. Осы Еркін ауылында Есберлінің төрт баласының ұрпақтары тұрады. Ертеде Есберлі деген кісі қайтыс болған соң төрт баласы да әкеден қалған үлкен үйге иелік етуді ойлайды. Өзара таластан түк өнбесін түсінген олар ақыры Құғыл бидің баласы Майлыбай деген биге барады. Тамақ ішіп болған соң Майлыбай би:

	– Балалар не шаруамен жүрсіңдер? – деп жөн сұрайды. Төртеуі жағдайды айтады. Сөйтсе Байназар деген үлкен баласы үйге кірерде болыстың бәйбішесінің қойнына бір көйлектік матаны тығып: «Жеңеше, бір ауыз сөз»,– деп кетіпті. Әңгімені естіп отырған бәйбішесі:

	– Мына Назар қайным Есберлі атамыздың балаларының ішіндегі қаратұяқ болып қалған, елге абыройлы, жұртқа жан-жақты жігіт болды ғой, – деп құйқылжытып, биге қарата астарлы сөз айтады. Сол сөз көмек болып, Майлыбай би төртеуіне:

	– Әй, «...қолыңа жақса сақа қой» деген. Үш үй – бұлтақ, үлкен үй – ортақ. Үлкен үй – бәріңнің үйің. Мынау Назар араларыңдағы үлкенің, естиярларың екен. Мен үлкен үйді осы Назарға берейін, – деп билік етеді. Қалғандары:

	– Билігіңізге құлдық! – деп Майлыбайдың төрелігіне көніпті. Сондықтан «берген перде бұзады» дегендей ертеден бар дерттен құтылу оңай шаруа емес. Оны бірте-бірте жоярымыз анық. Қазір радио, телеарналардан парақорлықтың жолы қиылды деген хабарларды естігенде: «Е, оның бір жолата құрып кетуін ұрпағымыз, немере, шөберелеріміз көреді екен», – деп іштей ойлап қоямын.

	Ақынбек Ахметов – қарапайым еңбек адамы. Сондықтан да болар өзіндік пайымы, дүниетанымы қалыптасқан. Өзін еңбек тәрбиелегенін жиі айтады. Рас-ақ. Ал, адамды адам еткен еңбек екенін ертедегі ғұламалар айтып кеткен. Қазақ ақын-жазушыларының көпшілігі мақал-мәтел шығарумен де айналысады. Бір ғана: «Еңбек бәрін жеңбек», – деген тәмсіл соның дәлелі.

	Бізбен тілдескен Ақынбек Ахметов ақсақалдың өлең жазатынын әңгімеміздің басында айттық. Қария жақында имандылық тақырыбында терме жазып, Қазақстан мұсылмандары діни басқармасы жариялаған байқауға жолдапты. Қария: «Термем бәйге алса алар, алмаса, халықтың қажетіне жараса болды», – дейді.





СҰХБАТТАР


	«Президент – Жалғыз»

	Қазақстан Республикасының Президенті Нұрсұлтан Әбішұлы Назарбаевтың өмірбаяны, еңбек жолы қалың көпшіліккө жақсы таныс. Оның қайраткерлік бейнесі алыс-жақын шет елдерге де танымал. Әркім Елбасын әр қырынан танитыны тағы бар. Әр күні тынымсыз өңбек пен түрлі кездөсулерге толы мемлекет басшысының азаматтық, адамдық бейнесін журналистер қауымы өзінше көреді, өзінше таниды. Тіпті өзіншө ой қорытады деуге болады. Сондықтан да газетіміздің «Елбасы» айдарында белгілі журналист, Қазақстан Журналистер одағының төрағасы Сейітқазы Матаев Елбасының баспасөз хатшысы болған күндерінен сыр суырады.

	– Сіз ел президентінің баспасөз хатшысы қызметін атқардыңыз. Бұл кезең Қазақстан өз тәуелсіздігін жаңадан жариялап, жаңа қоғамдық даму үрдістерін қарастырып жатқан тұс еді. Осы жылдар ішінде нұрсұлтан әбішұлын қай қырынан тани алдыңыз?

	– Өмір деген қызық қой?! Мен Қарағандыда «Известия» газетінде жұмыс істеп жүргенімде баспасөз хатшысы деген қызмет жайлы деректен аса хабардар емес едім. Бір күні маған күтпеген жерден телефон соғылды. «Осылай да осылай, сізбен Елбасы кездескісі келеді, Алматыға келе аласыз ба?», – деді маған бейтаныс дауыс. Мұндай ұсыныстан бас тарту мұмкін емес еді. Өйткені, жаңа-жаңа тәуелсіздік алып жатқан мемлекетіміздің басшысымен тілдесу әркімнің көкейінде бар нәрсе. Сондықтан келісім беріп, Алматыға жол тарттым. Президент мені кешкісін кабылдады. Тура 1991 жылғы қазаннын 10 күні болатын. Ол кезде Нұрсұлтан Әбішұлы Қазақстан Республикасының жаңа сайланған Президенті. Таныстық. Кездесуде:

	– Мен сізбен бұрын кездеспегенмін, – деп өзімді таныстыруға тырыстым. Сөйтсем ол кісі:

	– Сізді сыртыңыздан жақсы білем. Біздің аппаратқа жұмысқа шақыртсақ деген ойымыз бар. Қалай қарайсыз? – деді.

	– Қарағандыдағы жағдайым жаман емес. Өзім газеттемін, жолдасым облыстық телеарнада. Балаларым балабақшада. Пәтерім бар, бәрі жақсы. Қарағандыда тұрып жатқаныма он жылдай болды. Қаланың өзі ұнайды. Алматыда білім алғанмын, – деп ойымды жасырмай ашық айттым.

	– Желтоқсанның 1-і күні жалпыхалықтық Президент сайлауы өтеді. Маған сіздің көмегіңіз керек! – деген жауап болды Президенттің айтқаны. Мен бірден келісім бердім. Сөйтіп, сол күні мені қызметке алу туралы бұйрық шығарды. Келесі күні Мәскеуге ұшып кеттік. Қазір ойлап отырсам соның бәрі аяқ астынан, жедел болыпты. Содан жұмысқа белсене кірісіп кеттім. Маған ол кісінің ең бірінші ашықтығы, бүкпесіздігі ұнады. Соның алдында Қарағандыға келгені бар. Шахтерлардын наразылығына өзі қатысып, ашық сөз сөйледі. Сонда қарапайымдылығына, көрегенділігіне, ашықтығына таң қалып едім. Енді, жақын арадан Елбасының кісі жатырқамайтынын көріп, одан сайын тәнті бола түстім. Сөйтсем, өзі іс-тәжірибеден өткен шахтерлердің, металлургтардың тыныс-тіршілігін жақсы біледі екен. Сонда Қарағандыдағы «Қарағандыкөмір» кәсіпорнының алдында кеншілердің ойын, талаптарын тыңдап, лайықты жауап берген-ді. Соның бәрін біле жүріп, көкейімнен: «Қара жұмысты басынан өткерген адам, мемлекет басқару ісін қалай жүргізеді екен?», – деген сұрақ кетпейтін. Ақыры, дәм тартып, ол кісінің жанында жүріп, өзімді толғантқан сауалдарға жауап тапқандай болдым. Сөйтсем, Президенттің ішкі қуаты, көрегенділігі, парасат-пайымы алдыға қойған мақсатын орындауға ықпал етеді екен. Тіпті, кез келген адамды өзіне тартатын харизмасы ерекше деуге болады.

	– Қарапайым халық президенттің жұмыс жоспары үздіксіз сапарларға ұласып жататынынан хабардар. Жалпы, жол жүрудің өзі үлкен қуатты қажет етеді. сіздіңше, елбасы жұмыс бабымен жолға шығуға күй таңдай ма?

	– Әрине, кез келген жұмыстың өзіндік қиындығы болатыны анық. Негізі, шағын ұжымды, мекемені басқарудың өзі оңай емес. Ал, мемлекеттің болашағын, түсірер табысы мен пайдасын, өркендеуі мен дамуын ойлау орасан қуатты, үлкен сабыр мен салмақтауды талап етеді. Дегенмен, шын ниеттенген адам ғана нақты нәтижеге жететінін өмір көрсеткен. Сондықтан президенттік қызметтің алғашқы жылдары Нұрсұлтан Әбішұлына оңай болды дей алмаймын. Есесіне, жұмысы өте ауыр, қиын болды. Бірақ әрбір Президент дәл осылай жұмыс істеуі керек. Ол жағынан келгенде Нұрсұлтан Әбішұлы еңбектен қашқан емес. Әуелі қарамағындағылар ол кісінің жұмыс істеу әдетіне шыдай алмай, әбден титықтайтын. Әсіресе, түрлі келісім-шарттарға қол қою, өзге мемлекеттерге күнделікті қатынаудың өзіндік қиындықтары ауыр тиетін. 1991-1992 жылдары бізді өзге мемлекеттер жаңадан тани бастады, қабылдай түскен уақыт еді. Өзге елдердің басшылары бізге келіп жатса, біздің Президент өзге мемлекеттерге жиі шығатын шақ. Сонда Елбасы арнайы кесте бойынша жұмыс істеуді әдетке айналдырды. Онда да мысалы, Францияға жол түсіп тұрса, міндетті түрде көршілес Италияға бару керек. Өйткені, қазақтың әлгі бір сөзі бар ғой: «Апамдікіне де барайын, тайымды да үйрете келейін», – деген. Дәл сол секілді, бір бағытқа жинақталған жұмыстарды тындыра жүру Нұрсұлтан Әбішұлына үйреншікті әдет болатын. Яғни, бір мемлекетке барған соң, сол маңдағы өзге де мемлекетке әлемнің тура орталығында, Орта Азияның кіндігінде Қазақ елі бар екенін таныстыра жүру кезек күттірмес мәселе-тін. Осындай сапарлар кезінде уақыттың тығыздығынан түрлі құжаттарға қол қою, елдегі мәселелерді де біліп отыру үшін Елбасы, ұшақта жұмыс істейтін. Оның да өзіндік ауырлығы бар. Бірақ соның бәріне қарамастан тынымсыз еңбек ететін. Бір қызығы, қол қою, қаулы шығару секілді жұмыстардың басым көпшілігі Президенттің жанынан бір күн де қалған емес. Ілесіп қатар жүрді деуге болады. Көлікте келе жатсын, ұшақта болсын, Елбасының кезек күттірмес істері алдынан шығып тұратын. Телефон бар. Соның бәріне уақыт табудың өзі үлкен қажырлылықты, еңбекқорлықты талап етеді. Мұндайда ішкі қуаттың толастамауы бірден-бір қажет екенін көпшілік жақсы біледі. Президенттің тынымсыз еңбекқорлығына Қарағандыдағы кен байыту өндірісінен өткен тәжірибесі көп көмектескен секілді. Қанша айтқанмен, кеншінің ширауы, металлургтің шынығуы адамның бойында қалады екен. Енді ойлап қарасаңыз, ауыр жұмыстан пісіп-жетілген адамның кез келген еңбектен тартынбасы анық. Дегенмен, Президенттің жауапкершілігі, міндеті аса көп. Кейде екеуара сөз арасында мемлекет басқарудың қиындығын тұла бойымен сезініп жүргенін айтып қалатын. Ондайда:

	– Шалғайдағы бір ауылда тауықтың сирағы сынатын болса, оған да Прези-дент жауап береді, – деп айтып отырады. Оның үстіне, Елбасының оққағарлары ешқашан жанынан шықпайды. Олар тіпті, жанынан бір елі қалған емес. Ал, Президент те адам ғой. Жеке қалып ойланбақшы болады, біреумен бөлек сөйлескісі келеді. Бірде жалғыз қыдырғысы келген сәтте жанынан қалмайтын оққағарларының ілескенін қаламайтын Елбасы күзет қызметінің басшысына:

	– Неге менің қасымнан қалмайсыңдар? – дегенін құлағым шалды. Күзет бастығы Сергей деген орыс жігіті еді. Сол:

	– Нұрсұлтан Әбішұлы бізге берілген тапсырмаға өзіңіз қол қойғансыз. Сондықтан мен тапсырманы орындауға міндеттімін, – деді. Былай қарасаңыз, Президент өзі қойған шектеуден аса алмайтын жан. Осы жағынан алғанда Елбасының сырт көзден жасырар сыры болмайды.

	– Қазақта «Ханда қырық кісінің ақылы бар» деген нақыл сөз бар. негізі, ханның көп білуіне, ішкі түйін жасауына көптеген білім қажет. осы тұрғыдан алғанда, мемлекет басшысы кітап оқуға, қажетті дерекпен танысуға уақытын қалай жұмсайды?

	– Ол кісі сол кездері Мұхтар Әуезовтің «Абай жолы» романын, белгілі философ Макиавеллидің «Мемлекет» деген еңбегін алдырып оқыды. Бұның бәрін баспасөз хатшысы болғандықтан кітапханадан мен алдырып отырдым. Ондай туындыларды оқуға Президенттің уақыты бола бермейді. Кешкісін, не сенбі, жексенбі күндері оқитын. Немесе бір-екі күнге емханаға қаралуға жатқанда сұраған кітаптарын жеткізіп беретінбіз. Сосын еліміздің белгілібелгілі қаламгерлері жаңа шыққан кітаптарын беріп отыратын. Соның бәріне уақыт табатын Елбасы кейде жауап хат жазады. Ондай хаттардың мәтіні көбіне өзінің ойын жеткізуден, келеңсіз тұстарына келіспеушіліктерін білдіруден тұрады. Қазақстанның зиялы қауым өкілдерімен ұдайы кездесіп, ақылдарын тыңдап, айтқандарын қорытып отырады.Әлі де солай. Президенттің білгірлігі, алғырлығы оқымыстылықтан емес, өмірдің өзінен үйренген дер едім. Дегенмен, кинодан көреді, кітаптан оқиды, ең соңында өзіндік түйін жасайды. Біреулер «Президент аспанда жүреді» деп ойлауы мүмкін. Жоқ, ол да жерде жүреді. Бәрін көріп, біліп отырады.

	– Бір ғұлама: «демократия дегенің кейде ыңғайсыз сәттерге душар етеді» деген көрінеді. сол секілді бізде де түрлі пікірлер айтылады. Қаралайтын деректер жарияланып жатады. дегенмен, соның нақтылығына ешкім көңіл аудармайды. Яғни, нақтыланбаған деректер халыққа оңай таратылады. президент өзіне айтылған сыни-пікірлерге қалай қарайды?

	– Менің ойымша, сынды ешкім жақсы көрмейді. Шынын айту керек, Нұрсұлтан Әбішұлы ондай деректерді қалт жібермей, қадағалап отырады. Кейде сондай дәйексіз мақалаларды ұмыт қалдырсақ, артынан естіген кезде:

	– Ана газетке мынадай материал шығыпты. Неге мен оқымадым? Мынадай телеарнада сын айтылыпты. Соның бейнежазбасын неге маған жеткізбедіңдер? – деп қатаң сұрап отыратын. Баспасөз қызметінің міндеті болғандықтан шетелдерде, өзімізде жарияланған мақала, телесюжеттерді жинақтап, өзге тілдегісін тәржімалап жеткізіп отыру жүктелген еді. Осы күнгі «Қазақ радиосы» бір кездері шетелдік «Азаттық» радиосында, «Би-Би-Си» телеарнасында айтылған деректерді алып, тәржімалап, бізге әкелетін. Оны біз Елбасының қолына береміз. Содан кейін, бізден басқа ақпарат көздері жұмыс істейді. Президент таңертеңгісін жұмысқа келгенде бәрі дайын тұрады. Алдына келген жағымды, жағымсыз деректермен танысудан ол кісі тартынған емес. Сынның астарында нақтыланбаған деректер болатын болса, арнайы тапсырмамен мерзімді баспасөзге анықтатып жататын. Мен бұны өз көзіммен көрген соң айтып отырмын. Тіпті, Үкімет басшысының өзіне: «Мынадай мақала жарияланды. Осының анық-қанығын нақтылаңдар!» – деген бұйрық беріп отырушы еді. Қазір де солай болуы керек. Бүгін жұмыс кестесі қандай өзгеріске ұшырағанын біле бермеймін. Бірақ, Елбасының табиғаты күмәнді нәрсені анықтағанша, тыным таппайтыны анық. Әрине, сынды кім жақсы көрсін?! Қазір жекелеген мақала ғана емес, тұтастай бір газетпен мемлекет басшысының, үкімет мүшелерінің қате басқан жерін аңдып, ащы-ащы сөздермен сынап отыратын басылымдар баршылық. Соның бәрін оқып, біліп отырады.

	– «Білмеген у ішеді» дейтін қазақтың сөзін қыстырып жіберудің реті келіп тұр. Жалпы, көпшілікке президент өмірі рахат сияқты көрінеді. Сіз халыққа бейтаныс тағдырмен жақын араластыңыз. Сонда түйген ойыңыз қандай?

	– Шынын айту керек, Президент өз өміріне қожайын емес. Бұны неге айтып отырмын?! Өйткені, мемлекет басшысына ауруға болмайды, тіпті, тұмаурата да алмайды. Себебі, алдын-ала жоспарланған күн кестесіне орай, бір мемлекеттің басшысымен немесе басқа құзырлы органдармен кездесулер өткізеді.

	Сондықтан Президенттің өмірі тікелей мемлекетке тиесілі. Яғни, күндіз де, кейде түнде де мемлекет үшін барын салып жұмыс істеуге, күш-жігерін жұмсап, терін төгіп ел үшін, жер үшін еңбектенуге міндетті. Ал, ұлан-байтақ жердің амандығын, халқының бақуатты болуын ойлау жолында аз еңбектенбейді. Және солай болуы үшін де Президент ант береді. Сайлаудан кейін халықтың алдында сөйлеген сөзінің өзінде шынайылық, айтқан уәдесіне беріктік болуы бекер емес. Әрине, білмейтін жұрт бәрін оңай көретіні бар. Бұны көзіқарақты, жақсылық пен жамандықты ажырата алатын, ауыр мен жеңілдің аражігін салмақтайтын жан ғана біледі. Негізі, қазірдің өзінде Президенттің жұмыс кестесі алдын-ала бір-екі ай бұрын, кейде одан да ерте жоспарланып, дайындалып қойылады. Соған қарағанда мемлекет басшысының өмірі оңай деп есептеу, қарапайым адамдікімен тең санау дұрыс болмайды. Бір ғана ресми сапармен өзге мемлекетке бару үшін жолға бірнеше сағатын жұмсайды. Одан кейін кездесулер, келісімдер жоспар бойынша жүреді. Кейде алдын-ала жобаланған нәрселердің орны ауысып, күтпеген жерден тосын кездесулер болып жатады. Ондайда уақыт шығын. Мұндайды орысша айтсақ: «Жизнь Президента не пренадлежит самому Президенту. Она пренадлежит государству», – дегенге саяды. Президенттікке сайланған адам басқалай өмір сүре алмайды. Оның бала-шағасы, немерелері кейінгі қатарда қалады. Бірінші орында мемлекет мүддесі тұрады. Осы тұрғыдан алғанда, өте қиын. Содан кейін біреулерді бір жұмысқа тағайындаса, әлгі адам кәдімгідей қуанып қалады. Екінші біреуді қызметінен босату, мүлде ауыр. Осының бәрін көтеретін Президент. Жақсылық жасамақ болса да әбден ойланады. Біреудің көз жасы, біреудің алғысы тиеді дегендей. Соның бәрін екшеп алу тек Президентке тән қасиет. Оның үстіне, қазақы түсінік, пайым мүлде бөлек. Сондықтан бір қызметке бір үміткерді тағайындамақ болса, тағы тоғыз кісі сол орынға ұмсынып, қопаңдап қалады. Содан келіп жақсылы, жаманды сөз шығады. Біреудің көңіліне қарасаң, тағы біреуі ашықтан-ашық жау болып шыға келеді. Ал, жұмыстан алып тастаудың өзі оңай емес. Оған лайықты сөз тауып айтып, сендіру қажет. Қолынан іс келетін, келмейтінін дәлелдеу керек. Осындай нәрсенің бәрін көтеріп тұруға Құдайдың өзі бір қасиет берер. Турасын айтқанда, арба да сынбауы, өгіз де өлмеуі шарт. Осы шарттан сүрінбей өту аса қиын.

	– сырт көзге жоғарғы билікте жүргендер, әсіресе, президент қамықпайтындай, жалғызсырамайтындай көрінеді. Жалпы, осы пайым дұрыс па?

	– Жоқ, шынын айтқанда, әрбір Президент өзінше жалғыз деуге болады. Оның да әр адамға тән қасиеттері, елінің жетістігіне қуанышы, ісінің дұрыс шешілмегеніне қамығуы, кейде жалғыз қалатын сәттері көп. Өзекті пенде, ет пен сүйектен жаралған адам баласы басынан кешірер күйлерді ол да сезінеді. Әр күн сайын Нұрсұлтан Әбішұлының алдына әлеуметтік, тұрмыстық жағдайларын шешіп беруді өтінген хаттар легі келіп жатады. Өмір болған соң, түрлі тағдыр, нешетүрлі оқиғалар кездесіп отырады. Соның шешуін таппай қиналған жұрт, ең алдымен Жаратушы Аллаға, содан кейін халықтың жайын ойлайтын Президентке сенім артады. Бұны, елімізде жүргізілетін әлеуметтік сауалнамалардың нәтижесіне қарап айтып отырмын. Өйткені, сондай сауалнамалар бойынша халық, ең алдымен Президентті бірінші орынға қояды, одан кейін барып Үкімет, Бұқаралық ақпарат құралдары кезек алады. Былай айтқанда, Президент Қазақстандағы ең жоғарғы құзырлы органның қызметін атқарып отыр. Осынын бәрі ең бірінші Нұрсұлтан Әбішұлынын абыройының асқақтығы, екінші жағынан халық сенеді. Турасын айтқанда, Президент дегеніміз жалғыз.

	– нұрсұлтан әбішұлының салауатты өмір салтын ұстанатынын бәріміз жақсы білеміз. Яғни, спортқа деген көзқарасы ерекше. негізі, спорттың қай түрімен айналысқанды ұнатады?

	– Бұл кісі алғашқы кездері тенниспен айналысты. Тіпті, жақсы көрсеткіштерге жетті. Қайсы елге ресми сапармен бармасын, таңертеңгісін теннис кортына баратын, содан кейін ғана бассейнге шомылады. Соңғы кездері жұмыс бабымен алыстап кеткендіктен тек теледидардан гольфпен айналысып жүргенін байқап қалам. Алматыға келген сайын міндетті түрде Шымбұлаққа барып тұрады.

	Тіпті, соны әдетке айналдырған деуге болады. Спорттың әр түрінен де хабары бар. Қалғанымен ұдайы айналысып тұрады. Темекі тартпайды. Әуелі ішімдік ішкенін де көрмеппін тегі. Анда-санда ресми басқосуларда шампан ұрттайтыны бар. Онда да келісім-шарттарға қол қойған соң ашылатын шампан ішу дәстүрін бұза алмағандықтан қолына фужер алады. Негізі, мемлекет басшысы сергек ойлы адам болуы керек. Өйткені, ол мемлекетке жауапты. Сондык,тан да болар, қазір еліміздің барлық аймақтарында спорт кешендері, стадиондар ашылып жатыр. Келер жылы қысқы Азия ойындарын Астана мен Алматыда өткізбекшіміз. Осының бәрі Нұрсұлтан Әбішұлының бастамасымен дайындалған.

	– Қазақта «Ханның сөзін қара да айтады, бірақ аузының дуасы жоқ» деген сөз бар. шынында елбасы уәжді пікірге құлақ аса ма?

	– Асады, тыңдайды. Бірақ кейде Нұрсұлтан Әбішұлының айтқан сөзі, бер-ген бұйрығы орындалмай жатады. Бір ғана бюджеттен түрлі салаларға бөлінген қаржы кейде біреулердің қалтасына түсіп, жолдан ізімғайым жоғалып кетеді. Осының бәрі мемлекет басшысының тапсырмасы орындалмаудан болады. Бізде әлі де жаны ашымастық, ысырап жасау баршылық. Олай болмауы тиіс. Халықтың игілігі үшін жұмсалған қаржы жоспар бойынша іске асырылғаны жөн. Мысалы, бір ауылдың жолын, әлеуметтік жағдайын көтеруге берілген қаражатты тексеріп отыратын бір орган керек-ақ. Кейде осының бәрін көріп отырған адам Президентті аяп кетеді. Өйткені, тапсырмасы орындалмаса, бұйрығы бұлжымай іске асырылмаса әркім де шамданады. Өткенде ғана телеарналардан Нұрсұлтан Әбішұлы: «Мен ұдайы бір өндірістің не өнеркәсіптің тұсаукесеріне қатысып, өз қолыммен ашып беремін. Бірақ сол өндіріс, не өнеркәсіп арада жарты жыл өткен соң ғана іске қосылады. Ондай жөнсіздікті қойыңдар!» деп қатты айтты. Міне, бүгінгі күннің мысалы осы. Елбасының қатысуымен ашылуы тиіс зауыт не фабрика арада біраз уақыт өткен соң ғана іске қосылуы ұят емес пе?! Біз әлі де бос мақтан, құр дабырадан арыла алмай келеміз. Меніңше, Президенттің жанында жұмыс істеп жатқан мамандар сондай сорақылықтарды болдырмауды ойластыруы керек. Әйтпесе, елге масқара, жұртқа күлкі боламыз. Кейде осындай нәрселерге шыдамаған Елбасы қатты айтып жатады. Ал, мемлекет басшысының сөзі орындалып, бұйрығы іске асырылуы тиіс. Ол кісі әрбір істің артын ойлап, болашағын болжап жасайды. Істеген ісіне жауапкершілікпен қарайды.

	– адам баласы жақсының қадірін уақыт өткен соң біледі, түйсінеді, сезінеді. сіздің де сол елбасының жанында жүрген сәттеріңізді сағынатын кездеріңіз бола ма?

	– Әрине, келер жылы Елбасының жанында қызмет етуге барғаныма жиыр-ма жыл толады екен. Былай қарағанда, менің жолымның ашылуына ол кісінің көп септігі тиді десем болады. Қарағандыда журналистік еңбекпен нанымды тауып жүрген жерімнен қасына шақырды. Жанынан қалдырмай, шет мемлекеттерге апарды, талай адамдармен жолықтырды. Кейіннен баспасөз хатшысы қызметінен босаған соң Алматыға қайтып оралам деп ойлаған жоқпын. Сөйтсем, менің қызметтен соң қайда баратыныма дейін Нұрсұлтан Әбішұлы жоспарлап қойыпты. Журналистерге бір қадам жақындығымды жақсы білетін болғандықтан Алматыда осы Баспасөз клубын ашуға көмек берді. Астанаға көшкеннен кейін Ұлттық баспасөз клубын сонда құруды ұсынды. Сондықтан әр кезде Елбасын қолдауға даярмын. Бір жағынан алғанда соның бәрін дабыралатып айтқым келмейді. Өйткені, осының бәрі тәуелсіз Қазақстан үшін. Жасаған жақсылығын, берген қолдауын ешқашан ұмытпақ емеспін. Кейде келіспейтін тұстарым болса ашық айтуға тырысам. Ондайды дұрыс қабылдайды. Андасанда кездесіп тұрамыз. Ашық айтқанымның бірін ұнатар, бірін ұнатпас, бірақ онысын білдірмей, дұрыс түсінеді. Жиі болмаса да кездесіп, жүздесеміз. Енді, бәрі жаман деп айта беруге болмайды. Өйткені, жақсылықты айтқан сайын молая түсетінін қазіргі ғылым дәлелдеп, мойындап отыр. Біз жас мемлекетпіз, өз жолымызбен келе жатырмыз. Бірақ Нұрсұлтан Әбішұлының Қазақстан үшін жасаған қызметін мойындауымыз керек. Оны біз ғана емес, бүкіл шет мемлекеттер жақсы біледі.

	– Қазақ «сынықтан басқаның бәрі жұғады» дейді. елбасының қасында жүріп, қандай қасиеттерін бойыңызға сіңірдіңіз? Қандай әдеттерін үйрендіңіз?

	– Ең алдымен үйренгенім, сыр жасырмай, ашық айту. Екіншіден, шындықты айтып, тура сөйлеуді үйрендім. Содан кейін, әркім өзінің ісімен айналысуы керектігін жақсы ұғындым. Өйткені, қазір әркім өз ісінің шебері бола тұра, өзге де саланы меңгеруді, игеруді мақсат етеді. Бірде, сол баспасөз хатшысы болып жүргенімде маған құрылыс мекемесінің бастығы болған, кейіннен зейнеткерлікке шыққан бір жақсы ағам бір қағаз әкелді. Құрылысшылардың атынан. Құрылыс қирап жатыр, анау-мынау деп наразылығын білдірген хат. Оны Елбасының қолына беруді өтінді. Ойымда ештеңе жоқ. Бір күні Президенттің қолына ұстаттым. Оқып шыққан соң: «Дұрыс! Бұл жағдайды жақсы білем. Бірақ сен өз жұмысыңмен айналыс. Неге сен құрылыстың мәселесін айтасың? Сенікі ақпарат құралдары емес пе?!», – деді. Ұялғанымнан бетімнен отым шықты. Сол оқиға әлі күнге есімнен шықпайды. Содан бері әркім өзінің ісімен айналысуы керектігін жақсы ұғындым. Пенде болған соң кейде өзге де салаға килігіп жатамыз. Сол дұрыс емес екен. Қазір өз ісімді жақсы білем, тура сөйлеймін. Ол біреуге ұнайды, біреуге ұнамайды. Бірақ көңілге қарасаң, сенікі дұрыс болмайды.

	– Қазір бізде түрлі пікірлер айтылады. соның біріне сенсек, президентті жоққа шығарады. сіздің ойыңызша, президентті қазаққа берілген Құдайдың сыйы деуге бола ма?

	– Елбасының аты жақсы. Нұрсұлтан деген есімнің өзі біраз нәрседен хабар берсе керек. Шынын айту керек, орыста «адам өзгенің қателігінен үйренеді» деген сөз бар. Біз басқаны емес, құдайы көршіміз Қырғызстанды мысалға алайықшы. Соңғы бес жылдың ішінде не болды? Қырғын, сүргін. Халық зардабын тартып жатыр. Бір жағынан биліктің опасыздығын айту да дұрыс шығар?! Бірақ қан төгу жақсы емес. Осы жағынан алғанда Елбасына мың да бір рахмет айту керек. Қазақстанда дәл Қырғызстандағыдай, Өзбекстандағыдай қан төгілген жоқ. Мынадай бір сөз бар: «Бір кісі өлсе трагедия, жүз кісі өлсе статистика» деген. Бізде осындай сорақылық болмағанына тәубе деуіміз дұрыс. Рас, бізде ұлтаралық татулық деген сөз көп айтылады. Қазір айтыла, айтыла осы сөз әбден жауыр болды. Негізі, соның астарында кеп нәрсе жатыр. Елімізде ешқандай соғыс өрті тұтанбағанына тәубе! Өйткені, әркімнің бала-шағасы бар. Солардың болашағын ойлаған жан жамандық шақырмайды. Құдай сақтасын, егер соғыс бола қалған жағдайда шетелден келгендердің бәрі қашып кетеді. Ешкім ақша бермейді, ешкім жұмысын жүргізбейді. Дегенмен, бір ойым, елімізге өзгерістер керек дейді. Сөз бостандығы өркендеп, демократия орнығуы қажет. Қазір шынын айту керек, шенеуніктердің күні жүріп тұр. Осының бәрін ашық айтып, әрбір азамат өз мемлекеті үшін еңбектенсе бәрі жақсы болады. Отан үшін барын аямай еңбектенетін азаматтарды мемлекеттік жұмысқа көптеп тарту жақсы нәтижеге жеткізеді. Реті келгенде айта кетейін, мемлекеттік тілдің дәурені билікке қазақ тілін білетін, қазақша ойлайтын азаматтар келгенде ғана өркендейді. Қазір отырғандар тілді де, тарихын да білмейді. Орыстілді басылымдарды оқып шығады да, шешімді орысша шығарады. Ал, қазақ газеттерін оқыса басқаша болар еді. Солай, билікте өзгерістер болмай, мемлекеттік тіл дамымайды. – әңгімеңізге рахмет!

	«Қазақ әдебиеті», № 23, 11.06.2010 ж.



	Постмодернизмнің белгілері бізде де бар

	Қазіргі таңда Қазақ әдебиетінің түйткілді мәселелері жетіп, артылады. Тіпті бүгінгі күннің ермендей ащы шындығын бейнелейтін қаламгерлердің өзекті тақырыптарды елемеуінің өзі кімді де болса алаңдатады. Бірақ бұл қазақ әдебиеті өлді немесе тосылып қалды деген сөздің нышаны болмауы тиіс. Алайда шиеттей баласы үшін арба жетелеп, базар жағалаған қарапайым халықтың ғасыр дертіне шалдығуы, қарызданып, қауғаланып жер телімін алғанда, әлдебір шенеунік арқылы қол жеткізген құжатының заңсыз болуына таңғалып үлгермей, құжыра тамын құж-құж табанды К-700-тің қалай қиратқанына қимай қарап тұрғаны немесе ес білгелі құдай қосқан көршісінің шемішке сату арқылы қор жинап алған соң, аяқ астынан өз тарихын түгендеуіне кеңқолтық қазақтың наразы болуы неге суреттелмейді? Бұл, әлде, шынымен де қаламгер қауымды ойлантпай ма? Мүмкін ғасырлар бойы аңсаған Тәуелсіздік қазақы қаны бар пендені бейтарап болуға үйретті ме? Осының бәрі бекерден емес. Бұған жауапты бір берсе әдебиет зерттеушілері бере алады. Хош сонымен, 2001-2011 жылдар аралығында М.Әуезов атындағы әдебиет институтының директоры қызметін атқарған, филология ғылымдарының докторы, профессор, ҚР ҰҒА академигі Сейіт Қасқабасовпен болған сұхбат көптеген мәселелерге жаңаша көзқарас қалыптастырады.

	– сіз филология ғылымдарының докторысыз. турасын айтқанда, әдебиеттің майын ішіп, жілігін шаққансыз. келмеске кеткен кеңес одағының тұсындағы әдебиетті бес саусақтай білесіз. тіпті, шетел әдебиетін айтпағанның өзінде қазақ ауыз әдебиетінің қыр-сырын, дүниетанымын, тапқыр шумақтары мен ұтқыр ойларын нақты білесіз. сондықтан әлемдік әдебиеттің қазіргі даму үрдісіне, бағытына қатысты ойларыңызды білсек деп отырмыз. алғашқы сурақ, сіздің ойыңызша, қазіргі қазақ өдебиеті қандай формада дамып келеді?

	– Жаңа дәуір басталды. Кеңес өкіметі кезінде біздің әдебиет жақсы да-мыды, оны мойындау керек. Бірақ біржақты болды. Қанша айтқанмен біздің жазушыларымыз, ақындарымыз, драматургтеріміз цензураның кесірінен, сосын саясаттың ықпалынан, әсерінен кейде ойындағысын ашық айта алмай, жоғарыдан қойылған талапты ескеріп, кейде жасырын түрде, аллегориялық формада айтуға тырысып жатты. Сөйтіп, халықтың рухани сұранысын өтеуге барын салды. Бұл өте жақсы нәтиже берді. Біздің әдебиетіміз енді тарихы мол әдебиет қой, бірақ оны түгелдей бір дәуір-дәуірге бөліп қарағанда, әр кезеңде әр жанр, әрбір түрі өзінше дамыған. Айталық, орта ғасырда қолжазба түріндегі әдебиеттер пайда болды. Бірақ олар, әрине, біздің қазіргі түсінігімізде көркем әдебиеттің талабына сай болмауы да мүмкін. Олар тарихи шығарма ретінде, болмаса бір Шығыстың сюжеттеріне құрылған, яки, болмаса бұрынғы ақындар жырлап кеткен тақырыпты қайта жырлап, өзінің жанынан шығарғандар да болдьі. Бірақ қазіргі ұғымымыздағы, мына әлемдік деңгейдегі үлкен, көркем ой тұрғысынан қарағанда оның ерекшелігі басқаша болды. Ал енді біздің қазіргі әдебиетіміз – ол жаңа дәуірде пайда болған жаңа әдебиет. Он сегізінші ғасырдың екінші жартысынан бастап бері қарай дамыды, оның күшті дамыған кезеңі – Кеңес дәуірі. Біздің әдебиетіміз ол кезде көп тармақты, көп жанрлы болып дамыды. Поэзиямыздың өзі бірнеше түрге бөлініп, поэма, лирикалық толғаулар, элегия деген түрлері болып жатты. Я, болмаса, прозаның өзі керемет өріс алды. Роман, повесть, әңгіме жанрларының ішкі түрлерінің өзі ерекше өсті. Ал, енді, драматургия жанры біздің әдебиетімізде бағзыдан бар. Оның түрлері, бастаулары ғана, біздің шешендік сөздерімізде, билердің дау шешкен әңгімелерінде, айтысымызда драмалық, театрлық формада дамыды. Бірақ ол, біздің қазіргі түсінігіміздегі таза драматургия емес еді.

	Кеңес кезінде біздің әдебиетіміз басынан өте қиын, қайшылықты жағдайды көп көрді. Бір жағынан қыспақта отырса да көркем ойды дамытты. Екінші жағынан өкіметтің қамшысының астында жүріп, біраз ақын-жазушыларымыз үкіметтің, партияның, саясаттың үндестерінің бірі болды, шынын айту керек. Яғни, біздің әдебиетіміз сол кезде саяси идеологияның, ресми идеологияның бір бөлігі боддатгі. Сондықтан Қомпартия мен Үкімет әдебиетке таптық тұрғыдан келді де біздің әдебиетшілерімізге, жазушыларымызға сондай талап қойды. Өзінің идеясын, саясатын іске асыру үшін жазушыларды жақсы пайдаланып, Жазушылар одағын құрды. Ол қоғамдық ұйым болуы керек еді, мемлекеттік мекеме сияқты барлық жағдайы жасалды. Және оған мемлекет ақша бөліп отырды. Орыстың «ақшаны кім төлесе, музыканы сол талап етеді» деген сөзі бар ғой, тап сол тура келді. Сөйтіп, біздің ақын-жазушылар бір жағынан көркемдік ойды дамытып отырса, екінші жағынан солақай партияның идеологиясын да жүзеге асырып, халықтың санасына сіңіріп отырды. Бұл жолда Партия мен Үкімет жазушыларға, драматургтерге, әртістерге, өнер адамдарына барынша жағдай жасады. Біздің әдебиеттің сол кезде күрт өсіп кетуінің себептерінің бір жағы осыдан еді. Ал жаңа дәуірде бұрынғы идеологиядан кеттік, бұрынғы қыспақ, цензура жоқ, еркіндік алдық. Бірақ еркіндік алғаннан бастап өмірдің қиыншылықтары, экономикалық қиындықтар, одан туындаған рухани жүдеушілік, жадаушылық әсер еткен уақыт келді. Енді біздің әдебиетіміз қандай бағытта дамуы керек? Қазақ халқының алдында қандай міндеттер тұр? Өзіміздің жаңа мемлекетіміздің бұрынғы қалпын сақтай отырып, жаңадан құру керек болды. Осы кезде біздің рухани жағымыз қалай болады деген мәселеде, жазушыларымыз да, ғалымдар да үлкен ойға қалғаны рас. Әдебиетіміз алғашқы кезде біраз шоқырақтады да. Жазушыларымыз, ақындарымыз өз шығармаларын жазып жатты, бірақ олар ә дегенде өзгерістің өзін түсінбей, ә дегенде өзгеріске ілесе алмай, ә дегенде өзгерістің өзін ішіне сіңіре алмай тұрақтап қалған кездері болды. Бірақ шынын айту керек, тоқсаныншы жылдардың екінші жартысынан, әсіресе, соңында, жақсы-жақсы шығармалар дүниеге келіп жатты. Ең алдымен, халыққа өзінің тарихын, бұрынғы өткен мұрасын білдіруге, тарихи жадын қайтаруға қатты көңіл бөлінді. Мемлекетті құру үшін өзіміздің рухымызды қайта бір жаңғыртып алу керек еді, біз қанша айтқанмен, үш жүз жыл отарда болдық қой. Санамыз да жасыған-ды. Содан халықты серпілту, сендіру керек еді, бұл салада әдебиетімізде жақсы-жақсы тарихи шығармалар жазылды. Ол Кеңес кезінде де жазылды, бірақ тарихи тақырыпқа барған жазушыларымыздың көбісі, біріншіден – советтік өмірді суреттеуден қашып, екіншіден – халыққа сусындап отырған қажетін тауып берді. Кеңес кезінде тарихи-әдеби романдар, тарихи шығармалар біздің санамыздың өсуіне қатты әсер етті. Есенберлиннің «Көшпенділері», Әуезовтің «Абай жолы», Сәбит, Ғабит, Ғабиденнің шығармалары, кейінгі шыққан Нұрпейісовтің «Қан мен тері»,

	Мағауиннің «Аласапыраны», Кекілбаевтың «Үркері» мен «Елең-алаңы», Софы Сматаевтың «Елімайы», бұлар халықтың тарихи санасын, жадын сілкіндіруге көп әсер етті. 86-шы жылғы көтерілістің өзі шындап келгенде тұрмысымыздың өзгергенін ғана емес, санамызда да үлкен өзгерістер болғанын көрсетеді. Сол тұстағы жастар тарихи романдарды оқып келіп, алаңға өзінің басқа ұлтпен тең екенін сезініп шықты. Одан бұрынғы ұрпақтар шыға алмады. Осыдан кейінгі ұрпақтың санасы өскендігі анық көрінді. Оны өсірген әдебиет пен өнер. Сол дәстүр қазір де жалғасып келеді. Тіпті күні бүгінге дейін сол тарихи санамызды, рухымызды көтерумен жүрміз.

	– осы тұста бір сұрақ өз-өзінен алға ұмтылып, ұмсына береді. Жалпы, тәуелсіздік алғаннан кейін жер-жерде жеке баспалар, баспаханалар ашылды. түрлі кітаптар ешқандай іріктеусіз «шөп те өлең, шөңге де өлең» болып, толассыз жарық көріп жатты. сіз айтқан, рухымызға септігін тигізген халық батырлары туралы романдар шықты. соның бәрі уақытша нәрсе емес пе? өйткені, ортағасырлық еуропадағы рыцарлық романдарға пародия есебінде жазылған сервантестің «дон кихоты» ғана осы күнге зор мәртебемен жетті. бізде де солай болмай ма?

	– Дұрыс айтасың. Қазір шығып жатқан біздің тарихи шығармалардың бәрі де кезеңдік. Бұл – өмір-бақи тарихи шығармаға бара береді деген сөз емес. Мысалы, Абылай хан, Қабанбай батыр туралы жазылған жаңа тарихи романдар да кезеңдік дүние. Енді бір он бес, жиырма жылдан кейін ондай шағармалар жазылмайды. Неге? Өйткені өмірдің талабы басқа болады. Ал, ондай туындылар біздің Тәуелсіздік алғаннан соңғы жылдардың талабына орай жазылған болатын.

	Шынын айту керек, жазушыларымыз мына нарықтық өмірді біле бермейді. Енді-енді қаламгерлеріміз нарықтық өмірге жаңа бейімделіп, оның болмысын жаңа-жаңа түсініп келеді. Сондықтан нарықтық өмірді суреттеу үшін ішінде жүріп көру керек, білу керек. Айталық, банкирді кескіндеу үшін, оның бүкіл тіршілігін әбден зерттеген дұрыс. Я болмаса, үлкен бір кәсіпкердің, бизнесменнің тіршілігін суреттеу үшін, оның бүкіл өзгерістерін, ойын сезу керек. Күйзеліс кезінде өзін қалай сезінеді, қандай әдістерге барады, рэкет дегендер қайдан шыққан? Осындай нәрселерді біздің жазушылар әлі де бойына толық сіңірмеген сыңайлы. Бұл кезең жас жазушылардың өз заманы болса да, оны тануға кіріге алмай жатыр. Сондықтан қазіргі заманға керек, қазіргі тұсты суреттейтін қомақты шығармалар жоқ. Азды-көпті шағын әңгімелер туып жатыр, олардың бәрі қирап, қараусыз қалған ауылды сипаттаған алғашқы қарлығаштар. Мысалы, Әлібек Асқаровтың «Социалистік еңбек ері» деген әңгімесінде ауылдың күйрегені, халықтың санасының өзгергені, тұрмыстың басқа сипат ала бастағаны көрініс тапқан. Одан бөлек адамның ішкі психологиясындағы шиеленістерді көрсеткен әңгімелер ара-тұра болса да шығып жатыр. Бұл – бір. Екінші, қазіргі біздің жазушыларымыздың арасында әлемдік әдебиеттен алмасқан дүниелерді оқып, зерттеп, жақсысын алып, үйреніп жатқандары да бар. Әлем әдебиеті орыс тілі арқылы келіп жатыр. Сондағы модернистік ағымдарға еліктеушілік те кездеседі. Постмодернизмге тәу ететіндер де жетерлік. Шынтуайтына келгенде модернизм дегеннің өзі – жаңа деген сөз. Кеңес Одағы құрылғанда да жаңа әдебиет басталды. Мысалы, Мағжанның «Шолпанның күнәсі», Мұхтардың «Қаралы сұлуы», «Қараш-Қарашы», «Қорғансыздың күні», «Қыр суреттері», Жүсіпбектің «Ақбілегі», бұлардың бәрі де сол тұстағы жаңа дүниелер. Тіпті Бейімбет Майлиннің ауыл өмірін көрсеткен әңгімелері шындап келгенде сол кездегі модерн.

	Ал, постмодернизм – өндірісі қатты дамыған постиндустриялы елдерде кең таралған. Өйткені, олар бұрынғы классикалық әдебиеттен қол үзіп кеткен. Біз болсақ, классикалық реализмнен, классикалық әдебиеттен қол үзгемізжоқ. Одан қол үзе алмайтын себебіміз, бізде әлі постиндустриялық қоғам құрылған жоқ. Ол үшін өндіріс өте мықты дамып, капитализмнің ең биік шыңына жетіп, бүкіл өмірдің бәрі индустриялануы керек, қалалық ұлт болып қалыптасуымыз керек. Сосын бүкіл қалалық өмір мен далалық өмір араласып, құжынап жатуы тиіс. Бірақ біз оған жеткен жоқпыз. Сондықтан постиндустриялық қоғам болмай тұрып, постиндустриялық қоғамның өмірін суреттей алмаймыз. Алайда, постмодернисттік тәсілді меңгеріп алған біздің кейбір жазушылардың ісі сыртқы көрініс қана. Кейіпкердің сандырақтауы, елес көруі, болмаса кейіпкердің басқа бір нәрсені ойлап, басқа бір әлемге шарлауы, осының бәрі шындап келгенде, өзге әдебиеттердің әсерінен шыққан нәрсе. Өзіміздің ішімізден туып жатқан жоқ. Орысша жазып жүрген жазушыларымыз соған талпыныс жасап жүр.

	Постмодернизмнің сыртқы көрінісі қандай деген сауалға жауап беретін болсақ, ол – өмірдің бейнесінен алыстап кету, ойда жоқ нәрсені айту. Я болмаса, елес қуып, адамның екіге бөлінуі, екі ойлы болуы, сандырақтап бір нәрсені айтуы. Ол бізде бұрыннан бар. Мұхтардың «Қаралы сұлуындағы» әйелдің көркін, «Қорғансыздың күніндегі» қыздың жағдайын суреттеу соның белгілері. Бірақ қазіргі постмодернизм осындай шиеленісті ойларды әдебиетке негіз қылып алады. Әуезовтің «Абай жолында» Иіс кемпірдің баласы боранда қалғанда, Әзімбайды біресе қасқыр бейнесінде көргенде, біресе дауылды боранды суреттегенде немесе адасып барып сандырақтағанда, осының бәрі постмодернизмнің белгілері сияқты. Бірақ олар негізгі емес қой. Қазіргі әдебиетте сол негізгі болып барады. Тіпті, Әбдіжәмілдің «Соңғы парыз» деген романындағы Тәкенов пен дәрігердің мұзда қалып, сеңде жүріп сандырақтап, өзін біртүрлі сезінуін постмодернизм деуге келеді. Көрінісі, белгісі. Алайда соны негіз етіп үлкен биік проблеманы көтеру әлі ерте. Ондайды өмірдің өзі туғызуы керек. Содан кейін де қазіргі шығармаларымыздың көбісі әлде де ескі реалистік тұрғыда жазылып жатыр.

	Ал, жаңағы сен айтқан «Дон Кихот» заманындағыдай тарихи шығармалардың жазылуы кезеңдік. Біз де өмір бойы тарихи шығармамен қалып қалмаймыз ғой.

	Өмірдің өзі алға жылжиды...

	– постмодернизм былай қарағанда, түрлі «измдердің» бір нұсқасы болды ғой. соның бәрі қолдан жасалған нәрсе емес пе? негізі, әдебиет реалистік бағытта дамуы тиіс емес пе?

	– Жалпы, әдебиетті біржақты түсінбеуіміз керек. Өмірдің өзін суреттейтін әдебиет реалистік болумен қатар, сондай-ақ, адамның қиялын да суреттеуі керек. Өмірде жоқ нәрсе көрсетуімен де әдебиет – өнер. Егер де біз тек қана өмірді алайық десек, онда большевиктер идеологиясы сияқты біржақты болып кетеді. Онда реализмді тым қарапайым түсінеміз.

	Мысалы, Шыңғыс Айтматовтың «Ақ кемесіндегі» баланың ойлары арқылы бұрынғы замандағы ру басының суреті, ең аяғында бала қиялының ащы өмірмен түйіскенде, бұл өмірден су астына кетпек болуы адам зердесінен ғана туатын нәрсе.

	– Қазіргі ақпараттық деректер тасқыны іздеген адамға қажетін оңай таптырады. оның үстіне бүкіл әлемдік интернет желісі бар. онда қажетті нәрселерден бөлек, мүлде құпия деректер де, болжамдар да кездеседі. осындай құла тасқынды ақпараттық заманда әдебиетші болам деген адам не оқуы керек? сосын қаламгердің оқырманмен санасуы қалай болғаны дұрыс?

	– Кәсіпқой әдебиетші болам деген кісі тым терең білімді болғаны жөн. Әлемдік мықты-мықты классиктер Бальзак, Драйзер, Марк Твен, Ромен Роллан, Гюго сияқты тұлғаларды, орыстың классикалық әдебиетін, Шығыстың классикалық әдебиетін жақсы білуі, содан кейін ғана барып бірте-бірте мына дәуірдің әдебиетіне келуі керек. Олардың игергенін игермей, қазіргі әдебиетті оқыған адам жақсы әдебиетші бола алмайды, бетін қалқып жүреді де қояды.

	Ал, енді қазіргі әдебиетшіге қандай талап қою керек дегенге келсек, біз қазір капиталистік қоғамды құрып жатырмыз. Бізде қазір әр түрлі әлеуметтік топтар пайда болды. Кедей топ бар, одан сәл тәуірірек топ бар, орташа топ бар, сәл бай топ бар, байып кеткен топ бар. Осылардың өз эстетикалық талғамы бар. Кеңес кезінде жалпыға бірдей, біртұтас ортақ мәдениет дейтінбіз. Өйткені, ол кезде адамдардың бәрі орташа күн көрді. Бай да жоқ, бишара кедейі де жоқ. Ал, қазір әр түрлі әлеуметтік топ әр түрлі талап қояды. Сондықтан жазушы да, драматург та, кинорежиссер де өз шығармасын қалай бағалайтынын, қалай қабылдайтынын білуі керек. Әйтпесе ол шығарма халықтың арасына таралмайды. Мысалы, Абай атындағы Опера және балет театрында шетелдік өнерпаздардың туындылары, тіпті, өзіміздің опералар да қойылып жатады. Оған елдің бәрі бармайды ғой. Біреуі түсініп, бірі түсінбейді. Ал, енді әзілсықақ театрлары қойылым қойса немесе айтыс болса көпшілік барады. Осыданақ мына жақтағы талғам басқа, ана талғам басқа екені көрініп тұр. Кинода да сол. Демек, әрбір автор өзінің көрерменін, өзінің оқырманын біліп, соған арнап жазса шығармасы өтімді болады. Мысалы, бір кезде жазылған Сафуан Шаймерденовтің «Инеш», Әзілхан Нұршайықовтың «Махаббат қызық, мол жылдар» романдарын алайық. Осылардан кейін студенттердің өмірін суреттеген үлкен шығарма жоқ. Қазіргі студенттердің тіршілігін бейнелеген шығарма жазылса, жас өскін оқырманның, көрерменнің қатары көбейе түсер еді. Сондайақ, әскери борышын өтеген жауынгерлердің талабы бөлек. Түрмедегінің де талабы өзгеше. Базар жағалаған аналарымыз бен жігіттердің сұранысы, талғамы басқа. Сондықтан бізде жазылған кереметтей үлкен шығармаларды осы топ өкілдері қабылдай ма, қабылдамай ма? Сол маңызды. Бір кезде «халық түсінуі керек, халыққа жетуі керек» деген ұран болды, енді қазір «өнердің, әдебиеттің түсінікті болуымен қатар, түсіне де білу керек» деген шартты ұстанғанымыз жөн. Ол үшін не істегеніміз дұрыс? Әрбір топтың сұранысын, талғамын біліп отыруымыз керек. Мәселен, Еркеғали Рахмадиевтің «Алпамыс» операсына, болмаса «Абылай ханға» биік өнерді түсінетін адам ғана барады. Басқа қарапайым қазақ бармайды. Демек, біздің әлеуметтік топтарымыздың бөлініп кеткені соншалық, біздің мәдениетіміз біртұтас, біркелкі емес. Әр топтың өз мәдениеті бар. Әдебиетіміз де бірте-бірте соған келеді. Тарихи романнан жеріп шығамыз. Міне, соған келеді. Енді ара-арасында әр топтың сүйіп оқитын жақсы шығармалары шығып тұрар. Бұл табиғи процесс!

	– осының бәрін салмақтай келе, бәрібір қазақ әдебиетінде бір тоқырау бар секілді көрінеді. сіздің ше қалай? әлде табиғи процесс болғаннан кейін анық байқалмай ма?

	– Біздің әдебиетке деген көзқарасымыз әлі бұрынғы. Әдебиетке «түсінікті болсын» деп шарт қоймауымыз керек. Мысалы, Мұхтар Мағауиннің «Жармақ» деген романын біреу түсінді, біреу түсінген жоқ. Бір кейіпкер екіге бөлініп кеткен. Біреуі – Мұрат, біреуі – Марат. Екеуі біріне бірі қарама-қайшы. Адамның ішінде екі адам бар ғой. Бірі, бір ой айтса, екіншісі, басқасын ұсынады. Кереғар ойлар. Міне, осыны ашып көрсете білу – өмір талабы. Оны дайындығы бар кісі жақсы түсінеді. Күнделікті өмірдің илеуінде жүрген қарапайым талғамды адам керек қылмайды. Сондықтан бұрынғыдай жүз мың дана, елу мың дана таралыммен кітап шығару керек болмай қалды. Бізде қазір тоқырау емес, өмірді жаңаша түсіну, жаңаша пайымдау, жаңаша түйсіну процесі жүріп жатыр. Сондықтан әдебиеттің, мәдениеттің, өнердің міндеті, мақсаты өзгеріп барады. Енді бір он, он бес жылдан кейін біздің жазушыларымыз тарихи романнан гөрі мына өмірдің ішіне кіреді. Жас әдебиетшілердің арасынан жазушылар шығуы мүмкін.

	Жақында ғана «Рэкет» деген фильм түсірілді. Сол секілді өмірдің көлеңкелі жақтарын көрсету басым болып барады. Оны қара қазақ қабылдай алмаймыз, әрине. Бірақ ол да керек. Кеңес Одағы кезінде «Әдебиет пен өнердің міндеті – адамды тәрбиелеу» деп айтылды. Сөйтсек мүлде олай емес, әдебиет пен өнердің мақсаты – адамның сана-сезіміне әсер ету екен.

	– сонда адамның санасына, ақыл-ойына әсер ететін әдебиет екені әңгімемізден белгілі болды. біздің халықтың ақыл-ойын, санасын түзеу үшін романтикалық реализмді басты құрал ретінде неге алдыға шығармаймыз? өйткені, постмодернизмде адамның адамға қасқырлығы, жек көрушілігі анық көрсетіледі. ол оқып отырған адамға да әсер етуі мүмкін. біздің дәстүрімізге, салт-санамызға кереғар болмай ма?

	– Тек жақсылықты, тек романтиканы көрсетіп қана отыру жақсылыққа апа-рады деп ойламаймын. Кейде адамның санасына жамандықты көрсетіп отырып, жақсылықтың дәнін себуге болады. Мысалы, зұлымдықты көріп отырған адамның бойында содан жиіркеніш пайда болады ғой. Әрине, үнемі соны көрсете берсе, зомби жасап, ол зиян. Бірақ анда-санда көруге болады. Кезінде Аристотель «Катарсисті» жазды. Оның тікелей мағынасы – Тазару. Соны көріп отырып, адам тазарып отырады. Бірақ оны ұдайы көре бергеннен адамның санасына зұлымдық сіңіп кетеді. Сондықтан бір не екі рет көріп қана тұжырым жасауға болады. Ал, романтиканы айта берсең, кісі жалығады. Қашанғы аспандағы Ай мен Күнді дәріптей бересің.

	– тәуелсіз Қазақияның өз алдына егемен ел болғанына, міне, жиырма жылға жуықтап қалды. тәуелсіздіктің алғашқы жылдарында ес жиып, етек жапқан, нарық заманына тікелей араласқан ұрпақ әдебиеттен мақұрым қалған сияқты. Мысалы, еліміздің бір тележүргізушісі ресейлік әріптестерімен интеллектуальдық жекпе-жекке шығып масқара болды. пушкинді айтпағанның өзінде, абайдан бір өлең білмейтіні көзге ұрып тұрды. ресейліктер пушкин болсын, лермонтов болсын ағылып тұр. ал, біздің халық әдебиеттен неге кенжелеп қалған?

	– Ол дәуірдің, Тәуелсіздіктің кесірінен емес. Бұрынғы өткен мұрамызды халыққа сіңіруден әлі де артта келеміз. Сосын мектептегі білім беру жүйесінің нашар екенін мойындауымыз керек. Қазір енді информатикаға баса көңіл бөліп жатырмыз. Оның бәрі дұрыс. Сонымен бірге, ұлттың мұрасын игеруді отбасынан бастау керек. Тілді де, тәрбиені де, рухани мұраны да ата-анасы сіңіру керек балаға. Біздегі масқараны айтсақ, мемлекет басындағы лауазымды қызметтерде жүрген жігіттердің өзі Абайды білмейді. Әуелі Абайды оқыды ма екен, өзі?! Тоқсаныншы жылдары дүниеге келген балалардың өзі мүғалімдері мен атаанасының тәрбиесін бойына сіңіре алмағандығынан әдебиеттен мақұрым. Шынын айту керек, бізде ежелден мұндай дәстүр жоқ, бізде қалыптаспаған. Ресей де жақсы болсын, жаман болсын, Қазан төңкерісіне дейін капиталистік өмір сүрген ел. Олар біз сияқты этаптан он сегізінші ғасырдың аяғында өткен. Орыс ақсүйектерінің французша сөйлегенін білеміз. Біз әлі орысша сөйлеп жүрміз. Орысша оқимыз, орысша ойлаймыз. Бізді қазір басқарып отырған орысша оқыған жігіттер Пушкинді білмейді. Неге? Оларда технократтық қасиет басым. Бір жаманы, орысша мектеп бітірген кейбір жігіттер кейіннен не қазақтың, не орыстың мәдениетін бойына сіңіре алмайды. Егер орыс мәдениетін бойына сіңіріп таза орыс болып кетсе тәубә дейсің. Бірақ ол да жоқ. Ең қиыны екі ортада осындай дүбара болып қалу.

	– бізде жоғары оқу орнына қабылдау емтихандары 1994 жылы тест-пен алына бастады. былай қарағанда тест адамның ойлау жүйесінен гөрі шарттылықты талап ететін сияқты. талапкер тест сұрақтарын жақсы білмесе «тисе терекке, тимесе бұтаққа» дегендей, аса қиналмай жауап беруі мүмкін. Яғни, өзінің біліміне емес, бақ-талайына сенім артады. содан білім өсе ме?

	– «Теория вероятности» дегенді ұстанушылар, «тестегі 120 сұрақтың түгелдей а) вариантына жауап берген талапкердің жұмысы жүз пайызға дұрыс болып шығады» дейді. Қызық-ә?! Мен өз басым, тесті ашық түрде жаман деп ойламаймын. Бірақ тестің де қолданатын жері бар. Мәселен, мектептегі математика, физика, химия, биология пәндеріне тесті қолдануға болады. Әдебиеттен де солай. Негізі, тестегі сұрақты дұрыс қоя білу керек. Мен Еуразия университетінде оқыған лекцияма фольклортануда тест қолданып:

	«Әуелеп ұшқан алты қаз,

	Етің шекер, сорпаң бәз!

	Атайын десем оғым аз,

	Қонар болсаң жануар,

	Міне майдан, міне саз...»

	– осы қай жырдан?», – деген сұрақ қойдым. Варианттарына, Ер Тарғынды, Қамбар батырды, Қыз Жібекті, Қозы Көрпеш-Баян сұлуды алдым. Осыдан табу керек. Оқыған адам «Қыз Жібектен» екенін бірден біледі. Оқымаған адам таба алмайды. Осындай, осындай алпыстан астам сұрақ дайындадым. Енді әдебиетші болғаннан кейін көрейінші деп әдейі дайындадым. Осының бәрі мектептен тыс оқытылуы тиіс.

	Негізінде, әдебиет, тарих пәндерін тест емес, талапкермен жекеше сөйлесіп қабылдаған дұрыс. Бұл – біріншіден, сөйлеуді үйретсе, екіншіден, азаматтың ойлау логикасын ширатады. Тіпті осы арқылы талапкер сұраққа тікелей жауап бере алмаса да, қосымша сауалмен тақырыпты қаншалықты білетінін анықтауға болады. Яғни, адаммен сөйлесесің. Сондықтан мен мына гуманитария саласын тестен гөрі ауызша сұрау дұрыс деп ойлаймын. Бірақ ара-арасында әдебиетке қатысты сұрақтарға тесті қолдануға да болады.

	– Жалпы, әдебиетші болам деген адам әлемдік әдебиеттен хабардар бо-луы белгілі ғой. бірақ біздің көпшілігіміз әлемдік әдебиет жауһарларын тек орыс тілінде ғана оқып білеміз. бұл біздің қасіретіміз бе, әлде?..

	– Бір жағы қасіретіміз, бір жағы ұтқанымыз. Өйткені, біздің қазақ әлі шет тілін толық меңгеріп болған жоқ. Әр қазақ қазір орыс тіліне қалай жетік болса, ағылшын тілін де солай меңгерсе, онда Джек Лондон, Байрондарды еркін оқитын, аударатын еді. Бізде соңғы санақтан 15 миллион адам бар екені белгілі болды, соның ары кетсе 100 мыңы ғана ағылшын тілін білуі мүмкін. Бұл деген өте аз. Бізге орыс тілі дәнекер тіл болып отыр. Мысалы, мен «Иностранная литература» деген журналды жаздырып оқимын. Сонда ағылшын, поляк, француз, тағы басқа тілдердегі туындылар орыс тіліне арнайы ақша шығарылып аударылады. Автормен келісіп. Осының бәрі үлкен жұмыстар. Бізде ол қалыптаспаған. Астанада «Әлем әдебиеті» деген журнал шығып жатыр. Бірақ ол тікелей ана тілінен аударылып жатыр ма, белгісіз?! Ал, мынадай журналға жарияланатын шығармаларды аударуға ақша аямай, басып шығару орыстардың әлем әдебиетін ұрпаққа таныстырудағы бір ерен еңбегі. Осы тұрғыдан келгенде біз орыстарға қызығамыз.

	– сіз енді әдебиетшісіз, осы саланы әбден меңгергенсіз. өзіңізге керек нәрсені жақсы білесіз. біздің жазушылар ешкімді, ешқандай туындыны іздеп оқымайды ғой. осы дұрыс па?

	– Арасында оқитындар бар шығар, енді. Бірақ шет тілін қаншалық меңгергенін білмеймін. Алайда, орыс тілінде жазатын Аслан Жақсылықов деген жігітіміз байқаймын тілден хабары бар сияқты. Оның жазғанын түгелдей сүзіп оқып шықтым деп айта алмаймын, бірақ парақтап қарап көрдім. Оның да жазғандары постмодернизмге қарай, солай ой қорытуға тырысады екен. Жаңа бір ізденістің түрі. Орыстілді жазушыларымыз «Иностранная литература» секілді журналдарды оқиды, содан тәжірибе жинақтайды. Ал, кейбір жазушыларымыз орыс тіліндегі әдебиетті де оқымайды. Содан барып адам өзін қайталауға ұрынады. Талант дегеннің өзі жиі ширатып отыруды, үнемі ізденісті талап етеді.

	– осы тұста тағы бір сұрақ. Жалпы, жазушылардың арасында «ешкімді оқымай-ақ жазуға болады» деген ұғым бар. сол дұрыс па?

	– Өйтіп те жазуға болады, әрине...

	– Жер бетіндегі әлемдік әдебиет болсын, бар адамзаттың болсын дүниетанымы бір, ойы да бір, ойлайтын нәрсесі де біреу емес пе?

	– Адамның санасында ойлау бірдей, бірақ ойлау деңгейі әр түрлі. Аса бір, Құдай дарын берген данышпан болсаң ештеңе оқымай-ақ жазуға болады. Бірақ таланттың өзін ұстап отырмаса, мысалы, гауһарды жақсылап тазалап, егемесе жалтырамайды ғой. Бұл да сол сияқты. Ә дегенде бір жақсы дүние жазар, содан кейін тоқтап қалады. Мына ақын, суретші, композитор Құдайдың берген дарыны. Оқу содан кейін жетілдіреді. Өмірді суретшінің көзімен көру бөлек, ақынның көзімен көру басқа. Әнді дыбыстауда композитордың естуі ерекше. Оның естігенін қарапайым адам ести алмайды. Міне, бұл – Құдайдың берген таланты. Бұлар оқымай-ақ жаза алады. Бірақ бір-екі нәрседен кейін тоқтап қалуы да мұмкін. Егер ізденбесе, оқымаса тоқырайды. Жаңа идея, жаңа көрініс, жаңа ой бере алмайды.

	– кеңес одағы кезінде біздің жазушылардың көпшілігі Мәскеудегі горький атындағы әдебиет институтында білім алды. білімін көтерді. әдебиеттің теориясын оқып үйренді. сол сияқты біздегі әдебиетқұмар жастардың арасынан қабілеті ерендерін неге солай оқытпаймыз? Мысалы, сіз жетекшілік етіп отырған Мұхтар әуезов атындағы әдебиет және өнер институты соған лайық секілді. осыны ойластырмадыңыздар ма?

	– Ол біздің мемлекеттің ұстанған бағытына байланысты. Кеңес Одағында алдыңғы орында – идеология тұрды. Біздегі басты бағыт – экономика. Тарихты қарап отырсақ, мемлекеттердің көбісі екі түрлі болады, біреуі – идеологиялық мемлекет, екіншісі – таза экономикалық ел. Яғни, мемлекет экономикамен қатар, идеологияны да алдыға шығарады. Бұл нәрсе қазір де бар, Солтүстік Корея, Иран, Қытай секілді. Ал, экономикалық мемлекет, экономиканы алдыға шығарып, идеологияны кейін қалдырады. Кеңес Одағы идеологиялық мемлекет болғандықтан Мәскеудегі Горький атындағы институтта жазушылар, драматургтер, режиссерлер оқытылды. Таланты бар жігіттер арнайы жолдамамен барып білім алды. Біздің қазақ ақын-жазушыларының біразы сонда білімін жетілдірді. Ал, біздің институт – ғылыми-зерттеу институты. Мұнда әдебиеттің даму барысы, тарихы, теориялық мәселелері, бүгінгі жағдайы зерттелгенмен, оқыту жоқ. Бірақ мен ана бір жылдары осыны мәселе етіп көтергем. «Біздің институтқа Горький атындағы Әдебиет институтындай құқық берсе, сосын жас қаламгерлерді оқытсақ» деген ұсыныс тастағам. Оған қолдау болмады. Ондай институтты жасау үшін мемлекет өзі қолға алуы керек. Себебі, ондағы ұстаздарды жалдауға, ұстауға біраз қаржы кетеді. Оқуға келгендердіжеткізуге, тұрағын тауып беруге едәуір шығын жұмсалады. Бәрі ақша.

	Ал, ақын, жазушы әдебиет теориясын білмей-ақ жаза береді. Теорияны жақсы білетін болса, бойындағы талантын аша алмай қалады. Бір кезде дәстүрлі теория бойынша жазамын деген Темірғали Нұрғазиннің «Мұрат» деген романы болған. Сол аса сәтті шықпады. Сондықтан теория талаптарына сай жазу қаламгердің өзін қыспаққа салуы болады. Толықтай ашылмайды.

	– Қазақ әдебиеті тек қана қазақ үшін. біз өз әдебиетімізді шетелге та-ныту үшін өзге тілдерге аударуымыз керек. басқа елдердің біздің әдебиетті аударып жатқанын естімейміз. ал, біз аударуға құштармыз. сонда бұл біздің жадағайлығымыз ба, әлде әуестігіміз бе?

	– Біз әлі үйренумен келе жатқан халықпыз. Қай жағынан болсын үйрететін халыққа әлі жете алмай жатырмыз. Президент бір сөзінде: «Біз үйрететін халыққа жетуіміз керек», – деп айтып қалды. Неге дейсің ғой?! Мойындайық, мойындамайық, ағылшын тіліндегі әдебиет алға озып кетті. Өйткені олар қоғамдық дамудан озық тұр. Біз үлкен әдебиетке жиырмасыншы ғасырда ғана келдік. Жақсы келдік, жақсы өстік. Шынын айту керек, біздің кейбір шығармалар олардан кем емес. Оларды аудару біздің сөз, тәсіл, форма үйренуімізге керек. Оның үстіне өзара рухани ой алмасу үшін өзбек әдебиетін, парсы әдебиетін, араб әдебиетін білмесек, «Мың бір түнді», «ШахНаманы» оқымасақ не болады?! Сол сияқты, Гөтені, Гейнені білмесек өзімізге сын. Осы уаққа дейін орыс тілінен оқып келдік. Ал, енді өзімізді өзге тілге аудартуға әуестенуіміз керек. Тіпті, осыны негізгі мәселе қылып көтерген жөн. Неге? Біздің әлем әдебиетіндегі шығармалардың ешқайсысынан кем емес классикалық туындыларымыз бар. Мәселен, Мағжанның поэмаларын, лирикаларын, Жүсіпбектің «Ақбілегін», Мұхтардың әңгімелерін айтар едім. Кейінгі буын қаламгерлеріміздің де жап-жақсы дүниелері бар. Соларды да аударуға әбден болады. Бұлардың бәрі де көркемдік жағынан, сюжеттік құрылымы жағынан әлемдік әдебиеттен ешқандай кем емес. Бірақ біз әлі күнге дейін, біріншіден – тіл білмегендіктен, екіншіден – аудармаға көңіл бөлмегендіктен өзімізді паш етуде көп артта қалдық. Мысалы, Мұхтардың «Абай жолы», Жамбылдың өлеңдері өзге тілдерге орыс тіліндегі нұсқасынан тәржімаланды. Тікелей аударуға шамамыз келмей тұр. Ол үшін тілге жетік мамандарымыз болуы керек.

	Орыс әдебиеті – күшті әдебиет! Олар 19 ғасырда қатты дамып кетті ғой. Аудармашылық мектеп, аудармашылық дәстүр қалыптасқан. Аудармашылық үлкен кәсіби деңгейге көтерілген. Бізде ғой мүлде олай емес. Әлі аудармашылықты қажетті деңгейіне көтеріп үлгерген жоқпыз. Тіпті, Шоқан Уәлихановтың еңбектерін әлі де қазақшаға дұрыстап аудара алмай жүрміз. Бұл біздің, аудармаға, тәржімаға қырымыздың жоқтығын көрсетсе керек.

	– Қаншама дәуірлер бойы қазақ халқымен бірге жасасып келе жатқан төл әдебиетіміз бұдан кейін қалай дамиды деп ойлайсыз?

	– Құдайға шүкір, қазақ әдебиеті қазір жаман емес. Біздің поэзия алдыға құрық бойы озып кетті деп айтсақ асылық болмайды. Аға буын ақындарымыздың мол мұрасынан нәр алған жас ақындарымыздың жырлары кісі қуанарлықтай. Сырлы да, сұлу өлеңдерді «Қазақ әдебиетінен», «Жұлдыздан», тағы басқа газет-журналдардан жиі оқитын болдық. Ал, прозамызда қазіргі заманға байланысты қомақты тақырыптарды көтерген ірі шығармалар әлі де тумай жатыр. Ауызды қу шөппен сүртпей-ақ қояйық, осы өмірдің суреттерін сипаттаған шағын әңгімелер баршылық. Көркем әдебиет шын сынына алғанда іріктеліп, іріктеліп нағыз жазушылар, нағыз суреткерлер ғана қалады деп ойлаймын. Әдебиетті сүйетін, соған берілген, нантабар емес, жақсы-жақсы қаламгерлер өсіп келеді. Біздің әдебиет әлі-ақ өзінің биігінен көрінеді.

	– Жақсы, аға, шынайы пікірлеріңізбен беліскеніңізге рахмет!

	«Қазақ әдебиеті», 10.04.2009 ж.



	«Жазушы өте шыншыл болуы керек»

	Төлен Әбдіков – Кеңес Одағы кезінде қалам тартқан қатарластарының ішінен өзгеше тақырыпқа бет бұрған жазушы. Оның көркемдік талдауы, сомдаған образы өзінше тың соқпақ. Басқасын былай қойғанда, «Өліара» романының көтерген жүгі, қозғаған тақырыбы сол заман лебімен үйіріліп қалмай, қазір оқысаңыз бүгін жазылғандай әсерге бөленесіз. Бұл – жазушының өлмегендігін көрсетсе керек. Осындай ойлы шығарма жазған жазушы қарапайым өмірде аса биязы. Тіпті, істеген ісіне дақпырт қосатын қазіргі жұрттан мүлде бөлек деуге болады. Бұлай деуімізге жазған шығармаларына жарнама қосуды ұнатпайтыны, Кеңестер Одағын іштей жек көргендігі себеп болды. Жазушылық шеберхананың сыры ашылған сұхбатты оқи отырыңыздар.

	– бірінші сұрақ сіздің шығармашылығыңыз жайлы болса. адамды өзінен артық ешкім білмейді. Жалпы сіздің туындыларыңызда «әттегенай» немесе «артықтау кеттім-ау» деген өкініш лебі сезілер жерлер бар ма?

	– Шығармаларыма бола қатты өкініп, соншалықты аһ ұратын жайым жоқ. Өкініш тек қана қайта қарап, әлде де кішкенетолықтырсам деген мағынада болуы мүмкін. Мысалы, менің «Өліара» романымда Кеңес Одағының сойылын соққан тұстар жоқ. Өйткені, роман сол заманның кесапатын жеке адамдардың көрген қорлығы мен қасіреті арқылы әшкерелеу мақсатында жазылған еді. Бір нәрсені айта кетейін, ешқандай мақтанғаным емес, бұны барлық жерде айтып жүремін, өмірімде ешқашан да Кеңес үкіметін ұнатқан, мойындаған емеспін. Себебі, мен Ахмет Байтұрсыновтың еліненмін. Алаш туралы әңгімені естіп өстік. Міржақып Дулатовтардың істеген істеріне қанық болдым. Менің бір ағам бар Сейітбек Нұрханов дейтін. Үлкен парасатты, өте мәдениетті, білімді, текті, ғажап адам. Қазір көзі тірі, сексеннен асты. Менің рухани ұстазым болды деп айта алам. Бала кезден, университетке келгеннен бастап қасында жүрдім. Өзі баулып, барлық әңгімелерінде Алаш туралы деректі көп қозғайтын. Содан, бір күні маған беймәлім өлең оқыды. Онда Ахмет Байтұрсыновтың, Міржақып Дулатовтың, Мағжан Жұмабаевтың аттарын айтуға болмайтын, күйіп тұрған кез. Сол өлең әлі күнге есімде.

	Кешегі қара күндерде,

	Жұлдызсыз, айсыз түндерде.

	Жол таба алмай сенделіп,

	Адасып Алаш жүргенде,

	Бұл күнгі көп көсемдер,

	Сұраймын, сонда қайда едің?!

	Сарыарқа сайран жерлерін,

	Көкорай шалғын, көлдерін,

	Бәрін жауға алдырып,

	Асқар тау, биік белдерін,

	Қысылып қазақ тұрганда,

	Данышпандар қайда едің?!

	Құландай үркіп елдерін,

	Қалдырып мекен жерлерін,

	Жаяу-жалпы, жалаңаш,

	Қатын, бала, ерлерің,

	Аштықтан қырғын тапқанда,

	Сыпыра жомарт қайда едің?!

	...Енді бүгін, кім жаман?

	Данышпан емес, кім надан?!

	Қамқор емес, кім жауыз?

	Жомарт емес, кім сараң?

	Көсем емес, кім жалтақ?

	Шешен емес, жоқ адам.

	Бәрі білгіш, бәрі де ер,

	Жеткіздің, Алла-тағалам.’..

	Ғажап емес пе?! Бүкіл халықтың тағдыры жеті шумақ өлеңге сыйып тұрғандай. Поэтикалық қуатымен, шынайылығымен, елге деген шексіз махаббатымен, жанпида азаматтығымен жүрегіңді бірден жаулап алады. Сөйтсем, бұл Міржақыптың «Қайда едің?!» атты өлеңі екен. Бір кезде Алаш көсемдері «Ел боламыз, алаштың басын қосамыз, ұлттық мемлекет жасаймыз, ұлттық сананы қалыптастырамыз» деп күйіп жүргенде, Сәкен бастаған топ большевиктердің сойылын соғып кетеді. Сондай күйзелген шақта туған өлең болуы керек. Осыны маған оқыған кезде жағамды ұстадым. «Бұл кімдікі?» деп сұрағанымда: «Қазір айтпаймын, бірақ, есіңде жүрсін!», – деді. Кейіннен өлеңді жазған Міржақып екенін білдім. Міне, осындай өлеңдерді оқып, қалыптастым. Дүниені таныдым. Сондықтан Кеңес үкіметін ешқашан мойындаған емеспін. Азаматтық сана дұрыс қалыптасу үшін тарихты жақсы білу керек деп ойлаймын. Тарихты жетік білген адамның Кеңес үкіметін жақсы көруі мүмкін емес. Өйткені, білетін адамға қандай ел болғаны, қандай жұрт болғаны белгілі. Сондықтан менің «Өліара» атты романымдағы негізгі мақсат – сол қоғамды рухани әшкерелеу болды.

	Кеңес кезінде адам ойы бір бөлек, сөзі бір бөлек немесе сөзі бір бөлек, ісі бір бөлек болып екіге жарылып, жақсы көрген адамына жақсылық жасай алмай, жек көрген адамына жек көрдім дей алмай өмір сүргені белгілі. Шығарманың негізгі кейіпкері Бәйтен өзін тәрбиелеп, оқытқан, қызметке тұруына ықпал еткен әкесінің туған інісі, елге белгілі, сыйлы азамат ағасы Асқарды тұтқындап, қамауға алуға мәжбүр болады. Бәйтен жетіскеннен ондай әрекетке барып отырған жоқ. Оны әдейілеп, комиссия құрамына кіргізген. Егер Бәйтен қарсы болса, екеуін қатар құрту жоспары тұрды Кеңестік биліктің ойында.

	Романның соңында осы оқиғаның куәсі болған бір шалдың былай дейтіні бар: «Опасыз жалған деген осы. Анада ғана інісі келгенде тай сойып, бүкіл елді дүрліктіріп той жасаған Асқар анау ғой... Енді сол інісі өзін айдап әкетіп барады».

	Міне, сондай әкені балаға қарсы қойған, қызды шешеге қарсы сөйлеткен заман болды. Бұның бәрі ұлтты іріту еді. Осыны біле тұра Кеңес үкіметін қалай жақсы көруге болады?

	Менің негізгі ойым, осының бәрін көрсету болатын. Суреткердің басты міндеті – өзі білетін қоғамның келеңсіздігін барынша ашық көрсету. Бірақ соның ішінде әлде де ашық, туралау айтатын жерлер бар еді. Соны кішкене бүркемелеп, ашық айтпай кеткенмін. Соларды қайта бір қарап шыққым келеді. Ал, жалпы, өзімнің ұстанымым бойынша бұрқыратып, көп жазбадым. Бастықтарды, президентті жазғам жоқ. Кеңес үкіметінің тұсында партияны, комсомолды мақтап қалам тартпадым. Сондықтан мен үшін өкінетін ештеңе жоқ. Тек, аз жазғаныма, әлде де ойымда жүрген жоспарлар бар еді, денсаулыққа байланысты соларды толықтай іске асыра алмай жүргеніме ғана өкінем.

	– «тозақ оттары жымыңдайды», «ақиқат» атты повестеріңізде еуро-па жұртшылығының қатыгездігін білдірмей сынға алатын тұстар бар. осыны сіз қалай түсіндіресіз? Жалпы, аз ұлттардың басындағы ащы жағдайды қаншалықты зерттедіңіз?

	– Адамның басына шығарманы жазардан бұрын идея келеді. Бір идеяны, кәдімгі бойға біткен бала секілді, ұзақ толғатып жүресің. Мысалы, «Тозақ оттары жымыңдайды», ұмытпасам, 1974 жылы жазылды. Ол кезде қазақтың тағдыры өте ауыр болатын. Өз жеріндегі үлес салмағы 30 пайыздай ғана болды. 30 пайызға түсті деген сөз, халық жер бетінен құруға айналды деген сөз. Егер Кеңес үкіметі 1991 жылы құлап қалмай, бұрынғыша қарқынды дами берсе, 30-40 жылдан кейін қазақ деген халықтың болатын, болмайтыны белгісіз еді. Оны Құдай біледі. Өйткені, үлкен саясат саналы түрде солай жұмыс істеді. Соны көрген біздің ойымызда ұлттың тағдырына алаңдаушылық тұрды. Бірақ оны қалай беру керек? Егер оны тура мағынасында, тікелей жазатын болсаң өтпейді, ешқашан да жарық көрмейді. Сүйтіп жүргенде бір күні біздің басымыздағы жағдайды кешкен жер бетінде өзге де ұлттар болғандығы ойыма түспесі бар ма?! Соның ең бір сорақы үлгісі, көрінісі Бразилиядағы жергілікті халықтардың тағдыры еді. Сол үшін мен бір жылдай уақытымды тек оқуға жұмсадым. Көп деректерді кездестірдім, бізге беймәлім көптеген салт-ғұрыптармен таныстым. Басқа да керекті әдебиеттерді ақтардым. Сонда, кішкентай ұлттардың жалғыз арманы біреу-ақ болатынын ұқтым. Ол – жер бетінде қалай да аман қалу. Сөйтіп, бір сюжеттің желісі жетелей-жетелей, Америкадағы жұртшылықты таңқалдырар ғажайып операциялар жасаған, талай адамды қатерлі аурудан айықтырған әйгілі дәрігердің бір журналиспен сұхбаттасып отырғанда, Араку тайпасының жер бетінен құрып кеткенін естігенін ойдан шығардым. Ақыры қолының шипалылығымен дүниежүзіне танымал болған доктор өзінің туған тайпасы Аракудан қалған жалғыз адамды ажалдан арашалап қала алмай көкірегі қарс айырылады. Соңында әйгілі дәрігер өз өмірінің босқа өткенін сезінеді. Сонда ғана ұлттың тағдыры, адамның өз тағдыры екенін ұғады.

	Бұл шығарманы сол тұста жақсы түсінгендер болды. Ұлттық идеямен ауырып жүрген жігіттердің бәрі жанашырлықпен айтты. Қаламдас достарымның көбі риза болып, ықылас танытты. Бірақ үлкен жазушылар мән берген жоқ. Бір жағынан өзім де солай болғанын қаладым. Өйткені: «Мынау не айтып отыр?» деп бәле қуатындар көп, 37-ші жылдағыдай бір нәрсені қозғаса, қалай құтыларсың?! «Білсе кейінгі ұрпақ біле жатар, білмесе қалар» деген ойда болдым.

	Сөйтсем, уақыт өте келе жұрттың көбіне кәдімгідей әсер етіпті. Оны кездескен, сұхбаттасқан адамдардың бәрі, алдымен «Тозақ оттары жымыңдайдыны» сұрайтынынан байқадым. Ал, «Ақиқат» повесі, негізінен философияға құрылған. Онда мен адамның ішкі қайшылықтарын, өмір табалдырығынан сәби көңілмен, пәк санамен аттайтын пенденің, «өмірде ақиқат, тазалық, әділдік бар» деген сеніммен келетінін, ақырында қайырсыз қоғамда, қатыгез өмірде сол таза сенімдерді жоғалта бастайтынын айтқым келді. Яғни, адамның өзіне берілген нәрседен артық нәрсені білуі өзіне қасірет екендігін, өмірдің шындығын сезу кісінің бағынан гөрі соры екенін айтпақ болдым. Одан да басқа қосарлас идеялар болатын. Мысалы, жындыханада жатқан Роберттің Құдайға қарсы ұйым ашып, қол жинамақ болатын әрекеті бар. Жалпы, Құдайға қарсылық – билікке қарсылықты білдіреді. Құдай – биліктің символы. Эсхилдің Прометейінің Зевске қарсы шығуы, ең алдымен билік атаулыға қарсылықты білдіреді. Сонысымен өзінің көкейкестілігін қай заманда да жоғалтпайды. Көркем әдебиет адамгершіліктің, имангершіліктің, гуманизмнің жаршысы. Сондықтан ол бар уақытта зорлықшыл билікті, қатыгез қоғамды, әділетсіз әрекетті, жалған сөз бен арсыз пиғылды әшкерелеуге тырысады.

	Алайда, бұл шығарма да кезінде елеусіз қалды деп ойлаймын. Ол кезде «кеңестік шындықты жазу керек, бүгінгі күннің жетістігін жазу керек, нағыз әдебиеттің міндеті – сол» деген ұғымдар болды. Жұрттың біразы соған сенді. Бәлкім, содан да болар, шетел тақырыбына ол кезде басы артық нәрседей қарайтын.

	– «әке» атты повесіңізде қазақы мінез, дүниетаным, ой қорыту, ауызекі сөйлесудің үлгілері бар екен. ал, «оң қол » деген әңгімеңізде тылсым дүниені тануға деген құлшыныс байқалады. осы екі әңгімені қалай жаздыңыз, қанша уақытта шықты?

	– «Әке» таза ұлттық мінезді, дәстүрді көрсету мақсатында жазылды. Өлікті жөнелтуге байланысты нәрсені әдейі алдым. Өткен тарихты еске ала отырып, бүгінгі проблеманы көрсету өзіме ұтымды болып көрінді. Себебі, «Әкедегі» аздаған әзілдер, шалдың сабақ үстіне кіріп келіп, мұғалиманы «Аяқ-қолың неге жалаңаш?» деп қысуы, бәрі-бәрі менің әкемнің өз бейнесі, өз мінезі. Жарықтық, менің жазған хатымды бүкіл ауылға жария етіп жүретін. Енді, әр үйдің өз құпиясы, күбір-сыбыры болады ғой?! Сондайды айтып, ақша сұрап жазған хаттарымды мектепте 3 сыныпта оқитын қарындасым Розаға келеді де, дауыстап тұрып оқытады екен. Ол кісі сыныптың есігін қағып кіру дегенді білмейтін. Әй-шәй жоқ кіріп келіп, күллі оқушылардың алдында айғайлап:

	– Әй, Роза, міне, Төленнен келген хат. Оқы! – дейді. Қарындасым хатты барынша дауыстап оқиды. Сөйтіп, менің құпияларымды бүкіл ауыл біліп алады екен. Әкем сондай мінезді кісі еді. Әңгімеде сол бейнесін жасауға тырыстым. Шығарманың басты міндеті халықтың трагедиясын беру болатын. XX ғасырдағы трагедия, Кеңес Одағының келуімен басталған ашаршылықтан, әке мен баланың, аға мен інінің қырқысуынан анық көрінді. Аштыққа бір баласын, коллективтендіруге бір ұлын, соғысқа бір арысын берген қарияның жалғыз баланың амандығын сұрап, қалт-құлт етіп отыруы ғой айтайын дегенім. Қазақ халқының тағдырына ұқсас өмірді көрсеткім келді. Яғни, бүкіл халықтың тағдырын бір отбасының басындағы жәймен суреттеу болатын. Мұндай тәсіл әлемдік әдебиет үлгісінде бар.

	Ал, енді «Оң қол» менің шығармашылығымдағы ең алғашқы леп әкелген әңгіме болды. Өзі сол 1972 жылы жазылды. Ол ішкі ойдың тазалығына құрылған. Адам ойын таза ұстамай, ойына жауапкершілікті болмай, сыртқы әлемі жөнделмейтіндігі негізгі идея болғанымен, дәрігер жігіт пен науқас қыздың махаббатын жұрт, негізінен қызықтап кететін секілді. Екеудің арасындағы әдемі, тамаша, бір сәттік қана сезімді жүрегіне азық етіп, қыздың өмірден кетуі әркімді де селт еткізеді. Әрине, адамның өмірден кетуі біреулерді бақытсыз етеді. Соны әңгіме қылып айтқан дәрігердің әңгімесі ғой. Мен осы әңгімені екі түйінмен аяқтадым. Соның біреуі қалды. Алғашқысында дәрігер:

	«Ол енді, сол бір сәтті қорек етіп кетті. Тағдырдың жазуына ара түсе алмайсың. Бірақ менің жазығым не? Қайта-қайта еске алып, қайта-қайта күйзеліп отыра берем. Мен не істедім?», – деп тыңдап отырған адамға шағым айтқандай болады.

	«Оң қол», «Ақиқат» және соңғы «Парасат майданы» атты еңбектерімде өзек болып келген бір ғана нәрсе бар. Ол – жаман әрекет, пасық іс – адамның ішкі ойынан, пиғылынан, ниеттің таза еместігінен туады дегенді айту. Ал, пенденің жамандығы ішінде болса, алдымен адам өзімен-өзі күресуі керек. Өздігінен жетілгені, тазаланғаны дұрыс. Әдетте, біздікі дұрыс секілді көрінеді де, жамандық өзге біреуден шығатын сияқты болады. Кінәні басқа біреуден көргіміз келеді. Онымен ештеңені жеңе алмайсың. Бұл баяғыдан солай, алда да солай бола береді. Егер адам өзімен-өзі күресе алса, өзіне-өзі сыни көзқараспен қараса, онда оны бағалай білу керек. Негізі, идея – осы.

	– адамда, жалпы, жаны бар тіршілік иесінде «генетикалық код» дегеннің болатынын айттыңыз. Жасыңыз ұлғайған шақта жазушылық жолыңызға қаншалықты көз саласыз? сол жолдан, ол, әлде сүрлеу, не даңғыл болар, кімдерді көресіз? Яғни, жазушылың жолы қиын ба?

	– Әрине, қиын. Жазушылық жолдан қиын ештеңе жоқ секілді көрінеді кейде маған. Себебі, көркем әдебиет деген өмірді сезіммен қабылдау. Сезім өміртанудың басты құралы дер едім. Мәселен, махаббатты сөзбен талдап, толық түсіндіре алмайсың. Оны сезіну керек. Сондай-ақ, адамды өмірге келтіріп, жан беретін Алла Тағаланы ақылмен дәлелдеу, түсіндіруөте қиын. Тек жүрекпен ұғына аласың. Бұл өмірде ақылмен алынбайтын сондай нәрселер болады. Яғни, әдебиет жүрекпен сезінгеннің, ұғынғанның бейнесін жасау. Суреткер болып жатқан оқиғаның бәрін, ең алдымен жүректен өткереді. Сондықтан өмірдегі қиянаттар, әділетсіздіктер, өтірік-өсек, жалған секілді нәрселердің бәріне шын суреткердің жүрегі ауырмай отыра алмайды. Бей-жай қарамайды. Халықтың тағдыры қиын болса, оған жыламай қоймайды. Өйткені, енжарлық деген өте жаман нәрсе. Толстойдың, «Спокойствие это подлость души» деген сөзі бар. Бұл, «Енжарлық рухани опасыздық» дегенді білдіреді. Жазушы неғұрлым терең күйінген сайын, соғұрлым бар жамандықты тереңірек сезінеді. Жазушы болу үшін өте шыншыл болу керек. Бұл жерде нағыз таланттарды айтып отырмын. Ал, кәдімгі орташа дарынды, күштінің, биліктің сойылын соғып, күн көріп жүргендер туралы сөйлегім де келмейді. Яғни, нағыз қаламгердің екінші Алласы – шындық. Сондықтан нағыз жазушы көп қиналады. Біріншіден – шындықты айту, қоғамды сынау, ең алдымен билік басындағыларға ұнамайды. Өйткені олар да қоғам өмірі үшін өздерінің жауапты екенін біледі. Содан келіп, қаламгер түрлі қиыншылықтарға, кедергілерге, тосқауылдарға ұрынады. Тұрмысы нашар болады. Кедейшілікті көреді. Осындай түрлі қиындықтар қалжыратады. Осыдан соң, жазушы болу оңай деп қалай айтасың?! Оның сыртында, бүгінгі қалам ұстаған жан бір романды бес жыл отырып жазуы мүмкін. Одан кейін, туындысына қаламақы алмақ түгілі, кітап қылып шығару үшін ақшаны өзі табуы керек немесе демеуші іздейді. Сонда оның үй-іші, бала-шағасы жоқ па?! Болса, бала-шағасы тамақ сұрамай ма?! Оны ойлап жатқан ешкім жоқ. Сондықтан бүгінгі жазушыдан «Қоғамыңды негежазбайсың?» деп сұраудың өзі ыңғайсыз. Осындай қазіргі кездегідей қиындықтар алдан шыға береді. Ал, негізгі қиындық жазушының шындықты айтуы. Өйткені, қашан да шындықты айтқан адам ешкімге ұнамаған. Егер шындықты айтпасаң, онда әдебиетте қалады екем деп ойлаудың да қажеті жоқ. Өнер мен әдебиетте қатардағы көптің бірі болғанша, болмаған артық.

	– Қазіргі әдебиеттің талабы, көркемділігі, айтар ойы өзгеріп бара жатқан секілді көрінеді. сіздіңше, «әдебиет – ардың ісі» бола ма, әлде жазушылық кәсіп болуы тиіс пе?

	– Кеңес үкіметінің тұсында осы «Әдебиет – ардың ісі» мен жазушылық кәсіпті бір-біріне қарсы қою көп болды. Негізі, өмірде жазушылықты кәсіп қылып, ардың талабын бұзбаған қаламгерлер баршылық. Себебі, басқа шаруаң өледі, мал бағуға, одан да өзге іспен айналысуға уақыт керек. Жазушылықты кәсіп қылып, сонымен бала-шағасын бағып, әрі керемет-керемет шығармалар жазған жазушылар болған. Ондай адамдар Еуропада көп. Мысалы, Нобель сыйлығының иегерлері Хемингуэй, Ремарк, Камю, Сартр, бұлардың бәрі шығармашылықты кәсіп қылған жандар. Жазған бір шығармасына қаламақы алады, келесісін бітіргенге дейін, ол жетеді, жетпейді. Егер осыны кәсіп десек, жазушылық – кәсіп дегеніңіз осы. Бұлардан басқа тағы бір кәсіпкерлер бар. Олар кәдімгі бір шытырман оқиғаны алады да, шығарманың желісін соған құрып, тез-тез жазады. Қарап отырсаңыз, өмірінде 300-ден астам шығармалар жазған жазушылар бар екен. Ондайлардың негізгі мақсаты табыс табу. Мұндай табыскерлер өнердің басқа салаларында бар. Тобырға арналған әдебиет бар да, таза көркем әдебиет бар. Маған белгілі бір, лауазымды кісі: «Ұшақпен ары-бері көп ұшамын. Сондайда уақыт өткізуге арнап шығармалар неге жазбайсыңдар?» – деді. Оған:

	– Мен сіздің уақытыңыздың қызықты өтуі үшін шығарма жаза алмаймын. Өйткені, менің мақсатым бөлек. Олай жазсам, менің жазушылығымнан не қайыр?! Уақытыңызды қалай өткізесіз, ол сіздің шаруаңыз. Ал мен, ойлантатын, толғандыратын, жүрекке әсер ететін шығарма жазғым келеді. Ондай жазушылар да болған. Болмасам да, ұқсап бағам, – дедім. Бірақ бұл сөзіммен әлгі жігіттің көзін ештеңеге жеткізе алмадым-ау деп ойлаймын.

	– біздің қазіргі қаламгерлеріміздің арасында ара-тұра болса да, өткен шақты, кеңес одағының жақсылығын айтып қалу кездеседі. ол дәуір енді келмеске кеткені анық. дей тұрғанмен, алдымен ақын-жазушыларға әлеуметтік жағдай жасаған кеңестік идеологиядан үйренеріміз бар ма?

	– Кеңестік идеологиядан үйренуге болады дегенді аузы қисаймай айтатын-дар бар ма екен бүгінде?! Ол саясаттың негізгі мақсаты қазақ ұлтын жою болатын. Әйтеуір төбеден түскен тәуелсіздіктің арқасында аман қалдық. Кеңес үкіметі әдебиетті өз мақсатына пайдаланды. Адамдарды құлға айналдырды. Саясаттың сойылын соқтырды. Сол сойылды нықтап ұстағандар жақсы өмір сүрді. Соларға жағдай жасалды.

	Қазір біздің есімізден, баяғы Жазушылар одағы кетпейді. Ондағы Жазушылар одағының бірінші хатшысының статусы министрмен тең, Жоғарғы Кеңестің депутаттығына сайланды, үлкен жеңілдіктері болды. Екінші хатшының статусы министрдің бірінші орынбасары дәрежесіне пара-пар еді. Оның не керегі бар?! Онда сен билікке тәуелді боласың. Айтқанын орындап, шектеулерден шыға алмайсың. Меніңше, Жазушылар одағы, керісінше, биліктің кеткен кемшіліктерін бетіне басып айтып отыратын бейресми парламент секілді ұйым болып отыруы керек. Сонда ғана қоғамдық ой-пікір дамиды, ұлттық сана қалыптасады. Халық өзінің күшін сезінеді. Біздің кейбір ағайындар сол баяғы Кеңес Одағынан қалған әдеттен әлі арыла алмай жүрген секілді.

	Кезінде отарланған елдер сананың отарсыздануын бастан кешпей жаңа сапаға көтеріле алмайды. Бізде де сол сананың отарсыздануы болмай, жаңағыдай «ой, баяғыда жақсы едік, Кеңестер Одағы кезінде осындай-осындай жеңілдіктер болып еді» деген сөз түгесілмейді деп ойлаймын. Егер сол Кеңес Одағы әлі тұратын болса, халық құрып бітетін еді. Жақсылығы сол ма?! Жеке адамдарға жақсылығы тиген болуы мүмкін, бірақ ұлтқа жақсылығы болмағаннан кейін не керегі бар?!

	Екіншіден, Жазушылар одағы ерікті ұйым. Көп елдермен салыстырсақ, мұндай ресми, үлкен ұйым жоқ. Ақын-жазушылар өздері бірігеді. Ой-пікірі, ұстанымы бір, бір бағытта ойлайтындар бас қосады. Оларға қарсы ойлайтындар да болады. Мысалы, мен кейбір жазушылармен сөйлеспеймін, сөйлескім де келмейді. Өйткені, оның ойы, өресі, дүниетанымының мүлде бөлек екенін білем. Сондықтан бір Жазушылар одағының ішінде жүргенімен ондайларға еш қатысым жоқ. Ал, басқа елдерде пікірлес адамдар бірігеді. Сондай еркін Одаққа айналуымыз керек.

	– сізге жазушы ретінде қатты әсер еткен қаламгер, не шығарма бар ма?

	– Бар. Әріге бармағанның өзінде баршылық. «Абай жолы» әлемдік әдебиетке қосылған туынды. Ал, әлемдік әдебиетте тіпті көп. Кейінгі, біздің буынның алдындағы толқынды сараласақ, жақсы шығармалар жеткілікті. Алпысыншы жылдардың орта шеніне дейін зиялы қауым репрессиядан есін жия алмады. Биліктің айтқанынан, идеологиядан шыға алмай, белгіленіп берілген өлшемді ғана жазып, диқаншының, малшының жетістігін суреттегені рас. Одан соң, ұрпақ өсті, ес жиды, білімі кеңейді, әлемде не болып жатқанын сезді, көрді, оқыды. Соның арқасында ұлттық сана жаңа бір сатыға көтерілгендей болды. Содан бастап, 70-ші жылдардың алдында келген ақын-жазушылар ұлттық мүддені шығармаларына өзек ете бастады. Естеріңізде болса, алғашқыда Қадырдың өлеңдерінде, Әбіштің, Мағауиннің шығармаларында ұлттық реңк анық көрініс тапты. Кекілбаев пен Мағауиннің романдарында «Қазақстанның Ресейге қосылғанына 250 жыл» деген анықтама болды. Бұл шығарманы халыққа жеткізу үшін айтылған нәрсе еді. Әйтпесе, сол екеуі де қазақтың Ресейге қосылуына қарсы, азаттықты аңсаған туындылар еді ғой. Сол тұста Кеңес Одағына деген оппозиция бәріміздің ішімізде жүрді. 60-шы жылдардың соңын ала, 70-шы жылдардың басында ұлттық мүддені ойлау, Алашты аңсау басталды. Алғашқы өлеңдерін сол кезде жаза бастаған ақындарға қарасақ, тіпті ерекше. Мысалы, Мұқағали мен Жұмекен поэзиядағы үлкен құбылыс. Мұқағалиды қазақ поэзиясындағы ең соңғы ұлы тұлға деп айтуға болады. Мұхтар Шаханов өзінше бір әлем. Жұматай Жақыпбаев, Кеңшілік Мырзабеков, Жарасқан Әбдірашев... Шын мәнінде бұларды жақсылап аударатын болса, әлемдегі белгілі-белгілі ақындардың ешқайсысынан кем емес. Ал, енді прозаға келетін болсақ, Әбіштің «Шыңырау», «Ханша дария хикаясы», Мұхтардың «Шахан-шерісі», Дулаттың «Сүйекші», «Тіршілік», «Дермене», Әнестің «Қараша қаздар», Бексұлтанның «Күтумен өткен ғұмыр», тағы басқа шығармалар бар. Енді бәрін тізіп шығу мүмкін емес, сондықтан есіме түспей жатқандары болса, оқырман кешіре жатар. Негізі, қазақ әдебиетіндегі шынайы туындылардың бәрі мен үшін ыстық, қастерлі.

	– әдеби ортада «келешекте ұзақ-сонар шығармалар, яғни көлемді ту-ындылар оқылмайды» деген пікір айтылып қалады. осымен келісесіз бе? келіссеңіз, келешектегі оқырманды не қызықтырады?

	– «Романды кім оқиды? Келешекте роман жанры өледі» дегенге сенбеймін. Себебі, тарихта өз уағында оқылмай, арада көптеген жылдар өткен соң, жаппай оқылған шығармалар да бар. Халық өзі тауып алады. Сосын, адамдардың әдебиетке, өнерге қарауға уақыты болмайтын кезеңдер болады. Бірақ, заман бір орында тұрмайды, зейінді ұрпақтар келеді, шам алып іздейтін кездер де туады. Сондықтан жақсы шығарманың көлеміне қарамастан, бәрібір тарихта қалатынына сенем. Алайда, қалай болғанда да бір жанрлардың халыққа кеңінен тарайтыны рас. Мысалы, тап қазір 4-5 томдық романдарды халыққа оқыту қиын. Шындығында 14-15 томдық толық шығармалар жинағын шығарып жатқандар да бар. Ешкім алмайды. Оның үстіне бағасы қомақты, удай нәрсені кім алсын?! Әрине, алатындар табылар, бірақ оқымайды. Сол себепті, қазір роман, повесть секілді қабырғалы шығармаларға көпшілік көңіл аудармайтын болған. Әрине, роман, повесть бұрынғы көлемінен азайып, ықшамдала, шағындала түсті. Және қазіргі заманда адамның көңілін аударатын теледидар, радио, компьютер секілді өзге де салалар баршылық. Істейтін жұмыстың өзіне уақыт кетеді. Біздің кезімізде әдебиетті оқуға мүмкіндік мол болды. Шығарманы таңертеңнен кешке дейін оқитынбыз. Меніңше, жазушы оқырманның кейбір талаптарымен келісуі керек секілді. Бірақ, ойда жүрген тұщымды тақырыптарды барынша ашқан дұрыс. Өз басыма келер болсам, «Өліара» деген романымды аяқтай алмай, ауырып қалып едім, одан кейін «Тұғыр мен ғұмыр» атты повесімді бітірдім. Амандық болса, пьесам бар еді, аяқталмаған, соны бітірген соң, «Өліара» атты романымның екінші кітабына отырсам деймін. Бұл өзі өте үлкен емес, шағындау роман болар. Әуелдегі басталған идеяны аяқтау қажет. Міне, осындай жоспарларым бар, Алла Тағала қуат берсе, оқырманға алдағы уақытта жол тартады. – әңгімеңізге рахмет!

	«Қазақ әдебиеті», № 23. 11.06.2010 ж.



	«Орыстың жаны табиғи адал күйінде»

	Орыс әдебиеті – ұлы әдебиет! Осындай заңғар көркем сөз өнерінің әлемдік әдебиет тарихына қалдырған мұрасы жетерлік. Тіпті орыс жазушыларының шығармашылығын зерттейтін арнайы институт Жапонияда жұмыс істейді. Әуелі бүкіл бір мемлекет әдебиетінің қалыптасуына орыс жазушыларының қосқан үлесі қаншама?!

	Осынау дәстүрлі әдебиеттің қарашаңырағы қазіргі Ресей әдебиеті қандай күйде? Қандай бағытта дамып барады? Осы тақілеттес сауалдар көзіқарақты оқырманды елең еткізері хақ. Газетіміздің бүгінгі қонағы Валерий Михайлов қазақ халқының басына төнген ашаршылық жайында «Ұлы жұт хроникасы» атты деректі повесть жазған адам. Сондай-ақ, Дүкенбай Досжан мен Баққожа Мұқайдың және басқа қазақ жазушыларының шығармаларын орыс тіліне аударған. 2003 жылдан бері «Простор» журналында бас редактор болып қызмет ететін Михайловтың орыс әдебиетіне, орыс тілді қазақстандық қаламгерлерге қатысты өзіндік пікірі бар.

	– сіз орыс әдебиетін жақсы білесіз. Қазақстанда шығатын «простор» журналында бас редакторсыз. Яғни, орыс тілінде жазатын қаламгерлермен тығыз байланыстасыз деуге болады. сондықтан «бір кездері Қазақстаннан кеткен орыс тілді жазушылардың жай-күйі қалай?» деген сұрақты алдымен қойсақ. Және олармен әдеби-шығармашылық байланыс бар ма?

	– Жүйелі түрде байланысып тұрамыз деп айта алмаймын. Кей-кейде олардың өздері шығармаларын ұсынып жатады. Кей кездері Мәскеуге жасаған іссапарларымда кезіктірген таныстардан шығармаларын өзім сұрап алам. Солардың бірі, Ольга Ходоковская бір кездері Алматыда тұрған. Қазір Санкт-Петербургте. Біз оның 1918 жылы сол кездегі Верныйда большевиктер атып тастаған эпископ Ипполит Пименнің өмірі жайлы жазған деректі повесін жарияладық. Осыдан 15 жыл бұрын эпископты орыс-православ шіркеуі қасиетті деп жариялаған болатын. Одан соң Израильге көшіп кеткен Людмила Лунинаның тегі қарағандылық. Оның жаңа шығармаларымен Қазақстан оқырмандарын таныстырдық. Мысалға, белгілі ақын Евгений Курдаковты айтуға болады. Өткен ғасырдың тоқсаныншы жылдарының басында Великий Новгород қаласына көшіп кеткен ол сонда көз жұмды. Оның Абай шығармаларынан жасаған аудармалары үздік деп есептеледі. Бұлардан өзге қазақ даласынан тарихи Отанына оралған орыс тілді қаламгерлер көптеп саналады. Қаламгерлердің көпшілігі, негізінен Ресейге қоныс аударған. Дегенмен, біз олардың бәрін қамтып отырамыз, ұдайы шығармашылық байланыстамыз деп айта алмаймын. Өйткені, олардың біреулері туындыларын бізге жіберіп тұрса, біреулері сонда жарияланып жатады. Ал, тіпті кейбіреулері мүлде хабарсыз.

	– сіз өзіңіз әдебиетшісіз. Қалың әдеби журналдың бас редакторы болғандықтан орыс тілінде жазатындардың шығармалары қолыңыздан өтеді. тіпті журналға басар алдында тәптіштеп оқып шығасыз. сондықтан тарихи отанына оралған қазақстандық қаламгерлердің жазғандарынан ерекшелікті байқайтын шығарсыз? Қанша дегенмен қазақтармен тағдырлас болғандықтан оларға менталитеттің өзі әсер еткен болар?!

	– Қалай айтсам екен?! Егер суреткердің рухани күші, таланты жағынан қарастырар болсақ, әркім әрқалай жазады. Кімнің дарыны қандай болса, сол деңгейде жазары анық. Бұл тұрғыдан алғанда Қазақстаннан кеткен қаламгерлер ресейліктерден кем түспейді. Мысалы, Евгений Курдаков кез келгенмен текетіресе алатын, өте мықты ақын болатын. Сосын біздегі Надежда Чернова да ешкімнің алдында ықпайтын шайыр. Яғни, талант көп нәрсені айқындайды. Ал, дүниетаным, менталитеттің әсері жайында айтсақ, әрине, аздаған ерекшеліктің бары рас. Қазақстандық қаламгерлер қазақ ұлтына, тарихына, жеріне қатысты деректерді жақсы біледі. Оның үстіне біздің орыс тілді ақын-жазушылар орыс әдебиетіндегі әрбір жаңалықты қалт жібермей қарап отырады. Қысқасы, айырмашылық бар. Егер тілдік ерекшелікті алсақ, орыс тілінде жазатын қазақстандық қаламгерлер ресейлік ақын-жазушылардан бірде-бір кем емес. Керісінше, Ресей оқырмандары біздің жазушылардың тілінде көне орыс тілінің мол байлығы барлығын жиі айтады. Оған қазақ еліне өз еркімен не еріксіз келген орыстардың барлығы Ресейдің әр аймағынан болғандығы себепші. Қазан төңкерісіне дейін ауып келгендердің 80 пайызы шаруалар болатын. Яғни, Казақстандағы орыс тілді қаламгерлердің көпшілігі қара шаруадан шыққан. Ал, орыс тілінің бай мұрасын әкелген шаруалар тілдің бұзылмай ұзақ сақталуына ықпал етті. Оның үстіне тіл халыққа тиесілі нәрсе. Сондықтан әлі күнге дейін Қазақстанның шалғайында, мысалы, Оралдағы қазақ-орыс ауылдарында, Шығыс Қазақстандағы таулы аймақта таза орыс тілі сол күйінде деуге болады. Оның үстіне қазақ халқы тіл меңгеру жағынан өте қабілетті екендігі белгілі. Сол себепті, мәскеуліктер қазақтардың орыс тілін жетік білетіндігіне қатты таңғалады.





– өміршең шығармаларымен аттарын мәңгіге қалдырған гогольді, толстойды, достоевскийді, тағы да басқа марқасқаларды тудырған орыс әдебиеті қазір қандай күйде? осындай қасиетті әдебиетті болашаққа жеткізетін жас қаламгерлер бар ма? Және орыс тілділердің тарихи отанына оралуын қамтыған шығармалар жазылды ма?

	– Бәрін уақыт іріктейді. Орыс әдебиеті таланттан кенде болған емес. Алай-да, қашанда аса талантты тұлғалар сирек туады. Бүгінгі күні де ондай терең қаламгерлер баршылық, бірақ аз. Дегенмен, соңғы жылдары орыс әдебиетінің көркемдік деңгейі төмендеп кетті. Қазіргі нарық заманының талабына байланысты қаламгерлердің көпшілігі рухани көркемдіктен гөрі тез оқыльш, оңай түсінуге ыңғайлы шығармаларды көптеп жазуға айналды. Өйткені, жазған нәрсе өтпесе аш қаласың. Ал, қазіргі мықты жазушылардың қатарына Распутинді, Бондаревті кіргізуге болады. Әрине, бұлар орыс әдебиетінің XX ғасырдағы алып мұзтаулары секілді. Меніңше, қазір де өте талантты адамдар бар. Дегенмен, кімнің әдебиет тарихында қалатынын уақыт анықтайды.

	Ал, соңғы 20 жыл ішінде болған көші-қон, миграция жайында жазылған шығармаларға келсек, қомақты туынды әлі жазыла қоймады. Бірақ көшіқонның қиындығын, барған жеріндегі жұртшылықтың қабылдауын айтқан шағын әңгімелер бар. Мысалы, Қазақстаннан кеткен Анатолий Загородный тарихи Отанына оралған орыстар жайында қомақты очерк жазғанын білем. Онда ата-бабасының жұртына жеткен адамның алған әсері, ішкі арпалыстары, жергілікті елдің кемсітуі өте ашық суреттелген. Калугада тұратын Загородныйдың айтуынша, ондағы алпысқа жуық жазушыдан құралған ұйымның мүшелері өздерінен басқаларды мойындамайды екен. Тіпті Ресейдің өзге өлкесіндегі қаламгерлерді көзге ілмейді. Бір кездері Алматыдағы өзге дүниетанымды көрген ол тек өзінің аймағын жырлаған ақын-жазушыларды түсіне алмайтынын биыл көріскенімізде жеткізді. Сөйткен Загородный күллі Орта Азия бойынша мәдени орталық саналары белгілі Алматыдағы мәдени аураны сағына еске алады. Ал, орыстардың көші-қоны жайлы шығармалар әлі де туатынына сенім білдірем. Өйткені, проза ұзақ жылдар бойы жазылады. Оның үстіне таза көркем әдебиет адамды асырамайды. Тек вульвар туындыларын жазатындар болмаса, әдебиетке шынайы жанашыр үшін аса қиын. Сондықтан орыс босқындарының басынан өткен ащы жайттар әлі жазылады. Бір масқарасы, қазіргі Ресейдің шалғай ауылдарын ішкіштік жайлап алған. Сол себепті де тарихи Отанына Қазақстаннан, Украинадан және басқа ТМД мемлекеттерінен көшіп келген адамдардың үй-жайын, шаруашылығын жайғағанын жақтырмаған жергіліктілер үйін, шөбін, қорасын өртеп жіберіп отырған. Орыс ауылдарындағы осындай ішкіштік, азғындық өте қорқынышты. Тіпті кей ауылдарда тек шал-шауқан, кемпір-сампыр ғана қалған. Мұндай қиындықтар адам баласын ширататын болуы керек, біздің кей жерлестеріміздің Ресейге топ болып көшкенін, бір жерге топтаса орналасқанын жақсы білем. Олар бір-біріне төнуі мүмкін түрлі қауіпке осылай бірлесе қарсы шығып отыр.

	– Қазақ оқырманы орыстың жанын көркем әдебиеттен оқып білді. орыс әдебиетінің гоголь, толстой, пушкин, достоевский бастаған алыптар тобы кешегі «Қан мен терді» тәржімалаған Юрий казаковқа дейін шығармаларында орыстың жанын барынша ашып көрсетті. тіпті, өмірге құштар орыстың әділ, әрі ер мінезді келетінін осындай шығармалардан оқып білдік десем, артық айтқандық емес. Қазіргі орыстың жаны қандай?

	– Қазір, әрине, қиын кезең. Мысалы, Ельциннің тұсындағы Ресейде жылы-на бір жарым миллион адам қайтыс болып отырған. Бұл сол тұстағы Қазақстан, Қырғызстан, жалпы ТМД елдерімен салыстырғанда өте үлкен шығын. Кейінгі Путиннің кезінде, қазіргі Медведевтің билігі тұсында адамдардың өлуі әлі де бар, шамамен жылына жеті жүз мың, сегіз жүз мың. Яғни, бүтін бір ұрпақ құрып барады. Шығыста бір жарым миллиард халқы бар Қытай секілді алпауыт көршісі тұрғанда Ресей үшін бұл масқара. Сосын айтуға ұят, тағы бір ерекше нәрсе – ресейліктердің 20-25 миллионы кедейлікте өмір сүреді. Бір үзім нанды әупіріммен тауып жейді. Тарихтан мысалға, XX-шы ғасырды алайықшы, азамат соғыстары, төңкеріс, Ұлы Отан соғысы болғанын білеміз.

	Турасын айтқанда, түгелдей атыс-шабыс ғасыры деуге болады. Негізі, осындай оқиғалар кезінде әр кезде ең үздік, ержүрек адамдар өледі. Ал, Екінші дүниежүзілік соғыс кезінде КСРО күллі Еуропаны өзіне бағындырған Германиямен бетпе-бет келді. Яғни, бүкіл Еуропаға қарсы тұрды. Сұрапыл ұрыс болды. Әлі күнге дейін соғыстың зардабы сезіліп қалатыны сондықтан. Одан кейінгі ұлан байтақ жерді алып жатқан Кеңестер Одағының құлауы, бүткіл жүйенің 180 градусқа ауытқуы адамдардың мінезіне өз әсерін тигізді. Әсіресе, Ресей мен Қазақстанның шалғай ауылдарындағы жұртшылық бұдан қатты зардап шекті. Ал, ауыл дегеніміз – күллі мемлекеттің негізі еді. Тіпті, ұлттың тілі, діні, ділі, салт-дәстүрі осы ауылдан шыққан, сақталған. Ауылсыз мемлекеттің күні қараң. Жоқ дегенде билік орналасқан ірі-ірі қалалар ауылда өндірілетін ауылшаруашылық өнімдерін пайдаланады. Әрине, сондықтан соңғы жылдары орыстың жанында әжептәуір өзгерістер орын алды. Әуелі көшенің өзінен баяғы алпысыншы жылдардағы қарым-қатынасты таба алмайсың. Бірақ адамның жаны түбегейлі құбылып, өзгеріп кетті деу қате болар. Бәрібір біз басқамыз. КСРО кезінде дінге тыйым салынғаны белгілі. Қазір дін ұлттың сол кезде жоғалтқанын қайта қалпына келтіріп жатыр. Дегенмен, сондай қиын шақта халықтың рухани сұранысын әдебиет орындап келгені анық. Бұл қазақ әдебиетіне де, орыс әдебиегіне де тән құбылыс. Ал, орыстың жанына келетін болсақ, қаншама іс-тәжірибелерді басынан өткерсе де ол әлі тірі. Халық бәрібір өзінің бет-бейнесін сақтап қалады. Бұны Америка, Еуропа, Африка мемлекеттерінің халқы орыстарды әлі күнге сүйіп іздейтінінен байқай аламыз. Жапония, Ұлыбритания, Франция, Канада, Америка секілді елдердің халқы нақтылықты жақсы көреді. Орыс халқы өзге топырақтан жаралған. Еуразиялық бітімді келетін олар жарқылдап жүргенді ұнатады. Ең алдымен, өмірді еш уайымсыз, өкінбей өткізуді дұрыс деп есептейді, ақша, жұмыс және басқа нәрселер екінші орында. Бүгінгі таңда материалдық құндылық алдыға шыққанына қарамастан, өмір құны олар үшін артық. Бұрынғы Кеңестер Одағының аумағындағы адамдардың жаны дархан, қалжыңқұмарлығы басым. Міне, осы қасиеттердің барлығы жоғалып кетпек емес. Ал, адамға көп нәрсе керек емес, тек басында баспана, үйінде мамыражай тірлік, елде бейбітшілік болса, болғаны. Қысқасы, орыстың жаны сол табиғи адал күйінде қалып отыр. Бірақ оның өзгеріске ұшырап, нашар бағытқа түсіп кету қаупі бары рас.

	– Жақында «Жзл» сериясымен анастасьевтің «абай» кітабы жарық көрді. оқыдыңыз ба, қалай шығыпты?

	– Иә, шықты, менде бар. Бірақ әлі оқымадым. Негізі, Анастасьевтің терең ойлы адам екенін білем. Әуезов туралы кітап жазды. Бірақ сол кітабы аса сәтті болмады. Өйткені, «Әуезов» әдеби еңбекке көбірек ұқсап кеткен. Себебі, «Жизнь замечательных людей» сериясы талап ететін биография онша қамтылмаған. «Абайды» әлі оқыған жоқпын, дегенмен, Анастасьев бұған дейін оқырмандар тарапынан айтылған ескертпелерден нәтиже шығарған болар деп ойлаймын. Білмеймін, оқымаған кітап жайлы бірнәрсе айту қиын. Негізі, аталмыш серия адамдардың өмір жолын, тағдырын суреттеуі тиіс. Шығармашылық екінші орында көрініс табуы керек. Кітапты оқып шыққан соң толығырақ түсінермін, бірақ Абай секілді тұлғаны жазушылар әлі ашып көрсетпеген сияқты. Әуезовтің ол туралы романы, өзге де Абайға арналған туындылар болса да ақын бәрібір құпия күйінде қалады. Өмірдегі ең үлкен тылсым осы шығар?! Оның үстіне Абай шын мұсылман болған адам екені белгілі. Діни көзқарастағы тұлға. Сондықтан ондай адамның жанын ұғу үшін көп нәрсе керек.

	– орыс жазушысы Юрий казаковты білуші ме едіңіз? Маған оның әңгімелері қатты ұнайды. оның «бекетте» деген әңгімесін қазақ тіліне аударғаным бар. сондықтан осы жазушының шығармашылығы жаныма жақын десем болады. негізі, қандай жазушы еді?

	– Әрине, Юрий Казаков әлі күнге дейін орыс өдебиетінде қатты бағаланады. Осыдан 10-15 жыл бұрын оның кітаптары мүлде шықпай қалған кездер болғанды. Алайда, соңғы бес жылдың ішінде Ресейде кітаптары көптеп жарық көріп жатыр. Және бірден сатылып кетеді. Меніңше, тап қазір толық шығармалар жинағын құрастырып жатыр-ау. Ол керемет әңгімеші. Оның жанры әңгіме еді. Бір кездері қомақты дүние жазып көрмекші болғаны бар. Бірақ қолынан келмеді. Тіпті, Нұрпейісовтің «Қан мен терін» тәржімалауға кіріскенінің өзі роман үлгісін аудармамен сынап көрмекші болғандықтан шығар деп ойлаймын. Артынан романды өзі жазбақшы болған секілді. Ондай ойы болғаны рас. Бірақ ол бәрібір орыс әдебиетінің тарихында лирикалық, психикалық әңгіме жанрының шебері ретінде қалатыны анық. Оның әңгімелері, «Сібір күнделігі» кітабындағы көркем очерктері өте керемет. Мәскеуде туып-өскен ол асфальттан өзге ештеңе көрмеуі тиіс болатын. Дегенмен, музыкант мамандығын меңгерген ол филармонияны үздік бітіріп, контрабаста ойнаған екен. Бірақ осының бәрін жас күнінде тастаған соң Мәскеуден Сібірге жиі кетіп қалатынды шығарады. Өйткені, дәстүрлі орыс өмірі, тілі, салт-дәстүрі Сібірде тұнған болатын. Ештеңемен лайланбаған сондай тұма дәстүрге татар-моңғол шапқыншылығы да жете алмаған. Сөйткен Юрий Казаков Архангельск, Мурманск маңын толықтай саяхаттап шығады. Сондай сапарлары кезінде керемет, керемет очерктер жазып қалдырды. Очерктерінің бір бөлігі өткен ғасырдың 60-70 жылдары «Простор» журналында жарияланды да. Мысалы, «Нестор мен Кир», «Калевала», «Емен тоғайындағы күз» және басқа әңгімелерін қазақстандық оқырман сол кезде оқыды. Содан әлі күнге дейін оқырмандар мен орыс жазушылары Казаковты қатты құрмет тұтады. Оның үстіне тілінің жатыктығымен Чеховтың жазу үлгісін жалғастырды. Кейбір білгіштер оны Бунинмен теңестіріп жүр. Бірақ Буниннің тілі өте күрделілеу келетіндіктен Казаковтың жазғандары Чеховқа, Пушкиннің прозасына жақындау. Дегенмен, ол Буниннен лирикалық ширығысты, көріністің психикалық дәлдігін алғаны анық. Меніңше, орыс әдебиетінде өзіндік орнын ерекшелеп алған Казаков әдебиет тарихында қалады.

	– Қазір сол Юрий казаковтай шығармаларын мөлдіретіп жазатын жас қаламгерлер бар ма? психологиялық лириканың шеберлері?!

	– Бар. Аса талантты жас жігіттердің бары рас. Ондай қаламгерлер Ресей-де көптеп саналады. Мысалы, Захар Прилепинді айтуға болады. Әдеби басылымдарда жиі жарияланатын оның 2-3 кітабын оқыдым. Әңгімелері соншалық нашар емес. Роман да жазыпты. Сосын одан ересектеу Михайл Попов деген қаламгер бар. Алматы облысының орталығы Талдықорған қаласының маңында шешесімен бірге тұрған ол қазір Мәскеуде. Жасы елуге келген оның көптеген повестері, әңгімелері бар. Міне, соның жазғандары психологиялық прозаға бейім. Оның үстіне тілінде Владимир Набоковтікіндей шұрайлылық байқалады. Орыс прозасын жақсы білетіні көрініп түр. Және де бүгінгі күнді жазатындығымен ерекше. Бұдан бөлек, тағы басқа қыз-жігіттерді атауға болады. Қысқасы, қабілетті адамдар жетерлік. Тек әлі де қалыптаспағандары болмаса. Біз айтқан Казаковтың өзі өмірінің соңына дейін қалыптасу жолында жұмыс істеді. Негізі, жазушы атаулы өмір бойы қалыптасады. Шеберлігін өсіру жолында болады. Сондықтан нақты біреу жайында пікір айту ертерек болар. Дегенмен, Ресейдің қазіргі жас қаламгерлерінен түптің-түбінде мықты жазушы шығатынына сенем.

	– әңгімеңізге рахмет! әдебиет әлемінде өзіндік қолтаңбаңыз қалуына біз де тілектеспіз!

	«Қазақ әдебиеті», № 44, 16.10.2009 ж.



	Жасын соққылы Жандос

	1969 жылдың күзі. Алып екі держава арасындағы «қырғи-қабақ соғыстың» жылымықтана бастаған кезі. АҚШ өз еліне Кеңес одағының боксшыларын жолдастық кездесуге шақырған болатын. Бұл орыс боксшылары «стенка в стенку» деп атаған бетпе-бет кездесу еді. Кеңес елінен сайдың тасындай іріктелген боксшылар келген-ді.

	Жарыс өтетін Лас-Вегас қаласы – казино, мейрамхана сияқты демалыс орындарының орталығы. Өндіріс орындары жоқ, ойын-сауық ордасы секілді көрінетін шаћар бокстан бұған дейін де талай жарыстар өткізген. Бұл жолғы кездесу, тіпті, ерекше. Қонақтар түскен «Цезарс Палатс» қонақүйінің мейрамханасында жарыс өтетіні белгілі болғанда, кеңестік боксшылар таңданыстарын жасыра алмады. Мейрамханада кім жұдырықтасып көрді дейсіз?! Бірақ, оларға таңдануға болмайды. Өйткені, боксшыларға одақта идеологиялық сабақ өткізілген. Капиталистік мемлекетке барғанда өздерін қалай ұстауды, намысқа тырысуды, таң қалмауды Мәскеуде өткен 10 күн ішінде үйретіп жіберген-ді.

	Жарыс белгіленген уақытында басталды. Қызықтауға келген американдық жанкүйерлер аз болған жоқ. Алдарына темекі, ішімдіктерін жаңа алған мезетте рингке жеңіл салмақтағы боксшылар шақырылды. Өз рингінде өнер көрсететін Уильям Хоттон – 1968 жылғы Мехико олимпиадасының қола жүлдегері, панамерикалық жарыстың бірнеше дүркін чемпионы, Ал, Кеңес одағының боксшысы әлі ешкімге белгісіз қазақ баласы Жандос КӨКІМОВ болатын. Екінші раунд қарға бойлы қазақтың жарқ еткен жасын соққысынан американдықтың нокаут алуымен аяқталды. Осы кездесуге көз тігіп отырған әлем жұртшылығы дүр сілкінгендей болды. Атажұрттағылар көздеріне жас алды. Сонау қылышынан қан тамған кеңестік идеологияның өзге ұлттарға тұсау салған шағында қазақты бір желпінткен Көкімов кім еді? Жолдастық кездесуге жолдаманы қалай алды? Осы сұрақтар көпшілігімізді мазалайтыны анық. Сол сұрақтардың жетелеуімен қазіргі Аграрлық университеттің дене тәрбиесі кафедрасың оқытушысы Жандос Көкімовпен аз-кем сұхбаттасқан едік.

	– аға, америкадағы атышулы кездесуге дейін қандай жолдарды жүріп өттіңіз?

	– Несін айтайын?! Бұл – талай рет әңгіме болған тақырып. Мен негізі Алматыдағы қазіргі Медеу ауданына қарайтын №12 мектеп-интернатты бітірдім. Мектепте оқып жүргенде спорттық гимнастикамен айналыстым. Гимнастикадан аудандық жарыстың жеңімпазы болдым. Мектепте жүргенде «анау болсам» немесе «мынау болсам» деп армандамаппын. Тек «жалғыз шешемнің қолын жылы суға малсам» деп (ол кездерде мал көп, мал дәрігерлері жақсы тұрады), мал дәрігерінін оқуына түстім. Ол кезде «Зоовет» деп аталатын. Бірақ, институтта гимнастикадан үйірме жоқ екен. Сосын бокс секциясына бардым. Оған, алмай қойды. Салмағым жетпеді. Бар-жоғы 46-ақ келімін. Ол кезде ең жеңіл салмақ 51 келі болатын. Мен сонда да жалынып шықпай қойдым. Ақыры алды. «Өзің үшін қатыса бер» деді. Қатыса бердім. Жарты жылдан кейін өз арамызда спарринг-кездесулер өткізді. Институт арасында болғаннан кейін, мені 51 келі салмақта жұдырықтасуға шақырды. Сол жолы қарсыласымды нокдаунға түсірдім. Ол екінші курс студенті еді, «қайдағы бір кішкентайдан жеңілдім» деп намыстанып, боксты тастап кетті. Сөйтіп институттың чемпионы болдым. Бірақ, үлкен жарыстарға апармайды. Ол уақытта одақтық ауыл шаруашылығы институттары арасында жарыс өтіп тұрушы еді. Мен оқуға 1965 жылы түстім. 1966 жылғы жарысқа апармады. Салмағым жетпеді. Сол жылы одақтық жарыста бұрынғы СХИ-дің Төребай Шорин деген студенті 51 келіде екінші орын алды. Кейін Алматыда өткен қалалық біріншілікте Төребай екеуміз кездестік. Бірінші раундта-ақ нокаутқа жібердім. Осыны көрген жаттықтырушым: «Әттеген-ай, сені одақтық жарысқа апаруым керек еді», – деп өкінді.

	Кейіннен жарыстарға салмағымды өсіріп шығатын болдым, яғни салмақ өлшейтін кезде формамды сулап, айран, сүт ішіп аламын, сонын өзінде 48 келіден 50 граммнан әупіріммен асырамын. Әрең дегенде 51 келіге жетіп жүрдім. Сөйтіп, ойламаған жерден боксшы боп шыға келдім. Оның үстіне интернатта өскенмін, намысқоймын, біреудің кеудемнен итергенін жақтырмайтынмын. Өз «менімді» қалыптастыруға тырыстым. Бокстан үш жылдың ішінде нәтиже шығардым. Сосын 1972 жылғы Мюнхен олимпиадасына баруға дайындалып жүргенмін. Ақыры Алматыдан жаттықтырушымды жібермей, Мәскеуге жалғыз келдім. Мен Мәскеуге кеткенде жаттықтырушым арыз жазып, жұмыстан жіберуін сұрайды. Бірақ, жібермейді. Жарысқа енді кетем дегенде тамақтан уланып, ауруханада бір айдай жаттым. Әлі күнге дейін сол олимпиадаға қатыса алмай қалғаныма өкінемін. Орыстар мені тоқтату үшін бәрін істеді ғой. Тамақтан улануым да содан болуы керек. Ал, Мюнхен олимпиадасының чемпионы болған венгр Гидо менен талай таяқ жеген. Екінші орынды КХДР боксшысы алды. 1971 кәрістер Қазақстанда кездесу өткізді. Кездесуде мен сол кәрісті бірінші раундта нокаутқа жібергенмін.

	1970 жылы Ленинградта халықаралык турнир өтті. Сонда кубалық боксшыны нокаутпен жеңдім. Сол кубалық Мюнхенде қола жүлде иеленді. Қысқасы, сол уақыттағы жеңіл салмақты ең күшті боксшылардың бәрін соққанмын. Алайда, олимпиадаға қатысып, өзіме лайықты орнымды алуға жібермеді.

	Лас-Вегастағы кездесуге он күн қалғанда аяғымның башпайына сыздауық шығып, аяқ киім кие алмай қалдым. Аяқ киімнің орнына тәпішкені байлап аламын. Сонда Одақ құрамасының бас жаттықтырушысы Киселев: «Жандосик, бір аяқпен жүрсең де бокстасуың керек» дейтін. Америкаға барғанда ғана аяғымның ісігі қайтып, аяқ киімімді кидім. Әйтеуір, жарысқа дайын болдым.

	– шәкірт дайындап, олимпиадаға қатысуды ойламадыңыз ба?

	– Ол заманда былай еді. Диплом алғаннан кейін кем дегенде екі жыл жұмыс істемесең, дипломың жарамсыз болып есептелетін. Сондықтан институтты бітіргеннен кейін Алматы облысының аға мал дәрігері болып істедім. Сосын ауыл шаруашылығы министрлігінің санитария бөлімінде аға мал дәрігері болдым. Бірақ, еліме бокстан көбірек табыс әкелетінімді сездім де, дене тәрбиесі институтына түстім. Қазір өзімнің жеке мектебім бар. Шәкірт тәрбиелеймін.

	– шәкірт тәрбиелеуге соны ізденістер керек пе?

	– Әрине, керек! Қазір бізде бокстың тактикасы, техникасы қатты өзгерген. Бұрынғыдай қорғанысты ойлау жок, бір соққы алсаң үш соққымен қарымта қайтару керек деген принцип бар. Мен осының бәрін ескертуге тырысамын.

	Күшті шабуылға қарсы қорғаныс тәсілдерін ұштауға үйретемін.

	– биылғы афины олимпиадасын көрдіңіз ғой. Қандай баға бересіз?

	– Олимпиадаға қатыскан біздің боксшылардың бірде-біреуіне өкпелеуге болмай-ды. «Закулисная борьба» деген бар. Бұл – рингтің сыртындағы тартыс. Төрешілер мен жаттықтырушылардың пыш-пыш әңгімесі, таласы ойнады бұл олимпиадада. Біздің балалардың барлығы керемет жұдырықтасты. Бәріміз бірнеше соққыдан соң бір ұпайды әрең беретінін көрдік қой?!.

	Сосын Афины олимпиадасында кубалықтар мен қазақстандықтарды көпекөрінеу қысты. Ал, америкалык, ресейлік боксшыларды, керісінше, жетеледі. Олай істеуге, біріншіден, әлем бойынша бокстан Кубаның, одан кейін Қазақстанның тұрғаны итермеледі-ау деймін, шамасы. Қанша қысқанымен, Артаев алтынды тартып алғандай етіп алды. Оның үстіне Баркер кубогы ең шебер боксшыға берілетіні белгілі. Осыдан-ақ Бақтиярдың бекер тер төкпегенін байқауға болады. Кеңес одағы тарағалы бері Баркер кубогын Василий Жиров алған, кейін Олег Саитов алды. Енді, міне, қазак ұлы Бақтияр алып отыр. Осындай өнер көрсеткен боксшыларымызды тәрбиелеген Ермаханға рахмет айтуымыз керек.

	– аға, өткен олимпиадада тайланд боксшыларының да мықты екені байқалды. оларды қалай бағалайсыз?

	– Олардың жаттықтырушысы кубалық екен. Ал Куба бокс мектебі – бұрынғы Кеңес боксының жетістігін екшеп, сәтті пайдаланып жүрген мектеп. Негізі, бәрі жаттықтырушыға келіп тіреледі. Бәрін реттеп, тактикалык сабақтарын пысықтайтын тәрбиеші болмақ. Олар жөнінде айтарым, Тайланд боксы мен Куба боксын синтездеп, нәтиже шығару жаттықтырушының еншісінде.

	...Қой, менің сабағым бар еді. Студенттерге кешікпеуді үйрететін мен ғой.

	Сол себепті өзімнің де кешікпегенім дұрыс.

	– ендеше, аға, уақыт бөліп, әңгімелескеніңізге рахмет!

	– Осындай бір қазақтың бар екенін ұмытпағандарың үшін сендерге де рах-мет!

	«Жас алаш», № 115, 25 қыркүйек 2004 ж.



	Абай тілімен сөйлеуді бақыт санауымыз керек

	– Қазақтың ұғымындағы: «ердің жасы елуге» келіп отырсыз. әдеби ортада жиі айтылатын бір әңгімеде 50-дің 49-дан еш айырмасы жоқ екен делінеді. сіздіңше, осы жасқа келгенде адамдықтың, тазалықтың белгісі қаншалықты сезіледі? елудің өзіндік ерекшелігі бар ма? ағалықтан даналыққа бет алған тұсты қалай қабылдадыңыз?

	– Адам шыр етіп дүниеге келгеннен бастап, әр жыл сайын есейіп отырса, әр есейген сайын ақылы толысып, ғұмырдың қағидаларына пәлсапалық түрде мән беретін болады. Олай болмаған жағдайда ол адам өмір сүрмеді деген дұрыс. Мысалы, елуді ел ағасының жасы деп айдарлап айтуымыздың өзі тегін болмаса керек. Жүзді шың десек, елу сол шыңның қақ ортасы. Кейде жұрт: «Елу деген тауға шықтық, енді еңіске еңкейеміз» деп жатады. Соған қарап халық даналығы жүз жасты меңзеген болар деп ойлаймын. Сондықтан Елу жастың жүгі де, салмағы да ауыр. Өйткені, елуге дейін алдымда елу бар деп жүресің, елуге жақындағанда, келгенде: «Не бітірдім? Не істедім?» деп ойлайды екенсің. Тағы қанша жас жасайтының Алла Тағаланың қолында. Сол себепті, адам елу жасқа келгенше бір үлкен шаруаны бітірмесе не жақсы дүниені жасамаса, онда бұдан кейін де оны жасамайды, бітірмейді. Мәселен, адам баласы бес жасқа дейін қалыптасып, тәрбиеге көнеді. Егер бес жасқа дейін оңын оң, солын сол, Жаратқан құдірет жалғыз деп танытсаң елуге келе ме, жүзге келе ме сол түсінікті, сол түйсікті өмір бойы ұстанады. Қазақта баланы бес жасқа дейін нағашыларына жібермейтін дәстүр бар. Ол нағашысын жек көргендіктен емес, қайта өз жұртын, ата-тегін, туғанын танып білсін деген ойдан туындаған ұстаным болуы тиіс. Ал, бес жастан кейін баланы бес айға, тіпті, бес жылға да нағашысына жібере береді. Сол бес жасқа дейінгі өмірінің алтын сәттерін, шыққан тегін еш ұмытпайды. Сондықтан да бүгінгідей ақпараттық дәуір деп аталатын атом заманында «ата-бабамыздан қалған құндылықтардан ажырап қаламыз ба?» деген қорқыныш бар. Себебі, біз информатиканың, компьютердің кезеңіне кіріп келеміз. Қазіргі балалардың көбейту кестесін жаттамайтыны секілді кітап оқымайтындығы да бұлтартпас шындық. Өйткені, қазір Интернет деп аталатын алпауыт жүйеде бәрі бар. Бір тақырыпқа реферат жазса да, шығарма жазбақ болса да, дайын деректі ғаламдық желіден көшіріп ала салады. Қазіргі ұрпақтың Интернетке сеніп алғаны соншалық, алған көшірмесінің ішінде не жазылғанына көңіл де аудармайды. Мен осыдан қорқам. Техникаға сондайлық сеніп алған ұрпақтың миының кеуіп кетуі ғажап емес. Біз бақытты ұрпақпыз. Біздің кезімізде компьютер, мобильді телефон атаулы болмады. Үйдің ішіне «Сәлем хат!» деп басталатын сала-құлаш хат жазатынбыз. Бір шығарма не реферат жазсақ нешетүрлі кітапты оқып, ой қорытатынбыз. Тіпті, қолмен көшіргеннің өзінде ойымызда, санамызда қалатын еді.

	Жалпы адамзаттық ұғымда «ар тазалығы» деген түсінік бар. Ол – адамның, ардың, қоғамның, міндеттің, жанұяның, табиғаттың, Алла Тағаланың алдындағы тазалық. Осы жасыма келгенше адамның байыз тауып, көңілі көншитін нәрсе – ар тазалығында жататынын ұқтым. Әдетте көпшілік елуге жетпей былыққа белшесінен батып, «сұмдықпенен сақал-шашы ағарғандай» деп ақындарымыз жырлағандай, ар тазалығын аяқ асты етіп жататыны тағы бар. Бұның бәрі адамның қанағатсыздығынан туады. «Қанағат қарын тойдырар» деп бекер айтылмаса керек. Қанағатшыл адам пендешілікке бармайды. Алладан қорқып, өзіне бұйырған несібені қанағат тұтса елуге келе ме, жетпіс, сексенге келе ме оның ары да, жаны да таза болады.

	Меніңше әр адам өзіне есеп беріп отыруы керек. Жылына бір рет, онда да туған күнінде ойлансыншы қоғам түзелер еді. Өйткені, саналы адам туған күнінде артына қарайды, «биыл не істедім?» дейді. Жасаған жақсылығын сезінеді, кейдегі кемшілігін көріп таразылайды. Сосын: «Әй, осы қателікті енді жасамасам екен, келер жылы ұрынбасам» деген адам екінші қайтара қателеспейді. Сол секілді елу жылдың биігіне көтерілген кезде мен де өз өзіме есеп берген күйде қараймын. Сонда бірақ нәрсеге қуанамын. Сөйтсем, жағымпаздық, сатқындық, мақтаншақтық деген бәлелерден аулақ болыппын, біреуді жөні жоқ жылатпаппын, қиянат жасамаппын. Әрине, қателік, кемшіліксіз адам болмайды. Әр басқан қадамымыздың өзі күнә болуы мүмкін. Оны бір Алла біледі. Бірақ, хадис шәріптердегі, Құран сөзіндегі: «Әй, жетімді жылатпа, жуасты басынба» деген қағидаларды жасамаған екенмін. Соған шүкіршілік айтамын. Менің өз тазалығым осы. Оның сыртында ағайын-туыс, отбасы бар. «Отан отбасынан басталады» десек, әркімнің отбасында қандай да бір ойы, ісі дұрыс болса оны қоғамға шығарады, сыртта жасайды.

	Біреулер: «Қартайғанда да әдемі қартаю керек» деп жатады. Осы сөздің астарында үлкен мән жатыр. Әдемі қартаю деген жақсы киініп алып, қолға таяқ ұстап, сақал-шашты күзеп, таяқты ары-бері тықылдатып жүру емес. Меніңше сол қартайғанда дейін істеген ісің дұрыс, адал болса «әдемі қарт, қазыналы қарт» дейді. Бүгінгі елу ертеңгі жетпіс пен сексеннің, тоқсанның тұғыртасы десек онда менің тұғырым дұрысталған секілді. Өйткені, басшылық қызметте, шығармашылықта болсын өтірік айтпаппын. Мүмкін сол өтірік айтпағаннан шығар, алдымнан кедергілер шығып, сүрінген кездерім болған шығар. Себебі, өтірік айту біреуге қиянат жасау. Ешкім жапа шекпесе, ешкім жыламаса айтуға болатын зияны жоқ өтіріктер болуы мүмкін. Егер өтіріктен өзге қиянат көретін, жылайтын болса онда ол ертеңгі күніңе залалын тигізері анық. Сондықтан өтірік айтуды жаным сүймейді. Қазақтың «турасын айтқан туғанына жақпайды» деген сөзі бар ғой?! Сол айтқандай менің ағайын-туыстың, елімнің, халқымның алдында жүзім жарық, бір сөзбен айтқанда, жүздеріне тура қарап жүретіндей өмір сүрдім.

	– Жоғарыдағы бір сөзіңізде: «біз бақытты ұрпақпыз. сәлем хат жаза-тын едік. Қазіргідей ақпараттық технологияның тасқыны жоқ еді», – деп қалдыңыз. шындығында қазіргі заман ұрпағы да өзін бақытты сезінер?! дегенмен балалық, жастық шағыңызда көрген заман келмеске кетті. оны қазақтың әйгілі: «өгіз аттай желмейді, өмір қайтып келмейді» деген қара өлеңі бәрін айтып тастағандай. сол күндермен салыстырғанда қазіргі кезеңнің имантаразысы қандай? біз желпінгенде: «Құдайға шүкір, тәуелсіздік алдық. Жастар имандылыққа бет бұрып жатыр. Мешіттерміз жұма сайын толып тұр», – дейміз. иншалла, бұдан ары да азаймасын, көбейген үстіне көбейе берсін. дегенмен, әлі де имандылыққа бет бұру, тура жолға түсу, ақиқатты ұғыну жетіспейтін секілді. өткенде бір кісі: «кеңес одағының кезінде халық адал еді, турашыл еді, әділ еді, бір-біріне мейірімді еді. бүгінгі күні сондай қасиеттер азайып кетті», – деді. шынында да солай ма?!

	– Тазалық, әдептілік, инабаттылықтың бәрі, бір сөзбен айтқанда имандылыққа келіп тіреледі. Иманы бар адам – әдепті. Ондай жан қиянат жасамайды. Ал, сәлем хат жазу сол кезеңнің хабарласу тәсілі. Хат арқылы адамдар бір бірінің амандығын біліп отырды. Қазіргідей мобильді телефон болмаса, СМС жаза алмасаң қайтесің?! Әрине, түрлі марка жапсырып, онда да «Тез барады!» деген оймен АВИА деген белгісі бар маркалы хат жазасың. Яғни, әр заманның өзіндік байланыс құралы болады. Хат та соның бірі.

	Бір данышпанның: «Әр заманның адамы ұрпағына өзі өмір сүрген кезеңді үлгі етеді», – дегенге келетін пікірі бар екен. Мысалы, бала кезімізде әкешешелеріміз: «Сендер ақырзаманның ұрпағысыңдар. Жас кезімізде мұндай істемейтін едік. Мынадай болмайтын еді», – дегенді айтқан кезде «шынымен де шектен шығып барамыз ба?» деп ойланып қалушы едік. Аллаға шүкір, әке болдық, енді өзіміз бала тәрбиелеп отырмыз. Бізде кейде: «Біздің кезімізде бүйтпейтін еді, өйтпейтін, істемейтін. Жастар әдепті еді, жастар иманды болатын», – деп бүгінгі ұрпаққа айтамыз. Бүгінгі жас осы сөзді ертең тура сол күйінде қайталайды. Неге десеңіз, ол – өмір. Кеңестер одағының кезінде бірде бір мешіт болмаса да сонау ата-бабаларымыздан қалған қазақы тәрбие, дәстүр, имандылық ұрпақ сабақтастығы арқылы бізге жалғасып келді. Қызыл империяның қыспағымен: «Құдай жоқ!», – деп үйреткенімен имандылық әкешешеміздің жасырын намаз оқығанымен, әр істі тәуекелмен бастағандығымен, ұйқыға жатарда бисмиллаһир-рахманир-рахимді айтқандығымен біздің бойымызға өшпестей болып сіңді. Соның білетін ұрпақ шүкір айтуымыз керек. Неге? Құдайға шүкір, қазір қала тұрмақ шалғай ауылдарымыздың өзінде бір-бір мешіт бар. Тәуелсіздік алғаннан кейінгі туған ұрпақ бақытты. Себебі, ата-бабаларымыз ғасырлар бойы осы тәуелсіздікті армандап өтті, іштей бұлқынып, дымдары құрып кетті. Олар өксікпен кеткен адамдар. Себебі, қазіргі таңда бәріне еркіндік берілген. Оқуға, білімді болуға, дінді құрметтеуге, Алланың біреу екенін ұғуға, мешітке барып, құлшылық орындауға, жұмысыңнан қалмауға мүмкіндік жетеді. Адамға бұдан артық ештеңе де керек емес. Енді бұрынғы мен бүгінгінің имантаразысын салмақтап көрер болсақ, қазіргі жас ұрпақтың иман ахуалы көш ілгері деп ойлаймын. Өйткені, біздің толқынға әке-шешенің ауызша тәрбиесімен келген имандылықты жастар мешіттерде имамдардың аузынан алып отыр. Таза күйде. Ешқандай қосымшасыз, қоспасыз. Сахих хадистер арқылы сусындап жатыр. Әрине, бес саусақ бірдей емес. Арасында басқа ниетті топтардың, шетелде өзгеше оқып келгендердің алдауына, арбауына түсіп қалған кейбір балалар болмаса, мешіттен сауат ашпаса да, имамнан имандылықтың жолын сұраған адам қателеспейді. Ислам қазақ жеріне келгелі мың жылдан астам уақыт өтті. Содан бері ата-бабаларымыз дін жолын Имам Әбу Ханифа мәзхабымен ұстанды. Қаншама діндәрларымыз, қариларымыз болды?! Бабаларымыз қазіргідей озық техниканың жоқ кезінде тау асып, теңіз басып Меккеге қажылыққа барып тұрды. Сол кісілер шатасқан жоқ. Енді айдың нұры, күннің жарығы жарқырап тұрған кезде теріс тарту нағыз адасушылық. Қызыл империяның кезінде адаспаған қазақ халқын бүгінгі күнде адастырам деп жүрген адамдар қателеседі. Адастыра алмайды. Қазақ: «ат айналып қазығын табады» дейді.

	– енді, сіз таңдаған театр саласына келсек. бүгінгі театр, драматургия, актерлік шеберлік дамудың бар сатысынан өтіп, қанатын барынша кеңге жайды. осы тұрғыдан алғанда өнердің негізгі қозғаушы күші ретінде театр қандай бағаға ие? әрине, ең алдымен сіз үшін.

	– Театрды құрметтегеннен кейін, оны жақсы көргендіктен, киелі сахна-да өнер көрсеткенді бақыт санағандықтан театрда табаны күректей жиырма бес жыл еңбек етіп жатырмын. Сондықтан «осыдан жиырма бес жыл бұрын театрдың деңгейі мынадай еді, қазір мынадай болды» деп өтірік айта алмаймын. Театрда әрқашанда өзінің мамандығын сүйетін, өз саласы бойынша шебер адамдар жұмыс істеген, бұдан кейін де істей береді. Әрине, 1926 жылы ашылған ең алғашқы театрда жұмыс істеген корифей, біртуар ақсақалдарымыздың кезімен салыстыруға болмайды. Ол кездегі тіптен бөлек дүние. 70-ші, 80-ші жылдардағы, одан кейінгі 2000-шы жылдардағы театр өзгерген жоқ. Өзгермейді. Неге деңіз?! Өйткені, драматургиядағы әрбір кейіпкерді сахнада сомдаушы актер өз деңгейінде жасауы мүмкін. Театр сол күйінде қалады. Себебі, мен келгенде театрда өз ісінің майталмандары көп болатын. Мысалы, марқұм Тілек Әбжалиев, Құдайберген Әлдибеков қандай азаматтар еді? Бұлардан бөлек бақилық болған Оразғали Әбділменов, Сғынбек Рақышев сынды ақсақалдар бір төбе. Сондай шеберлердің орнын артынан ерген ұрпақ жалғастырып келеді. Сондықтан актер өзінің бойындағы дарынымен ғарышкерді, дәрігерді, қойшыны, инженерді, мұғалімді, сотты, тағы да басқа образдарды шығарады. Яғни, біреу кетсе, біреу келетіні өмір заңдылығы. Мен еңбек ететін Бикен Римова атындағы театрдың осыдан жиырма бес жыл бұрынғы шығармашылық қуаты қандай деңгейде болса, қазір жоғарыламаса төмендеген емес. Өйткені, өзінің жұмысын сүйетін әр талантты актер театрды да солай сүйеді.

	Ал, драматургияға келетін болсақ, қазір сәнге айнала бастаған сөз бар. Сол бойынша «драматургия жоқ» деп қарап отырамыз. Соның бәрі өтірік. Драмутаргия бар, болған, бола береді де. Бірақ драматургтердің жазған дүниесін жете түсініп, астарын аша білмей отырмыз. Ол кінәні өзімізден іздеуіміз керек. Себебі, авторды жалаң оқып шығамыз да: «Сөйлей береді екен. Мына жері мынадай. Жәй ғана жаза салыпты» деп жатамыз. Жазушылардың бәрі Әуезов, Мүсірепов емес. Оның не айтқысы келгенін әркім өзінше ұғуы тиіс. Ал, режиссер мен актердің, сценограф пен композитордың діттеген ойы бір жерден шығып жатса, шығарма керемет үлкен спектакльге айналуы ғажап емес. Сондықтан әркім өзінің білегі көтере алатын шоқпарды беліне байлауы керек. Режиссер – режиссерлікпен, актер – актерлікпен, суретші – суретшілікпен айналысуы қажет. Бізді құртатын осы. Бәріміздің Шәкен Айманов, Мәмбетов, Тоқпанов сынды алыптар болғымыз келеді. Абай атамыз айтқан: «Болмасаңда ұқсап бақ» деген ұстаным дұрыс шығар?! Бірақ жөнсіз ұқсаудың түкке қажеті жоқ. Бұл жалпы Қазақстанның өнер саласындағы кейбір адамдардың ананың басын бір шалып, мынаның аяғын бір тартуына орай айтылған сөз. «Екі кеменің құйрығын ұстаған суға кетеді» деп бекер айтылмаса керек. Адам айналысқан нәрсесін аяғына жеткізуі тиіс.

	Алла Тағала аяқ-қолын, он екі мүшесін бүтін қылып бергеннен кейін пенденің талантсыз болуға қақысы жоқ. Себебі, адамның айуаннан айырмашылығы – ақыл-ой, сана-зердені қосып берген. Саналы азамат қолға алған ісін аяқтауға тырысады. Бізді құртатыны жалқаулық. Сосын дүниеге құмарлық, ынсапсыздық секілді жағымсыз әрекеттер адамдар арасында белең алып барады.

	– бүгінгі күннің бейнесін ашатын, ұғымын сипаттайтын, кескінін суреттейтін драматургия жетіспейтіні жиі айтылады. осы тұрғыдан алғанда бикен римова атындағы облыстық драма театрының репертуарын қалай толықтырып жатырсыздар? кімдер бар, кімдер жұмыс істеп жатыр?

	– Шындығында біздің көптеген жазушыларымыз, драматургтеріміз бүгінгі күннің тақырыбына қалам тартты. Шүкір дейік. Соны дұрыстап қоя алмай жатырмыз. Біз әлі күнге көлеңкемізден қорқып жүрміз. Бірнәрсені жасау үшін: «Ойбай, мынау мынаған тиіп кетеді, бұл анаған тиеді», – деп байбалам саламыз. Қазақ «сын түзелмей, мін түзелмейді» дейді. Біреуді сынағанда біреуден кек алайық деп емес, ел болайық деген мақсатта сынаған жөн. Қайда бара жатырмыз? Ел болайық та, жұрт болайық та. Сыбайлас жемқорлықтан, бойкүйездіктен, жалқаулықтан құтылайық та. Онсыз ел болмаймыз. Театр бүгінгі қоғамда болып жатқан жағымсыз әдеттерден болашақ ұрпақтың қашық болуы үшін, арылту үшін еңбек етуіміз керек. Осы тақырыпта біздің көптеген драматургтеріміз, жазушыларымыз нешелеген дүниені жазды. Бірақ 70 жыл бойы қызыл империяның сұсынан қорыққан сияқты, сол құлдық санадан арыла алмай келе жатқандықтан әлі күнге жалтақтауды қоя алмай жүрміз. Қит етсе анаған тиеді, мынау сөйлейді деп шыға келеміз. Жарайды атын атап, түсін түстемей-ақ сахналауға болады ғой. Бір қоғамда өмір сүріп жатырмыз, бір ауамен дем аламыз, бір су ішеміз. Сондықтан бәріміз: «Мен біреуді сынасам ол өзімді сынағаным», – деп есептеуіміз керек. Сыналған жан: «Ол өзін өзі сынап отыр», – деп есептеуі керек. Сонда ғана мініміз түзеледі, бәріміз түзелеміз, шығармашылығымыз өседі, еліміз қарқынды дамиды. Драматургия жоқ деу жалқаулықтан, оқымағандықтан. Жұмыс істегісі келмеген адамға бәрі жоқ болып тұрады. Жақында Иран-Ғайыптың «Негізгі шаруа» атты трагикомедиясын сахналадық. Өзінің аты айтып тұрғандай, шығарманың айтар ойы: «Біздің істеп жатқанымыз трагедия, халық үшін қасірет. Өтірік алдау, жемқорлық, алыпсатарлық. Осының бәрі қасірет. Әдептілік, имандылық, үлкенді сыйлаудан айырылып барамыз. Біздің адамдардың бәрі роботқа айналып келеді», – дегенді айтады. Кеше ғана, осыдан 20-30 жыл бұрын көршілерімізге кіріп-шығып жататын едік, бір үйде қанша жан бар бәрі бір-бірімен араласып, құраласып, сыйласып жүретін. Қазір бес қабатты бір үйдің тұрғындары бір-бірін танымайды. Бір үйде, бір подьезде он жыл тұрып, көршілерін танымаған қазақтарды көргенде жағаңды ұстайсың. Ол мен бәрін танимын, бәрімен жалпылдасып амандасамын деген сөз емес. Мен де сондаймын. Қазір заман сондай. Барлық құндылық атаулыны жұтып қоятын жаһандану атты аждаһаның өңешіне түспес үшін жаман әдеттерден тыйылуымыз керек. Роботтықтан ада болуымыз қажет. Адам санасын түгелдей компьютер, интернет жайлап барады. Бүгінгі күні сондай білімді ұрпақ тәрбиелей отырып, жан сезімінен айырылып қаламыз ба деп қорқам.

	– Қазақтың сөз өнері, кезіндегі жыраулардан, абай, Жүсіпбек аймауытов, бейімбет Майлин, ілияс Жансүгіров, Мұхтар әуезовтерден бері жалғасып, қалыптасқан сөз өнері, шешендік өнер бүгінгі күні қандай күйде? театр сөзбен тікелей жұмыс істейтін сала. сол саладағы сөз ұғыну қай деңгейде? Қазір сөз білмейтін жастар өсіп келеді.

	– Иран-Ғайыптың трагикомедиясын сахналағаннан кейін Бикен Римова атындағы облыстық театр тәжірибе алмасу мақсатында Қырғызстаннан арнайы режиссер шақырттық. Алыстан ат арытып шақырып алғаннан кейін оған жеңіл шығарма бергеніміз ұят болар деген оймен театр ұжымы, басшылығы келісе отырып, жазушы Қалихан Ысқақ пьесаға айналдырған Мұхтар Әуезовтың «ҚарашҚараш оқиғасын» сахналауын ұсындық. Біреулер: «Өткен ғасырдың басындағы оқиғаны бүгінгі күнмен қалай байланыстырасыңдар?! Онымен не айтпақсыңдар?!», – деген ой айтты. Шындығында бір қарағанда солай көрінеді. Бірақ классиктің аты классик. Әуезовтың көтерген тақырыбы әлі күнге өміршең екен. Тіпті, айна-қатесіз қайталанатын жайттар қазір көптеп кездеседі. Содан режиссер шығармамен танысып шыққан соң, жабылып талқыладық. Рөл бөлісіп дегендей. Сосын режиссер жастарға қарата: «Мына мақалға абай болыңыздаршы. Мұнда үлкен мән жатыр. Мақалды жәй сөз қылып айта салсаң мән-мағынасы қалмайды, астары жоғалып кетеді», – деп тоқтады. Шындығында театрдың көркемдік кеңесінің «ҚарашҚараш оқиғасын» қоярдағы ойы да жастарға қазақтың сөз өнерінің бай екендігін, оны ұмытпау керектігін ұғындыру еді. Көнедегі сөйлеу мәнерін бүгінгі күнмен ұштастыруды көздеген едік. Әйтпесе, қазіргідей ақпараттық технологиялар заманында, компьютер, интернет тұрған жерде жастардың әңгімесін түсінбей қаласың. Не айтып тұрғанын ұқпайсың. Себебі, олардың сөздік қорының төмендігі сонша сырттан енген жаргондарды қосып сөйлеуді жөн көреді. Көбіне тақ-тұқ, бер, әкел, келдім, бардым, қойдым, алдым деген секілді сөздерден басқа тіркестерді ұқпайды. Немесе жақсылап бір ұрыссаң ғана түсінеді.

	Біздің жас актерлер кейіпкерді Әуезовтың тілінде сомдаса нұр үстіне нұр емес пе?! Сол образ арқылы Әуезовтың сөзін тыңдап отырған көрермен тіпті бақытты. Іштей: «Шіркін-ай, қазақ тілімен де мынадай керемет әңгіме айтуға болады екен-ау», – деп сүйсінеді. Қазақ халқы әрқашанда сөзге тоқтаған. Шешендікті пір тұтқан. Жер дауын, жесір дауын екі ауыз сөзбен шешкен аталарымыздың келбетін сахнадан бүгінге жеткізіп отырсақ, ертеңгі ұрпақ қасиетті тілімізді сақтап қалады. Ана тіліне ынтыққан, қызыққан, ғашық болған сайын адам өзінің ұшқыр ойларын сол тілде жеткізуге талпынады, ұмтылады. Яғни, білмей жатып бірдеңе айту мүмкін емес. Орыс тілінде керемет сөйлейтін біреулерге: «Неге орысша ғана сөйлейсіз? Орысша сөйлеуді неге жақсы көресіз», – десең: «Пушкинді, Лермонтовты, Толстойды жақсы көремін», – деп тамсанады. Бұл барлық ұлтқа қатысты. Орыста, өзге де. Сол сияқты біз де Абайды, Ыбырайды жақсы көруіміз керек. Қазақ десек – Абай, Абай десек – қазақ деуіміз жөн. Абайдың тілімен сөйлеуді бақыт санауымыз керек. Сондай дәрежеге жеткен кезде бүгінгідей тіл мемлекеттік мәселесі болмайды. «Қазақ тілі өліп барады, құрып бітті, тілдік қоры таусылды» деген әңгіме Абайды сүйген күні аяқталады. Сол себепті Абайды сүюіміз керек. Абайдың тілімен Махамбет, Ілияс, Бейімбет, Сәкен, Әуезов, Мұқағали жырлаған. Біз әлі де өз тілімізге өзіміз ғашық бола алмай жүрміз. Тілге ғашық болсаң оның кемшілігін көрмейсің, ес-түссіз сүйесің. Сонда ғана мәселе шешіледі.

	Кейбір драматургтерді «шұбалаңқы жазады, көп сөйлейді екен. Қызыл сөзді суша сапырады» деп жазғырамыз. Шындығында сөздің майын тамызып, жақсы ой айтса, түйін жасаса неге одан қашуымыз керек?! Қырқыншы, елуінші, алпысыншы, жетпісінші жылдары актерлер поэтикалық тілмен сөйлеген. Соны көрген ата-әжелеріміз, жастар әсерленгені соншалық көздеріне жас алған. Қиссаларды жыршылар сағаттап айтқанда халық тыңдаудан жалықпаған. Неге біз бүгінгі күні 1 жарым, 2 сағаттық спектакльдерді көруден шаршауымыз керек?! Әр нәрсенің өз орны бар. Ақпараттық технология дейміз, басқа дейміз, бірақ тілімізді соған үйлесімді жасай алмаймыз ғой?!. Шүлдірлеп, екі сөздің бірін жоғары, бірін төмен айтатын қытай емеспіз. Көсіліп сөйлесек, көсіліп әңгімемізді айтсақ қазақтың өзінің даласына сай болғаны.

	– Қазақта: «ұстазсыз шәкірт – тұл» деген сөз бар. сізге ұстаздық ет-кен, кейіннен шығармашылық жолда кездескен адамдардан тәлім-тәрбие алдыңыз. олардың бірі бәлкім бар, бәлкім, бақилық болды. бүгінгідей белеске көтерілгенде кімдер есіңізде қалды? кімдерден жақсы әдеттерді үйрендіңіз? бір ойынның үстінде еске түсуі де мүмкін ғой...

	– Мен ұстаздан жолым болған адаммын. Қалай мақтансам да жарасады. Орта мектепті 1979 жылы бітірген соң, әке-шешем өнер адамы, оның ішінде драма әртісі болғанымды қаламағандықтан мені тек сот кейпінде ғана көрген екен. Марқұм, иманды болғыр, әкем де, анам да жандары жайсаң, бала-шағасы дегенде жанын үзіп беруге даяр адамдар еді. Ол кісілердікі қазір ойлап қарасам дұрыс екен. Мен де қазір бала өсіріп отырмын. Солардың біреуі: «Өнер жолына барамын», – десе, – «Әй, айналайын қойшы...», – дерім анық. Оны енді басыңа келгенде ғана түсінесің. Өйткені, өнер жолы қиын да, ауыр жол. Әркімнің жеке соқпағы өнерде жолы болған үлкен әртістердікі секілді даңғыл болмайды. Бұралаңы мен кедір-бұдыры көп жол.

	КСРО Халық әртісі, Мемлекеттік сыйлықтың лауреаты, профессор Хадиша Бөкеева апамыздың сыныбында оқыдым. Қадиша апамның қасындағы екінші ұстазымыз Қазақстан Республикасының Халық әртісі, Мемлекеттік сыйлықтың лауреаты Нұрмұхан Жантөрин болды. Ол кісінің қасында сол кезде Қыз Жібектің рөлімен танылған, өзімнің жеңешем, Қазақстан Республикасының еңбек сіңірген әртісі Меруерт Өтекешова. Жап-жас, көшеде кетіп бара жатқан жігіттер тұрмақ, қыздардың өзі мойнын бұрмай өтпейтін. Сол кісілер сабақ берді. Сол кездерде Академтеатр Қаракөзді дайындап жатқандықтан Меруерт Өтекешова театрдағы мұғалімдіктен босап, орнына Халық әртісі, Мемлекеттік сыйлықтың лауреаты Тұңғышбай Жаманқұлов мұғалім болып келді. Осындай алып адамдардан дәріс алдым. Арасында тағдырдың жазуымен оқудан шығып қалып, Мәскеуде әскери борышымды өтеп қайттым. Сөйтіп, оқуымды сол үшінші курстан қайта жалғастыруға тура келді. Бұрынғы курстастарым бітіріп кеткен, ұстаздарым жаңадан шәкірт алған. Сол кезде үшінші курстың жетекшісі КСРО Халық әртісі, КСРО Мемлекеттік сыйлығының екі мәрте лауреаты, Қазақстан Республикасы Мемлекеттік сыйлығының лауреаты Ыдырыс Ноғайбаев ағамыз екен. Қасындағы екінші мұғалімі, өзінің құдай қосқан қосағы, КСРО Халық әртісі, Мемлекеттік сыйлықтың лауреаты Фарида Шәріпова. Алдыңғы үш ұстазыма, кейінгі екеуіне Алла жолықтырды. Бәрі де мәдениет саласының іріірі тұлғалары. Біздің маңдайымызға солардан дәріс алуды жазыпты. Ыдырыс ағамның кеңдігін, Фарида апамның биязылығын, әдептілігін, екеуінің актерлік шеберлігін сөзбен айтып жеткізе алмайсың. Бүгінгі күні өнер саласында титтей де бір нәрсе жасасам осы ұстаздарыма қарыздармын. Оларға рахмет айтқым келеді. Әліпті таяқ деп білмеген кезімде өнер деген киелі сахнаны танытып, қалай жұмыс жасауды үйреткен сол ұстаздарым! Ыдырыс ағам мен Фарида апамның дипломдық спектакльдерінде ойнадым. Ыдырыс ағам Әбдіжәміл Нұрпейісовтің «Қан мен тер» романын сахналады, сонда Тәңірбергенді ойнатты. Фарида апам Галдонидің «Екі мырзаға бір қызметші» деген комедиясын қойды, маған Труфалдиноны сомдатты. Екеуі де екі түрлі, басты образдар. Сондай рөлдерден алатын дүниемді алдым. Олардың бергенін ала алсам да өзімнен, ала алмасам да өзімнен. Бірақ ол кісілер түсіме кірмеген образдарды ойнатып, бойындағы ұстаздық тәлімін аямады. Алғыстан басқа айтарым жоқ.

	Институтты бітіргеннен кейін Талдықорғандағы облыстық драма театрына жұмысқа тұрдым. Ол кезде Бикен Римованың аты берілмеген. Ұстаз орны бөлек. Әсіресе, дәріс беретін ұстаз бен іс-тәжірибе жүзінде, қызмет орнында үйрететін ұстаздың айырмашылығы ерекше. Қоян-қолтық жұмыс жасаған кезде бәрі кітаптағыдай болмайды. Қанша дегенмен іс-тәжірибемен келетін шеберлік мүлде бөлек. Институт бітіріп келіп, оң мен солымызды толық танымай жатқан кезде жол көрсеткен, өздеріне еліктеткен адамдарды айтпай кету дұрыс емес. Біріншіден біздің театрдың ақсақалы, марқұм, Қазақстан Республикасының еңбек сіңірген әртісі Сағынбек Рақышевты айтар едім. Бұл кісіден мен көп үйрендім. Менің өмірімдегі, театрдағы өмірімдегі өзгерістердің көбі осы кісіге байланысты жаңғырып отырды. Себебі, бұл кісі мені жан-жақты баулыды. Шығармашылық тұрғыда, сосын, қызметтік жағынан көмек көрсетіп, өзінің білген тәжірибесін үйретіп бақты. «Шәкіртім!» дейтін еді, мен «Ұстаз!» дейтінмін. Сол кісінің қасында Қазақстан Республикасының еңбек сіңірген әртісі Оразғали Әбділманов деген ақсақал болды. Ол кісі нағыз актер, тек шығармашылықпен айналысқан адам еді. Ол кісінің образ жасағандағы, сахнаға шыққандағы іс-әрекетін көрмеу, үйренбеу мүмкін емес. Өйткені, хас шебердің аты қашан да хас шебер! Көрініп тұрады. Санасында сәулесі бар адам сондай хас шеберден бірдеңе алғысы, үйренгісі келеді. Оразғали ағамызда маған көптеп көмегін көрсетті, көптеген бейнелерді, образдарды жасағанда ақылын аямайтын еді. Кейде өзім: «Аға, балконда отырып қараңызшы, дұрыс жасап жатырмын ба, бұрыс жасап жатырмын ба?», – деп сұрап алатынмын. Көп айтпайтын, қысқа айтатын, нұсқа айтатын. Жылт еткен бір дүниені көрсе: «Болады! Көріп тұрмын, шығады, дұрыс!», – деп тұжыратын. Көрмесе: «Әй, оған басыңды қатырмай-ақ қойшы, ей», – дейтін. Ондай маған айтып көрмепті, тегінде солай дейтінін білетінмін. Яғни, ұнаған болса жасырмай айтатын. Кейде: «Жүрісін тауыпсың. Енді ішке ену керек. Оқу керек», – деп қояды. Меніңше, әртіс, драма әртісі білімсіз болса, сомдаған рөлі таяз болады. Өйткені, актердің оқыған, тоқығаны өз өміріне жетеді, бірақ бейнелейтін образды ашуға ол жетпей қалуы мүмкін. Актер өмірбақи өзін өзі ойнамайды. Ғалымның, қойшының, инженердің бейнесін ашады. Мысалы, қойшы деген қарабайыр, білімсіз деп айта алмайсың. Екі мәрте Социалистік Еңбек Ері атанған Жазылбек аталарымыздың білімі ұшан-теңіз, көкірек көзі ояу болған. Сондықтан кейде біздің том-томдап оқыған білімдеріміз көкірек көзі ояу жандардың ұғымына астар бола алмай жатады. Қазақ халқының ұлылығы, мықтылығы осында. «Көп жасағаннан сұрама, көп көргеннен сұра» дегенді бекер айтпаған. Сондықтан жанындағы сондай ұлағатты жандардан жастардың үйренуі міндет. Оны ескермеген жан сол қалпында қалады. Бойын жалқаулық басады, басқа-басқа езеді, сөйтіп, кете береді.

	Одан кейін Қазақстан Республикасының еңбек сіңірген әртісі, облыстық театрдың негізін құраған Тілек Әбжәлиевті өзіме ұстаз тұттым. Ол кісіні «Көке!» дейтінмін. Марқұм болып кетті. Шалт мінезді жігіт еді. Ол кісінің жанында жүру, әріптес болу кезінде біздер үшін арман болған. Кейіннен, құдайға шүкір, спектакльдерде қатар ойнадық, ақыл-кеңестерін берді. Қалай жүріп, тұру керектігін үйретті. Кей жерлерде сүрінсек қолдады, қорғады, арашалап қалған кездері бар. Адам болғаннан кейін, «сүрінбейтін тұяқ, жаңылмайтын жақ жоқ» дегендей болады. «Мінсізбін!» деп ешкім айта алмайды. Ол күнә болар еді. Сондай кездерде ұстаздық еткен, ағалық ақылын айтқан жандардың бірі – Тілек Әбжәлиев.

	Қазір көзі тірі актерлердің арасында да ұстаз болған жандар бар. Мәселен, Қазақстан Республикасының еңбек сіңірген әртісі Өмірсерік Қалиев, театрдың көркемдік жетекшісі Серік Нұрхалық. Бұлармен сөйлесу, сахнада бір дүниені қатарласа ойнау жанның рахаты. Өйткені, сенің айтқан сөзіңе олар екі еселеп жауап қайтарады. Салғыласу есебінде емес, көмек ретінде. Әріптестің бір бірін түсінгені сол. Екеулеп бір көріністі ойнағанда әріптесіңнен қайтарым болмаса, мөлиіп тұрса, қашанғы өзің күйесің?! Ал, сенімен бірге шырылдап, күйіп, шаттанған адам демеу береді. Актер үшін ең керекті әрі жетіспейтін нәрсе осындай өзара демеу, жетектеу. Әріптесін тапқан актер бақытты.

	Қыздардың, әйелдердің орны бір басқа. Оларды апа деп, қарындас деп сыйладық. Олардан үйренетін қасиет көп болған шығар?! Осы күнге дейін ұстаз санайтын қыздар жетіп жатыр. «Бөріктінің намысы бір» дегендей сомдайтын образымыз, бейнеміз бір болғандықтан көбіне актерлерді айтып жатырмын. Алайда әріптес апаларымыз да кейде ақылдарын айтатын. Оларға да рахмет! Жақсы болсын деген адамға рахметтен басқа айтарымыз жоқ. Өйткені, жастарға сыншы көп. Сондай кездерде біреу тұқыртып, біреу осындай қателікті енді қайталамасын деп жанашырлықпен айтуы мүмкін. Бізде бүгін елуге келген тұста білетін ақылымызды айтамыз. Жалғыз жігіттерге ғана емес қыздарға да жанашырлықпен: «Ердің көзімен былай болуы керек секілді. Солай жасашы», – дегеніңді дұрыс қабылдап, нәтиже шығарса қуанасың. Кейбір дүниелерді жасаған кезде қанша есіме алмаймын десең де ұстаздарың еріксіз еске түседі. Солармен бәленбай жыл бойы иықтаса жүріп, жұмыс істегеннен кейін олардың асыл бейнесі есте қалып кетеді. Тірлігі, қимыл-қозғалысы, рөлмен жұмыс істеуі, образды ашуы, кейіпкерді зерттеуі түгел, түгел жадыңда тұрады. Сондықтан өмір тоғыстырған жандарды көзге елестете отырып, зор сағынышпен еске аласың. Яғни, асыл жандар жайлы еске алмау мүмкін емес.

	– актердің күнделікті өмірі өзіндік мерекеге тән. себебі, әр рөлге дай-ындалу, образды ашу жолындағы зерттеу, кейіпкердің мәтінін жаттау, шынайы күйде сезіну, бітім-болмысын қабылдау, өз деңгейінен асырып ойнау актер үшін үлкен еңбек. бір сөзбен айтқанда, сол күнгі өмірі бір образға арналады. Яғни, сол күн актер үшін мереке, трагедия, комедия болуы мүмкін. сол тұрғыдан алғанда, актердің күнделікті өмірі қандай?

	– Өнер адамының өмірі былайғы жұртты қызықтырып келген, қызықтыра да береді. Актердің әр күні мереке дегенге өз басым келіспеймін. Мерекеде адам өзін қалай сезінеді? Егер басында ешқандай қиындық болмаса мереке деген сол. Сомдауың тиіс кейіпкерді лайықты аша алмасаң оның қай жері мереке?! «Ән айтсаңда жаныңды жеп айтасың» дейді ғой қазақ, сол сияқты сахнада бейне жасау инемен құдық қазғандай еңбекті талап етеді. Профессордың бейнесін көзінде көзілдірігі, қолында портфелі бар деп қаншалықты әдемі сипаттасақ та ол робот емес, оның өмірінде қайғы мен қуанышы қатар жүреді. Сомдаған бейнемді адамға жеткізу үшін барымды салам. Меніңше, актердің жұмысына байланысты үш мерекесі бар. Біріншісі, басты рөлді алу. Бұл сен үшін қуаныш, мереке. Абайдың бейнесін сомдайсың десе неге қуанбайын?! Сол рөлді армандап жүрген актерге режиссер келіп, Абайды ойна десе, сол мереке ме, мереке. Үлкен спектакль бір, бір жарым айда дайын болады, соған дайындалу, екінші мереке. Халықтың алдында берілген рөлді сәтті ойнап шығу, үшінші мереке. Актердің бақыты көрерменнің бір шоқ гүлі мен қол соғуы. Әртіс үшін мерекенің мерекесі осы. Қалған күні қиындыққа толы.

	– актер бақыты дедіңіз ғой, сізге тағы бір өмір берілсе, осы жолды қайта таңдар ма едіңіз?

	– Мамандығым қандай ауыр болса да, маған сол ауырлығымен қызық. Сондықтан қайта таңдау берілсе актерлікті таңдайтын шығармын. Актерлікті ешқашан да жеңіл деп қараған емеспін, жеңіл деп айтқан адам менің қас жауым. Мен өз мамандығымды сүйемін. Маған қайта өмір берілсе, менің актер болмауым мүмкін емес. Сахнаға шығып, елдің жоғын жоқтап, өткен тарихымыз бен болатын дүниені айтуды Алла менің маңдайыма жазған болар?! Өмірге келген кезде Алла адамға міндет жүктейді, менің міндетім осы шығар.

	– рамазан стамғазиев бір сұхбатында «Қайрат байбосынов ағамыз өмір бойы бір нотаны іздеп жүреді», – дейді. сол сияқты сіз ашпаған, сіз армандаған бейне бар ма?

	– Сөзсіз бар. Генерал болуды армандамаған солдат – солдат емес. Өнер сала-сында жүріп, бір бейнені сомдасам, ойнасам деп армандамау мүмкін емес. Онда ол саладан кету керек. Әр сөзімде Абайды айтып отыруым бекер емес. Абайдан артық қазақ жоқ. Мүмкін бар қазақ жиналып бір Абай болатын шығар?! Абайдың өсиеті өзі өмір сүрген заманнан, бүгінгі күнге дейін, бізден кейінгі қанша ғасырға да азық болатынына мен сенемін. Ол менің ашқан жаңалығым емес, жүрегі қазақ деп соғатын барша азаматтың ойы солай. Себебі, қазақ – Абай, Абай – қазақ. Сахнада Абайдың бейнесін сомдасам деген арманым бар, оны жасырмаймын да. Оны мен біреулердің құлағына алтын сырға деп айтып отырған жоқпын. Ол рөлді берер-бермес, менің армандауға қақым бар ғой?! Сондықтан менің арманым Абайды ойнау. Армансыз адам жоқ, сол арманға жету үшін жұмыс жасау керек. Ханды да, биді де, батырды да, ақынды да, өзімнің замандастарымды да ойнадым, ойнап келе жатырмын да, Алла қаласа ойнай беремін де.

	– біз кино арқылы таныған нұрмұхан Жантөрин, ыдырыс ноғайбаев-тан тәлім алыпсыз. ал өзіңіз шәкірт тәрбиелеп жатырсыз ба?

	– Әрине. Шәкірт дайындау үшін бір бөлмеге жинап алып дәріс оқудың түкке қажеті жоқ. Жоғары оқу орындарында балаларға неге сабақ, дәріс бермеске?! Театрға жаңа келген жас актерлерге өздерінің істегені дұрыс сияқты көрінеді. Өз басымыздан өткен дүние ғой. Соларға көп ескертулер жасаймын, сынаймын. Біреулері дұрыс қабылдаса, кейбіреулері дұрыс қабылдамай жатады. Сынды қабылдау үлкен ерлік. Сынның да сыны бар, соны дұрыс қабылдаса екен, содан нәтиже шығарса деймін. Ұстаз бен шәкірттің арасындағы байланыс осындай нәрседен басталады. Өз қателігін түсінген адам сынды жүрегімен қабылдайды. Айтатын ойы, көзқарасы, пікірі ортақ адамдарды өмірдің өзі бір-біріне ұстаз, шәкірт етеді. Әр адам ұстазды өзі таңдайды. Жанына жақын, осы кісіден үйренсем деген адам саған шәкірт болады. Ал, сен маған шәкірт боласың деп күштеу сорақылық. Менің жиырма бес жылдық тәжірибем болса, мен соны үйретуге, барымды беріп кетуге тырысамын. Білгенімді үйретіп кету жақсылық.

	Маған мына бейнені сомдауға көмектесіңіз десе, мен үйретуден жалықпаймын.

	– бүгінгі таңдағы актердің әлеуметтік мәселесі, қоғамдағы орны қандай?

	– Осыдан 50-60 жыл бұрын өнер адамдары қоғамдық салада, қайраткерлік салада көптеген дүние жасап, елдің еркесі мен серкесі болған. Олардың әлеуметтік жағдайлары біршама жақсы еді. Одан кейін де әртіс көштен қалып, жұртта қалған жоқ. Ал, бүгінгі таңда өнер саласынан сайланған депутаттар сіріңкенің шиін сындырған жоқ. Өнер адамдарынан депутат болатын болса, өнердің әлеуметтік жағдайын шешу үшін күш салысу керек. Үкімет барын беріп жатыр, жоғын қайдан табады?! Жалақысыз, үш айлап ақша алмаған күндеріміз де болды ғой. Әлеуметтік жағдайымыздың жақсы, бай қуатты болғанына не жетсін?! Оған да жетерміз. Қазақ халқының басынан не өтпеді?! Ашаршылық, зобалаң жылдарды да басынан өткізді. Жойылып кеткен, тілінен, дінінен айырылған халықтар бар ғой. Ал қазақ халқы сонда да қазақылығын сақтап қалды. Аллаға шүкір тіліміз, дініміз өспесе, өшкен жоқ. Республикалық театрлардағы актерлердің жағдайы жаман емес. Облыстық театрдың жағдайы жаман деп айта алмаймын. Анығы бармағымен бал жаламаса да өнер жолында басын бәйгеге тігіп келе жатыр.



	Ғашық болу – бір бақыт

	Белгілі жазушы Бердібек Соқпақбаевтың «Менің атым Қожа» повесін сахнаға лайықтап, көрерменнің жаңаша тануына жол ашқан «Көзіме бір көрінсең бала ғашық» атты мюзиклды Б. Римова атындағы облыстық драма театрына қойған режиссер Нұрқанат Жақыпбай – Алматы облысының тумасы. Жастайынан өнер саласына араласқан ол ұстаздары жайлы жылы естеліктер айтып, өз өміріне сыр шертеді.

	– сізді көпшілік актер, режиссер ретінде жақсы біледі. еліміздегі үлкен өнер ошақтарында қойған туындыларыңыз көрерменнің көңілінен шығуда. одан бөлек, алыс-жақын шетелдіктердің де сізге деген құрметі бөлек. театр атты қастерлі әлемге, актерлікке келуге түрткі болған жандарды бүгін қалай еске аласыз? Жол көрсеткен, жол сілтеген ұстаздар жайлы ойлағанда есіңізге не түседі?

	– Мен жетінші сыныпқа дейін ауыл мектебінде оқыдым. Мерекелерде сахнаға шығып, өлең-тақпақ оқып жүрдім. Шынын айтқанда өнер саласына келемін дегенді ойлаған емеспін. Бірақ, орталықтан шалғайдағы Қарқараға келген өнер ұжымдарының қойылымдарынан шықпайтынмын. Қазіргі Райымбек ауданына қарасты ауылымызда кішкентай ғана клуб бар еді. Соған қалай да кіріп, ән мен жырды тыңдаудан жалықпайтынбыз. Ол кезде автокөлік аз. Аудан орталығынан біздің ауылға қарай шыққан кез келген машинаның шаңы алыстан көрінеді. Жаздың күндері қою шаңның ішінен аппақ болып автобус көрінсе, іштей: «Әй, осы әртістер келе жатқан шығар?!» – деп жүрегім тарсылдап қоя беретін. Келгендердің афишасын ілісуге көмектесіп, клубтың қасынан шықпаймыз. Қырғыздан келетін әртістер де болушы еді. Сөйтіп, жүргенде бір күні әртістерден, сахнадан көңілім қалды. Шамамен 5-сыныпта оқитын болармын. Ауылымызға келген бір театр «Қозы Көрпеш–Баян сұлу» деген спектакль қойды. Біз секілді ұсақ балаларға орын сахнаның дәл алдынан, еденнен тиді. Ә, деп шыққаннан баурап алғаны соншалық беріліп кетіппін. Қозы мен Баянның махаббаты ойналды, ақырында екеуі де өлді. Шығарма шырқау шегіне жеткен сәт болатын. Кенет жарық өшті де қайтадан жарқ ете қалды. Сол аралықта тастан қалаған дәу мола пайда болыпты. Әлгіге, «қайдан шықты, қалай үлгерді» деп таңғалып отырмын, моланың тез арада тұрғызылғанына басым жетер емес. Соны ойлап отырғанда спектакльдегі екі шешенің жоқтау айтып, жылайтын сәті келгенде әлгі үлкен мола залға қарай құлады. Басымызды ала қашқан болдық, бірақ, алдағы бізді басып қалды. Сенгіштігі ғой, халық залдан: «Мола құлап кетті», – деп ойбайлап қашып жатыр. Бақырған күйімде әлгінің астынан атып шықтым да артыма қарасам бергі беті боялған фанера. Сондай көңілім қалды. Өмірімде алғаш рет өнерді жек көрдім. Сонша спектакль, көптеген әртісті көріп жүргенде моланың құлағаны жаныма кері әсерін тигізді. Іштей: «Енді спектакль көрсем бе?!.» – деген ойға батып, театрға жоламауға бекіндім. Тұрған орнымда: «Неге алдайды? Неге алдады, бұлар?! Мен сонша сендім ғой...», – деп өксіп жыладым. Кейіннен Алматыда тұратын әкемнің інісіне хат жазып, қалада оқитынымды жеткіздім. Ол кісі бірден жауап жазып, тезірек жетуімді тапсырды.

	Сөйтіп, Алматыдағы жалғыз қазақ мектебі, №12 мектепте оқыдым. Ол кезде мектеп қазіргі Төле би мен Шәмші Қалдаяқов көшелерінің қиылысында орналасқан. Үйден трамваймен келіп, киностудияның жанындағы аялдамадан түсемін. Күнделікті трамвайға отыратын жерім де дәл киностудияның алды. Бір күні хабарландыру ілініп тұр екен. Трамвай күтіп тұрғанда не істемейсің?! Әлгіні оқыдым. Онда Шәкен Аймановтың киностудияның жанынан актерлік шеберхана ашпақшы екендігі, оған институтта оқып жатқан, талантты жастар шақырылатыны жазылған екен. «Барсам қайтеді?», – деген ой келгенде жүрегім атқақтап кетті. Әлгі хабарландыру маған қатты әсер етті. Күнде көремін, жанынан өтемін. Көзіме оттай басылады. Айтылған мерзімі өтіп барады. Ақыры барып көрейінші деп ойладым. Бірақ оқушыларға емес студенттерге екендігі анық жазылған. Сыныптасым Дәукенге айттым әлгі ойымды. Себебі, екеуіміз де Ибрагим Нүсіпбаев құрған мектеп хорында ән айтамыз. Ол өзі атақты хор. Ақыры екеулеп бардық, зіңгіттей-зіңгіттей жігіттер, көркем, сұлу қыздар келеді. Бала болғандықтан баса-көктеп кіріп баруға ұяламыз. Кіргендердің біреуі күліп, екіншісі жылап шығады. Қорқа бастадық. Іріктеу үлкен болды, соңғы күні: «Не болса да кірейік», – деп тұрмыз. Елдің бәрі тарап кетті. Екеуіміз-ақ тұрмыз. Сығырая ашылған есігінен: «Әй, бітті ме, болды ма?» – деген сөздер естіле бастады. Біреу басын шығарып қарады да: «Болды! Ешкім жоқ!» – деп жатыр. Бізді адам деп те есептемеді. Ақыры Шәкен ағаның: «Әй, болды енді. Осы жетер, ішінен таңдаймыз ғой, кабинетке барайық», – деп қырылдаған дауысы естілді. Іштегілер тұра бастады. Сол кезде: «Аға, біз келдік!» – деп кіріп бардық. Шәкен Айманов артына бұрылып:

	– Оу, балалар неғып жүрсіңдер, сендер? – деді.

	– Сіздің шеберханаңызға түссек деп келдік.

	– А?!. Өй, әлі жассыңдар ғой. Біз тек студенттерді қабылдаймыз. Қай мек-тепте оқисыңдар?

	– 12-ші мектепте.

	– Өй, бұлар өзіміздің мектепте оқиды екен ғой. Қой бұларды тыңдайық. Қайтып отырыңдар, – деп комиссия мүшелерін артқа қайтарды. – Қандай өнерлерің бар?

	– Тақпақ білеміз, – деп ойымызда ештеңе жоқ білгенімізді айтып жатырмыз.

	– Мектепте не істейсіңдер?

	– Ибрагим Нүсіпбаевтың хорындамыз.

	– О, сендер атақты хордан екенсіңдер ғой. Қандай әндерің бар?

	Сол жерде Ибрагим ағамыздың «Жол жыры» деген әнін бірлесе айтып шықтық. Сосын пианиноның жанына отырып даусымызды тексерді. Музыкалық дайындығымыз бар болғандықтан одан қорқып тұрғамыз жоқ. Ақырында маған:

	– Бері жақында, – деді. – Сен келе жатырсың делік. Үлкен дуалға шықтың, одан асып түстің. Өйткені, ауласында алма бар, соны ұрлайын деп келе жатырсың. Содан кейін бір оқиға болады оны айтпаймын. Өзің көресің. Қане, орындап көрші.

	Алдымдағы пианиноны сындырып алудан қорықсам да, ақырындап шығып, аунап түсе бергенімде Шәкен аға:

	– Аф-аф-аф! – деді. Ойбайлап тұра қаштым. Пианино балағымды іліп қалып, ұшып түстім. Әлгі оқиға дегені сол екен. Бәрі күліп жатыр. Көрінісімізге риза болып, екеумізді қабылдады. Сөйтіп Шәкен ағаның сыныбына түстік.

	Мектеп бітірерде сыныбымызға бір педагог әйел келді. Консерваторияның актерлік бөліміне адам қабылдайды екен. Соған барғысы келетіндерді іздеп жүрген көрінеді. Ойымды айтайын десем қасымдағы балалардан ұялып отырмын. Ақырында жөнді жауап алмаған соң әлгі кісі кетуге айналды. Есіктен шығып бара жатқанда: «Мен!» – дедім. Орнымнан тұрғызып бойымды көрді, ары-бері жүргізді. Ертеңінде консерваторияға келуді тапсырды. Бардым. Өзім секілділерді тыңдайды екен. Соның алдында Шыңғыс Айтматовтың «Құс жолы» деген кітабын ұрлап алғанмын. Ол кезде елдің бәрінің оқитыны кітап. Қазіргі Арбаттың бойында жағалай кітап сатады. Алуға ақшам болмай, сондай қадамға бардым. Ішінде «Құс жолы», «Шынарым менің, шырайлым менің» повестері бар екен. Бас алмай оқып шықтым. Қайта-қайта оқып жаттап алғанмын. Консультация кезінде не білетінімді сұрады. Бірден:

	– Айтматов! – дедім. Әртүрлі сұрақтар қойды. Айтматовты қайдан білетінімді, кітабын қайдан алғанымды сұрады. Ақырында оқып беруімді өтінді. Ол кезде Айтматовты ешкім білмейді. Зуылдатып оқып жатырмын. Қысқасы мені оқуға бірден қабылдады. Құжаттарымды өткізімді де Мәскеуге кетіп қалдым. Онда төрт жыл оқып, төртінші курста өзімізге келіп, диплом қорғадым. Ақырында Ғ. Мүсірепов атындағы театрда актер болдым. Досхан Жолжақсынов, Лидия Кәденова, Ғазиза Әбдінәбиева сынды әртістермен бірге жұмыс істедім.

	Кейіннен 1978 жылы конверваториядан бір факультет бөлініп, «Көркемсурет және театр институты» құрылды. Соның режиссерлік бөліміне құжат тапсыруға бардым. Студент қабылдап жатқан Әзірбайжан Мәмбетов мені көріп алмаймын дейді. Неге алмайсыз?

	– Сен жақсы актерсің, театрға жақсы актерлар керек. Режиссерлікте шаруаң қанша? Мұнда нашар актерлар қабылданады.

	– Неге жақсы актер, жақсы режиссер болмауы керек? – деймін тайтала-сып. Ол: «Алмаймын!» – дейді. Ақыры қасарысып жүріп, түстім. Сөйтіп, Мәмбетовтан сабақ алдым.

	Алғашқы дипломдық жұмысым үшін Қадыр Мырзалиевтің «Сақал саудасы» деген пьесасын сахналадым. Алдар көсе туралы, астары өте терең туынды еді. Ол кезде Сейдолла Бәйтерековтің аты «Әлия» әнімен шығып, дүрілдеп тұрған шағы. Оны тауып алып:

	– Сейдолла мен музыкалық спектакль қойсам деймін, соған музыка жазсаң, – дедім. Ол:

	– Өй, жындысың ба, мен өмірі театрға музыка жазып көргем жоқпын, ән жазамын ғой, – деп қарсыласып қоймайды. Ақыры айналдырып, айналдырып келістірдім. Ол бір-екі музыка жазатын болды, мен тыңдайтын болдым. Пеьсаны алып кеткен бірер күннен соң шақырады. Барып тыңдадым да бірден ұнаттым. Ақыры мюзикл түріндегі спектакльдің кейбір тұсын Мәдениет министрлігі қабылдай алмады. Цензураның қарауынан өтіп тұрған пьесаны бірнеше рет қарап, көп бұлталаққа салды. Қойшы Орталық Комитеттің қарауына өткізді. Онда Қуаныш Сұлтанов үгіт-насихат бөлімінің бастығы болатын. Біреулер: «Сол кісі келіп көреді, егер қабылдамаса саудаң бітті», – деп төндірді. Қанша дегенмен алғашқы жұмысым ғой жүрегім тарсылдап жүр. Келді, көрді, спектакль біткеннен кейін қашып, сахнаның астына түсіп кеттім. Іздеп жатыр, бір уақытта: «Әй, Нұрқанатты шақырыңдар», – деген Қуаныш Сұлтановтың дауысы естілді. Қуаныш Сұлтанов құшағына алды да: «Жарайсың! Міне, жас режиссер деп осыны айт. Қазақ өнеріне ештеңеден қорықпайтын жас, талантты режиссер келді. Міне, осындай болу керек», – дегенін естігенде көзімнен жас шығып кетті. Бәрі құттықтап жатыр. Сөйтіп режиссерлік жолға біржолата ден қойдым.

	Ғ. Мүсірепов театрында режиссер болдым, кейіннен Райымбек Сейітметов Түркістанға көшіп кетті де мені бас режиссерлікке ұсынды. Сонымен қатар, Т. Жүргенов атындағы өнер академиясында шеберханама студент қабылдадым. Төрт жылда бір рет шығарып салып тұрамын. Сөйтіп жүргенде 2007 жылы студенттік театр құрып, жаңаша бағытта жұмыс істей бастадық. Ол кезде Ермұхамет Ертісбаев Мәдениет министрі еді, еліміздің театрын сынатуға Ресейден сыншылар шақырған екен. Бір бөлігі Алматыға бөлініпті. Бір күні министрлікте жұмыс істейтін Жанна Жантөрина есімді курстасым: «Осындай да осындай театр сыншылары келіп еді, бос уақытты толтыратын нең бар?» – деп телефон соқты. Студенттік театрдың іргесін қалаған Әділ Ахметов, Дәурен Серғазин сынды жігіттердің дипломдық жұмысына Чеховтың «Ревизорын» дайындап жатқанбыз. Соны айттым. Олар келіп көрді. Бірақ бәрібір қорқады екенсің, қанша айтқанмен, орыстың әйгілі шығармасын қою үлкен жауапкершілік. Ақырында әлгі делегацияның басшысы: «Құттықтаймын! Сіз мені қатты таңғалдырдыңыз. Әлемнің қай жерінде Чехов пен Гоголь қойылса соны ұшып барып көретін едім. Қазақстаннан дәл осындай спектакль көремін деп үш ұйықтасам түсіме кірген жоқ. Әлемдік деңгейде қойылған туынды болды. Қалай дамыттыңыз, фантазияңыз керемет екен», – дегенде сене алмадым.

	Осыны сезген ол:

	– Сіз сенбей тұрсыз ғой. Рас айтам, бұл спектакльді Ресей көруі ке-рек. Сол арқылы қалай жұмыс істеу керектігін білуі керек, – деді. Сосын ол спектакльді қағазға түсіріп беруді өтінді. Ертісбаевтың алдында есеп бергеннен кейін Мәскеуге қайтатынын айтты. Түні бойы түсірдік те таңертең апарып бердім. Кейіннен мәдениет министрі шақырып, Мәскеудегі Вахтангов театрында «Ревизорды» қоятынымды айтты. Қаржының жоқтығын алдыға тартып едім, балалардың тізімін беріңіз, ұшаққа билетті өзіміз аламыз деп бір-ақ қайырды. Сөйтіп, қысқа уақыттың ішінде Мәскеудің төрінен табылдық. «Қалай қабылдайды» деген ой жүректі тарсылдатады. Зал лық толды. Бүкіл әлемге әйгілі Василий Лановой, Владимир Этуш, Александр Калягин сынды актерлар келіп жатыр. Ақыры көрермен разы болды, балаларды сахнадан жібермей ұстады. Бәрі таңғалады. Сыншылары шығып сөз сөйледі. Сонда айтатыны: «Сіздің театрыңыз дайын екен. Мәскеудегі «Современник», «Таганка» театрлары осылай құрылған. Сіз міндетті түрде театр құруыңыз керек. Кетпеңіз, қаңғырып жүрсеңіз де осы балаларды таратпаңыз», – дегенге саяды. Шын ықыласпен айтады. Таратпай бір жыл жүрдік. Қыстың бір күнінде Астанадан телефон соғылды.

	– Жастар театры ашылғалы жатыр, сіз соған келсеңіз. Қала күнінің қарсаңында тезірек ашу керек, – деп бастырмалатты. Ойлана келе, балалармен келісіп, Астананы бағындыруға шықтық. Содан бері, міне, 7 жыл өтіпті. Осы жылдар ішінде алмаған сыйлығымыз жоқ. Фестивальдерден бес рет Гран при алдық. Оның екеуі Халықаралық фестивальден келсе, қалған үшеуі республикалық театр фестивальдерінен.

	– режиссерлік ғұмырыңызда қанша туындыны сахналадыңыз? олардың ішінде жүрегіңізге жақыны, әлі күнге сағынып еске алатындары бар ма? Жоқ әлде, бәрі жақын ба?

	– Шыны керек, Мүсірепов театрындағы шығармалардың санын есептемеппін. Жастар театрында өзім қойған 17-18 спектакль бар. Мүсірепов театрында да сол шамада болады, санамаппын. Ал, спектакльдің жақындығына келер болсақ, басқаша бағыт таптым деп ойлаймын. Өте керекті бағыт, көпсөзділіктен қашуға тырыстым, айтар ойды көбінесе әрекет арқылы жеткіземін. Өйткені, заман басқа, талғам бөлек, театрға деген көзқарас өзге. Мысалы, тәуелсіздік алған жылдары туған балалар 22-23-ке келді, жігіт болды. Олар бес жасынан компьютерді пайдаланды, 15-16 жасында бүкіләлемдік ғаламторға шығып, кез келген елдің спектаклін көре бастады. Яғни, қажетті ақпарат жеткілікті. Осыны ойладым да театрымызды жаңаша сипатта дамытуға тырыстым. Сондықтан өзіміздің төл шығармаларымыз «Қыз Жібекті», «Қозы Көрпеш Баян Сұлуды» жастардың өз тілінде, заманауи тілмен қоюға кірістік. Ақ өлең формасындағы ауыз әдебиетін мюзиклге айналдырып берудеміз. Қазір «Қыз Жібекті» рокопера түрінде қоюды көздеп отырмыз. «Қозы мен Баян» театр ашылғалы мюзикл түрінде қойылып келеді. Бұл үлгі әлемдік деңгейде жүріп жатыр. Қазақ театрында кенже қалғаны жасырын емес. Сол себепті осы бағытты дамытуға күш салудамын. Мәселен Талдықорғанда қойған «Көзіме бір көрінсең бала ғашық» менің бала күнімде оқыған алғашқы кітабым еді. Онда «Өзім туралы повесть» деген аты болатын, кейін фильм түскеннен «Менің атым Қожа» болып өзгертілді. Сол мәңгілік есімде қалып, миымнан шықпай жүр еді. Былтыр кітап дүкенінен «Менің атым Қожаны» сатып алдым. «Мені кезінде қатты таңғалдырып еді ғой, қазіргі жастарды таңғалдыра ма екен?!» – деп ойладым да үйге келіп оқуға кірістім. Сонда қаншама сезім қайта оралды десеңізші?! Сол күні балаларға әкеліп: «Мынадан спектакль шығарайық», – деп ұсындым. Сосын, Нұрғиса Тілендиевтің, Әсет Бейсеуовтің, Тұрсынжан Шапайдың,

	Мұхтар Шахановтың әндерін, Иса Байзақовтың «Желдірмесін» пайдаланып, Қожаның кинодағы өмірінен бөлек, алғашқы сезім туралы сәттерін, Жанар екеуінің арасындағы тәтті шағын шығаруды қолға алдық. Мұнда сөз аз, үнсіздік басым. Өйткені, айтылмаған сезім сол таза күйінде қалады. Қазір қаншама адам сол бір шақты аңсайды... «Сол кезде неге айтпадым сүйемін деп сол қызға?! Неге батылым жетпей қалды?» – деген ой бәрімізде болды. Сенің де, менің де, қазіргі үлкендердің бойында осы естелік қалып кетті. Әсіресе, мектеп мұғалімдерінде осы ой басымдау көрінеді көзіме. Осындай ұстаныммен «Көзіме бір көрінсең бала ғашық» бастап кеттік. Бірақ премьерасы өткенде аздап жүрексіндім. Себебі, «Астананың халқы басқашалау қабылдайтын шығар?! Ауылда болса өзгеше көретін еді... Қазіргінің жастарына жаға ма?!» деген күдік болды. Дегенмен, негізінен жастар, мектептің жоғары сынып оқушылары мен мұғалімдер келіп, зал лық толды. Бәрін түсініп отырған балалардың қол соғысын көрсеңіз. Тып-тыныш, үлкендердің көздерінде жас. Сонда сезімнің жоғалмағанына шүкірлік еттім, «Құдайға тәубе!» – дедім. Соның арқасында бұл спектакль Астанада аншлагпен өтеді. Сол арқылы өзіміздің жанкүйерлер пайда болды. Бұны Орал, Ақтөбе қаласында ойнадық, Моңғолияға апарып қойдық. Жетісу жұртшылығын да тәнті еттік. Міне, Бердібек Соқпақбаев ағамыздың 90 жылдығына тарту ретінде облысты аралап шықтық. Барлық жерде ықыласпен қарсы алып, ризашылықпен шығарып салуда. Осындай мүмкіндік берген облыс әкіміне рахмет айтқымыз келеді.

	– енді, туған жеріңізге көз жүгіртсек, кезіндегі алаш баласының ба-сын қосқан Қарқара жәрмеңкесінің өтетін жері, 1916 жылғы ұлт-азаттық көтерілістің бастау алған тұсы. кейіннен омар Қиқымовтай актер, тілеулес Құрманғалиевтей әнші, сағатбек Медеубекұлындай зерттеуші ғалым, асанқадыр исабектей ақын шыққан осы өңірдің топырағында қандай қасиет бар? Қазір байланыс бар ма? барып тұрасыз ба?

	– Бойымдағы мінез, көңілімдегі арман, қиял, қолтығыма біткен қанатым, арманшылдығым туған жерімнің, ішкен суымның арқасы деп есептеймін. Кіндік қаның тамған жерге міндетті түрде тартады екенсің. Қарқараның жайлауы, сарқырап аққан суы, бала шақта білмеген болармыз, есейгенде қасиетін ұғынған Ереуілтөбе. Қазақ өнерінің Әміре Қашаубаев, Иса Байзақов, Қалибек Қуанышбаев, Серке Қожамқұлов, Мұхтар Әуезов, Ілияс Жансүгіров секілді марқасқаларының тас үйгенін, ескерткіш салғанын, Ораз Жандосов ағамыздың ұйытқы болуымен сонау Желқарқарадан тас тасытқанын мақтан қыламын.

	– сіз үлкен ұжымға режиссер болдыңыз, талай спектакль қойдыңыз, актерлығыңыз бар, үйдегі «режиссерлік» міндетіңізді қалай атқарып жатырсыз? Қанша бала тәрбиелеп отырсыз, өмірлік қосағыңыз кім?

	– Үш балам бар. Үлкен қызым тұрмыста, өз тірлігі, өз отбасы бар. Үлкен ұл да бала-шағалы, қазір Атырауда қызмет етеді. Кіші ұл қанша айтқанмен қоймай, біздің жолды қуып жүр. Т. Жүргенов атындағы Ұлттық өнер академиясында 3-ші курста. Жұбайымның есімі Шолпан Сіргебаева. Жетісудің бір бұрышы саналатын Алакөл ауданының тумасы. Ғабит Мүсірепов атындағы жасөспірімдер театрында актриса. Қазақстан Республикасына еңбек сіңірген қайраткер. Менің осылай өнер үшін шапқылап жүргенімнің өзі отбасымның, бала-шағамның арқасы деп есептеймін. Өйткені қазір Астанада салт басты тұрамын. Себебі, Жастар театрынан бөлек, Жүргенов атындағы Ұлттық өнер академиясында шеберханам бар. Екі ортада тынымсыз жұмыс істеп жүрген жайым бар.

	– Жалпы, адамның бәрі актер. бетпердемізді сыпырып тастап, біреуге жағымпазданамыз, екіншіге өтірік күлеміз, үшіншіге басымызды иеміз, өзара жорта ашуланамыз, қабағымызды түйіп жүреміз. осы дұрыс па? өнердегі актерлік өмірде керек пе?

	– Өмірде актерліктің қажеті жоқ. Қазір өмірдегі актерлардың көбейіп кет-кен тұсы. Кәсіби актерді он орап жібергенін көргенде: «Мынаның жанында жолда қалып қойдым ғой, менің тірлігім тірлік емес екен», – деп ойлайсың.

	Нарынқолдың Қайнар ауылында «Меккеге қарай ұзақ жолды» қойғанбыз. Бәрі біткен соң, сыртқа шығып тұрғанмын, бір егде жастағы жігіт ағасы қояр да қоймай жүріп мені іздеп тапты, көзінде жас. «Айналайын, ағатай!» – деп құшақтап, бетімнен сүйіп жатыр. «Айналайын!» – дей береді. Басқа сөз айта алмайды. Құшақтап сүйеді, артқа шегініп қарап тұрады да: «Айналайын, ағатай!» – деді. – «Үйдегі келініңізді ертіп келмеп едім, қазір барғанда не айтамын? Жәй барып көре салайыншы деп келіп едім. Жарыма не айтамын?! Мен мынадай сұмдықты көрген жоқпын, ұйықтай алмаймын, жүрегім тарсылдап тұр. Бірдеңе айтқым келеді, бірақ айтар сөзім жоқ». Рухани ләззат алғаны көрінеді, жаны байып тұрғаны анық. Соны көргенде көңілім көтеріліп қалды. Яғни, тыңдаушыны, көрушіні селт еткізген шығарманың әсері нағыз биігіне жеткенін білдіреді. – арманыңыз?

	– Өзім ашқан «Жастар театрының» үлкен биіктерге, шырқау деңгейге жеткені. Өйткені, іргетасын қалаған театрымның жетістікке жеткені зор бақыт.

	– сіздің ұғымыңыздағы бақыт деген не?

	– Тірі жүру, осындай қуаныш көру. Одан артық бақыт болмайды. Сенімен әңгімелесіп отырмын, Талдықорғанның төріндеміз. Қанша адам осыны көре алмай кетті?! Тірлік – бақыт, қалғанының бәрі келеді, кетеді.

	– толстой бір сөзінде: «саналы адамның табан тірейтін жері – ислам», – дейді. дінге көзқарасыңыз қандай? бала күніңіздегі ақсақалдар мен қазіргі қариялар арасында үлкен айырмашылық бар.

	– Иә, айырмашылық бар. Менің әкем өмір бойы намаз оқыды. Кеңес одағының кезінде. Өздері төрт ағайынды екен. Атамыз үлкен би болған кісі. Балалары жастайынан қиындық көрген. Сөйте жүріп, әкем намаз оқыған. Сол кісімен бірге ауыз бекітіп, ораза ұстайтынмын. Сонда бауырлары келіп: «Мынау бізді соттатады, құртады», – деп ұрсады. Соны бала күнімде түсінбеппін. Кейін есейгенде ғана түсіндім. Сол жағынан алғанда Алланы тануым, дінге деген көзқарасым балалық шағымнан бар. Шүкір, тәубені ұмытпаймын.

	«Жетісу», № 66, 07.07.2014 ж.



	Әуені аққу-қаздай қалықтаған

	Бүгінгідей даңғазаға толы әуен қаптап кеткен шақта халық жақсы әнді іздеп жүреді, сүйіп тыңдайды. Ал, тыңдаушысы іздеген әнді тіршілік иесінің жұлын-жүрегіне әсер ететіндей етіп жеткізетін әнші біздің бүгінгі кейіпкеріміз қазақ ән өнерінде өзіндік қолтаңбасын қалыптастырған – Рамазан Стамғазиев.

	– әншілердің көп уақыты гастрольмен өтеді деуге болады. өйткені, ел мен жерден шақыру алғаннан бөлек, адам кейде сапарлап қайтудың өзінен шығармашылық ләззат алады. осы жағынан алғанда талдықорғанға қош келдіңіз делік, жалпы, гастроль шығармашылық адамына керек пе?

	– Бұл жағынан алғанда облыстарда бүгінгі күні мынадай жағдай қалыптасты. Қазақ өзі баяғыдан-ақ: «Шақырған жерден қалма, шақырмаған жерге барма», – деген. Мысалы, әлдебір облысқа барып: «Мен келдім! Ананы бүйт, мынаны өйт», – деу ақымақтық болар еді. Онымен не көрсетесің?! Халыққа ма, бастыққа ма?!. Қайсысын қинайсың?!. Сондықтан әрқайсысы өнер адамын керек кезінде тапсырыспен, арнайы шақыртады. Сол кездерде елге шығып тұрамын, арнайы шақыртуға барамын. Одан кейінгі бір мүмкіндік, әрбір облыста продюссерлік орталықтар бар. Солар хабарласып: «Реке, біздің облысқа келмегеніңізге бәленбай жыл болыпты. Арнайы сапар ұйымдастырсақ қалай қарайсыз?!», – деп жатады. Сосын олармен өзара алдын ала келісім-шартқа отырамын, мүмкін төрт, бес ай бұрын, мүмкін бір жыл бұрын. Сөйтіп, барлық шарттарын қарап шығып, сол бойынша жұмыс істейміз. Бұл бүгінгідей нарық заманындағы жұмыстың үлгісі.

	– ертеректегі ел аралап, сал-серілік құратын ақан сері, біржан салдың кезіндегідей халықты әнмен сусындатуға болмай ма?

	– Ондай болуы үшін көптеген нәрсе керек. Алғашында гастрольге шыққан сайын: «Облысқа келгеннен кейін, аудандарды, ауылдарды, бөлімшелерді аралайын», – деп ойлайтынмын. Және сол ойым нәтижесіз емес еді. Бастапқы кезде ел аралап, халықтың ыстық ықыласына бөленген кездерім де болды. Қазіргі кезде кейбір ауылдарда ел жиналатын клубтар, орталықтар жоқтың қасы. Кейде ауылдың азаматтары ұялғанынан мектептің акты залын ашып береді. Оған ауыл тұрғындары сыймайды. Халықтың жартысы далада, терезеге құлақ тігеді. Қыстың күндері ондай акты залдары азынап, ызғарлы суық ұрып тұрады. Жылы болмаса денсаулығыңа бірден әсер етеді. Жаздың күндері көбіне оқушылар жазғы демалысқа шығады, мұғалімдердің бірқатары еңбек демалысына кетеді. Сондай өларада кейде мықты басшылардың қолдауымен, кейде продюссерлік орталықтардың ұйымдастыруымен облыс, аудан орталықтарында кездесулер жасап, концерт қоятын жағдайым бар.

	– елдің іші сіз секілді жақсы әншілерді аңсайды, іздеп жүреді. кейде тіпті, танитындары сұрап жатады...

	– Оны жақсы түсінеміз. Өткен ғасырдың керемет жақсы үлгілері бар еді, концерттік бірлестіктерде арнайы жоспармен ел ішіне шығаратын. Әншілер мен күйшілерден құралған бригада аудан, ауыл, бөлімшелерді аралап, елдің сұранысын орындайтын. Ондай гастроль жоспарлы түрде ұйымдастырылатын. Қазіргі сондай өнер ошақтарының қысқарып, таралып бара жатқаны өкінішті. Шындығында, осындай жағдайда ел аралау қиындау.

	– Халықтың асыл мұрасы болашаққа қалдыратын бірден бір жәдігер деуге болады. сіз сол мұраны жеткізушісіз. сондай асыл мұраны жинау ісі қалай жүріп жатыр?

	– Осы күнге дейін әріптестерім, достарым, замандастарым, біздің алдыңғы буын ағалардың бәрі негізінен орындаушылық бағытта қызмет етті және дамытты. Осы күнге дейін орындаушылық бағытта әндер айтып жүр. Ал, енді ХХІ ғасыр ғылымның ғасыры ғой?!. Қазір ғылыми зерттеу, ғылыми еңбектер жазу, халықтың жоғалған әндері мен күйлерін іздеу, оның авторларын табу, алғашқы мәтіндік нұсқаларын анықтау, бір ізге түсіру, бір әнді қаншама әншілер орындаған, солардың нұсқаларын жинастыру секілді мәселелермен айналысып жатқан жағдай бар. Соның бірі Темірбек Жүргенов атындағы Қазақ ұлттық Өнер академиясында Дәстүрлі музыкалық өнер кафедрасының жанынан құралған фольклорлық кабинет, үлкен зертхана жұмыс істейді. Онда соңғы бір жарым, екі жылдың көлемінде ректор Арыстан Мұхамедиұлының арнайы көмегімен студенттер, магистранттар, докторанттар шет мемлекеттерге шығып, шетелдегі қазақтардың көне ғасырдан айтылмай келе жатқан дүниелерін іздестіру жұмыстарын жүргізуде. Арнайы экспедицияға шыққан оқушыларымыз тапқан дүниелерін жазып әкеліп, цифрлық форматқа көшіріп, кітап қылып басуды қолға алып отырмыз. Ондай қат дүниелер оқулықтарға кіруде. Осының өзі халқымыздың асыл мұрасына деген ықыластың қандай деңгейде екендігін білдірсе керек. Әйтпесе, өзіміз қызықпаған дүниеге өзгенің көңіл аудармайтынын жақсы ұғындық деп білемін. Сондықтан да болар қазір мемлекет тарапынан баса көңіл бөлінуде.

	– сондай ел аралаған сапар кезінде ерекше дарындар кездесе ме? «ел іші – өнер кеніші» дегендей өнер десе ішкен асын жерге қоятын тума таланттардың болуы заңды емес пе?

	– Ауыл-ауылға, ел-елге барған кезде көпшіліктің ерекше ықыласын көресің. Жастар, кейде қариялар амандасуға келіп жатады. Солардың өзі аман, сәлемнен кейін халық мұрасының жоқшылары екендігін айтып, ертеректе өткен ел азаматтарының өнерлерін майын тамызып тұрып, әңгімелейді. Тіпті, тарихи оқиғаларды көзімен көрген немесе деректерді толығымен білетін қарт абыздар кездеседі. Олардың бәрінің де айтар ойы жастарды өнерге баулу, өскелең ұрпақты осынау қасиетті жолға салу тектес пікірлі болып келеді. Әуелі қазіргі өнерге көңілі толмай жүрген ел-жұрт: «Өнер саласын «Болашақ» бағдарламасымен оқытуға бола ма?», – деген аса өзекті мәселелерді көтеріп жатады. Соның өзіне алаңдайды. Жоқ дегенде кейінгі композиторлардың әндерін, кейде өздері шығарған күйлерін ұсынып жатады. Солардың арасында үлкенүлкен байқауларға балаларын жібергісі келетіндер де бар. Соған жағдай жасап, көмектесуді өтінеді, болмаса оған барудың жолдарын сұрайды. Кейбір жастарымыз клип түсіруге қажетті кеңес алуды жөн көреді. Шыны керек, дәстүрлі музыкаға, ұлттық ән-күйге деген халық арасындағы ықылас жаман емес. Бірақ, қазіргі даңғаза мәдениет дәуірлеген кезеңде көптеген құндылық ұмытыла бастаған секілді. Бұл өкінішті әрине. Бәлкім солай болуы тиіс шығар?!. Анығын бір Алла біледі.

	– ертеректе гастрольге жиі шыққан өнер адамдарының айтқан естеліктеріне қарасақ көптеген қызықты оқиғалар кездеседі. оның мысалын тізе берсек өте көп. сондай қызықты жағдайлар сіздің де басыңыздан өтті ме?

	– Ондай жағдайлар өте көп қой. Мысалы, өнер адамдары елге шықпай, ошақ басынан алыстамай отырып қалған кездерінде жоғары жаққа, Ақордаға қарай жақындауды ойластырған ағаларымыз сайлауға түсіп, ел ішіне үгітнасихат жүргізетін болып жатады. Ондай уақыттарда халықтың көңілін табу үшін міндетті түрде жанына өнер адамын ертеді. Сондай сапарда аты-жөнін айтпай-ақ қояйын, депутат ағамызбен бірге бір ауылға бардық. Кездесу жүріп жатыр, ел-жұрт қоятын сұрағын қойып болды. Ауылдың үлкендері ырымшыл келеді ғой?!. Кездесуге немересін ертіп келген бір үлкен кісі: «Осындай үлкен кісі, депутат болсын», – деген ырыммен депутат ағамызға сәбидің аузына түкіртіп алмақ болды. Халық қалаулысы өтінішті орындап болған соң: «Апа, ертең балаңыз өтірікші болса менен көрмеңіз», – деп қалжыңдап, ойындағысын айтып салды. Содан бері бізде түкіріп болған соң: «Балаңыз қаңғыбас болса бізден көрмеңіз», – деуді әдетке айналдыра бастадық. Себебі, баласының әнші болғанын ырымдайтындар әлі де болса көп.

	– бір сөзіңізде ұстазыңыз Қайрат байбосынов туралы: «бір дыбыс іздеп жүреді», – деген едіңіз. шындығында сіз айтқан сол дыбыс ән бе, әуен бе, үн бе? әнші адам үшін нені білдіреді?

	– Бұл – өнер адамының ізденісі. Тыныш жүргізбейді, тыныш ұйықтатпайды. Өйткені, оның ар жағында бір халықтық жауапты істі, жауапты әнді, әкеден балаға мирас болып қалатын мұраны шашауын шығармай кейінгіге жеткізудің үлкен жауапкершілігі жатқаннан кейін келешек ұрпаққа аманаттамайынша, оның керегін іздеп, тауып, жоғын түгендемейінше санаға тыныштық бермейтін бір дыбыс көкейде жүреді. Ол дыбысты өнер адамы іздейді, тануға тырысады. Ол мүмкін ән болар, әлде күй болар, бәлкім ұлттық қолөнер туындысы болар әйтеуір тыныштық таптырмайды. Өйткені, Қайрат ағамызды нағыз бесаспап адам дер едім. Оның қолынан ағаштан домбыра шабу, түрлі бұйымдар жасау секілді шеберліктің бәрі келеді. Сондайда өмір-бақи ыңылдап ән іздеп жүретінін көресің. Тіпті, ұдайы домбыраның бір дыбысын, тембрларын, ішек үнін іздеп жүреді. Сонда ойлаймын: «Бұл кісі не іздеп жүр?», – деп. Одан үлкен философия шығар, бәлкім. Оны белгілі бір ән ғана деп айтуға болмас. Өйткені, адам өмірде өзінің мақсатын іздеуі де мүмкін, өнерпаз ретінде. Өмірлік менін...

	– осы өнер жолында сізге ұстаздық еткен адамдардан кімдер қалды есіңізде? кезінде халықтың ықыласына бөленген жандардан кімдер ізделмей жатыр?

	– Жалпы өнер адамы көзінің тірі кезінде ескерусіз жүреді. Көп жағдайда осылай. Бірақ, бәрі емес. Шын жауһардың сынығындай болған өнер адамдары шындықты, адалдықты сүйетіндігімен көбіне шеттетіледі екен. Ондай асыл жандардың еңбегі өмірден қайтқан соң, қоғамда бір қажеттілікті туғызған шақта, соның айтқан сөзі, жазған әндері сұранысқа ие болған кезде көпшілік: «Е, осыны мына кісі айтып кеткен екен ғой», – деп ойлайды, ой қорытады. Бұл барлық салаға тиесілі. Өз салама қатысты айтар болсам Жәнібек Кәрменовты іздеп жатқан адам жоқ. Бірақ бұл кісінің бақытына өзінің туған елінде, Алматы қаласындағы көшеге, мектептерге аты берілген. Одан басқа Болат Сыбанов деген әнші бар еді. Кезінде «Ақбұлақ» әнін айтқан, одан да өзге қаншама әнді жеткізуші. Игілік Омаров, Мәдениет Ешекеев секілді азаматтар осы күні ескерусіз қалып барады. Бұлар бүкіл қазақ әндерінің жеткізушісі деуге болатын жандар. Одан кейін қазақтың классикалық халық әндерін күйсандықпен (фортепиано – М.А) орындап жеткізген Жамал Омарованы кім іздеп жатыр?! Болмаса Қазақстандағы өнер ошақтарын, мысалы, «Гүлдер» ән-би ансамблін, Алматыдағы эстрада-цирк студиясын құрған Гүлжаһан Ғалиева деген апайымыз өмірден өтті. Сол кісінің атында бір оқу орны немесе бір көше жоқ. Тіпті, тұрған үйінде ескерткіш тақта да жоқ-ау деймін?! Іздеушісіз қалған жанның бірі осы кісі. Бірақ ол кісі өмірінің соңғы минуттарына дейін Алматыдағы өнер ошақтарының ұжымын құруға ат салысып кетті. Бірде бір жоқтаушысы болмағандықтан артынан іздеп атын жаңғыртып, көпшілікке таныстыратын Жамал Омарова мен Гүлжаһан Ғалиева. Адамның ішкі запыранын көтеретін нәрсе осындай асыл жандардың бүгінгі күні ескерусіз қалып бара жатқаны. Басқаны былай қойғанда осы екі апамызды іздеуді, істерін насихаттауды мемлекет болып қолға алу керек-ақ. Олай болмаған жағдайда еліміздің саналы да ұлтжанды, қалталы азаматтары немесе ұлттық мұраға жанашыр тілшілер қауымы іздеуі тиіс. Әйтпеген күнде ұлт мұрасы үшін тынбай еңбектенген жандардың ғибратты ғұмырынан бейхабар өтеріміз анық.

	– бір сөзіңізде «бақыт» дегенді айтып қалдыңыз. сіздің ше бақыт деген не?

	– Адамның ойлаған мақсат, мұраты, көздеген ойы орындалса, жетем деген жеріне жетсе, ел-жұрты, айналасы аман болса, дені сау болса бақыт деген сол. – өзіңізді бақыттымын деп есептейсіз бе? – Әрине...

	– Жұлдызды шағыңыз болды, мысалға?!.

	– Жоқ, міндетті түрде жұлдыз болғаннан кейін бақыттымын дей алмаймын. Мысалы, менің бақыт дегенім отбасым, бала-шағам, анам, бауырларым, содан кейін, ұстаздарым. Сол кісілердің мен үшін ұялмай, төмен қарамай жүргендігі бақыт.

	– Жақында ата болды деп естіп жатырмыз. ата болған қандай екен?! баяғының аталары әдемі сақалы бар...

	– (Күледі). Сондай бір сақалы сапсиған, айтқан сөзін ұмытып қалатын ата емеспіз ғой. Жасымыз, құдай бұйыртса, қырықтың бесінен асып, алтысына қарай кетіп бара жатыр. Кезінде достарым: «Сен жастай үйлендің», – деп сөз қылатын. Оның пайдасы, жақсылығы көп екен. Күш-қуатың барда, нағыз дер шағыңда бала-шағаң үйленіп, соның жақсылығын көру, келіннің қолынан дәм тату, немере көтеру, шөберенің ауылына қарай бет бұру Алла Тағаланың адамның маңдайына жазған бақыты ма деп ойлаймын. Келініміз келгеннен кейін де біздің өміріміз басқаша бір бағыт алды, басқаша бір жолға түстік. Өйткені, үйде отырып, алаңсыз айта беретін базбір сөздер жөнсіз айтылмайды. Ұл-қыз, келін бала отырған жерде тәрбиелі, мәні бар, өмірлеріне қажетті, есіне түсіп отыратын мақал-мәтелден бастап, болған оқиғалар, өмірде кездесетін жақсы-жақсы әңгімелерді айту, түсіндіру, астарлап болса да жеткізуді көздейсің. Олардың ең бақытты шағы ата-анасын, біздерді түсінгендігі.

	– кез келген нәрсенің арасында өзгешесі, ерекшесі болатыны анық. Қазақтың ертегісінде: «күнекейім бір төбе, қалған қызым бір төбе», – деген сөз бар. дәл сол сияқты орындап жүрген әндеріңіздің арасында, яғни, репертуарыңыздағы әндердің ішінде жаныңызға жақыны, жүрегіңізге ыстығы бар ма?

	– Көңіліме жақын болмаса ол әнді айтпаймын. Болмаса қазақ даласында көпшілік алып келіп, ұсынып жатқан әндер жеткілікті. Қаншама қолжазбалар бар?! Қаншама антология бар?! Соның ішінен жүрегіңнің қылын шертіп, жаныңа не сөзімен, не әнімен, не жеткізуші адамның үнімен қылт еткен дүние жүректі тербемесе, әнді жаттаған соң түбегейлі орындайтын болғандықтан уақытша ұрыну дегеннен аулақпын. Сондықтан болар менің айтып жүрген әндерімнің бәрі де жаныма ең жақын, сүйіп тыңдайтын, ықыласпен айтатын, кейінгі ұрпаққа үйрететін әндер.

	– кезінде тұрсынжан шапай, несіпбек айтұлы, рамазан стамғазиев үштігі нәтижелі жұмыс істеді. осы тандемның арасындағы байланыс бүгінгі күні бар ма?

	– Бүгінгі күні бар. Несағаң Астанада, біздер Алматыда дегендей. Қазіргі уақыт өзі бір аумалы-төкпелі уақыт. Жүгіріс көп. Жылына, болмаса айына бірекі рет кездесу болады. Сол кездесулерде керек дүниемізді бетпе-бет отырып, талқылаймыз. Болмаған жағдайда телефон, электронды пошта, әлеуметтік желілер арқылы талқыланады. Бірақ, бұрынғыдай отырып алып, бір сөздің өзін ауыстырсаң бар құнынан айырылып қалатындай дау-дамаймен бір әнді бесалты ай жазатын шығармашылықтың қара қазаны әзір жоқ. Анда-мұнда кездескенде көрсетіп қаламыз, ара-тұра жүздескенде айтып қаламыз. Сондықтан болар, кейінгі кезде бұл кісілермен сирек кездесетін болғанмын. Дегенмен, қос ағама күн демей, түн демей барсам да есіктері ашық. Оған әрине, біздің қол тимей жатыр.

	– сіз, халқымыздың біртуар азаматы Қапез сал байғабыловтың соңғы әнін көпшіліктің назарына ұсындыңыз. Жалпы, Қапез мұрасы толық зерттелді ме?

	– Биыл Алла бұйыртса, Темірбек Жүргенов атындағы Қазақ ұлттық өнер академиясының магистратурасын бітіремін. Алған тақырыбым «Жетісудің дәстүрлі әншілік өнері, соның ішіндегі Хантәңірі баурайындағы дәстүрлі ән өнерінің ерекшеліктері». Біз көбіне сонау Қабан жыраудан бастап, Сүйінбай, Жамбылға келіп, Дәнеш, Қалқа шығармашылығына айналып кетеміз ғой. Ал, Хантәңірі бауырындағы Шалтабай, Қапез, Көдек, Сәдіқожа, Ырыскелді секілді бес автордың шығармашылығы сирек айтылады. Алла бұйыртып, Қытайға барып бұлардың біраз дүниелерін алып келдім. Жақында көпшіліктің назарына ұсынбақшымыз. Соның ішінде Қапез сал бар. Арғы атасы, әкесінің әкесі қажылыққа барған. Одан немересін Стамбулға жіберуі. Оған барып келген соң ағартушылық жолға түсуі, қазақ даласындағы балаларға тәлім-тәрбие беруі, сол арада қоғамның үлкен соққысына ұрынуы, 37 жылы айдалып кетуі бәрібәрі анықталды. Өмірінің соңғы күндерін Коми АССР-ның Ухта деген қалада өткізген. Негізі 1939 жылы атылған екен. Содан кейін комсомол билеті, басқа да сурет бар құжаттары бар екен. Оның ұрпақтары, шәкірттері жайлы естеліктер, архивте шықпай жатқан, кезінде қол салғызбай жүрген керемет-керемет қолжазбалары табылды. Алла бұйыртса, осының бәрін ғылыми жұмыс ретінде биыл қорғап шығамын. Қапездің халық арасында қалған, шәкірттері арқылы табылған, жеткізушілердің аузынан алынған төрт әні әзірге қолымызда.

	– уақыт бөліп, әңгімелескеніңізге рахмет!



	Қапез Байғабылұлының соңғы әні

	«Қоштасу»

	Алаш қонған ақбоз үй бос қалды ма,





Жетім-жесір қасында дос қалды ма?!

	Өкінбейін десем де өзегім бар,

	Өтіп кетті дүние қас-қағымда.

	Әзәзілге сендің бе,

	Айтқанына көндің бе?

	Халқым деген Қапезді,

	Жау деп ұстап бердің бе?!

	Ит жеккенге айдаған,

	Кер заманның әлегі.

	Бұлбұл құстай сайраған,

	Бұл Қапездің әні еді.

	Қалып барады артымда балапаным,

	Аямасын ағайын алақанын.

	Кебін кимей кебенек киіп барам,

	Қош есен бол Ақтоғай, Алатауым.

	«Жетісу», № 07, 18.01.2014 ж.



	Ойсылқара тағдыры

	Халқымыздың асыл мұрасы көптеп саналады. Солардың бәрі де Қазақстанның табиғи, әлеуметтік жағдайына лайықтап жасалған. Көнеден келе жатқан сондай асыл жауһарларымыз бүгінгі күні көпшілікті тәнті етеді, көңілінен шығады. Соның бірі – шұбат. Ішсең сусын, науқасқа дәру, болашаққа қалдырар мол байлық. Қазір қазақтың шұбатына әлем назарын тігіп отыр десек артық айтқандық емес. Оның құрамындағы дәрумендердің молдығы денсаулығын ойлаған талай жанның қуанышын еселейді.

	Осындай мол мұрамыз бен аса зәру байлығымыз қалай өндіріледі, қалай жасалады, көпшіліктің тұтынуына қалай ұсынылады? Осындай өзекті мәселелер еліміздің тұтынушыларын шұбатпен қамтамасыз етіп отырған «Дәулет-Бекет» жауапкершілігі шектеулі серіктестіктің төрағасы Сыдық қажы Дәулетовпен болған сұхбатта жан-жақты ашылған. Іле аудандық мәслихатының депутаты, кәсіпкер өз өмірінен де сыр шертеді.

	– әңгімемізді төрт түліктің бірі саналатын түйе туралы, оны жерсіндіру, басын молайту секілді өзекті мәселелерден бастасақ. Жалпы, түйе тұқымының қандай ерекшеліктері бар? суыққа төзімділігіне кеңірек тоқталсаңыз.

	– Түйе шаруашылығы, түйе малы – зерттелмей кенже қалған саланың бірі. 1994 жылы түркімен аруанасын әкелдім. Себебі, 90-шы жылдары Алматы облысына қоныс аудардық. Даласы жазық, түйе ұстауға қолайлы екен деген әкемнің айтуымен бір түйе әкелдік. Сөйтсек, облыста қазақтың қос өркешті түйесі өсіріледі екен. Алайда оларды қолға үйрете алмадық, себебі, сауылмайтын түйені қолға үйрету қиын. Алғашында әкемізге ағарған ретінде сауып ішкізетінбіз. Кейіннен кәсіпке айналдырдық. Осы салада қазақтың қос өркешті түйесі мен түркіменнің аруанасын салыстырып жасаған ғылыми жұмыстарым бар. Түркімен аруанасы жылы жерде өсетін, өте сүтті жануар. Оның сүттілігі кей түйеде 18-20 литрге дейін барады. Мысалы, 100 түйе саусақ, оның 15-20сы осындай сүтті. Қазір 500 түйе сауып отырмыз. Оның ішінде 10-12 литр сүт беретін «Элита» деген тұқым бар. Шаруашылығымыз «Асыл тұқымды» деген мәртебе алған. Мақсатымыз – осы жерге бейімделген, сүтті түйелердің тұқымын сақтап қалу. Қыста суыққа шыдамсыз болғандықтан жылы қоралар салдық. Қосымша жемшөп береміз. Ал, қазақтың қос өркешті түйесі суыққа төзімді, етті мол береді. Екі-үш айлық тайлақтарын етке өткізетін болсақ, түркімен аруанасы 220-250 келі ет берсе, қазақтың қос өркешті түйесі 300-350 келі ет береді. Ал, сүтін салыстырсақ, түркімен аруанасы сүтті мол береді, қос өркешті түйе сүтті аз бергенімен, өте құнарлы, майлылығы жоғары болып келеді. Пайыздық үлесі 8-9%-ға тең. Жүні жағынан салыстырсақ, қазақы түйе 8 келі, түркімен аруанасы 3 келі жүн береді.

	– Малды жанының садағасы санаған халқымыз төрт түлікке қатысты деректер мен мәліметтерді ертеден-ақ меңгерген. Мысалы, ойсыл қара тұқымын, яғни, түйені қасиетті есептеп, көптеген аңыз-әңгімеге арқау еткен. оған дәлел ретінде райымбек батырдың көз жұмарының алдында ақ түйесі шөккен жерге жерлеуін ұрпағына аманат етуі, асан-қайғы бабамыздың түйе мінуі, халық ауыз әдебиетінде ойсылқара атаның түйенің иесі мен киесі екендігінің сипатталуы секілді көптеген деректерді келтіруге болады. осыған қатысты қандай ойыңыз бар?

	– Халқымыз түйенің жүнін кеудеден жоғары киілетін киімдерге ғана пайдаланған, жерге тастап, аяқ асты етпеген. Осыған қарап қазақ түйені қатты қастерлегенін білуге болады. Тіпті, сұлу қыздарын «бота» деп атауында үлкен мән жатыр. Ерлердің қажыр-қайратын көргенде бураға теңейтіні де содан болса керек.

	Еліміздің табиғаты керемет. Барлық аймаққа тән ерекшеліктерді таба аласыз. Дегенмен, жерінің басым бөлігі шөл-шөлейтті болып келеді. Бұл ең алдымен түйе өсіруге өте ыңғайлы. Тіпті, еңбектенемін деген жанның байлығын үстей түсуге де септігін тигізеді. Мысалы, 10 сауын түйе ұстап, әрқайсысынан күніне 7 литрден, орта есептен бір күнде 70 литр сүт алуға болады. Бір литрінің бағасы 400 теңгеден. Сонда 70 литріңіз 28-30 мың теңгеден айналады. Яғни, күніне 200 доллар, айына 6000 доллар табуға болады. Ауылды жерде 10 түйе ұстау шаруа адамы үшін аса қиын емес. «Оны қайда өткіземін?» – деп бас қатырудың керегі жоқ, біздің цехтарға өткізсін.

	Шындығында жұмыс істеймін дейтін адамға Үкімет бар жағдайды жасап отыр. Оны ары қарай іліп әкетуге, әрекет, құлшыныс керек-ақ. Алматы облысында түйе шаруашылығы саусақпен санарлық. Қазақстан бойынша есептесек, барлығы 150 мыңдай түйе бар. Бұл өте аз. Кеңес одағы кезінде 1 миллион 200 мың түйе өсірілген. Тіпті, ғарышкерлердің үстіндегі киімдерінің бір қабаты түйе жүнінен тоқылған. Себебі, радиация өткізбейтін қасиеті бар. Полигон, атом бомбасы жарылған жерде өзге төрт түлік қырылып қалса, түйе жарықтық қана радиацияға шыдайды екен. Себебі, түйенің иммунитеті жоғары, сондықтан анау-мынау ауруға оңайлықпен шалдықпайды.

	Енді шұбатының қасиетіне тоқтала кетейік, біздің Ақшиде 100 түрлі шөп өсетін болса, жылқы мен сиыр соның 50 түрін ғана жейді, түйе жарықтық таңдамай 90-95 түріне жайылады. Өзге мал жемейтін жантақ түйенің сүйікті асы. Ал, жантақтың бойында инсулин – тұнып тұр. Сондықтан түйе сүтіндегі инсулин қант диабетіне шалдыққан адамдар үшін таптырмайтын дәрі. Сосын түйенің шұбатын ішкен адам қатерлі ісікке шалдықпайды. Әрине, қымыз бен шұбатты бөле-жарып айтуға болмас, дегенмен, сиыр мен жылқы сүтінен шұбаттың құнарлылығы жоғары тұрады. Түйе шаруашылығын алғаш ашқанда Алматы облысы халқының көпшілігі шұбаттың қасиетін көп біле бермейтін. Ол жылдары шұбатты әр ауылды аралап, әр үйдің есігін қағып сататынбыз. Соңғы 10-12 жылдың ішінде ел шұбаттың қадір-қасиетін жақсы ұғынды, қазір, құдайға шүкір, әр дастарқаннан шұбат табасыз.

	Жаратқан Аллаға шүкір, біздің шаруашылық жыл өткен сайын өсіпөркендеп келеді. Қазір артық-кемсіз 500 түйе сауамыз, күніне 3 тоннаға жуық сүт алынады. Арнайы жолмен өңделген шұбатты еліміздің 8 облысына таратамыз, ірі сауда орындарының желілерінде сатылады. Осы саланың жұмысын алғаш бастағанда өзөзіме: «Қазақстанды шұбатпен қамтамасыз етпей сыртқа, шетелдерге шықпаймыз», – деп сөз бергенмін. Құдайға шүкір, енді алдағы уақытта шұбатты әлемдік нарыққа шығаруды жоспарлап отырмыз. Еліміздің Кедендік одаққа кіруі көптеген мүмкіндік беруде, соны пайдаланып шұбатты Ресейге өткізуді ойластырудамыз. Шындығында сұраныс бар, әлі де құжатқа қатысты жұмыстары көп болып тұр. Одан бөлек, сауылып отырған түйенің санын мыңға жеткізу негізгі жоспарымызда. Оған мал саны жетеді, қазірдің өзінде келер жылы туатын 800 бас түйені бағып отырмыз. Жалпы, шаруашылықта 4 мың 500 бас түйе бар, оның бес жүзі сауылады. Барлығы да түркімен аруанасы. Қос өркешті түйе әзірше сауылмайды, келер жылы қолға алсақ па деп отырмыз. Алғашында қос өркешті түйені тек ет бағытында қолдандық, енді саууға үйретіп жатырмыз.

	– іле ауданындағы ең ірі шаруашылықтың бірі саналатын «дәулетбекет» Жшс жайлы бірнеше жылдан бері ел аузынан жақсы пікірлер естиміз. Жетістікті шаруашылықтың тарихы көпшілікті қызықтыратыны анық. аздаған тарихтан не айтуға болады?

	– «Дәулет-Бекет» ЖШС болып, 2001 жылы 15 тамызда Іле ауданының Ақши ауылында құрылдық. Алғашында 30 түйеміз болды. Басында Қарасай ауданының орталығы Қаскелең қаласында отырдық. Жайылымға жер жетпегеннен кейін Іле ауданының сол тұстағы әкімі Николай Логутовқа арыз жазып, жер сұрадық. Бекер обалы не арызымызды қанағаттандырып, Күрті ауылдық округіне қарасты Сартоқым деген жерден 12 гектар жайылым берді. Кең жер, ыңғайлы жайылымға келген соң жұмысымыз жандана бастады. 2004 жылы малдың басын 700-ге жеткіздік. Бастапқы жылы өте қиын болды, өйткені, екінші дәрежелі банктер несиені оңайлықпен бермейтін. Сол үшін 2 жылдың ішінде еңбегіміздің өміршең екендігін көрсетіп, сенімге кірдік. Сөйтіп, 2004 жылы 19 пайызбен, 500 мың АҚШ долларын несиеге алдық. Оған сол жылы 80 бас түйе алынды. Сол тұста түйеге деген қызығушылық қазіргідей емес, бағасы да арзан еді, шамамен 20 мың теңгеге сауын түйе табуға болатын. Кейіннен 30-40 мыңға жетті. Тағы да банк сеніміне кіріп, 17%-бен несие алдық. Сөйтіп, 2010 жылы меншігіміздегі малдың саны 2 мың бас түйеге, үш мың қойға, 200 жылқыға, 70-80 бас ірі қараға жетті. Дәл сол тұста бәсекелестік жоқ, шұбаттың бір литрін 200 теңгеден саттық. Бар тапқанымызды несиеге құйып отырдық. Жерімізді жекешелендіру үшін мемлекеттен 19%-дық үстемемен 40 миллион теңге несие алдық. Өйткені, аренданың болашағы сенімсіздеу еді. Қазір, құдайға шүкір, 28 мың гектар жеріміз бар. Оның 7 мың гектары жаздық жайылым, Алматы – Астана автожолының бойында. Қалғаны Ақши ауылынан Іле өзеніне қарай 60-70 шақырымдай жерде, онда мал қыстатуға өте ыңғайлы. Шаруашылықтағы 4 мың 500 түйенің бес жүзі қос өркешті түйе, қалғаны түркімен аруанасы. Биыл түркімен аруанасынан 500 бота, қос өркешті түйеден 110 бота алдық.

	Сауын түйе үш мезгіл сауылады. Алғашында 3 литр сүт алсақ, қазір күніне 8 литр сүт алуға қол жеткіздік. Биыл жауын-шашын жақсы түскендіктен шөп мол. Сауылатын түйелерге 3-4 келі арпа береміз. Өткен жылдан бастап сауылатын түйелерді қыста сыртқа шығармай жылы қорада ұстай бастадық. Бір қорада 70 түйе ботасымен тұрады. Оларға күніне 5 рулон шөп, яғни, 1 тонна жоңышқа, екі мезгіл арпа, жүгері жармасын береміз. Осындай қамқорлықтың арқасында түйе сүтін 8 литрге жеткізіп отырмыз. Бұл біз үшін көрсеткіш. Алғашында күніне 2-3 литрден сүт алатынбыз, себебі, бар тапқанымызды несиеге беріп, жемшөп күніне аз берілетін. Суармалы 150 гектар жердің 70 гектарына жоңышқа ектік. Енді, келер жылы сол 150 гектарға толығымен жоңышқа салсақ деп жоспарлаудамыз.

	– төрт түліктің негізгі асының бірі – тұз. Малдың еті мен сүтіне тікелей әсер ететін тұз мәселесін қалай шешіп отырсыздар?

	– Тұзды арнайы «Аралтұз» АҚ-нан келісіммен алдырамыз. Әр түйе күніне 70 грамм тұз жейді. Түйе ащы шөпті жейді, біздің шөптер ондай емес. Сондықтан құдық басына арнайы тұз салынған бірнеше науа қойылған.

	– түйенің әлемде қандай түрлері, тұқымдары бар? негізінен түйені араб түбегінен шығаратын деректер де жоқ емес. Мұхаммед пайғамбар (с.а.с.) заманында қызыл түйе қатты бағаланыпты. ойсыл қара тұқымын зерттеген маман ретінде бұған не айтасыз?

	– Араб түйелерінің аяғы ұзын, жүгіруге ыңғайлы. Біздің шаруашылықпен танысуға келген арабтар: «Қызыл түйені баға ма екен?», – деп сұрады. Шаруашылықтағы 4 мың 500 түйенің ішінде 70 қызыл түйе бар еді. Соны көрген олар қызыл түйені сатуды сұрады. Негізгі бағасы 3-4 мың долларға тең, бірақ олар бір түйені 10 мың долларға бағалады. Соның алдында несиені жабуға ақша керек болып, екі жыл бұрын 80 қос өркешті түйе сатқанмын. Екі мың доллардан. Кейіннен сол қос өркештіні бір өркешпен будандастырып, одан шыққан төлді жарысқа қосыпты. Әлгі будан бірінші орын алыпты. Олар менен екі мың доллардан алған түйені елдерінде 20 мың доллардан сататын көрінеді. Сөйтсем, онда түйе қымбат екен. Содан не керек, қызыл түйені зерттеуге кірістім. Шынында қызыл түйенің желіні басқаша, үрпілерінің аралары алшақ, ұстауға ыңғайлы, жұмсақ және сүтті көп береді. Соны білгеннен бастап қызыл түйенің тұқымын сақтауға кірістім. Докторлық қорғауға алған тақырыбымның өзі осы қызыл түйе. Расында оны зерттеп, білу керек-ақ. Ал, біздің түйелерге деген шетелдіктердің қызығушылығы ерекше. Өйткені, табиғи жағдайда, қорада, енесінің жанында өсірілетін боталар қолға оңай үйренеді.

	– түйені арабтардың да сауатынын, бірақ шұбат ашытпайтынын бір жерден оқып едім. осы шұбат таза қазақы сусын ба? шынында оның құрамындағы дәрумендердің адам ағзасы үшін таптырмайтынын өзіңіз де айттыңыз. соған қарап шұбатты ұлттық сусын деуге негіз бар ма?

	– Дәл солай. Арабияда түйені негізінен көлік ретінде пайдаланады. Олар да сауады, бірақ ашытпайды, шикідей ішеді. Шұбат, қымыз ашыту, етті сүрлеу, құрт кептіріп, ұзақ уақытқа сақтау, қазы-қарта айналдыру тек қазақ халқына ғана тән. Біздің шаруашылықпен танысқан арабтар шұбатты ішіп, қызығушылық танытты. Шұбат ашығанда қышқылдығы 60-70%-ға артады да, құрамындағы түрлі бактериялар жойылады. Сондай-ақ, ашыған сүт сіңімді болады. Оның құрамында спирт түзіліп, бактерияларды стерилдейді. Түйе сүтінен шоколад, балмұздақ, тағы да басқа кондитерлік тағамдар алу, жүнін дұрыс пайдалану жолға қойылуда.

	– сіздердің зауыттарыңызда ашытылатын шұбат еліміздің барлық өңіріндегі дүкендерден, сауда орындарынан табылады. оны ыдыста ұзақ сақтаудың қандай сыры бар? әлде ашыту ерекшелігі бар ма?

	– Шұбатты бөтелкеге құйсаңыз бар-жоғы 7 күнге ғана шыдайды. Сол үшін қазір Израиль технологиясын пайдаланып отырмыз. Ол үшін сүт 70-80оС градуста қыздырылады, сосын майын езіп отыратын аппараттан өткізіледі. Себебі, түйе сүтінің майы түйіршікті болып келеді. Одан кейін 30оС градусқа дейін суытылады. Оған Болгарияда өндірілген, ғылыми атауы сүт қышқылды бактерия деп аталатын ашытқы салынады. Шұбатты ұзақ уақытқа сақтау үшін үш түрлі бактерия қосамыз. Соның арқасында сақтау мерзімі 2 айға созылады. Оны қарт кісілер мен жас сәбилер іше алады. Осының өзі ашытудың ерекшелігін білдірсе керек. Ендігі мақсатымыз дәстүрлі шұбатты бөтелкеге құйып, ұзақ сақтауға қол жеткізу. Шындығында сиыр сүтімен салыстырғанда шұбаттың ерекшелігі басым. Мысалы, сиырдың сүтін ыдысқа құйып, оңаша орынға қойсаңыз, сиыр сүті іріп, құрттап, көгеріп кетеді. Ал, шұбаттың көк суы бетіне шығып, түскен микробтарды жойып отырады. Оның үстіне жаңадан шұбат құйып, араластырып іше беруге болады. Ешқандай зияны жоқ. Осы жағынан алғанда таза қазақы дәстүрмен ашытылған шұбатты сақтаудың жолын қарастырып жатырмыз. Оған қажетті тетіктер мен ғылыми зерттеу жүргізілуде.

	– түйе өзге төрт түлік секілді белгілі бір мерзім ішінде ғана сауыла ма?

	әлде жыл бойы саууға бола ма?

	– Түйе малы 40-45 жыл жасайды. 3 жасында қайытады, 4 жасында туады. Алғашқы ботасын 4 жасында табады, ол кезде сүті аз болады, тәулігіне шамамен 3-4 литр шығады. Жалпы сауын түйені 10 бота бергенше сауамыз, екі жылда бір туады, себебі, 12 ай көтереді. Сондықтан да болар түйе 16-18 ай бойы үш мезгіл сауылады. Жаңа туған кезінде 5 мезгіл саууға болады. Алғашқы айларда саумай, боталарын еміземіз, екінші айда 2 үрпісін ғана сауамыз. Алты айдан кейін ботасы отығып, қосымша жемшөпке көшкенде 4 үрпісін де сауады. Түйенің бір қасиеті сауып болған соң тағы да иіп береді. Яғни, қанша қақтап сауып алсаңыз да ботасына қалдырады. Негізі күні бойы беретін сүтінің 40-50%ын таңертең береді.

	– елімізде көптеген бағдарлама жұмыс істейді. соның бірі «Жұмыспен қамту – 2020» бағдарламасы. осы бағдарламаға «дәулет-бекет» Жшс қаншалықты үлес қосып отыр?

	– Расында мемлекет тарапынан көптеген мүмкіндіктер ұсынылып отырғанын айту керек. Оған қаншалықты үлес қосып отырғанымызды сырт көз айтсын, бірақ, істеймін деген адамға жұмыс беруден тартынған емеспін. Алғаш жұмысымыз басталған 2001 жылы 4-5 адамға ғана жұмыс тауып беріп отырдық. Дәл қазір біздің мекемеде барлығы 65 адам тұрақты жұмыс істейді. Оның 31-і әйел адам, яғни, сауыншылар. Оларға берілетін орташа айлық 65 мың теңге көлемінде. Жалпы, қымызхана, сауда желілерін қосқанда 200 адамды жұмыспен қамтып отырмыз. Жалақылары уақытында беріледі. Жұмыскерлердің басым бөлігі жас отбасылар.

	– енді өзіңізге келсек, қысқа уақыттың ішінде осындай жетістікке жетуіңіздің сыры неде? Жалпы өмірбаяныңызды да білгіміз келеді.

	– Мен 1964 жылы 15 тамызда Өзбекстанға қарасты Қарақалпақстан автономиялық республикасындағы кішкене қазақ ауылы Қызкеткенде дүниеге келіппін. Қазақ мектебінде білім алдым. Қарақалпақстанда 1 миллион халық болса, соның 550 мыңы қазақ. Екі жылдық әскери борышымды Коми АССРде байланысшы болып өтедім. Мектеп бітірген соң әл-Фараби атындағы ҚазҰУ-дың физика-математика факультетіне құжат тапсырғанмын. Бала күнімнен қызыққан пәнім еді, оқуға түсе алмаған соң ауылға қайтып, Нөкістегі автожол техникумына құжат тапсырдым. Ақыры оны бітіріп, техник-механик мамандығын алдым. Жұмысқа орналасу аса қиын кезең еді ғой. Сөйтіп жүріп, әк шығаратын жерде жұмыс істедім. Одан кейін мамандық бойынша еңбек етейін деп автобазада слесарь болдым. Тынымсыз еңбектің арқасында ұжымның ұсынысымен партия қатарына өттім. Әке-шешем қарт кісілер. 1904 жылы туған әкемнің алпыс жасында көрген кенжесімін. Мен туғанда түйенің жабуына ораған екен. Атакәсіп ретінде жалғастырғаным содан да шығар...

	Ес білгелі үйде 4 түйе болды, екі тайлақ, екі ботасымен. Үйден ақ үзілмейтін. Әкем 96 жасында, шешем 85 жасында қайтыс болды. Әкем 86 жасқа толғанда 1990 жылы елге оралдық. Негізі Маңғыстаудағы әулие, пір Бекеттің ұрпағымыз. Әкеміз Ақтөбеде туып, 1928 жылдары Қарақалпақстанға өткен. Бірге туған бауырлары Ақтөбе, Маңғыстау жақта тұрады. Мұнда келген соң әкеміз ақ ішсін деп бір түйе бақтық. Ыдысын көтеріп, көрші-қолаң, дос-жаран келеді. Жалғыз түйенің сүті бәріне жетпейді. Содан 5 түйе ұстадым. Көшіп келген соң Қарасай ауданындағы автожол мекемесінде слесарь болып жұмыс істедім. Оны да құдай көп көріп, 1994 жылы қысқартылып, бала-шағамызбен базар жағалап кеттік. Қолдан келетін түк жоқ, әйеліміз екеуміз барахолканың кіреберісінде манты саттық. Күніне 200 мәнті апарамыз, еттің де тәуірін алуға тырысамыз. Қанша дегенмен құдайға сенеміз, бір күн ақ нан, бір күн қара нан жеп жүрдік. Әкем қайтыс болардың алдында қатты ауырып жатты, олай-бұлай боп кетсе соятын мал болмады. Манты сатқанымның арқасында елмен тіл табысып, саудам жүрді. Сөйтіп, әкемнің жаназасына, жетілігіне, қырқына соятын малды алдым. Сол мәнтіні теңге шыққан 1993 жылға дейін сатып, күн көрдім. Сонда бір мәнті 1 мың сомға дейін көтеріліп, үш күнде үш миллион сомға мәнті сатып, оны теңгеге ауыстырып, сөйтіп, кәсіпті бастадық. Соған қазір біреу сенсе, біреу сенбейді. Кейіннен аспаздықпен айналысуға болатынын ұғынып, Меркурдың асханаларын жалға алдым. Қала өмірімен солай таныстым. Негізі мантының арқасында тамақтандыру саласының жұмысын меңгеруге мүмкіндік алдым. Сырттай пыш-пыш өсек айтатын ағайыннан «мамандығы жоқ» деген сөзді естіген соң, технологиялық университетке сырттай түсіп, тамақ өнеркәсібі бойынша инженер мамандығын алып шықтым. Кейіннен Мыңбаев ауылындағы қой институтына аспирантураға түсіп, Түркімен аруанасының қазақ жеріне қалай келіп, қалай жерсінгені жайлы диссертация жазып шықтым.

	Орысшаға шорқақ болғандықтан жұмысымды қазақша жазғанмын. Сөйтсем, мұнда қазақша қорғалатын жұмыс жоқ екен. Қазақша ең алғаш қорғағандардың қатарына іліктім. Алты жыл дегенде диссертациямды қорғап шықтым. Түйе малының зерттелмегенін, оны ғылымға енгізу кейіндеп, кенже қалғанын сонда білдім. Жұртшылықтың қызығушылығы жоғары, сол себепті алдағы уақытты докторлық қорғау ойда. Баяғы ата-бабаларымыз секілді түйекеш болып қалмай, Алла тағала ғұмыр берсе «ойсылқараның ғылымдағы академигі болсам» деген арман бар. Армандаған адам мақсатына жетеді. Оған Қазақстанда мүмкіндік мол.

	Қазір еңбегіміздің нәтижесін күнделікті көріп келеміз. Үкімет тарапынан әрбір сатылған түйенің сүтіне 55 теңгеден субсидия беріліп жатыр 2010 жылдан бастап. Бірақ етіне жоқ. Оны айту керек. Оның себебін өзімше ұғынамын. Өйткені, түйе малы аз, сол себепті одан ары жоғалып кетпесін деген мақсатта етіне субсидия берілмей отырған шығар деп ойлаймын. Бірақ Алла тағала түйені теңдей қылады екен. Мысалы, 100 бота туса, соның елуі еркек, елуі ұрғашы болады. Мал баққан адам төлінің түгелдей ұрғашы болғанын қалайды. Мен бұрын мән бермейтін едім, кейінгі кезде малшылардан: «Еркек пе, ұрғашы ма?» – деп сұрайтын болдым. Ұрғашы болса қуанасың. Бірақ жаратқан Алла екеуін теңдей қылып береді. Мысалы, былтыр 400 басты бөлек бағу шығардық. Соның 220-сы еркек, 180-і ұрғашы болды. Шамалы айырмашылық болғанымен теңдей қылып беретінін сезіп жүрмін.

	«Отан – отбасынан басталады», – дейді қазақ. Рас сөз. Шұбат зауыты орналасқан Ақши ауылындағы қараусыз қалған ғимараттарды қалпына келтіріп, халықтың алғысын алып жатырмыз. 2007 жылы аудандық мәслихатқа депутат болып сайландым. Қазір Іле аудандық мәслихатына Қосөзен ауылдық округінен сайланған депутатпын. Халыққа рахмет! Құдай қаласа, докторлығымды Ресейде қорғасам деген де ой бар. Оқу ешуақытта кеш болмайды. Қазір жасым елуге жақындап қалды. Әл-Фараби атындағы ҚазҰУ-нің заң факультетін сырттай бітірдім. Себебі, депутат болғаннан кейін көптеген заңды, заң саласын білу керек. Сол үшін өзім оқыдым. Екі ұл, екі қызым бар. Ұлдарым жоғары білімді. Бір ұлым серіктестікте заңгер болып жұмыс істейді, қызым бас есепші. Әйелім Шәрипа Бекбаулиева «Дәулет-Бекет» ЖШС-ның директоры. Талғат деген ұлым Жамбыл ауданындағы «Агромеркур» шаруа қожалығын сатып алып, «Кэмел» деген шаруа қожалығына айналдырып, жұмыс істеп жатыр. Ұлдан екі немере көрдім, үлкені биыл мектепке барды. Қыздан екі жиен бар.

	– бекет әулиенің ұрпағымыз дейсіз. осы шаруашылықпен айналысқалы бері мұсылманның бес парызының бірі зекет беруді қалай жүргізесіз? бір анықтамадан сыдық қажы дегенді де оқып қалдым. Қажылыққа барған секілдісіз.

	– Мен баяғы Кеңес үкіметінің дүрілдеп тұрған кезінде дүниеге келдім. Ата-мыз Бекет екенін, үлкен дін ғұламасы екенін еміс-еміс еститінбіз. Оны ашып айтпайтын. Әкелеріміз құрбандықтың өзін тоғайға, қалыңның ішіне шалатын, намазын жасырып оқитын. Қазір құдайға шүкір, шыққан жерімізді, ата-тегіміз кім болды, дініміз не, бәрін ашық айта аламыз. Білместік көп нәрсеге итермелейді.

	Бірақ білмедік деп көп нәрседен қашып жүрміз. Оның бәрі бос сылтау. Діни сауатым жоқ адаммын. Әкем де намаз оқымаған. Ол кісілердің өзі 7-8 ағайынды болды да, жан-жақта қашып жүрді. Негізі Бекет атаның өз кіндігінен тараймыз. Ол кісінің жасаған жақсылығын ел біледі. Көзінің тірісінде таудан қашап, бес мешіт салдырған. Ғұлама адам болған. Соның Жайлау деген баласы болған, Жайлаудан – Доснияз, одан Қазанғап, одан Дәулетбай атамыз, одан Әбу, Әбуден – Сыдық. Руымыз Адайдың ішінде Қосқұлақ. Әкеме дейінгі аталарымның бәрі бес уақыт намазын қаза қылмаған, құдай жолында жүрген адамдар.

	Бала күнімнен бері Алла тағаланың аянымен 70 түс көрдім. Болашағымды, бәрін-бәрін Алла тағала алдыма жайып салғандай болды. Кім боласың, бәрін жолға қойғандай еді. Оны діннен хабары жоқ адамға айтсаң сенбейді, күледі. Яғни, түс арқылы Жаратқан Алла мені осы жолға түсірді, түйемен жақсылыққа жететінімді ұғындырды, жеңіл жүрісті, ащы суды, нәпсіні тиюды білдірді. Бекет атаның басына алғаш рет 35 жасымда барыппын. Сөйтіп, тура жолға түсіп, мұсылмандыққа парызды біртіндеп орындауға кірістім. Қажылыққа бардым. Зекетті жылда мешітке беремін. Сойып, етін таратуды қадағалаймын. Одан бөлек, ауру, мүгедек адамдарға көмір, ақшалай көмектесіп тұрамын. Оны жариялап, жарты әлемге жар салу әдетім жоқ. «Мектепке жол» бағдарламасына да үлес қосамыз. Өлім-жітім кезінде кей адамдарға малды тегін беремін. Алла тағала бізге сонша мал берді, соны орнымен жұмсай білу керек. Зекетті дұрыс, уақытымен берсең мал басы өздігінен молая түседі. Алдағы уақытта мал басын 10 мыңға жеткізсек, деген ой бар. Себебі, қазірдің өзінде шұбатқа деген сұраныс күн өткен сайын артып келеді. Алыс-жақын шет мемлекеттерге шығару үшін шұбат жеткілікті болуы керек, ол үшін мал басының өскені қажет.

	– әңгімеңізге рахмет!



	Қайыңды – туристердің сүйіктісі

	Мемлекетіміздің қарқынды дамуы мен әлемге танылуына ықпал ететін саланың негізгісі – туризм. Отандық туризмнің жандануына соңғы жылдары үкіметтік деңгейде көңіл бөліне бастады. Себебі, Қазақстанның көрікті жерлері мен тұмса табиғатын тамашалауға келгендер ел экономикасына миллиардтаған қаржы әкеледі. Осының өзі көп жайттан хабар берсе керек. Шындығында өзгелер қызығатын жерлер елімізде көптеп саналады. Солардың қатарына Райымбек ауданының аумағындағы Көлсай, Қайыңды көлдері жатады. Бірнеше жылдан бері «Көлсай көлдері» мемлекеттік ұлттық табиғи саябағының аумағына кірген көлдердің қазіргі жай-күйіне саябақ директоры Әміржан Малыбеков асқан алаңдаушылық білдіріп отыр. Биылғы жауыншашынның молдығынан қауіп деңгейі күшейген Қайыңды көліндегі ахуалды ашына әңгімелейді.

	– еліміздің басты байлығының бірі табиғат екені даусыз. алайда табиғатты көздің қарашығындай сақтамасақ саны мен атауы өте көп өсімдіктер дүниесі және жаратқанның ұлықтығын паш ететін жануарлар әлемінен айырылып қалуымыз оңай. сол себепті де «көлсай көлдері» мемлекеттік ұлттық табиғи саябағы құрылғаны белгілі. саябақтың қазіргі жай-күйі қалай, қорық аумағына қарасты жерлерді қоруға қызметкерлеріңіз жете ме?

	– «Көлсай көлдері» мемлекеттік ұлттық табиғи саябағы Үкіметтің қаулысымен 2007 жылғы 7 ақпанда құрылған болатын, міне, алты жылдың жүзі болыпты. Біздің мекемеде барлығы 150 адам жұмыс істейді. Орманды қорғау, қалпына келтіру, молайту, табиғи-тарихи дүниелерін болашақ ұрпаққа сақтау секілді жұмыстарды осы қызметкерлер атқарады. Осындай аса жауапты істер біздің қорықшыларымыздың басты міндеті. Сонымен қатар, бір кездері молынан кездесетін, қазір мүлде азайып бара жатқан жабайы жанжануарларды қорғау, сақтау жұмыстары бойынша көп шаруалар істеліп жатыр. Себебі, біздің қорықтың аумағында Қызыл кітапқа енген арқар, қар барысы, сілеусін, ұлар секілді аң мен құстар тіршілік етеді. Саусақпен санасақ, баржоғы 6-7 аң мен құсты санауға болады. Солардың бәрінің де саны соңғы жылдары көбейіп келеді. Мысалы, кезінде зерттеуші-ғалымдар жоққа шығарған қар барысының саны қазір 12-13-ке жетіп отыр. Сол сияқты еліміздің Қызыл кітабына енгізілген арқардың басы 50-ге жетіп қалды десем өтірік айтқандық емес.

	«Көлсай көлдері» мемлекеттік ұлттық табиғи саябағының негізгі міндеті – орманды қорғау, өрттен сақтау, ондағы жан-жануарлар мен жәндіктердің тіршілігін зерттеу. Одан кейін ғана еліміздегі туризмнің дамуына үлес қосу негізгі міндеттердің біріне жатады. Осы міндеттердің қатарына табиғи өзгерістерді бақылау, ғылыми зерттеулер жүргізу секілді аса маңызды істердің қатарында. Біздің мекеменің ғылым және мониторинг бөлімінде 4-5 адам жұмыс істейді, олар қорық аумағындағы жан-жануарлар мен жәндіктердің тіршілігін тексеріп, ғылыми ортаға қажетті деректерін анықтап отырады. Феналогиялық алаңдарда арнайы бөлінген орындар бар, сол жерде қорық аумағында өсетін барлық өсімдіктерді, олардың қандай жағдайда өсетінін зерттеп, еліміздің ғылымы үшін таптырмас жұмыстар жүргізеді. Мемлекеттік саябақ болғандықтан Үкімет тарапынан берілген осындай маңызды тапсырмаларды атқару біздің мекемеге жүктелген. «Көлсай көлдері» мемлекеттік ұлттық табиғи саябағының құрылғанына 5 жыл толуына орай біздің мамандар бес тақырып бойынша ғылыми жоба қорғап, аса маңызды ғылыми мақалалар жазып шықты. Тақырыптардың әрқайсысы кітап болып шықты. Атап айтқанда, қорық аумағындағы омыртқасыз жәндіктер, суырлар, жануарлардың саны жөніндегі еңбектер отандық ғылымға қосқан үлес болып отыр.

	Ұлттық саябақтың негізгі міндетінің бірі отандық туризмді дамыту екені белгілі. Мекеменің төлқұжатына бекітілген үш туристтік бағытымыз бар. Қазір осы үш бағыт бойынша жұмыс істеп жатырмыз. Оның алғашқысы Қайыңды көліне апарады. Саты ауылынан Қайыңды көліне дейінгі 23 шақырымдық аралықты автокөлікпен, атпен, велосипедпен, тіпті, жаяу да баруға болады. Екінші маршрут Саты өзенін бойлап барғанда алдыңнан шығатын Әлиманның Ақтасы деген жерге апарады. Бұл бағыттың бойында мөлдіреген тау көлі болмағанымен әдемі табиғат аясындағы керемет демалыс орындары бар. Үшінші бағыт – Көлсай көлдері. Бас-аяғы үш көлді қамтып жатқан бұл бағыт бойынша бірінші көлге автокөлікпен жетуге болады, қалған екі көлге жаяу не салт атпен жалғызаяқ соқпақты жағалап бара аласыз. Міне, осы үш бағыт тұрақты жұмыс істеп тұр. Былтыр 13 мың адам келіп, тұмса табиғаттың сұлулығын тамсана тамашалап кетті. Биыл өткен жылғыға қарағанда келушілердің саны аз. Өйткені, Көлсайға қарай келетін автокөлік жолы нашар. Осыған байланысты арнайы демалу үшін келетіндердің саны азаюда. Себебі, жеңіл көлікпен жету қиын. Жол талғамайтын автокөлікпен келушілер жолдың нашарлығынан шаршап жетеді. Дегенмен, қалың қарағайдың қоршауындағы Көлсай көлін көргендер шаршағанын ұмытып жүре береді. Бұны көбіне келушілер айтады. Тіпті, жолдың қиындығын жыр қылады деуге болады.

	Ұлттық табиғи саябақ ретінде бас жоспарымыз бар. Осы уақытқа дейін 2010 жылы жасалған бас жоспармен жұмыс істеп келдік. Бірақ көптеген кемшілігі болғандықтан биыл өзгертулер мен толықтырулар енгізіп, төртінші бағытты ашып отырмыз. Талғар шыңынан асып түсіп, атпен, жаяу, автокөлікпен Таушелек өзенінің бойымен өтетін туристік бағыт жүзеге асатын болса, шетелдік туристермен жұмыс істеуді көздеп отырмыз. Өйткені, әлі адам аяғы тимеген жерлердің әсемдігі кімді де болса бей-жай қалдырмайды. Тіпті, табиғи көркі алғаш жаратылған кездегідей күйде тұрғанын көру шынында керемет. Сол жерлерді толықтай игерсек деген ой бар. Туризмнің негізгі мақсаты адамдарға қызмет көрсету, жағдай жасау. Ол үшін қаражат керек. Жеке есеп-шотымыздағы қаржымызды Көлсайды көріктендіруге салып жатырмыз. Көлдің маңындағы демалыс орындарын, асханамызды күрделі жөндеуден өткізіп алдық. Қазір асханамыз жоғарғы дәрежеде жұмыс істеп тұр. Ә дегенде 50-60 адамды бір мезгілде тамақтандыра аламыз. Ас мәзіріне жоғары санатты, құнарлы тағамдар ұсынатын аспаздар жұмыс істеуде. Асханамыздағы сапалы қызмет түрін көрген адамдар ризашылығын білдіруде. Былтырдан бері осындай нәтижеге қол жеткізіп отырмыз. Әлі де болса атқаратын жұмыстар шаш етектен. Әсіресе әр жерлерден демалыс орындарын салу кезек күттірмейтін мәселе болып тұр. Мысалы, Қайыңды көлінің жанында ешқандай демалыс орны жоқ. Оған кәсіпкерлерді шақыру, ұсыныс беру секілді жұмыстарды аса жағымды болмаса да атқарып отырмыз. Біздің тараптан бас жоспармен арнайы тендерге шығару ғана келеді. Сол арқылы жұмыс істеймін, туризмді дамытуға үлес қосамын деушілерге жол ашамыз.

	– Яғни, шағын және орта кәсіпкерлікке мүмкіндік ұсынасыздар ма?

	– Иә, асхана, демалыс орындарын, салт атпен серуендету орталықтарын ашамын дейтіндерді қуана-қуана қарсы аламыз. Ат туризмін дамытуға үлес қосамын деушілерге қолдан келген көмекті аямаймыз. Ал, негізі салығын уақтылы төлеп, адал еңбек етушілерге қай жерден болса орын дайын. Осындай қадамдар бас жоспарда қаралған.

	Бір айта кетерлігі Қайыңдының қазіргі күйіне қатты алаңдаулымыз. Себебі, оған плотина салу керек. Өйткені, 1982 жылы жауған қатты нөсер жаңбырдың әсерінен Қайыңды көлі он метрге төмендеген болатын. Одан кейін, осыдан үш жыл бұрын, 2010 жылы маусым айында қатты нөсер болып, табиғи көл 3-5 метрге дейін төмендеп кетті. Табиғи жолмен жабылған топырақ тоспа сырғып, қауіп төндіргені жасырын емес. Қазір көлдің жағдайы аса қауіпті. Қайыңды көлін сақтау, бұрынғы қалпына келтіру үшін арнайы плотина орнатып, өзеннің қауіпті тұстарына көпірлер, жолдар салу қажет, электр желілерін тарту керек. Сонда ғана туризм дамиды. Ешқандай инфрақұрылымсыз шетелден келетін қонақтарды күтудің қажеті шамалы. Ал, шындығында еліміздің азаматтары мен алыс-жақын шет мемлекеттерден келетіндер ең алдымен Қайыңдыны көргісі келеді. Себебі оның табиғаты ерекше. Көлсай көлдерінен бірде-бір кем емес. Ауасы таза, суы мөлдір, жері көрікті.

	– Үкіметтің селекторлық отырысында Қайыңдының жайы арнайы сөз болды. әрине, «жыламайтын балаға емшек берілмейді», – деген қазақы тәмсілді еске алсақ, сіздерден ұсыныс болмаса Үкімет тарапынан көмек берілмесі белгілі. осы жағынан қандай байланыстар бар?

	– Осыдан екі жыл бұрын Ұлттық саябаққа директор болып келгеннен соң жағдаймен толық танысып, Парламент Мәжілісінде отырған депутаттарға арнайы хат жолдағанбыз. Осы аймақтан шыққан халық қалаулысы Тұрарбек Асанов мырзаға Қайыңды көлінің жай-күйін, Көлсайға барар жолдың жағдайын айтып, мәселе етіп көтеруін өтінгенбіз. Себебі, Қайыңды көлі кететін болса Бартоғай су қоймасын қиратып өтеді, оның ар жағында елді мекендер жиі орналасқан. Одан бері де Алғабас, Саты ауылдары жатыр. Құдай бетін ары қылсын, жолдар мен көпірлерді шайып кетеді. Соның бәрінен сақтану үшін плотина салу керектігін хатымызда айтқанбыз. Сол тұстағы Үкімет басшысынан жауап келді, онда Көлсайға барар жол 2014-2015 жылдарға салынатыны айтылған. Алайда әлі күнге дейін шоқырақты жол сол күйінде жатыр. Қайыңды көлін 2014 жылдың бюджетіне кіргізеді делінген Премьер-Министрдің жауап хатында. Ол жөнінде де ешқандай жұмыс көріп отырған жоқпыз. Жобалықсметалық құжаттары жасалмаған, тіпті, келіп іс жүргізіп жатқандарды көрген емеспіз. Меніңше, уақыты жетті, енді көпке созбай қолға алу керек-ақ. Үкіметке айтылудай айтылды. Биылғы көктемде Алакөлден, Бартоғай су қоймасының мамандарынан құралған сараптау комиссиясы келіп, Қайыңдыдағы қауіпті жағдайды растап кетті. Алайда олардың қолынан тек көл суының асып кету қаупі барлығын тіркеу ғана келеді. Бір өкініштісі, сол деректерді ары қарай жылжытып, мемлекеттік деңгейде дамытатын жұмыстар көргеніміз жоқ. Қазір бізден облыс: «Плотинаға қанша сома керек?» – деп сұрап отыр. Шыны керек, оны есептеп, шығынын анықтайтын білікті мамандар болмай тұр. Арнайы мекемелер айналысатын шаруаны атқару қолымыздан келмейді. Бұл жалғыз «Көлсай көлдері» Ұлттық табиғи саябағы ғана атқаратын іс емес. Қайыңдыға тоспа орнатуға мемлекеттік деңгейде көңіл аударылмаса оңай шаруа болмайын деп тұр.

	– Жаңа бір сөзіңізде ұлттық табиғи саябақтың қызметкерлері ғылыми жұмыстар ретінде ауа-райының жағдайын, ауыспалылығын зерттейді деп қалдыңыз. осыдан жиырма, отыз жыл бұрынғы ауа-райы мен қазіргі табиғи құбылыстарда өзгерістер бар ма? өйткені, қазір әлемдік экологияның бұзылғандығы айтылады.

	– Өзгерістер жоқ емес, бар. Әсіресе экологиялық тұрғыдан көптеген ауытқулар мен айырмашылықтар көптеп кездеседі. Мысалы, қазіргі кезеңде құнарлы су көздері азайып барады. Оны ағаштардың қатары селдіреп бара жатқанынан байқауға болады. Тіпті, өзендердің деңгейі тартылып кетті. Бұндай жалпыұлттық құбылысты еліміздің кез келген өңірінен көре аламыз. Су көзі азайғаннан кейін өсімдіктер әлеміне қауіп тұр. Себебі, құрғақшылықтың кесірінен жылына ылғалды көп қажет ететін бір шөптесіннің тұқымы құрып кетеді. Жаңбыр молынан жауғанымен қуаңшылық өте үлкен. Оның үстіне топырақтың көшуі секілді табиғи құбылыстар байқалады. Қазіргі өсімдіктердің өсу деңгейі де бұрынғыдай емес. Мысалы, биыл жауын-шашын мол түскенімен күннің қызуы төмен болып, шабындықтар мен жайылымдардың шөбі көтерілмей қалды. Ауа-райы бір шетінен суық болса, екінші жағынан құрғақшылық қысып жіберді. Осының өзі біздің аймақтың табиғатына әсерін көп тигізуде. Шабындық шөп жетіле алмай жатыр.

	– туризм дамыған сайын демалушылардың санасында табиғатты ла-стамау туралы түсінік азайып кететін секілді. Мысалы, өзен жағасына демалуға шыққан көпшілік от жаққаннан, ішкен-жегенінен қалған қалдықты сол күйі тастап кететіні жасырын емес. табиғатты аялау деген ұғым қазір жоғалып бара жатқандай. осы жағын халыққа түсіндіру жұмыстары сіздердің міндеттеріңізге кіре ме?

	– «Көлсай көлдері» мемлекеттік ұлттық табиғи саябағының аумағында ту-ристтер көптеп келетін жерлер Көлсай көлдері мен Қайыңды. Басқа бағыттар бойынша Саты сайының бойына аздап шығушылар бар. Бірақ өрт қауіпсіздігіне байланысты ол тарапқа адамдарды сирек жібереміз. Ал, Көлсай мен Қайыңдыны көруге көбіне Қазақстанның азаматтары келеді. Шетелдіктер болса әр жылы әрқалай, кей жылы бір жарым мың адамға жетсе, кейбір жылдары 180 адам ғана болып қалады. Алыстан ат арытып, шет мемлекеттен шекара асып келушілер ондай тәртіпті жақсы біледі. Тіпті, жаққан сіріңкесінің өзін қайта салып әкетеді деуге болады. Осының өзінен-ақ табиғатты қорғауға деген құлшыныс шетелдіктерде басым екенін білеміз. Жергілікті азаматтарға келсек, кейде тіпті айтуға ұяласың, ішкен бөтелкесін лақтырып, жегенін шашып кетеді. Кейде біздің инспекторлар барып, «Мынауың не?» – десе төбелес шығарады. Сол үшін инспекторларымызға: «Арандатуға түсіп қалмаңыздар, төбелеспеңіздер. Айғайласа айғайласын, мәдениетті түрде, ақырын ғана: «Жинап кетіңіздер!» – деп ұғындыр», – деп үйретеміз. Соның өзіне көнбей, шу шығаратындар кездесіп жатады. Бұл ащы да болса шындық. Шыны керек, біздің сана-сезімімізге әлі жетпеген екен. Мәдениеттілікті меңгеру үшін ол адам ең алдымен табиғатты ойлауы керек. Ал, өзін бәрінен жоғары қоятын азаматтың ешқашан табиғатқа жаны ашымайды. Ондай жанға табиғатқа келген залалдың болатынын қанша айтып, үйретсең де ертең өзіне қауіп төнетінін ойламайды. Тіпті, тағы бір жылдан өзі сол жерге қайта келетінін де ескермейді. Ол үшін уақытын қызықты өткізіп, демалып қайту ғана ең алдыңғы орында тұрады. Одан басқасы түкке тұрмайды. Бүгін бар ертең жоқ сияқты. Адам болған соң алдағы өмірге ден қою керек. Біздің адамдардың сана-сезімі жетілмегендігін осыдан-ақ біле аламыз.

	– азаматтық борыш пен сананың аздығынан Қызыл кітапқа енген аң-құстың саны жыл өткен сайын артып барады. Мысалы, қоңыр аю жоққа тән, бұғы-маралды іздеп таба алмайсыз. бір кездері өріп жүретін жанжануар мүлде азайып кетті. бұл бір. екінші, жаңа сөзіңіздің басында қар барысының саны өсіп келеді деп қалдыңыз. сол барыс пен арқар секілді тек таудың суында ғана тіршілік ететін ханбалықты (форель) қорғау қалай жүзеге асуда? әлде ол сіздерге қарамай ма?

	– Бізге қарайды. «Көлсай көлдері» ұлттық табиғи саябағына қарасты Қайыңды көлінде форель өспейді. Себебі, балықтың өсіп-өнуіне қажетті жағдай жоқ. Көлсайдың бірінші және екінші көлінде ханбалықтың өсуіне қажетті қор баршылық. Осыдан екі жыл бұрын, қатарынан екі жыл – 2011-2012 жылдары Орман және аңшылық комитетінің тапсырмасымен бізге гидробиологиядан ихтиологтар келіп, арнайы зерттеу жұмыстарын, мониторинг жүргізді. Олар бәрін тексерді, балықтардың тіршілігін анықтады. Сөйтіп: «Бірінші көлде балықтың тамағына қажетті қор жетерлік. Балықтардың көбеюіне де жағдай бар. Екінші көлдегі қор одан да көбірек. Өйткені, екінші көлдің ауқымы үлкен. Сол себепті бірінші көлден жарты тонна, екінші көлден бір тонна балық аулауға болады», – деген шешім шығарып, қос көлден балық ұстауға арнайы рұқсат берді. Сондықтан да біздің Көлсай балық аулауға жататын бассейн-сулардың қатарына қосылды. Биылдан бастап балық аулауға рұқсатты беріп отырмыз.

	Ғылыми тілде форель деп аталатын ханбалық негізінен ең таза, суық суда өмір сүреді. Лай немесе жылы суда тіршілік ете алмайды. Көлсай көлінің суы әдетте –5 градусқа дейін төмендейді. Ханбалықтың қылтанағы болмайды, өте таза балық. Осыған байланысты ханбалық аулаймын деушілерге рұқсат беріп отырмыз. Онда да тек қана қармақпен аулануы тиіс. Браконьерлік тәсілге жататын тормен сүзу, электр қуатымен соқтыру секілді заңсыз қадамдарға жол берілмейді. Арнайы бөлінген орындарда қармақпен балық аулауыңызға рұқсат беріледі.

	– сонда бір адамға қанша балық аулауға рұқсат бересіздер?

	– Жағдайына қарай 5 келіден 10 келіге дейін. Ең алдымен ақысын төлейді, сосын, 5 келінің ақшасын төлесе сонша аулауға рұқсат береміз. Шыны керек, алғашында 1-2 келінің ақшасын төлеп алып, артынан қайта келетіндер бар. Өйткені, қармақтың қабуына қызыққандар ақшасын аямайды. Балықшыларға лайықты жағдай жасау үшін баратын жолын, тұратын жерін жасадық. Осындай шығындардың бәрін есептей келіп, бір келінің бағасын 930 теңгеден қойып отырмыз.

	– «көлсай көлдері» ұлттық табиғи саябағы көршілес Қырғызстанмен іргелес жатыр. турасын айтқанда, шекараның шетінде жатқан аса маңызды аймақ. оны қорғауға, күзетуге қажетті күштеріңіз бар ма? себебі, еліміздің шекарашыларына көзге ілмейтін браконьерлердің барлығы жасырын емес.

	– Бізге шекаралардың берер көмегі орасан. Үлкен қолдау көрсетіп отыр. Іргелес қырғыз ағайындардың біздің аймаққа сұраусыз өтіп кететін аңшылары өте көп. Одан бөлек, малшылардың көзін ала бере тұяқты түлікті айдап кететін ұрылары да жетеді. Ондайлар біз жаққа өтерде топ болып, қару-жарақпен жасанып келеді. Жолынан кездескен аңды атып алады, мейлі ол құс болсын, тырнақты жыртқыш болсын қарамайды, бірден оқ шығындауға дайын тұрады. Осындай жағдайларды болдырмас үшін 2007 жылы «Көлсай көлдері» ұлттық табиғи саябағы құрылғалы бері талай қырғыз азаматтары қылмыс үстінде ұсталды. Жауапқа тартылды, екі ел арасын дүрліктіргендерге айып тағылып, лайықты жазасын алды. Биылдың өзінде Көлсайдың үшінші көлінен 4 қырғыз қолға түсті. Аң аулау мақсатымен шекара бұзғандарды біздің инспекторлар шекарашылардың көмегімен құрықтады. Осы оқиғаға байланысты қылмыстық іс қозғалып, тергеу амалдары жүргізіліп жатыр. Жасыратыны жоқ саябақ құрылмай тұрғанда таудан асып түсетін браконьерлер аңды рұқсатсыз атып, сүрпі етін сылып алып, оны асықпай құрғатып, ыстап, қақтап, дайындап әкететін жағдайлар көп болған. Тіпті, жетекке алған атқа дайындаған етін артып әкететін. Бұл ашық басыну еді. Ұлттық парк құрылғалы бері ондай бассыздықтар тоқтады. Шекарашылардың оған қосқан үлесі баршылық. Сондықтан Қазақстанның шекарашыларына айтар ризашылығымыз ерекше. Өйткені, шекараны жағалай 100 километрден астам аумақты алып жатқан ұлттық саябақты қоруға инспекторлардың шамасы келе қоймайды. Осыншама қашықтықты қамтыған шекараның бойында 16 жерде биік асу бар. Солардың бәрінен де шекара бұзушылар бері қарай оңай өтіп кетеді. Әсіресе жаз айларында қырғыз аңшылары еліміздің аумағына өтуге құштар. Себебі, аңы мен құсы көп жер кімді де болса қызықтырады. Еліміз тәуелсіздігін алып, Қазақстан қарқынмен дами бастағалы бері браконьерлердің аяғы тыйылды. Бұл жағынан ел мен жердің амандығы үшін күні-түні кірпік қақпай отырған шекара қызметіне рахмет айтамыз.

	– сонда «көлсай көлдері» мемлекеттік ұлттық табиғи саябағының аумағы қанша жерді алып жатыр?

	– Жалаңаш аймағынан басталып, Талғар шыңына дейінгі аралықты Тянь-Шань тауының жалымен қосып, қамтиды. Таудың ар жағы қырғыздардікі, бер жағы Қазақстандікі. Айырқалпақты ағайындардың аумағы жатық келеді, бері қарай түсуге оңай. Біз жақтан қырғызға қарай асу қиындау, себебі, тік, құлама жартасты болып келетін асудың жолын білмеген адам ұшып өледі. Қазір Үкіметтен ұлттық саябақтың аумағын кеңейту керектігін сұрап отырмыз. Өйткені, соңғы кездері біздің жақтағы аң-құстың қырғызға қарай, Жалаңаш ауылының маңындағы Кеген орман шаруашылығының аумағына, Еңбекшіқазақ ауданының жеріне де өтіп кететінін анықтадық. Сондықтан Еңбекшіқазақ ауданына тиесілі Табанқарағайды, Талғар ауданына тиесілі жерлерді, Жалаңаш аймағындағы Екіаша жайлауына дейінгі Орта Меркі, Шет Меркі, Шоңтас жерлерін ұлттық саябақтың құрамына қосуды бастама ретінде ұсынудамыз. Жан-жануарлардың қыстың суығында күнгейлеп кететінін ескерсек, мен айтқан жерлердің бәріне аңдар ауады. Шындығында сол жердің бәрі аңдардың мыңдаған жылдар бойы үйренген жайылымы. Сол себепті, осыншама аумақты ұлттық саябақтың меншігіне кіргізуді сұрап отырмыз. Шыны керек, орман шаруашылықтары көбіне орман қоры бар жерлерді ғана қориды. Мемлекеттік маңызы бар аймақтарды қори алмайды. Тауешкі, таутеке, бұғы, марал секілді аңдар көбіне осындай шалғай, ат аяғы жете бермейтін тау шыңдарын мекендейді. Осыны жақсы білетін аңшылар сол жерлерді ториды, жайлауға шыққан малшылардың өзі жабайы аң-құсқа тыным бермейді. Сондықтан ондай жерлер ұлттық саябақтың меншігіне кірер болса, аң-құсымыз да қорғалады, туризм де дами түседі. Тау жағалай орналасқан Жалаңаш, Тоғызбұлақ, Жайдақбұлақ, Кеңсу ауылдарының бәрі де отандық туризмнің дамуына елеулі үлес қосатын аймақтар. Солтүстік-Батыста Табанқарағай өңіріне жақын Алғабас, Жіңішке ауылдары бар. Қазіргі Қазақстан Республикасының негізгі саясаты орманды көбейтіп, ауылдарды абаттандыру, шөлейт жерлерді көгалдандыру. Мысалы, Астананың маңы, сонау Көкшетауға дейін «Жасыл аймақ» бағдарламасымен көгалдандырылып жатыр. Елімізде орман-тоғай аз, соның көбейе түсуіне ықпал етуіміз керек. Ол үшін табиғат қорғауда мүмкіндігі қалыптасып қалған «Көлсай көлдері» мемлекеттік ұлттық табиғи саябағының аумағын ұлғайтқан дұрыс. Мақтанғаным емес, қазір ұлттық саябақ аумағындағы аң-құстың басы өсуімен қатар, қылқанды, жалпақ жапырақты ағаштардың қатары көбейіп келеді. Әрине, мұндай жетістігі бар ұлттық саябақтар қатарының көбеюіне күш саламын және оның нәтижесі соған тұрарлық. Өйткені, Президентіміздің айтқан жобасын қолдау керек, ол үшін орман-тоғайымызды молайтып, ауыл-аймақтарымызды көгалдандырып, табиғи қорымызды сақтау жолында жұмыс істеуіміз керек.

	– әңгімеңізге рахмет!



	«Жүрегімдегі қастерлі қала – Талдықорған...»

	Елдің қарқынды дамуы әдетте құрылыстан анық көрінеді. Табысы жақсы, түсімі мол мемлекеттің деңгейін бағамдаған жан алдымен салынып жатқан үйлер мен ғимараттарға қарасын. Осы тұрғыдан алғанда Қазақстан Республикасы құрылыссыз емес. Алдағы 2020 жылға дейін миллиондаған текше метрлік баспана салынады. Тұрғызылған үйлердің техникалық сапасы, салынатын тұрғын үйлік кешендердің маңыздылығы, Алматы облысындағы серіктес қалалар құрылысының барысы, құрылысшы мамандығының қыр-сыры облыс әкімінің бірінші орынбасары Амандық Баталовпен болған сыр-сұхбатта жан жақты ашылған.

	– амандық ғаббасұлы, қазақта «алпыс – тал түс» деген сөз бар. Яғни, бұл сөз адамның алар асуы, атқарар қызметі алда дегенді білдірсе керек. сізге де келіп жатқан мерейлі жасыңыз құтты болсын дейміз. әңгімені өміріңізге серік болған мамандығыңыздан бастасақ, құрылысшы кәсібі сізді несімен қызықтырды? Қиындығы мен жемісі қандай?

	– Адам бала күнінде өзі таңдаған мамандықты армандайды. Сол жағынан алғанда мен құрылысшы болармын деп ойламаппын. Керісінше, сәулетшілікті меңгеруді ойлайтынмын. Біздің бала күнімізде көпшілік ұшқыш, ғарышкер боламын дегенді көп айтатын. Ол жайында да армандаған емеспін. Есесіне сәулетші боламын дейтінмін. Менің үлкен ағам Аяпберген КСРО Сәулетшілер одағының мүшесі еді. Марқұм оңтүстік өлкенің бас сәулетшісі болды. Оның сызба жасағаны, жоспар құрғаны маған қатты ұнайтын. Соған қарап кішкентай кезімде сәулетшілікті меңгеруді армандадым. Қызығатынмын. Шынымды айтсам, ішкі арманым сондай болды. Алайда институтқа түсер кезде үлкендер: «Құрылысшы факультетіне түсе бер, кейінірек сәулетшіге ауысып аласың», – деді. Сол сөзге сеніп, арманымнан алыстап кеттім. Оқуға түскен соң өзі жап-жас, он жеті жастағы жігітке құрылысшылық қызық көріне бастады. Институт Жамбылда. Бірінші курстан кейін Мәскеуге жібермек болды. Оған да барғым келмеді. «Не керегі бар? Жігіттермен қатар жүре беремін», – дедім. Ақыл айтатын әке-шешем Қостанайда. Ағама ешқайда бармай, Жамбылда оқи беретінімді айттым. Оған еш өкінбеймін. Тағдырыма жазғаны сол болуы керек. Сөйтіп, құрылысшы мамандығы бірте-бірте қызықтыра түсті. Негізі құрылысшылық оңай емес, күрделі мамандықтың бірі. Жалпы азаматтық ғимараттардан гөрі гидротехникалық нысандардың құрылысы тіптен күрделі саналады. Ондай нысандардың құрылысында жауапкершілік аса үлкен. Себебі, инженерлік құрылыс саналатындықтан ондай нысандар жобасы да күрделі келеді.

	Институт бітіргеннен кейін бір жыл «Қазселденқорғау» мекемесінде жұмыс істеп, селден қорғау ғимараттарының жобаларын жасадым. Одан кейін құрылыс алаңдарына шықтым. Содан бастап мастер, прораб, аға прораб, бөлімше бастығы, бас инженер, басқарма бастығы секілді құрылыс саласындағы қызметтік сатылардан біртіндеп өттім. Бірде бірінен аттап кеткен емеспін. Бәрінің атқаратын жұмысын басымнан өткердім. Адамды ортасы өсіретіні рас. Бұған мен осы сатылардан өту арқылы анық көз жеткіздім.

	Бала күнгі асыл арманыма ағам Аяпбергеннің ықпалымен қол созсам, туған әпкем Махаббат Алматы қаласындағы атақты құрылысшылардың қатарында еді. 1964-65 жылдары мектеп бітірушілер оқуды бір жылда аяқтады. Ол сол кездегі ҚазМУ-дың (қазіргі әл-Фараби атындағы ҚазМҰУ – М.А.) физикаматематика факультетіне тапсырды. Бірақ екі 5, бір 4-пен оқуға түсе алмайды. Ол кезде жақсы көрсеткіш көрсеткен талапкерлерді бөлек шақырып, бос орындарға түсуді ұсынатын. Сөйтіп, әпкем Политехникалық институттың құрылыс факультетіне қабылданады. Әрине, талапкердің көптігі бөлінген орындарға деген бәсекені, таласты арттырады. Оның үстіне, жақсы баға алса да оқуға түспеген баланың сағын сындырып, бетін қайтарып тастауға болады. Дегенмен, сол кездегі білім саласының жетекшілері оқуға түсе алмаса да жоғарғы көрсеткішке қол жеткізген балаларды басқа оқу орындарына қабылдап, талай жастың бағын ашқаны анық. Сөйткен әпкем Махаббат оқуды бітірген соң Қазақ КСР Министрлер кеңесіне қарасты «АлматыБасҚұрылыс» мекемесінде жұмыс істеді. Мен оқуды бітірген соң бір жылдан кейін әпкемнің ақылымен құрылыс трестіне жұмысқа тұрдым. Ол кезде қызметті өндірістен бастау міндетті саналатын. Тіпті, өндірісте кім, қалай жұмыс істейді, соның бәрін қадағалап, бақылап жүретін көрінеді. Өмір жолымда кездескен еңбектің арқасында тәжірибе жинақтадым, ысылдым, кәсіби шеберлігімді жетілдірдім. Қазір құрылыс саласында жұмыс істеп жүрген жігіттерге білетінімді үйретіп, ақылымды айтып отырамын. Шындығында біз оқыған кездегідей жүйелі білім беру, оқу мен тәжірибені қатар алып жүру мектебі қазір жоққа тән. Себебі, қуатты құрылымы бар «АлматыБасҚұрылыс» мекемесінің әр бағытта жұмыс істейтін бөлімдері болатын. Сол арқылы атқарылатын жұмысты кімнің істейтіні, мердігері кім, одан кейін қандай мекемеге тапсырылады, бәрі-бәрі белгілі болатын. Содан барып нысанның тапсырылу уақыты шыға келетін. Тіпті, қай бригадада, қандай жұмысшылардың қалай жұмыс істейтінін жақсы білетінбіз. Сол арқылы жұмыскердің қызметтік деңгейі өсетін. Арнайы комиссияның шешімімен разряды көтерілген жұмыскердің жалақысына үстеме қосылатын. СПТУ-ды жаңа бітіріп келген жас балаларды, кірпіш қалаушылар мен сылақшыларды бригадирлер жанына алып, іс-тәжірибеден өткізіп, нақты жұмысқа үйрететін. Сол үшін бригадирлер қосымша жалақы алатын. Бетонға құйылатын сұйықтық дайындайтын қарапайым жұмысшыдан бастап, орта деңгейлі техникалық қызметкерлер, одан жоғарырақ шебер-прорабтарға дейін бәрі өз ісін жетік білетін. Оларды қазіргінің құрылысшыларымен салыстыру күлкілі. Себебі, бүгінгі күні ондай деңгей қалмады. «АлматыБасҚұрылыс» мекемесінде жұмыс істеген менің бір өзімде 5-6 куәлігім болатын. Оларға жыл сайын емтихан тапсырып, уақытын ұзартып отыратынмын. Атап айтар болсам, бетон жұмыстары, газбен дәнекерлеу, жүк көтеру, сейсмикалық шарттарға жауап беру, геодезия бойынша, крандарға байланысты жұмыстардан жеке-жеке емтихан тапсыратынмын. Куәліктердің бәрі сейфімде жатады. Кез келген тексеруші келіп талап еткенде көрсетіп, бәрі заңды екендігін білдіретінмін. Техникалық және атқарылу құжаттармаларын толық толтыратынбыз.

	Қазір жаңадан салынған үйлер құлап жатыр, сапалық деңгейі өте төмен болып тұр. Биылғы жылы Қарағандыдағы көпқабатты үйдің қалай құлап түскенін бүкіл ел теледидардан көріп, жағасын ұстады. Негізі техникалық шарттар толық орындалып тұрғызылған үй әдетте тігінен, бір жағына қисайып құлайды. Көбіне жер сілкінісінен құлаған үйлер сөйтеді. Дәл мынадай үйдің түгелдей қирап, күйреп түсуі технологиялық шарттардың толық бұзылғандығынан. Қарағандыдағы үйдің құлағанын теледидардан көре салып, сарапшы мамандар бағасын бермей жатып, өз бағамды беріп қойдым. Себебі, көзге бірден көрініп тұрды. Мысалы, Алматыда жүргенде бір қабырғаны бетондау үшін арнайы рұқсат алатынбыз. Онда да біздің мамандар жасаған дәнекерлеу жұмыстарын өздерінің құрылғысымен тексеріп, мына бөлікті бетондауға болады немесе ана жерлерге бетон құюға әлі ерте деген баға беретін. Яғни, осындай тексерістердің бәрін көріп жүріп, өзің істеген ісіңнің нәтижелі болуына күш саласың. Тіпті, бара-бара өз жұмысыңның дәл бағасын беретін жағдайға жетесің.

	– осы уақытқа дейін талай құрылыс нысанында қолтаңбаңыз қалғаны анық. солардың ішінде көңіліңізге жақын, ойыңыздан кетпейтіні қайсысы? ең алғашқы салған ғимаратыңыз есіңізде ме?

	– Мен Алматыда бірталай нысан салдым. Солардың ішінен алдымен еске түсетіні – «Қазақфильм» киностудиясындағы дыбыс жазу студиясы. Ондай ерекше нысан Голливудтың жобасымен салынды. Оған Қазақстан Компартиясы Орталық Комитетінің бірінші хатшысы Дінмұхамед Ахметұлы Қонаев арнайы адамдар жіберіп, жобасын алдырды. Бұл 1979 не 1980 жыл. Сөйтіп, Димаш Ахметұлы мен салған нысанды келіп көрді, қолымнан алды. Ондай ғимарат ол кезде Қазақстан түгіл КСРО аумағында жоқ еді. Сол нысанның құрылысы есімде жақсы қалыпты. Қанша дегенмен алғашқы қолтаңбам қалған ғимарат. Одан кейін Республикалық Оқушылар сарайы, АХБК-ның Мәдениет сарайы, Саяси ағарту Үйі, Цирк қонақүйі, «Алатау» санаторийі сынды жалпақ жұртқа кеңінен танымал ғимараттарды салдым. Одан бөлек салынған мектептердің, ауруханалардың, үйлердің қаншасына қатысқаным есімде қалмапты. Басымыздан талай қиындық өтті, жақсылық та көрдік. Ол кезде жұмысты күні-түні істейміз. Оқушылар сарайын салып жатқанда күніне екі рет жиналыс өткіземін, біреуін күндізгі 15.00-де, екіншісін кешкісін сағат 20.00-де.

	Сосын ҚазМҰУ қалашығының ғимараттарын салдым. Ол кезде біздің жұмысты облыстық партия комитеті қадағалайды. Төрағасы – Сергей Павлыч Грицай. Мына жақта қалалық партия комитетінің төрағасы Заманбек Қалабайұлы Нұрқаділов, хатшысы Юрий Алексеевич Мечериков тексереді. Сол кезде: «Басшылар кешкісін мемлекеттік көлікті мінуге болмайды», – деген заң шыққан болатын. Сонда күнде кешкісін үйге жаяулап барамын. Қазіргі Орталық алаң арқылы, Тимирязев-Марков көшелерінің қиылысына дейін жүріп өтем. Үйге әлсіреп, әрең жетемін де әйелімнің берген тамағын іше салып, төсекке құлаймын. Ертеңгісін сағат 7.00-де қайтадан жұмысқа зытамын. Құдайға шүкір, сөйтіп, жүріп өсіп, өндік. Сол құрылыстың арқасында абыройлы болдым. Жан-жақтан шақырту алдым. Қай жерде жұмыс істемейін, құрылыс саласы маған тапсырылады. Әкімдікте неше жыл жұмыс істесем де құрылыс саласын қадағалаймын. Соның бәрі өз ісімді жақсы білгендіктен.

	Талдықорғанға алғаш келгенімде қаланың жағдайы аса қиын еді. Үйлердің көбі тозып кеткен, мекемелердің көшіп келетін ғимараты жоқ болатын. Шалбай Құлмаханұлы: «Амандық барайық, бір шетіме шығыс, сен мамансың ғой. Талдықорғанды көтеру керек», – деп өтініш жасады. Содан келдім. Әне-міне Президент келеді деп күтілуде. Қаланың сол кездегі әкімі Сәкен Жылқайдаров екеуміз түнгі сағат 24.00-де лездеме өткізетінбіз. Құрылысқа байланысты. Өйткені, қалада бір уақытта 18 нысанның құрылысы жүріп жатты. Күніне бәрін аралап шығамын. Нысандарда 5 мыңнан астам адам жұмыс істеп жатыр. Себебі, Президент Нұрсұлтан Назарбаев келуі жоспарланған болатын. Соған дайын болуымыз керек. Ақыры, Елбасы Мәдениет үйінің баспалдағында тұрып: «Иә, Шалбай, үлкен жұмыс атқарыпсыңдар», – деді. Сондағы қуанғанымыз-ай?!.

	Кеше ғана Премьер-Министрдің бірінші орынбасары Қырымбек Көшербаевпен бірге бірнеше министрліктен өкілдер келіп кетті. Солардың арасында жүріп, көпшілігін Талдықорған қаласы таң қалдырғанын байқадым. Бәрінің аузында: «Талдықорған қандай керемет?! Қалай өзгеріп кеткен?!» – деген таңданыс. «Жастар» спорт сарайын көріп, біреулері: «Жобасын бізге беріңіздер, керек болады», – деп жатты. Өз саласына қатысы болмаса да ауылшаруашылық министрінің орынбасары қатты қызықты, таңғалды. Осындай жетістікке қалай қуанбасқа?! Сондықтан жүрегімдегі ең бір қастерлі қала – Талдықорған! Мұндағы әрбір нысанның қалай салынғанын, жобасы қалай жасағанымызды, қандай өзгерістер енгізгенімізді жақсы білемін. Кез келген ғимарат үшін барымызды салдық. Дәл «Жастар» секілді спорт сарайы Көкшетауда салынды. Олардікі мүлде көрінбейді. Яғни, кез келген құрылысқа кәсіби ұстаныммен келу керек. Сонда ғана жұмыстың нәтижесі көзге көрінеді, жұрттың көзі толады. Шындығында кез келген істі беріле, шынайы атқару көңіл қуантады.

	– Қазақстан республикасының 2015 жылға дейінгі аймақтарды дамыту мемлекеттік стратегиясының шеңберінде алматы облысында 4 серіктес қала құрылысын жүзеге асыру көзделген. осы құрылыстар жөнінде кеңірек айтып берсеңіз?!

	– Бұл ең алдымен Елбасы Нұрсұлтан Әбішұлы Назарбаевтың қадағалауымен атқарылып отырған бағдарлама екендігін айта кетейін. Негізі елімізде атқарылып отырған бағдарламалардың бәрі де Президенттің бастамасымен жүзеге асатыны жасырын емес. Сол жағынан алғанда қазір «Қоянқұс» тұрғын ауданы мен серіктес-қала Гейт Ситидің инфрақұрылымдары мен телекоммуникациялық, газбен, электрмен, сумен қамтамасыз ету нысандарының құрылысына қажетті жұмыстар жүріп жатыр. Соңғы екі жылдың ішінде, яғни, 2010-2012 жылдар аралығында 7,9 миллиард теңгенің құрылыстық-монтаждық жұмыстары атқарылды. Одан бөлек, құрылысқа қажетті жолдар салынды, ұзақтығы 1,03 шақырымдық жолдың кеңдігі 6 метр. Бұның жалпы құны 187,4 миллион теңгені құрады. Бір ғана «Қоянқұс» тұрғын ауданында 2012-2019 жылдары салынатын жол инфрақұрылымының сметалық құны 13,3 миллиард теңге. Яғни, бұл қаржы транспорттық-коммуникациялық дәліз құрылысына, «АлматыӨскемен» автожолының бойында көлік қозғалысын қамтамасыз ететін айналма жолға, магистриальды жолдарға, жергілікті көшелерге, өздігінен тазартылатын су жолдарына, сондай-ақ, бағдаршамдарға, қоғамдық көлік аялдамаларына, тротуарларға және көшелерді көгалдандыру мен жарықтандыруға жұмсалады. Және көшелердің бәрі де маңыздылығына қарай 15 метрден 56 метрге дейін, жүргіншілердің жолы 6 метрден 29 метрге дейін кең болады.

	Енді серіктес қалаларды табиғи газбен қамтамасыз етуге тоқтала кетейік. Негізі көгілдір отын нысандарды жылытуға қажетті қуат көзі саналады. Алғашқы болып салынатын серіктес Гейт Сити қалашығын газбен қамтамасыз ету үшін үш негізгі нысан арқылы жұмыс жүргізу керек. Олар «АлматыБайсерке-Талғар» магистралы және Гейт Сити қалашығына газ жіберуге қажетті 1-ші және 2-ші кешендердің құрылысы. Қазір 1-ші кешеннің 8,5 шақырымдық құбыры салынып бітті. Құны 120,7 миллион теңге. Одан кейін сметалық құны 2 миллиард 876,4 миллион теңгеге тең «Алматы-БайсеркеТалғар» магистралының жұмыстары толық аяқталды. Жалпы ұзындығы 33,1 шақырымға тең газқұбырының 13 шақырымы Қарасай ауданы арқылы өтсе, 20,1 шақырымы Іле ауданына қарайды. Гейт Сити серіктес қалашығын газбен қамтамасыз етудің 2-ші кешенінің ұзындығы 10,7 шақырымға тең. 2013 жылы басталатын жұмыстарға 892,7 миллион теңге қарастырылып отыр.

	Серіктес қала Гейт Сити мен «Қоянқұс» тұрғын ауданын электрмен толық қамтамасыз ету үшін негізгі үш бағыт бойынша жұмыстар жүруі тиіс. Бірінші қуаты 220 кВ-тық «Солтүстік» электрбекетін қайта жөндеу болса, екіншісі қуаты 220/110/10 кВ-тық «Қоянқұс» электрбекетін жөндеуден өткізу және «Көкпа-1» электрбекетінің құрылысын жүргізу. Үшіншісі, қуаты 220/110/10 кВ-тық «Қоянқұс» электрбекетінен бастап қуаты 110/10 кВ-тық «Көкпа-1» электрбекетіне дейін кабельдік желілердің құрылысын тарту. Нысандардың құрылысына қажетті қаржы бар, жұмыстардың біразы орындалуына байланысты биылғы жылға жоспарланған қаржы толығымен игерілді.

	Енді Гейт Сити серіктес қалашығы мен «Қоянқұс» тұрғын ауданын жылумен қамтамасыз ету үшін сағатына 200 Гкал өндіретін пештің құрылысына қажетті жоба дайындалып, бекітілді. Жобаның жалпы құны 3,5 миллиард теңге. Жылыту пешінің құрылысы 2013-2014 жылдары салынуы жоспарланған.

	Ауызсумен қамтамасыз ету мәселесіне келер болсақ, «Қоянқұс» тұрғын ауданының жалпы су тұтыну мөлшері тәулігіне 21,8 текше метр. Бұл мақсатта алдымен «Ынтымақ» кешенінің құрылысы басталып та кетті. Биылғы жыл соңына дейін 215,3 миллион теңгенің жұмысын аяқтау жоспарланған. Келер жылы жұмыстың аяқталуына 29,5 миллион теңге қарастырылған. Бұдан бөлек, лас су жүретін кәріздік жүйелер мен жаңбыр суына арналған арықтар салынады.

	Бағдарлама бойынша салынуы тиіс Гейт Сити қалашығы мен «Қоянқұс» тұрғын ауданының жұртшылығына қажетті телеарналар, интернет, телефон секілді телекоммуникация желілері де тартылады.

	– барша елдің қабырғасын қайыстырған Қызылағаш оқиғасы ұмытыла қойған жоқ. осынау сындарлы шақта қалпына келтіру жұмыстарының басы-қасында, тізеден су кешіп, күні-түні жүргеніңізді білеміз. сол кездегі облыс әкімі еңбегіңізді талай мәрте атап өткеніне куә болдық. төрт айдың ішінде Қызылағашта 465 үй жаңадан салынып, 30 үй мен 9 әлеуметтік нысан жөндеуден өтті. кәсіби шеберлікпен қатар адамгершілік қасиеттер де сынға түсті. осы төрт айда сізді тамсандырған, түңілдірген қандай жағдайлар болды?

	– Ондай қасіретті елдің басына бермесін. Бұл – аса қорқынышты трагедия. Құдай сақтасын. Сондай қасіретті күндерде де қисық сөйлеп, теріс тартқан адамдар болды ғой. Соның бәрін дұрыс түсінген Елбасы бізге бірінші болып қолдау көрсетті. Әйтпесе, бәрімізді орнымыздан алып тастай алатын еді. Керісінше: «Ең алдымен халыққа көмектесіңдер!» – деп ақыл қосты. Сөйтіп, бар-жоғы үш жарым айдың ішінде Қызылағаш ауылындағы үйлерді қайта қалпына келтірдік. Егер Президенттің өзі қадағалауға алмағанда, мен мұны жағымпаздықпен айтып отырған жоқпын, өз көзіммен көргендіктен айтып отырмын, арнайы қауіпсіздік кеңесін өткізіп: «Өзім қадағалаймын!» – деп тапсырмағанда, сол кісінің тікелей бақылауы болмағанда біз қажетті қаржыны ала алмай жарты жыл, бәлкім, бір жыл жүретін едік. Онда қысқа уақыттың ішінде үйлер тұрмас еді. Бұны мен өз көзіммен көргендіктен айтып отырмын. Елбасының қадағалауымен үш жарым айдың ішінде қаржы да бөлінді, үйлер де тұрғызылды, жолы салынды, интернет, телефон, телеарналар бәрі-бәрі тартылды. Ондай қай мемлекетте бар? Гаитиде болған жер сілкінісінен кейін әлі күнге бірде бір үй қалпына келтірілмеді. Оларда біз секілді мемлекет, біздей-ақ ел. Меніңше Президенттің елдің жағдайы үшін барын салған дәл осындай жанашырлығына қуану керек. Сосын, өз әріптестерім, құрылысшылардың ерлікке пара-пар қадамдарына ризашылық айтқым келеді. Себебі, олар халыққа көмектесу үшін барын салды, тырп етпей, тегін жұмыс істеді. Қазір: «Мен ананы жасадым, мынаны істедім», – дейтін көзсіз қаһармандар көп. Ол дұрыс қой, бірақ әлі де тырнақ астынан кір іздейтіндер көп. Кеше ғана Қызылағашқа барып келдік. Үйлердің бір жері кішкене ғана жарылғанына наразылық танытып отырғандар бар. Әрине, үш жарым айдың ішінде үй тұрғызылғанда құрылыстың шарттары бұзылатыны белгілі. Бірақ сондай әдемі үй салып берген мемлекетке, әкімшілікке, халыққа рахмет айтудың орнына тұрып жатқанын міндет қылатындар да бар. Ондай үйде тұрмағандар жетерлік. Сондықтан сылап, сипап, бояп, көрікті қылып ұстауға болады ғой. Мысалы, автокөлік сатып алсаң немесе біреу сыйласа күнделікті сүртіп, тазалап, күтіп ұстайсың ғой?! Майын ауыстырып, дөңгелегін тексеріп, бензинін құйып дегендей. Сол секілді үйді де неге солай ұстамасқа?! Яғни, мемлекет берген көмекті дұрыс пайдалану керек-ақ. Осы жағы біздің ағайындарда жетіспейді. «Көрмейін десем көзім бар» дегенді жазған ақын қалай тауып айтқан?! Сол үйлердің тозып бара жатқанын көріп жүрміз. Көрген сайын ішің ашиды, қынжыласың.

	Бұл негізі күллі елдің басына түскен ауыртпалық болды. Көлемі 42 миллион текше метрлік Қызылағаш су қоймасында жиналған су 2010 жылдың 12 наурызында еңістегі елді еңіретіп кеткені елдің есінде. Су апатынан Қызылағаш ауылындағы 12 көшеге орналасқан үйлер қирап, 45 адамның өмірін қиды. Қазір айтуға оңай қаза тапқандардың арасында сәбилердің болуы жүрегіңді ауыртады. Көзге жас келеді.

	Таудан аққан су тасқыны бір ғана ауылды емес, көршілес Ақтоған, Егінсу ауылдарының тұрғындарын да дүрбелеңге салды. Сондай-ақ, «Алматы – Өскемен – Лепсі – Ақтоғай» автожолындағы 1 көпірді және 2 жерді, «Өскемен – Молалы –Үштөбе» автожолынының 4 жерін су ағызып әкетті. Қызылағаш, Ақтоған, Егінсу ауылдары және осы ауылдарға жақын маңдағы шаруа қожалықтарынан 1890 ірі қара, 13395 қой-ешкі, 439 жылқы және 4243 бас құс қырылды.

	Сол жылдың күзінде мектеп, мешіт, ішкі істер басқармасының бөлімшесі, «Қазпошта» АҚ-ның бөлімшесі, ауыл әкімдігі және Мәдениет үйі күрделі жөндеуден өткізілді. Жаңадан 120 орындық балабақша, ауылдық дәрігерлік амбулатория, монша және спортзал салында. Бас жоспарға сәйкес мемлекеттік қабылдау комиссиясы 521 үйді қабылдап алды. Оның 443-і Қызылағаш ауылына, 56-сы Ақтоған ауылына, 22-сі Егінсу ауылына салынды. Су апатынан зардап шеккен тұрғындар азық-түлікпен, киім-кешекпен, қажетті жабдықтармен толық қамтамасыз етілді. Үш ауылдағы құрылысқа, қалпына келтіру жұмыстарына 4500 адам қатысты. Еліміздің барлық тарапынан 7 миллиард 487 миллион теңге жиналды. Оның 4 миллиард 230 миллионы ҚР Үкіметінің қорынан келсе, ұлттық компаниялардан және өзге де ұйымдардан 1 миллиард 7 миллион теңге, «Жансүгіров» қоғамдық қорынан 1 миллиард 294 миллион теңге, облыс және қала әкімдіктерінен 870,0 миллион теңге түсті. Сондай-ақ, республикалық бюджеттен 40,2 миллион теңге, жергілікті бюджеттен 45,7 миллион теңге бөлінді. Бұдан бөлек, гуманитарлық және материалдық көмектің атынан 245,3 миллион теңге жиналды. Жиналған қаржының өз орнымен жұмсалуы қатаң бақыланды. Сөйтіп, елдің басына түскен қиындық күллі Қазақстан халқы көтеріп алды, жұрт болып жиналды, ел болып егілді. Қызылағаш, Ақтоған, Егінсу ауылдарында су апатынан зардап шеккен тұрғындардың үйлері 2010 жылдың тамызқыркүйек толық тапсырылды.

	– елбасы н. назарбаевтың Қазақстанды әлеуметтік жаңғырту жөнінде келелі міндеттер қойғаны белгілі. облыста «Қолжетімді баспана – 2020» бағдарламасы аясында жалға берілетін, несиелік үйлер жылына қанша шаршы метрден салынады?

	– «Қолжетімді баспана – 2020» бағдарламасы негізінен Елбасы Нұрсұлтан Назарбаевтың қолдауымен жүзеге асырылып отырғаны белгілі. Бұның бәрі Қазақстан халқының әлеуметтік жағдайын жақсарту мақсатында қолға алынғаны жасырын емес. Жалпы республика бойынша 2012-2020 жылдар аралығында 7 миллион шаршы метрден астам тұрғын үй пайдалануға берілуі тиіс. Оның 890,4 мың шаршы метрі бюджет есебінен салынса, 6 миллион 146,5 мың шаршы метрі жеке салымшылар есебінен тұрғызылады. Бағдарламаны жүзеге асыру бойынша жыл сайын 800 мың шаршы метр баспананы пайдалануға беру қарастырылған.

	Осыған байланысты Талдықорған қаласының оңтүстік-батыс аумағында көлемі 210 гектарлық ауданның жобасы дайындалып, бекітілді. Алматы облысының Қарасай, Іле, Талғар, Жамбыл, Еңбекшіқазақ, Панфилов және Алакөл аудандарында 133 гектар жер телімі тұрғын үй салу үшін дайын тұр.

	Қарасай ауданында аумағы 310 мың шаршы метрлік пәтерді қамтитын «Асыл Арман» тұрғын үй кешенінің құрылысын жүргізу үшін «ЭлитстройПроект» ЖШС мен Жылжымайтын мүлік қоры арасында меморандумға қол қойылды, келіссөз жасалды. Инженерлік-коммуникациялық желілермен қамтамасыз ету үшін облыстық бюджеттен 35,8 миллион теңге бөлінді.

	Сондай-ақ, «Самұрық-Қазына» Ұлттық әл-ауқат қоры мен «СК СтройКонтракт» ЖШС арасында «DREAM TOWN» тұрғын үй кешенінің құрылысын жүргізуге арналған Меморандумға қол қойылып, Қарасай ауданындағы жалпы аумағы 164,3 мың шаршы метрлік тұрғын үйдің келісімі жасалды.

	– орта азияда теңдесі жоқ «Жаңа іле» халықаралық ойын-сауық, туристік, сауықтыру орталығы – ірі мемлекеттік жобасы туралы кеңінен әңгімелеп берсеңіз? аталмыш құрылыс нысандарында қазақ сәулет өнері мен мәдениетінің ұлттық ерекшеліктері ескеріле ме?

	– Қапшағай су қоймасының жағалауында орналасатын «Жаңа Іле» халықаралық ойын-сауық, туристік, сауықтыру орталығы ең алдымен Қазақстан Республикасын өзге мемлекеттерге таныстырудың бірден бір жолы екендігін айта кеткен жөн. Себебі, қазір әлемнің көптеген елдері туризммен күн көріп отырғаны жасырын емес. Оған дәлелді алыстан емес, жақындағы көршіміз Қырғызстаннан іздеген дұрыс. Осы жағынан алғанда отандық туризмді дамытуға жаңаша серпін беретін «Жаңа Іле» жобасы аса қажетті тетік болып тұр.

	«Жаңа Іле» халықаралық туристтік орталығының тапсырыс берушісі ҚР Туризм және спорт министрлігі. Қапшағайдың жағасында орналасатын орталықтың жобасын «Интеринж-Алматы» ЖШС-ның, «Қазгипроград»1 жобалау институты» ЖШС-ның және «Мартис» ЖШС-ның мамандары дайындады. Алматы-Талдықорған бағытындағы автожолға жақын орнасалатын орталық самұрық құстың бейнесінде салынады. Самғау биіктен көз салғанда қанатын қайырған алып құстың кескінін сипаттайтын орталықта қонақүйлік кешендер, 6000 орындық көпсалалы киноконцерттік кешен, ойын-сауық орталықтары, 1200 адамға және 3000 адамға арналған екі мешіт, 350 орындық православ, 500 орындық католик шіркеуі, 18 мың көрерменге арналған ипподром, қайықтар мен катерлер жүретін жағажайлар, қаржы орталығы мен бизнес орталығы, халықаралық гольф-клуб, ашық аспан астындағы этнографиялық мұражай, «Дисней Ленд» орталығы, жергілікті халық пен келушілердің демалуына қажетті саябақ салынады. Қалашық құрылысы кезінде және толық жүзеге асқанда жергілікті халықты жұмыспен қамтамасыз етеді. Осындай ауқымды жобаның құрылысына қатысу расында да тарихи оқиға. Бұл жағынан алғанда мен өзімді бақытты санаймын.

	Қала болғаннан кейін онда қазақ халқының ою-өрнектері, сәулеттік үлгілері қамтылады. Оны жобалаушылар да ескерген. Бұл ең алдымен өзіміз үшін, мемлекет үшін жасалатын қадамдар. Өзіміздің ұлттық мұрамызды өзіміз көтеруіміз керек. Сол тұрғыдан жаңа жоба бірден бір құрал болып отыр.

	– бүгінгі таңдағы құрылыс мамандарының кәсіби шеберлігіне көңіліңіз тола ма? еңбек жолында тәлім-тәрбиесін көрген ұстаздарыңыз кімдер?

	– Әңгімеміздің басында құрылыс саласындағы аздаған олқылықтар туралы айтып кеттім. Қайтара тоқталып жатпай-ақ қояйын, дегенмен, тәжірибелі, білімді құрылысшылар әлі де бар. Алайда ҚР Құрылыс және тұрғын үй-коммуналдық шаруашылығы істері агенттігі жұмыстарын ширату керек секілді. Өйткені, біздің жас кезімізде құрылыс нысандарының бәрі Қазақ КСР Мемлекеттік құрылыс министрлігіне қарайтын, одан бөлек, алты салалық министрлік болды, атап айтсам, Қазақ КСР Монтажқұрылыс министрлігі, Ауырқұрылыс министрлігі, Өнеркәсіпматериал құрылыс министрлігі, Колхозаралық құрылыс министрлігі, Басредсовхоз құрылыс, Оңтүстікэлеватор құрылыс министрлігі бар еді. Солардың бәрін Қазақ КСР Мемлекеттік құрылыс министрлігі екі тізгін, бір шылбырмен ұстап отыратын. Яғни, жұмыстарын қадағалайтын. Біздің қазіргі агенттік сондай міндетті өз қолына алуы керек. Сонда ғана тәртіп орнайды, жұмыс жүреді. Өйткені, құрылыс – асқан жауапкершілікті қажет ететін сала. Әсіресе, аса күрделі ғимараттардың құрылысы асқан жігерді, тынымсыз еңбекті талап етеді. Тіпті, сейсмикалық қауіпті аймақтардың құрылысына үлкен жауапкершілікпен қарау керек. Кейбір құрылыстардың жүруін көргенде жүрегім ауырады. Ешқандай арматуралық нығайтусыз, тек бетонмен құйып жатқан қабырғаларды көргенде айғайлап айтамын, бірақ тыңдайтындар аз. Қытай, Ауғаныстан секілді елдерде жер сілкінісінен үйлер неліктен қирап түседі, неге халық қырылып қалады? Осындай келеңсіздіктердің, техникалық шарттарды орындамаудың кесірінен. Ал, Жапонияда болған зілзаладан үйлер шайқатылып жатса да, адам шығыны аз. Себебі, олар салған үйлердің сейсмикалық төзімділігі жоғары.

	Маған өздерінің тәлім-тәрбиелерін аямаған керемет ұстаздарым болды. Бәрінің есімдері жадымда, ұмытылмақ емес. Өйткені, олардан үйренген әрбір іс алдымнан шыққан сайын есіме аламын. Юрий Кириллович Красиков, Владимир Рафаелович Краснянский, Юрий Петрович Пчельников, Анатолий Федорович Кужель, Мұхаметжан Сейтешович Кәрібаев, Шалбай Құлмаханұлы Құлмаханов, Александр Александрович Шыжаев, Әнет Иманович Бектемісов, Николай Михаилович Макиевский, Евгений Георгиевич Ежиков-Бабаханов сынды азаматтардың аттары мәңгі есімде. Олардың бәрі керемет құрылысшылар болатын. Бірге жүріп, жұмыс істедім. Қарапайым бригадирлердің өзі тәжірибелі еді. Қазір солардың бәрі жиі еске түседі.

	– сіздіңше, өмірдің мәні неде?

	– Өмірдің мәні – халыққа әділ қызмет жасау. Өзіңнің отбасың, бала-шағаң үшін адал тірлікті атқару. Ұлдарым мен қыздарым мен үшін ұялмасын деймін. Қазақтың «жақсы әке – жаман балаға қырық жылға азық» деген сөзі бар. Сондықтан неше жыл бойы жинаған аздаған абыройымның бала-шағамның алдында аяқ асты болғанын қаламаймын. Ондай абыройды сатып ала алмайсың, біреуге сыртыңнан мақтатып жазғызып абыройлы бола алмайсың. Меніңше, өмірдің мәні Алла берген аздаған абыройдың адал болғанында. Ал, ондай абырой оңай келмейді. Ең бастысы қиын болса да адал еңбек ету. Қалғаны өз өзінен келеді. Баяғыда студенттік өмірден құрылысқа жұмысқа келгенде лай жұмысқа араласып кететінмін, одан жаман болған жоқпын. Өйткені, өзімдей жігіттер мен қыздар шыланған бетоны бар құбырды көтере алмай жатқанда қарап тұруға дәтім шыдамайтын. Солармен бірге құбырға жармасып, көмектесем. Қас қылғанда бетон толы құбыр жарылады. Бастан аяқ лай боласың. Таңертеңгісін әйелім мұнтаздай қылып кигізіп жіберген жейде, шалбар бір сәтте малмандай болып шыға келеді. Әйелім жақсы адам, ұрыспай, сөкпей, жуып-шайып, қайтадан таза киімін береді. Егер шікірейіп, киімім былғанады деп тұрсам, осындай жағдайға жетер ме едім, жетпес пе едім. – шынайы әңгімеңізге рахмет!

	«Жетісу» газеті, 02.12.2012 ж.



	Жетістіктер мен жаңа көкжиектер

	Жылдың соңғы айы – ойға алған жоспарды түгендеп, түскен табыс пен жеткен жетістікті қайта қарауды қажет ететін кезең. Осы шақта кеткен кемшілік екшеліп, алдағы күндерде болмауы тиіс қателіктер ойға алынады. Себебі, кез келген саланың жұмысы мүлде мінсіз болмайды. Әрине, өткенге қарап түзелу – адам баласына тән құбылыс.

	Алматы облысы – негізінен ауыл шаруашылығы басым аймақ. Республикада мал шаруашылығымен алдыңғы орын алатын облыстың ауыл шаруашылық саласы жіті қадағалауды қажет етері анық. Облыс әкімінің ауылшаруашылық жөніндегі орынбасары Тынышбай Досымбеков саланың білікті маманы ретінде мал шаруашылығына, егіншілікке қатысты кез келген деректі жатқа айтады. Облыс әкімінің орынбасарымен болған сұхбатта биылғы жетістік екшеліп, келер жылдың жоспарына шолу жасалды.

	– тынышбай досымбекұлы, алматы облысында аграрлық сала алдыңғы орында. Мал шаруашылығы ертеден қалыптасқан кәсіп. бұрынғы отар-отар қой, үйір-үйір жылқы, табын-табын сиырдың қазіргі күйі қандай? Мал шаруашылығының болашағы бар ма?

	– Әрине, мал шаруашылығының өсімі дәл КСРО кезіндегідей деуге келмейді. Дегенмен көрсеткіштерді бір тексеріп шықсақ, сол кездегі малдың 60 пайызына жеткеніміз белгілі болады. Бүгінгі малдың басы кімде деген сұраққа жауап іздейтін болсақ, жалпы облыстағы мал басының 85 пайызы ауылдағы тұрғындардың қорасында, қолда. Қалған мал шаруа қожалықтарында, агрокешендерде. Облыста тіркелген 63 мыңның төңірегіндегі шаруа қожалығының 51 мыңы жұмыс істеуде. Осының бәрін 19 ауданға бөліп жіберсек, шамамен әрбір ауданға 2 жарым мыңнан келеді. Нақты көрсеткіштерге қарасақ дәл ондай болмайды. Мысалы, Еңбекшіқазақ ауданында 14 мың шаруа қожалығы бар. Кейбір аудандарда 7 мың, 5 мың, 2 мың, 1 мыңның төңірегінде тіркелген. Әрине, мұны бұрынғы колхоз, совхоз кезіндегімен салыстырғанда облыстағы бар малға басшылық жасау, есебін жүргізу, санын анықтау, басқа да жұмыстарын жасау, шұғыл атқарылатын шараларды орындау аса қиын. Өйткені, 200 қойы, 20 сиыры бар бір үй немесе 4 гектар жері, 20 сиыры, 60 қойы бар адам шаруа қожалығы болып отыр. Бұлардың барлығы өндіріске қомақты үлес қосып, керемет дүние жасай қояды деу артықтау. Сондықтан мал шаруашылығының көлемін ұлғайту, мал басын көбейту мәселесі – көптен айтылып келе жатқан тақырып. Әрине, бәріне бірден қол жеткізу мүмкін емес, сол себепті, кей жерлерде мал шаруашылығы кеңінен дамып бара жатса, кей аудандарда әлі де кемшін тұстар жетерлік. Жасыратыны жоқ, бүгінгі күні ауыл шаруашылығы гүлденіп кетті дей алмаймыз. Бірақ бұрнағы жылдармен салыстырғанда көптеген алға жылжу бар. Енді қай тұрғыдан дегенге келсек, жылдың соңында облыста 3 миллион 1 жүз мыңның төңірегінде қойешкі, 870 мыңның төңірегінде ірі қара, 260-270 мыңның айналасында жылқы, 7 мыңның ар жақ бер жағында түйе, 154 мыңның төңірегінде шошқа қалады, 10 миллионнан астам құс бар. Соғымға сойғаннан, сатқаннан қалғаны. Жалпы Алматы облысы өзге аймақтармен салыстырғанда алдыңғы орында. Себебі, мал басының көп шоғырланған жер – Батыс Қазақстан, Атырау, Маңғыстау, Қызылорда, Оңтүстік Қазақстан, Жамбыл, Алматы, Шығыс Қазақстан облыстары. Ал, солтүстік өңірлерге келсек, бір ауданда 300 мың, 400 мың қой, азын-аулақ ірі қара бар. Неге? Себебі, климаттық жағдай соған мәжбүрлейді.

	Енді, ауылшаруашылық өнімдеріне тоқталатын болсақ, биылғы жылы 320 миллиард теңгенің төңірегінде өнім өндірдік. Алға қойған мақсат 304 миллиард болатын, соған қарағанда, тәубе деп отырмыз. Биылғы құрғақшылыққа қарамастан күрделі жағдайдан жақсы нәтижемен шықтық деуге болады. Республика бойынша өндірілетін ауылшаруашылық өнімінің 13-14 пайызы Алматы облысына тиесілі. Бұл облыстың даму деңгейіне лайықты көрсеткіш бола алады.

	– Мал тұқымының сапасы қандай деңгейде? себебі, қазір мал жекешенің қолында. Мал тұқымын асылдандыру бұрынғыдай жаппай жүргізілмейді. тек, мемлекеттік «сыбаға» бағдарламасымен асыл тұқымды сиыр өсіру қолға алынып отыр. осы тұрғыдан облыста мал тұқымын асылдандыру жұмыстары қалай жүргізілуде?

	– Қазір көпшілік болашағы бар сала ауыл шаруашылығы екенін жақсы ұғынды. Оны облыста құрылып жатқан қожалық, бірлестік, шаруашылықтар санынан біле аламыз. Жалпы облыста 790-ға жуық өндірістік кооператив, акционерлік қоғам секілді іріленген шаруашылықтар бар. Олардың бәрі де мемлекеттің дамуына өз әлінше үлес қосып жатыр. Солардағы бар деректер бойынша, облыстағы ірі қараның 13%-ы, жылқының 12%-ға жуығы, 46% түйе, қойдың 20%-ы асыл тұқымды саналады. Құс тұқымының 5% асылдандырылуы республикада облыстың көрсеткіші жоғары екендігін білдіреді. Бұның басты себебі, бұрынғы КСРО кезіндегі ғылыми орталықтар Алматы облысында орналасуында жатыр. Көпшілікке қолжетімді болғандықтан мал тұқымын асылдандыру дұрыс жүруде. Бір ғана Қарасай ауданында мал шаруашылығы, егін шаруашылығы сынды салаларды қамтитын бірнеше ғылыми-зерттеу институттары жұмыс істейді. Осының өзі мал тұқымын асылдандыру жұмыстарының тиімді жүруіне мүмкіндік береді.

	Елбасы Нұрсұлтан Назарбаев дамудың негізгі қозғаушы күші аграрлық салада жатқандығын баса айтып, мемлекет тарапынан «Сыбаға» бағдарламасын жүзеге асыруға арнайы тапсырма беріп отыр. Оны көпшілік жақсы біледі. Мемлекет басшысы жүктеген міндетке сай 2016 жылға дейін Қазақстан Республикасы шетелдік нарыққа 60 мың тонна ет өнімдерін шығаруы тиіс. 2020 жылға дейін экспортқа шығарылған еттің мөлшері 180 мың тоннаға жетуі керек. Осының негізінде «Сыбаға» бағдарламасы дүниеге келіп, асыл тұқымды малдың аталықтарын шетелден, өз ішіміздегі асыл тұқымды шаруашылықтардан аналықтар сатып алып жатырмыз. Қазір алынған малды жерсіндіру бойынша жұмыс барынша тиімді жүргізілуде. Ол үшін шаруа қожалықтары құрылып, бір сиырдың басына 12 мың теңге, жем-шөпке 4 мың 500 теңге беріліп отыр. Барлығы 460 миллион теңгенің көлемінде қаржы бөлінген. Әр шаруа қожалығы жеке отау құрып жұмыс істеп жатыр. Биыл 4800 бас ірі қара сатып алу жоспарланған болатын, нақты 6004 бас асылтұқымды ірі қара сатып алдық. Облыста 1 мыңның төңірегінде аталық бар, әрбір шаруа қожалығында 30 сиырға бір бұқадан келеді. Барлығы да заңды тұрғыдан тіркеліп, құлағындағы сырғасындағы деректерімен ақпараттық автоматтандырылған жүйеге кіргізілді. Бұл ең алдымен мемлекет тарапынан берілетін қаржыны шаруаның оңай алуына, мал басының санын анықтауға, ғылыми-зерттеу жұмыстарын жүргізуге септігін тигізеді. Одан бөлек, биылғы жылы жалпы қуаттылығы 2 мың бас ірі қараны бордақылауға арналған алаңдар құрылысын аяқтау жоспарланған болатын, қазіргі кезде 2 мың 1 жүз басқа арналған мал бордақылау алаңдары дайындалып, міндетті жоспар орындалып жатыр. Балқаш ауданында 5 мың бас ірі қараны бордақылауға арналған «Өтес» мал бордақылау орталығының құрылысы аяқталды. Жалпы сатып алған асыл тұқымды малдың басы 16 мыңға жетті. Былтыр 12 мың алынса, биыл 6004 бас сатып алынды. Оның сыртында жекеменшік қолдағы ет бағытындағы сиырды ұрықтандыру мәселесі жолға қойылған. Биыл 50 мың 872 ірі қара қашырылды. Оның 31435-не 1085 бас бұқа салынса, қалған 19437 бас сиыр қолдан ұрықтандырылды. Берілген ұрықтың бәрінің ата-тегі тексеріліп, арнайы азотпен сақталған. Олардың ішінде етті бағыттағы Герефорд, Санта Гертруда, Әулиекөл, Чаралье, Головей, Ангус, Лимузин деп аталатын етті бағыттағы тұқымдар бар. Бұлардың бәрі де Қазақстанға жерсіндірілген, әбден үйренген.

	Етті бағыттағы ірі қараны кеңінен тарату үшін алдымен қолдан ұрықтандыруды қолға алу керек. Себебі, шетелден асыл тұқымды бұқа әкеліп, оны сиыр табынына салу, жерсіндіру ұзақ уақытты қажет етеді. Одан туған бұзау бірден асылтұқымды болып кетпейді. Екі-үш жылдан кейін ғана таза тұқым шығуы мүмкін, болмаса ол да жоқ. Сол жағынан алғанда қолдан ұрықтандыру тиімді тәсіл саналады. Оның үстіне, шетелден әкелінетін малға қомақты қаражат керек, алатын тұқымның ата-тегі зерттеліп, анықталады. Оған да уақыт қажет. Еліміздегі сиырдың тұқымы көбіне сүтті бағытта. Көбіне халықтың қолында «Алатау» тұқымы бар. Қазақстандағы сүттің 80%-ын осы тұқым беріп тұр. Енді соны асыл тұқымды бұқамен қашыру керек. Ол үшін арнайы құтыға салынған ұрықты қолмен ұрықтандыру арқылы аналық малдың жатырына салады. Оны атқаратын ассимилятор мамандар арнайы оқытылып жатыр. Негізі мамандар Талдықорған қаласындағы «Асыл» мал тұқымын асылдандыру орталығында білім алады. Жалпы облыстағы 164 мың сиыр қолдан ұрықтандырылады. 344 қолдан ұрықтандыру бекеті, 3 дистрибьютерлік орталық жұмыс істейді. Соңғы үшеуі ұрықты шаруа қожалықтарына таратумен айналысады.

	Біздің көпшілік ағайынның арасында «асыл тұқымды малды шетелден әкеліп далаға жібере салсаң өсіп-өніп кетеді. Бұқасының тірі салмағы 1 мың 50 келі шығатын Герефорд деген тұқымды өсіру оп-оңай» деген қате түсінік бар. Шындығында олай емес. Ол үшін жатпай, тұрмай жұмыс жасау керек. Ең алдымен, өсетін ортасын, жайылымын анықтау керек. Сосын, артынан қалмай жүріп бағу, жем-шөбін салып, күтіп-баптау қажет. Яғни, жерсінетін жерін тауып, орналастыру. Екіншіден, селекциялық-тұқымдық жұмыстарды дұрыс жүргізген жөн. Ол үшін туған бұзауды уақытында бөліп алу, қашатын кезінде қай бұқаға салуды анықтау секілді ғылыми жазбалар жүргізген дұрыс. Әйтпесе, тұқымы мүлде азып кетуі әбден мүмкін. Әрине, ғылыми жұмыс болғандықтан аздаған ауытқулардың болатыны анық. Ол көбіне мал төлінен көрінеді. Мысалы, 100 сиырдан 20 бұзау дұрыс тумады делік. Олардың тұқымдық ауытқуын дәл мезгілінде анықтап, өзге бұзаулардан бөліп алу – міндетті шара. Себебі, тұқымды сұрыптау дұрыс жүргізілсе мал басы өседі. Ал, бұзылған бұзауларды бөлек бағып, семіртіп, етке өткізген жөн. Одан кейінгі тағы бір айта кететін нәрсе, біз өзімізді шетелмен оңай теңестіреміз. Мәселен, АҚШ-тың Техас штаты немесе Франциядағыдай сиырлар еркін жайылуы тиіс дегенді алға тартады кейбір ағайындар. Шетелдің малы қалың, белуардан келетін шалғынды қоршаудың ішінде емін-еркін жүреді. Біздікі жайылымға 3-4 күнге шығарылады. Шөбінің құнары аз болғандықтан аяқты мал өз бетімен жайылып кетеді. Құрғақ айларда тіпті қиын. Шаруа өз малын айлап көрмеуі мүмкін. Сосын келіп іздейді, алашапқын болып жүріп, табады. Ол кезде малдың күйі қашып, арықтап кетеді. Сол үшін жем-шөбін алдын ала дайындап, алысқа ұзамайтындай жерге жаю керек-ақ. Бізде «тұяқты мал өзі жайылады» деген теріс әдет қалыптасқан. Ол дұрыс емес. Қазақта, «қарамасаң қатын, бақпасаң мал кетеді» деген қатты да болса рас сөз бар. Қыстан көтерем болып шыққан мал көктемде ауруға тез шалдығады. Сол үшін қыс айларында жылы қорада ұстап, жем-шөбін уақытылы беру қажет. «Сиырдың жатар орны жақсы болса жарым құрсағы», – деген тәмсілге бергісіз сөз айтылады ел арасында. Рас-ақ. Асты таза, жылы қорада ұсталса сүті мол, бұзауы ширақ болады. Күтіп, баптауы келіссе жақсы нәтиже шығады. Малды өз бетімен жіберу, қадағалап қарамау, емдеу, тексеру жұмыстарын жүргізбеу құртады.

	– атамыз қазақ: «Мал өсірсең, қой өсір, табысы оның көл-көсір», – дейді. шынында да қой түлігі өсімталдығымен ерекшеленеді. осы тұрғыдан алғанда облыстағы қойдың саны қанша? кейде қойдың тұқымы азып кетті деген сөздерді естіп қаламыз.

	– Қойдың тұқымын асылдандырумен айналысатын «Жетісу» асыл тұқым» деген ассоциация құрылып жатыр. Соның негізінде облысқа «Етті меринос» деп аталатын жаңа тұқым шығарылды. Оның қошқары 120 келіге дейін, саулығы 8590 келіге дейін тартады. Аталығынан 12-15 келі жүн қырқылады. Аналықтары 6 келі жүн береді. Әр 100 саулықтан 125 қозы алуға болады. Біздің өңірге жерсіндірілген. Ересектер 40-50 келі, 4-5 айлық қозылары 18-20 келі ет береді. Бір жасар тоқтылардың тірідей салмағы 45-50 келіге дейін тартады. Қазір осы тұқымды көбейту мәселесі қарастырылып жатыр. Біздің табиғатқа бейімделген тұқым ретінде бұны 1992 жылы Кербұлақ ауданының Сарыбұлақ ауылында Төкен Хасенов деген ғалымның бастауымен қолға алынған болатын. Кейіннен «Алматы» асыл тұқымды совхозында Карамчук, Бақтыбай ауылындағы «Ескелді» шаруа қожалығында Серік Сариев өсірді. Облысымыздағы етті мериностың саны қазір 30 мыңға жетіп отыр. Бұған шетелдіктер қызығып, бізден деректерін сұрап алды. Сапасы 60-64-ші сапаға бағаланатын немесе 20-22 микронға тең жүні ақ болып келеді. Бұдан бөлек, еділбай, дегерес тұқымдары өсіріледі. Қазір осының бәрі ретке келтіріліп, қажетті жұмыстары жүріп жатыр. Ендігі міндет, облыстағы шаруа қожалықтарының бәрін «Жетісу» асыл тұқым» ассоциациясына біріктіру керек. Ассоциация құрамындағы ғалымдар әр шаруашылыққа жеке-жеке зерттеу жұмыстарын жүргізіп, қой тұқымын қолдан ұрықтандыру арқылы асылдандыруға ықпал етеді. Яғни, таза ғылыми зерттеу жұмыстары арқылы қолда бар қойдың тұқымын әбден тексеріп, тиімділігін, өсімталдығын, ауытқуын анықтауға мүмкіндік береді. Сол арқылы кеткен кемшілікті анықтап, қажетті деңгейге қол жеткізу аламыз. Ол үшін ұрық алынатын асыл тұқымды қошқар отар бөлек бағылады. Сөйтіп, 4-5 жылдың ішінде аймақтағы қойдың тұқымын қайта жаңғыртуға мүмкіндік аламыз. Қазіргі күні облыс орталығының іргесіндегі Көксу ауданында 200 мың қой бар. Соның семізін іріктеп, саудаға лайықтысын алсаң бар-жоғы 5 мың қой әрең шығады. Оның өзі әртүрлі, бірі ақ, бірі қара, бірі соқыр, бірінің мүйізі сынған, біреуінің құйрығы бар. Ондайды көрген сатып алушы теріс айналып кетеді. Неге? Себебі, тұқым әртүрлі. Егер бәрі бір тұқымды, сайдың тасындай ірі-ірі болса кез-келген адам үйірімен алуға қуана-қуана келіседі. Сондықтан қазіргі нарықтың басты талабы – тауардың біркелкілігі. Одан кейін бәсекеге қабілетті болуы шарт. Одан кейін, дүниежүзілік стандартқа сәйкес келуі керек. Сонда ғана Қазақстандық қойды шет мемлекеттерге саудалай аламыз. Сондықтан, қой өсіретін шаруашылықтарды ірілендіру жұмыстары басты міндетке айналып отыр. Онда облыстағы қойдың бәрі компьютерлік деректер базасына тіркеледі. Соның ішіндегі жарамдысын қадағалауды, қажетті мерзімінде емдеуді, тұқымындағы өзгерістер мен ауытқуларды зерттеуді, жайлаудағы күйі мен қыстаудағы жағдайын саралауды, қырқымға көмектесуді, қойды көтерме бағамен алатын сатуды, тіпті, сойып, ет комбинатына жеткізуді ассоциация жүргізуі тиіс. Сонда ғана қой шаруашылығы бір жүйеге түсіп, алға жылжитыны анық. Әзірше, 500-600 қойын өзі бағып, өзі қарайтын әрбір шаруа өз білгенімен күн көріп жатыр. Оның қойын бағып беруге ешкім жалданбайды. Себебі, қой өлсе немесе жоғалса жалақыдан өндіріп алады. Сөйтіп, қойды әркім өз бағады. Шаруа қожалығының жетекшісі қой баға ма, семіз ісектерін саудаға шығара ма?! Ақыры, шаршайды. Малға дұрыстап қарамау осыдан шығады. Тіпті, отардың саулығы өзінің қошқарынан қашады. Сөйтіп, жекеменшіктегі қой тұқымы азып барады деген дабыл көтеріледі. Алайда, құр байбаламнан ештеңе өнбейді. Сол үшін ассоциация бар жауапкершілікті өз мойнына алып, шаруа қожалықтарының құқын қорғауы тиіс. Онда да мемлекет тарапынан берілетін жәрдемақы, субсидия секілді қаржылардың бәрі ассоциация келісімі арқылы таратылғаны жөн. Сол кезде тәртіп орнайды. Оның үстіне, ассоциацияға қажетті қаражат мүшелікке кірген шаруа қожалығына берілетін субсидиядан, қойдың жүнінен түсетін табыстың белгілі бір мөлшерінен алынады. Яғни, қажетті жұмыстардың бәрін атқарған ұйым өз қызметіне өтемақы талап ете алады. Оның бәрі арнайы келісіммен жасалады. Сонда мемлекеттің қаржысы тиімді жұмсалады. Сөйтіп, қоғамның ашықтығына қол жеткіземіз. Ал, ассоциацияның экономикалық әлеуеті өскен кезде мемлекет тарапынан берілетін қаржы тоқталуы да мүмкін. Себебі, судың да сұрауы бар. Әр малшыға берілетін қайтарымсыз субсидияның жақсылығын мемлекет те көруі тиіс. Міне, осындай жоспар бар. Бұл ең алдымен мал шаруашылығын реттеуге бағытталады. Келер қаңтар айынан «Жетісу» асыл тұқым» ассоциацияның құжаттық жұмыстарын реттеуге кірісеміз. Қазірдің өзінде селекциялық жұмыстар жүріп жатыр. Қазақтың биязы жүнді қойын австриялық меринос қошқарлармен қашырдық. Қазірдің өзінде облыс аумағында өсіріле бастаған «Етті меринос» тұқымы немістің «дойче меринофлейчав» деген қошқарымен будандастыру арқылы алынды. Осының өзі үлкен жетістік. Былтыр Ресейдің Ставрополь өлкесінен 200 қошқар әкелдік. Осы бағытқа қаржы салу ойдағыдай жүріп жатыр. Жақында ғана облыс әкімі Аңсар Мұсаханов 98 миллион теңгені қой тұқымын асылдандыруға жұмсауға рұқсат берді. Ол қаржы қолдан ұрықтандыруға жұмсалады. Ал, ірі қара тұқымын ұрықтандыруға биыл облыс бюджетінен 213 миллион теңге бөлініп отыр. Былтыр бөлінген 100 миллион қолдан ұрықтандыруға берілген болатын. Онда да былтыр әр ірі қараға 1000 теңгеден төленсе, биыл 1500 теңгеден берілді.

	Осындай жұмыстарға әлі үрке қарайтындар баршылық. Оларға түсіндіру жұмыстарында кемшіліктер бар екені рас. Әрине, дұрыс ұғып, сиырлар қолдан ұрықтандыруға әкелетіндер де бар. Олар бір сиырмен күніне 40 литр сүт сауып, күн көріп отырғандар. Ал, теріс тартып, «оның не керегі бар» деп кергитіндер көбіне өзіміздің қаракөздер. Мысалы, Көксу ауданындағы Теректі ауылында тұратын түрік, күрд ағайындар сиырын ұрықтандыруға өзі әкеліп жатады. Себебі, малдың тұқымы ерекше болса, сүт мол шығатынын жақсы біледі. Шалғай ауылдағы кейбір ағайындар: «осиминаторыңның керегі жоқ, бұқа өз жұмысын жасайды», – деп шіренеді. Солардың қолындағы сиырдың тұқымы әбден азып-тозғаны белгілі. Себебі, бар болса 3-4 литр ғана беретін ондай ірі қараның сүйегі майдаланып кеткенін көріп жүрміз. Бес жасар сиыр тана секілді көзге қораш көрінеді. Осыдан келіп, малдың тұқымы азып кетеді. Ал, мемлекет тегін ұрықтандырып, оның үстіне мал дәрігерін жеткізіп беріп тұрса да ауылдағы ағайын әлі бей-жай отыр. Әрине, әлі де түсіндіру жұмыстары керек. Дұрыс жеткізсек, халық өзі-ақ қолдайды.

	– «Жылқы ердің қанаты», «Жылқы еті жемесең түсіңе кіреді, жесең тісіңе кіреді», – деп жатамыз. осыдан біраз бұрын Үкіметтің селекторлық отырысында жылқы түлігін көбейту мәселесі көтерілді. облыста қанша қылқұйрық бар, оның қаншасы жекеменшікте?

	– Біз көп жағдайда жылқы етін соғымға, тойға, асқа союға пайдаланамыз. Көбінесе саудалай алмайсың. Себебі, екі күннен кейін қарайып шыға келеді. Әрине, қазақ үшін жылқы еті қадірлі, жеңсік ас. Соғымға сойсақ мерседес мінгендей боламыз.

	Жалпы жылқы етінің керемет қасиеттері бар. Ең бастысы құрамында холестериннің аз болуы. Оның үстіне, жылқы бруцеллезбен ауырмайды. Сондықтан етін қорықпай жеуге, саумалын шикідей ішуге болады. Емдікке ішілетін қымызы тіптен керемет. Адам ағзасына қажетті амин қышқылдарының 26 түрі осы қымыздан табылады. Лизин, трептонен, метонин, аланин деген қышқылдар жылқы етінде мол. Осының бәрі емдік дәрумен ретінде адам ағзасына керек. Қазақта, «қойдың етін жесең, ертеңгісін кешке дейін, сиыр еті таң атқанша, жылқы еті төсекке жатқанша қорытылады» деген сөз бар. Осыған қарап, жылқы етінің қадірлі, сіңімді екендігін білеміз. Баяғының жылқышылары қарны ашқанда білектей қазыны екі асап, торсығындағы айран-шалабынан ұрттап алғанда ешқандай суықты елемей, аузынан жалын атып жүретін болған. Біз қазір соның бәрін ұмыттық. Құдайға шүкір, бүгінгі күні жылқы өсіру, қымыз ашыту, қазы-қарта, жал-жая дайындау ісі дұрыс жүріп келеді. Бұрынғыдай мыңғырған жылқы қазір жоқ. Бүкіл республика бойынша 2 жарым миллионның төңірегінде жылқы болса, соның 10 пайызы біздің облысқа тиесілі. Бүгінгі күні 240-248 мыңға жуық жылқы соғымға сойғаннан, сатқаннан қалады.

	Әрине, жылқының басын өсіру, етін экспортқа шығару ісі уақыт өте келе реттелетін шаруа. Дегенмен, аттың жалында, түйенің қомында өскен қазақ баласы үшін жылқы қашанда қастерлі жануар болып қалады. Соңғы кезде, қазақ жылқысының тұқымы қараусыз, ұмыт қалып барады. Себебі, ипподромдар мен жеке шаруашылықтар көбіне шетелдің ахалтеке, ағылшын тұқымды жүйрік жылқыларын көптеп әкелетін болды. Сөйтіп, жергілікті жабы, қостанай, мұғалжар секілді тұқымдарға көңіл бөлінбей келеді. Бірақ біздің жергілікті ауарайына, географиялық жағдайларға тек қазақ жылқысы ғана шыдайды. Ал, бойы сорайған, тырна сирақ жүйріктер жазық далада жүре алмайды. Жұп-жуан, еңселі, сауырлы, жаялы келетін қазақы жылқы алысқа жортуға шыдамды, ұзақ жүріске төзімді, белді келеді. Ипподромның қопсытылған жұмсақ топырағында алдына қара салмайтын жүйріктер құмды, шөлді, қиыршық тасты, ойлы-қырлы, сортаңды, батпақты жерлерде ұзақ-сонар шабыс тілейтін қазақы арғымақтарға ілесе алмайды. Сосын болдырған кезде артқы аяғы алдыңғы аяғынан озып, тірсегін қиып түседі. Спорттық көріністерге, қысқа қашықтыққа салт мінгенге әдемі, сұлу көрінеді. Дегенмен, сол жылқыларды жергілікті қазанаттармен будандастырып, асыл тұқымды жылқы алу ісі жүргізілсе құба-құп болар еді.

	– алматы облысында құс шаруашылықтары көптеп саналады. «алматықұс» Жшс өндірген жұмыртқалар ел нарқында жоғарғы сұранысқа ие. осы тұрғыдан алғанда құс өсіру ісі қалай жүруде?

	– Күллі республика бойынша 293-300 мың тоннаның төңірегінде құс еті өндіріледі. Соның 70 мың тоннасы Алматы облысына тиесілі. «Қазросбройлер» атты шаруашылық 27-30 мың тонна құс етін беріп тұр. Қазір 12 мың тонна құс етін өндіретін «Сарыбұлақ» құс фабрикасы салынып жатыр. 900 миллионға жуық жұмыртқа өндіреміз. Бұл көрсеткіш Алматы қаласы мен облысты, Астана қаласының тұрғындарын қамтамасыз етуге жетеді.

	660 мың тоннаға жуық сүт өндіріледі. Бұл бүгінгі күн үшін жаман көрсеткіш емес. Бірақ өңделген сүт өнімдерінің мөлшері 40%-дан аспай тұр. Дегенмен бұл Алматы қаласын қамтамасыз етуге толық жетеді. Әрине, «Алматы қаласын қамтамасыз етуде облыстың ауыл шаруашылық өнімдері әлі жеткіліксіз, өндірілген бәленбай ет қайда?» деген пікірлер айтылып қалады. Көп жағдайда есепте жоқ дүниелер бар. Неге десеңіз, біздің елдің жертөлесінде тұрған дүниесін есептей алмаймыз. Олар базарларға апарып сатады. Бірақ есепке кірмейді. Сосын, бір-екі сиыр сауатын отбасы сүтін саудалайтыны да есепке алынбайды. Біз тек зауыттан шыққан сүт өнімдерін немесе сауда орталықтарына түскендерін ғана есептеп отырмыз. Сондықтан қолдан сатылған сүт пен ірімшіктің, айран мен құрттың санын ешкім білмейді. Оның үстіне Алматы қаласының төңірегіндегі үйлердің көбінде мал бордақылау орындары бар. Әрқайсысы, 10 бастан 100 басқа дейін семіртіп, базарға шығарады. Оның есебі толық емес. Әйтпесе, Алматы қаласын қажетті азық-түлікпен, етпен, сүтпен, көкөніспен, жеміс-жидекпен қамтамасыз етіп отырған облыс шаруашылықтары. Жақында ғана саяжайлар туралы үлкен жиын өтті. Сонда ауыл шаруашылық өнімдерінің 8,9%-ын саяжайлар өндіретіні айтылды. 10 мың гектардан астам егістік жер саяжай шаруашылықтарына қарайды. Көкөніс, жеміс-жидек өсіретін солардың бәрінде 147 мың халық тұрады.

	– биылғыдай құрғақшылық орын алған жылы астық қалай шықты?

	– Құдайға тәубе, биылғы жылы 1 миллион 62 мың тонна астық өндірілді. Әр гектарға шаққанда 23,5 мыңнан айналды. Бұл республикадағы гектар берекелігіне шаққанда алдыңғы орында екендігімізді көрсетеді. Арпа-бидай 18 центнерден, жүгері 56 центнерден, күріш 41,7 центнерден айналып отыр. 59 мың тонна күріш алдық. 365 мың тоннаның төңірегінде жүгері шықты. 641 мың тоннаға тең арпа-бидай орылды. Осының бәрін қосқанда, сосын, біренсаран, тары, сұлы, мақсары, секілді дақылдарды қосқан кезде 1 миллион 62 мың тонна дәнді дақыл жиналды. Бұл биылғы жағдайда жаман көрсеткіш емес. Көктемнің күн құрғақ, күн салқын, түн суық болуына, алғашқы жаңбырдың 30 сәуірде жауғанына қарамастан осындай түсім алдық. Одан кейін ағыл-тегіл жауын мамырдың 19 күні төкті, сөйтіп, бірте-бірте түскен жаңбырдың арқасында егістік көтерілді. Әйтпегенде, әр гектардан 22-23 центнерден астық алатын жағдай бар еді. Оның үстіне, қазіргі күні тамшылатып суғару көлемін 3 мың гектардан асырдық. Ол да жаман емес. Бау-бақша 585 гектар жерге қосымша егілді. Апорт алма бағының көлемі 1 мың 130 гектардан асты. Бұрын 1039 гектар болатын. Биылғы жылы 62 мың тоннаның төңірегінде жеміс-жидек жинап отырмыз. Қазір 102 мың тонна жеміс-жидекті, картоп-пиязды, қырыққабатты қоймаларға салып тастадық. Соңғы 2-3 жылдың ішінде 40 мың тонналық жаңа қоймалар салынған болатын. Олардың ішіне компьютермен реттелетін жылыту құрылғылары, ауа жолдары орнатылған.

	Ендігі басты міндет, майлы дақылдардың көлемін ұлғайту мәселесі алдымызда кезек күтіп тұр. Майбұршақ биыл 75 мың гектарға салынды. Былтырғыдан 11 мың гектарға артық. Соның арқасында 30 мың тонна майбұршақты артық алып отырмыз. Бұрынырақ артықтау салынатын мақсарының көлемін азайтып, оның орнына майбұршақты ұлғайттық. Бүгінгі күні облыста үш зауыт жұмыс істеп тұр. 24 мың тонналық зауыт жақында Сарқанд ауданында ашылды. Көксу ауданындағы 12 тонналық «Экстра» зауыты қойма көлемін 24 мың тоннаға ұлғайтып жатыр. Одан кейінгі 75 мың тонналық зауыт Сарыбұлақта жұмыс істеп тұр. Осының бәрін қосқанда 130140 мың тоннаны өзіміз өңдейтіндей жағдайымыз бар. Биыл сояның әр келісін зауыт 80 теңгеден сатып алды. Бұл өте жақсы баға. Былтырғы жылы шаруалар келісіне 50 теңгеден ұстаған болатын.

	Алматы облысы үшін ең қиыны қант қызылшасы болып тұр. Жыл он екі ай бойы басымызды ауыртатын қант қызылшасы. Өйткені, техникасы ескірген, өңдейтін зауыттардың халі мүшкіл. Себебі, қаржысы жоқ. Содан келіп, екі ортада дау-дамай басталады. Шаруа қожалықтары екпейміз десе, зауыт басшылығы арзан алғысы келеді. Сосын, әңгімеге Ауылшаруашылық министрлігі араласады. Ақыры тартыс тыншығандай болады. Қысқасы, қазақша айтқанда қант қызылшасын өсіру тұралап тұр. Осы мәселені дұрыс жолға қоюымыз керек. Өйткені, күллі республикаға 450-500 мың тонна қант керек, оның 12-13 мың тоннасы Алматы облысы өндіріп жатыр. Облыс бойынша бес зауыт бар, оның үшеуі толық жұмыс істеп тұр. Ақсу мен Алакөлдегі екі зауыт жұмыс істемейді. Ескелді ауданы мен Боралдайдағы зауыт қамыстан қант өндірсе, жалғыз Көксу ауданындағы зауыт қант қызылшасын қабылдайды. Бірақ зауыттардың жағдайы керемет дей алмаймыз. Өйткені, кедендік одақ арқылы келіп жатқан Ресей, Белорус қанттары бізде өндірілетін өнімнен әлдеқайда арзан. Сондықтан олардың біздің нарықты жаулап алатын мүмкіндігі зор. Ондайды болдырмау үшін субсидиямен жұмыс жасап, тәртіпке келтірсек дұрысталатын шығар деген ойдамыз.

	Жалпы ауылшаруашылық саласын қаржыландыру мемлекет тарапынан оңды атқарылып жатыр. Біздің облыстың ауылшаруашылығын демеу үшін республикадан 15 миллиард теңгенің төңірегінде қаржы бөлінген, оның ішінде, 10 миллиардтан астамын субсидия ретінде шаруа қожалықтары мен бірлестіктерге таратып бердік. Сонымен бірге, маусым кезінде жанаржағармайды 8-12 теңгеге дейін арзандатып беруді жүзеге асырдық. Енді бір түйткілді нәрсе егістік жерлерді тыңайтқышпен қамтамасыз ету мәселесі болып тұр. Былтыр 26 мың тонна алып едік, биыл 31 мың тонна келді. Соның өзі жетіспей жатыр. Бұған диқандар үйрене бастады. Яғни, егістік жерлерді минеральды тыңайтқыштармен байытуды дұрыс түсініп отыр. Одан бөлек, жалпы облыста бос жатқан 381 мың гектар анықталған болатын. Соның 220 мың гектары мемлекет меншігіне қайтарылды. Ендігі жұмыс, егістік жерлер мен шабындықтарды картограммаға түсіру. Сол арқылы қай жерге фосфор жетпейтіні, қай жерге бор, калий қажеттігі анықталады.

	Шүкір дейік, қазір өңір тұрғындары да қолы қимылдағанның аузы қимылдайтынын жақсы түсінді. Сол себепті, ел-жұрт болып өздері үшін тынбай еңбектеніп жатыр. Алматы облысының әкімдігі шаруасын дөңгелентіп әкетемін деген адамдарға қолдау көрсетіп, талай жақсы бастамаға мұрындық болып келеді. Ең бастысы – халықтың ризашылығы.



	Талдықорған – кемел келешек кепілі

	Қазақтың басын тарихи ірі оқиғалар тоғыстырып, «Бір жеңнен қол, бір жағадан бас шығарған» дәуірлер өткені анық. Сондай кезеңнің бірі кең байтақ қазақ даласына жоңғарлар жасаған шапқыншылық. Қазіргі Алматы облысының орталығы аттың жалы, түйенің қомында күн кешкен ауыр күндерде халыққа пана, батырға қалқан болған шаһар. Кейінірек Тезек төренің тұсында Талдықорған қаласы аймақтағы ірі сауда һәм мәдени орталық қызметін атқарғаны да тарихтан белгілі. Кеңестер одағы кезінде аймақтың әлеуметтік-экономикалық мәселелерін шешуге түрткі болған жер. Бабадан қалған асыл қасиетті жер туралы мұрағат деректері осылай сөйлейді. Жетісу өңірінің орталығы Талдықорған қаласы бүгінгі күні жұрттың назарында, елдің есінде. Осы орайда қала әкімі Ермек Амантайұлы Алпысовпен қаланың өткені мен бүгіні жайлы аз-кем сұхбаттасудың реті келген.

	– ермек амантайұлы, әңгімемізді талдықорған қаласының тарихынан бастасақ. соңғы кездері орыс тілді басылымдар «бұл жерге казактар келгенге дейін қала болмаған», – деген деректі жиі айтып жүр. осыған қала әкімі ретінде не деуге болады? Жалпы тарих сізді қызықтыра ма?!

	– Талдықорған қаласының тарихын қала әкімінің білмеуі әрине, ұят болар еді. Бұл тіпті, қаланың әрбір тұрғыны үшін де өте өзекті тақырып. Қаланың тарихын бар-жоғы 150 жылмен байланыстырып қоюға мен де келісе алмаймын. Сондықтан да осыған қатысты көптеген жұмыстар атқарылды. Мысалы, «казактар» туралы дерек бізге жақсы таныс. Талдықорған қаласының тарихына қатысты мұндай деректер кейбір газеттердің бетінде былтырғы жылы жарық көрген. Сол себепті, шаһар әкімдігі мақала авторына және оқырмандарға тарихта, мұрағатта дәлелі сақталған материалдар негізінде қалалық «Талдықорған» газеті арқылы бірнеше мақалалар топтамасын ұсынды.

	Атап айтсақ, І.Жансүгіров атындағы Жетісу мемлекеттік университетінің тарих кафедрасы ұстаздарының, осы қалада туып, көп жыл еңбек еткен зиялы ақсақалдардың, зерттеуші-ғалымдардың мақалалары жарияланды, сұхбаттары жарық көрді. Бір ғана зерттеуші-журналист Гүлайым Түстікбайдың осы тақырыпты қаузаған бірнеше мақаласы жарияланды. Сондай-ақ, жыл сайын күз айында өткізілетін қала күні мерекесінде орталық алаңда «Талдықорған кеше және бүгін» атты тарихи жазбалар мен суреттерден құралған фотокөрме ұйымдастырылып тұрады. Мұның барлығы да Талдықорған қаласының қашан, қалай құрылғандығы туралы нақты мәлімет беруге өзіндік үлес қосуда деп сенеміз.

	Сонымен қатар, биылғы жылдың 6 қазанында өтетін қала күні мерекесіне орай, қала әкімдігі мен облыстық, қалалық ардагерлер кеңесі мүшелерінің қолдауымен Талдықорған қаласының тарихы туралы алғашқы жеке кітап жарық көрмек. Қазіргі уақытта кітап толық құрастырып бітті, қосымша ұсыныстар жинақтаудамыз.

	Бұл өткен жайлы әңгіме, енді, қаламыздың келешегіне тоқталсақ, бір ауыз сөзбен «Талдықорған – кемел келешектің кепілі», – дер едім.

	– Қазақстанның басты байлығы адам екендігі атазаңда анық жазылған. Қазіргі күні талдықорған қаласында жан саны қаншаға жетті? еліміздің демографиясына қосар үлесі қандай?

	– Биылғы статистикалық мәліметтерге қарағанда Талдықорған қаласында 154,8 мың адам тіркелген. Бұл көрсеткіш 2009 жылы 143400, 2010 жылы 151160, 2011 жылы 153553 адамға тең болған. Осыған қарап, қалалықтардың саны жыл өткен сайын артып келе жатқанын байқауға болады. Оның ішінде қазақтардың үлесі 65% құрап отыр.





Ал демографиялық көрсеткіштерге келетін болсақ, 2009 жылы қалада 3163 нәресте, 2010 жылы 3636, 2011 жылы 3631 және 2012 жылдың I тоқсанының өзінде 1136 нәресте дүниеге келген. Сараптамалық талдауға салсақ, облысымыздың аудан, қалаларының ішінде демографиялық көрсеткіштер бойынша облыс орталығы – Талдықорған қаласы 5 орында тұр. Осындай жетістік көңіл қуантады. Қазақ халқында «бір қозы туса бір жусан артық шығады», – деген сөз бар. Яғни, әр баланың өз несібесі бірге келеді.

	– Мемлекет Қазақстанның әрбір азаматын қараусыз қалдырмайтыны анық. соңғы кездері халықтың әлеуметтік мәселесін шешуге мұрындық болатын көптеген бағдарламалар қабылданып, жан-жақты жұмыс істеліп жатыр. индустрияландыру саласы өңірдің экономикалық жетістігіне қолдау болса, қол жетімді баспана тұрғындарды үймен қамтамасыз етуге мүмкіндік береді. Қалада тағы қандай бағдарламалар жұмыс істейді?

	– Қазіргі таңда, «Қолжетімді баспана-2020» бағдарлама аясында «Қаратал» шағын ауданында 40 пәтерлі жалдық тұрғын үй мен 50 пәтерлі коммуналдық тұрғын үйдің құрылысы басталды. Сонымен қатар Оңтүстік-Батыс тұрғын ауданында «ТұрғынүйҚұрылысЖинақБанкі» АҚ-ның салымшыларына арналған 50 және 60 пәтерлі несиелік тұрғын үйдің құрылысы жүріп жатыр.

	Сондай-ақ, қаланың шағын аудандарында көпқабатты үйлердің құрылысы бойынша жобалық жұмыстар атқарылуда. Мұндай қарқынмен халықты баспанамен қамтамасыз ету 2020 жылдарға дейін толық іске асырылмақ. Бағдарламаның аяқталу мерзіміне дейін қалада дамыған инженерлік-коммуникациялық инфрақұрылым және әлеуметтік нысандар – мектеп, балабақша және денсаулық сақтау мекемелерімен қамтылған 6415 пәтерлі 300,0 мың шаршы метр тұрғын үй құрылысының салынуы жоспарланған.

	2012 жылы «Жұмыспен қамту–2020» бағдарламасына қатысуға ниет білдірген 273 азаматтың өтініштері қабылданып, бағдарламаның бірінші бағыты бойынша өз бетінше жұмыспен айналысушылар, жұмыссыздар және табысы аз адамдардың ішінен 140 адамды оқуға жіберу жоспарланған. Оның ішінде, қайта даярлауға 75 адам, біліктілігін арттыруға 5 адам Талдықорған қаласының №1, 3, 19 және Талғар ауданының №4 кәсіптік лицейлеріне электромонтер, слесарьсантехник, сырлаушы-сылақшы, шаштараз, тігінші, газэлектрмен дәнекерлеуші, тырнақ жасау шебері және тағы басқа мамандықтар бойынша оқуға жіберілді.

	Оқуын аяқтаған 5 адам жұмысқа орналасты.

	Осы мақсатқа 2012 жылы жалақыны ішінара субсидиялау шарттары арқылы 35 адамды әлеуметтік жұмыс орындарына жіберу жоспарланып отыр. Дәл осы бағытта 2012 жылдың 22 маусымына 16 кәсіпорынмен келісім шарт жасалып, 39 адам әлеуметтік жұмыс орындарына жіберілді. Оның ішінде 17 адам 2011 жылдан биылға ауысты.

	Сонымен қатар, орталыққа жүгінген жұмыс берушілердің өтінішіне сай, уақытша бос орындарға орналастыру үшін 298 адаммен хабарласып, кеңес берілді. Қаладағы сапар желісінде жолаушылардың ағымын зерттеу үшін «Жолаушылар тасымалдау орталық басқармасы» ЖШС-ы 23 адамға, «Көркем Талдықорған» МКК-і 33 адамға жолдама берсе, «Асми» бала-бақшасындағы тәрбиеші-көмекшісінің бос орнына бір адам жұмысқа орналасты. Сондай-ақ, көкөніс сұрыптау жұмыстарын істеуге 5 адам уақытша тіркелді. Олар онда тұрақты қалуы да мүмкін. Бұдан бөлек, 2012 жылы «Жұмыспен қамту-2020» бағдарламасы бойынша жастар тәжірибесіне 137 адам жоспарланып, 22 маусымда әр оқу орнын бітірген 155 жұмыссыз жас маман жіберілді.

	Өз бетінше жұмыспен айналысушылар, жұмыссыздар және табысы аз адамдардың қатарынан екінші бағытқа қатысуға ниет білдіргендердің тізімі құрылды және өз ісін ашуға кеңес беру жұмыстары жүргізіліп, бағдарламаға 44 адамның өтініші қабылданды. 13 адам кәсіпкерлік негізін үйрену бойынша Алматы қаласындағы «Мемлекеттік бизнес колледжінде» оқып келді, 15 адамға шағын несие беру көзделіп отыр.

	Қазақстан Республикасының үдемелі индустриялық-инновациялық дамуының мемлекеттік бағдарламасы бойынша Оңтүстік өнеркәсіп аймағында орналасқан кәсіпкерлікті дамытуға қолдау көрсету үшін бөлінген 528,5 миллион теңге жалпы ұзындығы 9,71 шақырымдық су құбырына, 7,83 шақырымдық кәріздік жүйеге, 10,6 шақырымдық электрмен қамтуға жұмсалып, жарамсыз жүйелер қалпына келтірілді. Одан бөлек, жалпы құны 779,2 миллион теңгеге теміржол құрылысы жүргізілуде, биылғы маусымының 1-не дейін 271,2 млн. теңгенің жұмыстары орындалды.

	Қалада «Талдықорған» Индустриалды аймағын орналастыру үшін 653,54 гектар жалпы алаң аумағы анықталды. Бұл жоба Талдықорған қалалық мәслихатының шешіміне сәйкес мақұлданып, Талдықорған қаласы әкімдігінің қаулысымен оның шекарасы бекітілді. Қазір инженерлік-коммуникациялық инфрақұрылымды жеткізу бойынша жұмыстар жүргізілуде. «Талдықорған» Индустриялды аймағының инженерлік-коммуникациялық инфрақұрылымын дамыту үш кезең бойынша жүзеге асырылмақшы. Оның бірінші кезеңінде 290,45 гектар (ТЭН әзірленген аумақты қоса алғанда), екінші кезеңде 263,09 гектар, үшінші кезеңде 100,0 гектар (ТЭЦ салуға арналған аумақ) аумақты қамту жоспарланған.

	Алматы облысының Аймақты индустрияландыру картасына қала бойынша екі жоба енгізілген. Оның біріншісі «Қайнар АКБ» ЖШС. Бұл Қазақстан аумағында бұрын шығарылмаған, индустриалды (станционарлы, жүк) қорғасын-сілтілі аккумуляторлық батареялардың өндірісін игеруге бағытталған. Құны 570,0 миллион теңгеге тең өндірісте 80 жаңа жұмыс орны ашылды. Іске қосылған жобада қазір қуатты өндіріске шығу бойынша жұмыстар жүргізілуде. Биылғы жылы 10,0 мың дана көлемде индустриялды АКБ жеткізу бойынша «Қазақстан теміржолы» Ұлттық компаниясымен келісім-шарт жасалған болатын, соған сай қазір тапсырыс берушіге 780 АКБ жеткізілді. Белгіленген өндірістік қуат тапсырыстармен 100%-ға қамтамасыз етілген.

	Екінші, «JLC Сүт» ЖШС. Бұл бұрынғы сүт зауыты негізінде іске қосылған, жылдық қуаты 21,8 мың тонна сүт өнімдерін өндіретін заманауи сүт зауыты. Оның жалпы құны осы жылғы есеп бойынша 808,9 миллион теңгені құрайды. Қазір бұл жоба да жүзеге асырылуда. Биылғы жылдың бірінші маусымына дейін жоспарланған қаржының 628,9 миллион теңгесі игерілді. Яғни, жоспарланған соманың 77,7% жұмсалды. Зауыттың құрылысы 63 адамды жұмыспен қамтамасыз етсе, зауыт іске қосылғанда 90 адамдық жаңа жұмыс орындары ашылады. Нысанды іске қосу мерзімі биылғы қазан айында болмақ. Сүт қабылдаудың, қайта өңдеудің заманауи желісіне шетелдік құрал-жабдықтар орнатылған, қосымша бөлмелерде құрылыс-монтаж жұмыстары жүргізілуде.

	Сонымен қатар, облыстың энергетика және коммуналдық шаруашылық басқармасы «Бизнестің жол картасы-2020» бағдарламасы аясында 10 кВ кабель желісін салу бойынша 11,2 млн. теңгенің тендерін қайта жариялады. Яғни, жаңа кабель желісін жүргізу жұмысы қайта жүргізіледі.

	Бұдан бөлек, 2011-2015 жылдарға арналған Талдықорған қаласының аумағын дамыту бағдарламасы жұмыс істеуде. Қалалық мәслихаттың шешімімен бекітіліп, 2011 жылы әкім қаулысымен мақұлданған бағдарлама заңдылық актілермен, облыс аумақтарын дамыту Бағдарламасы негізінде, Қазақстан Республикасы Үкіметінің 2004 жылғы 16 қарашадағы №1206 қаулысына сай жасалды. 2015 жылға дейін қала дамуының Бас жоспары есепке алынып, әзірленген бағдарламада 5 негізгі бағыт қарастырылған. Ол – қала экономикасының дамуы; Әлеуметтік сала мен адам әлеуетінің дамуы; Инфрақұрылымдық кешеннің дамуы; Өңірлік (кеңістіктік) құрылымды дамыту; Мемлекеттік жергілікті басқару мен өзін-өзі басқару жүйесін дамыту.

	Талдықорған қаласының аумағын дамыту бағдарламасының мониторингі екі бағытта – шараларды орындау және мақсаттарға жету бойынша жүргізіледі. Бағдарламаның мониторингі жылына екі рет, яғни, бірінші жарты жылдық және жылдық қорытындысы бойынша жүргізіліп, облыстың экономика және бюджеттік жоспарлау басқармасына ұсынылады.

	«Өңірлерді дамыту» бағдарламасы ҚР Үкіметінің 2011 жылғы 26 шілдедегі №862 Қаулысымен бекітілді. Экономика және бюджеттік жоспарлау басқармасына «Қазақстан өңірлерін экономикалық дамыту және бәсекеге қабілеттілігін арттыруды қолдау» екінші бағыты «Жергілікті өзін-өзі басқаруды қаржылай қолдау» төртінші басымдылыққа сәйкес Алматы облысының жобалар тізбесіне енгізу үшін Талдықорған қаласының даму әлеуеті жоғары және орта ауылдық елді мекендерде рұқсат берілмеген жерлердегі күл-қоқыстарды жою жөнінде ұсыныстар Еркін, Өтенай және Еңбек ауылдарының әкімшіліктеріне жолданды. Қазіргі кезде Өңірлерді дамыту бағдарламасына енгізу үшін Өтенай және Еркін селолық округ әкімдерімен аталған тізбеге қосымша ұсыныстарды қайта қарау бойынша мынадай екі бағытта жұмыстар жүргізілуде. Оның біріншісі, Экономикалық даму орталықтарын қалыптастыру және қолдау. Екіншісі, Қазақстанның бәсекеге қабілеттілігін арттыру және экономикалық дамуына жәрдемдесу.

	Ауыз сумен қамтамасыз етуді дамыту 2011-2020 жылдарға бекітілген «Ақ бұлақ» бағдарламасымен іске асырылуда.

	2011 жылы сумен қамтамасыз ету жүйесінің құрылысын салу және қайта жаңғыртуға барлығы 588 млн. теңге, оның ішінде республикалық бюджеттен 217,5 млн.теңге көлемінде қаржы бөлініп, келесі нысандар бойынша жұмыстар жүргізілді:

	Талдықорған қаласын сумен қамтамасыз ету үшін су қоймасы ғимаратын қайта жаңғырту. Қызметтік бөлменің және сорғы стансысының ғимаратын жөндеу жұмыстары аяқталды, сорғы агрегаттарымен басқару бойынша жоғарғы жиілік стансысын монтаждау, бейнебақылау жүйесін монтаждау, Шығыс су қоймасын – 435 метрлік санитарлық сақтау өңірі орындалып, 149 шағын бекетінен Бас су қоймасына дейін 7,65 шақырым сым жүргізіліп, Бас су қоймасының асфальтбетонды төсемі қайта қалпына келтірілді және 300 метрлік жиек тас ауыстырылды.

	Талдықорған қаласын сумен қамтамасыз ету жүйесін қайта жаңғырту. 4000 метрлік әскери қалашыққа қарай Алматы күре жолы бойымен Шығыс шағын ауданында болат құбырларын жүргізу жұмыстары орындалды. Еркін ауылында сумен қамтамасыз ету жүйесінің құрылысын салу және қайта жаңғырту бойынша 14,486 шақырым 14 көшеге су құбырларын ауыстыру жұмыстары жүргізілді.

	Талдықорған қаласын сумен қамтамасыз ету жүйесін қайта жаңғырту және дамыту бойынша жоба-сметалық құжаттама дайындауға қаржы бөлініп, жобаны Алматы қаласының «Ақ жол» ЖШСгі дайындады. ЖСҚ-да 64 учаскі алынып, жиек тасты бөлшектеу, асфальтбетонды төсемді өңдеу, жер жұмыстары, құбыр, изоляция жүргізу, су құдықтарын орнату, асфальтбетонды төсемді қайта қалпына келтіру жұмыстары қарастырылған.

	2012 жылға ауызсумен қамтамасыз ету нысандары бойынша жергілікті және республикалық бюджеттен қаржы бөлініп, оның ішінде Мойнақ ауылында ұзындығы 6,71 шақырым сумен қамтамасыз ету жүйесінің құрылысын салу және қайта жаңғырту жұмыстары – құбыр, изоляция жүргізу, су құдықтарын орнату, асфальтбетонды төсемді қайта қалпына келтіру, Еркін ауылының Қаратал, Ақажан көшелерінде сумен қамтамасыз ету жүйесінің құрылысын салу және қайта жаңғырту бойынша жұмыстары қарастырылып, Талдықорған қаласында және іргелес елді мекен Еркін, Өтенай ауылдарында ұзындығы 6,2 шақырым сумен қамтамасыз ету жүйесінің құрылысын салу және қайта жаңғырту бойынша ЖСҚ өңдеуге конкурс жарияланды.

	– Халық арасында «денсаулық – басты байлық», – деген қағида қалыптасқаны жасырын емес. талдықорған қаласында осыдан 4-5 жыл бұрын жаңа аурухана ашылып, хирургиялық ота жасауға қажетті жаңа технология орнатылғаны белгілі. Жалпы қаладағы денсаулық сақтау саласының жұмысы қандай деңгейде?

	– Талдықорған қаласындағы барлық емдеу мекемелері бірыңғай облыстық бюджеттен қаржыландырылып, басқару органы облыстық денсаулық сақтау басқармасы болып табылады. Қала бюджетінде медициналық мекемелердің материалдық-техникалық базасын жаңартуға қаржы қарастырылмайды. Бірақ, денсаулық сақтау мекемелерінің жұмысын одан әрі жақсарту және халыққа медициналық қызмет көрсету сапасын көтеру мәселесі Талдықорған қаласы әкімдігінің тұрақты бақылауында. Бүгінгі күнде Талдықорған қаласында 34 денсаулық сақтау мекемесі қызмет көрсетеді. Мұнда 760 дәрігер, 1726 орта медицина қызметкері жұмыс істейді. Денсаулық сақтау ұйымдарының қызметі Бірыңғай Ұлттық денсаулық сақтау жүйесінің тұжырымдамасына сәйкес жүзеге асырылады. Қаланың әрбір 10 мың адамына 49,7 дәрігер және 112,9 орта медициналық қызметкерден келеді. Медициналық мекемелердің барлығы заманауи құрал-жабдықтармен қамтамасыз етілген. Мысалы, өткен жылы қала халқы мен облыстың аудан, қалаларынан келген мыңдаған адамдарға медициналық қызмет көрсететін облыстық ауруханаға құны 547 495 000 теңге тұратын магнитті-резонансты томографы орнатылды. Оның көмегімен қан тамырлары, онкологиялық және іш-құрылысы ауруларын ерте кезеңнен анықтап, толық диагноз қоюға үлкен мүмкіндік туып отыр. Аталған теңдесі жоқ медициналық аппаратура республика бойынша тек Алматы, Астана қалаларында бар. Сонымен қатар, жақын арада қала халқына қызмет көрсететін жедел жәрдем стансысының 12 бригадалық автокөліктері 1 уазик және құны 12 миллион тұратын заманауи реаномобильмен толығады. 2015 жылға дейін «Қаратал» шағын ауданында 300 орындық көпсалалы аурухана құрылысы аяқталатын болады. Қазіргі уақытта тиісті жоба-сметалық құжаттар әзірленуде. Сондай-ақ, XXI ғасырдың індетіне айналған туберкулез ауруы қала халқының денсаулығына өзіндік әсерін беруде, әсіресе бұл індет балалар арасында кең етек жайып келеді. Сол себепті, туберкулез ошақтарындағы балаларды оқшауландыру және туберкулездің кіші және тыныштанған түрімен ауыратын балаларға арналған арнайы бала бақша ашу үшін Еркін ауылдық округіне қарасты Көктал ауылында ғимарат сатып алынды.

	Халық арасында сырқаттануды азайтып, салауатты өмір салтын насихаттауға бағытталған ауқымды шаралар да өткізіліп тұрады. Азаматтардың спортпен тұрақты шұғылдануы үшін де барлық жағдай жасалған. Бүгінгі күні қалада спорттың 21 түрі бойынша білім беретін 6 балалар спорт мектебі, мектептерде футболдан, волейболдан, баскетболдан ақысыз спорт үйірмелері және «Жастар» спорт сарайы, «Өркен» және «Қаратал» теннис орталықтарында арнайы секциялар іске қосылған. Бұл жерде 3584 бала қалаған спорт түрімен айналысуға мүмкіндік алған. Халықаралық, республикалық, облыстық және қалалық жарыстарға дайындалу үшін 219 спорттық алаң іске қосылған. Балалар бос уақытын өткізетін тұрғын үй аулаларындағы ойын алаңдары да қажетті жабдықтармен қамтамасыз етілуде. Қыс мезгілінде балалар мен қала тұрғындары үшін 20-дан астам мұз айдыны жұмыс жасап келеді.

	– Қаладағы мектепке дейінгі тәрбие беру мекемелерінің, орта мектептердің, орта кәсіптік колледждердің, жоғарғы оқу орындарының саны қанша, сапасы қандай?

	– Бүгінгі күні Талдықорған қаласында 2 жоғары оқу орны, кәсіптік білім беретін 3 лицей және 15 колледж қызмет атқарады. Жыл басында бұл мекемелерде 13445 оқушы білім алды. Жоғары және арнайы орта білім беру мекемелерінің біріңғай басқару және қаржыландыру органы облыстық білім басқармасы болып табылады. Сол себепті, қала бюджетінен аталған объектілердің материалдықтехникалық базасын жаңартып тұруға қаржы қарастырылмаған. Сонымен қатар қалада 25 мектеп, 11 мемлекеттік және 11 жекеменшік бала бақша және мектеп жанындағы 4 шағын орталық іске қосылған. Мұнда барлығы 25905 бала білім алады. Биылғы, 2011-2012 оқу жылы ішінде 5 мектептен тыс білім беру мекемесінде 107 бала сертификат алды.

	Мектептердің барлығы болмаса да, біртіндеп жыл сайын күрделі жөндеуден өткізілуде. Мысалы, өткен жылы №2 орта мектеп пен №2 бала бақшаға күрделі жөндеу жұмыстары жасалса, биыл №19 орта мектеп пен №45 бала бақшада күрделі жөндеу жұмыстары жүргізіліп жатыр. Мектептерде лингофондық, химия, физика, ағылшын тілі, информатика мен биология пәндерінің кабинеттері заманауи техникамен және соңғы үлгідегі жабдықтармен қамтылған. Интерактивті тақта арқылы сабақ беру практикасы да кеңінен пайдаланылып жүр.

	Биылғы оқу жылының қорытындысы бойынша 1374 оқушы 11 сыныпты бітіріп, оның 1130-ы Бірыңғай Ұлттық тестілеуге қатысып, 244-і емтихан тапсырды. 44 оқушы халықаралық олимпиада мен байқаудың жеңімпазы атанып, тестілеуден босатылды. Бірыңғай ұлттық тестілеу көрсеткіші бойынша облыс аудан, қалалары ішінде Талдықорған қаласы үшінші орынды иеленді.

	20 маусымда республика көлемінде аналогы жоқ, сөйлеу қабілеті нашар балаларға арналған 140 орындық бала бақша ғимараты пайдалануға берілді. Мұндай категориядағы балалардың сауығып кетуіне тек күнделікті сабақтар нәтиже береді. Сондықтан, мекемеде сөйлеу қабілеті бұзылған балалармен логопед мамандары күнделікті арнайы жұмыс жүргізе отырып, мектепке дайындайды, қоғамға еркін араласуына жағдай жасайды. Сонымен қатар, 2012 жылғы 28 маусымда өткен облыстық байқауда қаладағы №45 бала бақша облыстың «Ең үздік» балабақшасы атанып, бас жүлдені иеленді.

	– Жалпы жұртшылықты тасымалдаумен айналысатын қоғамдық көліктің өзі үлкен мәселе. Қазір қалада шағын «газельдер» қызмет көрсетуде. бұл жолаушы тасымалының тиімділігін білдіре ме, әлде?..

	– Талдықорған қаласындағы қоғамдық көлік жүрісі 29 бағыт бойынша 300 шақырымнан астам қашықтықты құрайды. Жолаушы тасымалын атқаратын 6 тасымалдаушы кәсіпорын Ұлы отан соғысына қатысушылар мен соғыс мүгедектеріне, 70 жастан асқан қарттарға, 1-2 санаттағы зағиптарға, саңырау және бала жасынан мүгедектіктің зардабын тартқан жандарға қоғамдық көлікте тегін жүруге жеңілдік жасайды. Сонымен қатар, мектеп оқушылары мен студенттер де тегін жүруі үшін қаржы бөлінген.

	Қаладағы жол жүру тарифі қосалқы бөлшектердің, жанар-жағармайдың, әртүрлі қызметтердің бағасы өскеніне қарамастан 2008 жылдан бері автобустарда 30 теңге, шағын автобустарда 40 теңге күйінде қалып тұр. Яғни, жол жүру бағасы осы уақыт ішінде еш өзгермеді. Бұл тұрып қалған су секілді болмақ.

	Себебі, тасымалдаушы кәсіпорындар жылжымалы құрамды қамтамасыз ету мен пайдалану жолында көптеген қиындықтарға тап болуда. Өйткені, бірден бір себеп жалақының төмендігінен көлік жүргізушілер тұрақтамай тұр. Осының бәрі жолаушы тасымалының сапасынан әсер етпей қоймайды. Сондықтан кәсіпорындардың материалдық-техникалық жағдайларын жақсарту үшін жол ақының бағасын көтеру мәселесі қаралып жатыр. Ал, тарифтің өсуі жолаушы тасымалдаушыларға қойылар талапты күшейтеді.

	Қаланың инфрақұрылымын дамыту, бағыттық желілерді қысқарту, ескі, тиімсіз бағыттарды өзгерту және жаңа бағыттар ашу үшін ғылыми-зерттеу институтының мамандары жолаушылар ағымын тексеріп шықты. Ғылыми тұрғыдан зерттеу жұмыстарын жүргізу автобустардың жүру кестелерінің тиімділігін анықтауға, жолаушы мен жүк тасымалдау тәртіптерінің талабын толық орындауға мүмкіндік береді. Бұл өз кезегінде арнайы байқау арқылы анықталады. Осы жұмыстардың нәтижесі ретінде автобустарды біртіндеп көбейтіп, шағын автобустарды азайтамыз. Сол арқылы қоғамдық көліктегі қауіпсіздікті қамтамасыз етеміз.

	– Жетісу өңірі құнарлығымен ерекшеленеді. талдықорған қаласын жа-сыл желекке бөлеу, ағаш отырғызу ісі қалай жүруде?

	– Облыс әкімінің 2012 жылғы 12 наурыздағы №148-ө «Облыстың елді мекендеріне көктемгі-күзгі санитарлық тазарту, көркейту, көгалдандыру айлығын өткізу туралы» өкіміне және Талдықорған қаласының әкімі бекіткен жасалынған іс-шараларға сәйкес, қала және қала аумағына қарасты елді мекендердегі жүргізілетін санитарлық тазалық, абаттандыру және көгалдандыру жұмысына 15 наурыздан 15 мамырға дейін тазалық айлығы өткізілді. Айлық барысында 30-31 наурызда жалпы қалалық сенбілік және 3 сәуірде «Менің сүйікті қалам» атты акция өткізіліп, жадынамалар, логотиптер дайындалып қоғамдық орындар мен көліктерге ілуге берілді. Қаламызда «Таза қала» акциясы жалғастырылуда. Көшелерге тазалық сақтау туралы сыртқы көрнекілік ілінді. Сонымен қатар, жеке тұрғындар үй иелері, ПИК-теріндегі көп қабатты үйлер, жоғарғы және орта оқу орындары, мектептер, мәдениет, денсаулық ошақтары мекемелері және барлық құрылымдағы мекеме ұжымдары аулаларына Елбасымыздың бастамасы мен ҚР Үкіметінің 2011 жылғы 10 қыркүйектегі «Жасыл даму 2010-2014 жж.» № 924 қаулысына сай бағдарламаны орындау мақсатында ағаш көшеттерін отырғызу жұмыстары жүргізілді.

	Үстіміздегі жылы 18 сәуірде «Жасыл ел» жастар еңбек жасақтары арқылы «Қаратал» шағын ауданындағы «Тіл Сарайы» мен «Назарбаев зияткерлік мектебі аумағына «Жасыл жапырақ» акциясы өткізіліп, әр түрлі 400-дей ағаш көшеттері отырғызылды. 21 сәуір күні қала әкімдігіне қарасты барлық бөлімдер қызметкелері мен қалалық маслихат өкілдері қатысып, «Жастар» спорт Сарайы аумағына 2000 дана жапырақты ағаш көшеті егілді. Ұлыстың ұлы күні Наурыз мейрамына орай, 22 наурыз күні облыс басшысының қатысуымен облыс, қала әкімі аппараты өкілдері қаламыздағы Орталық мәдениет және демалыс саябағында 1000-нан астам көшет тігілді. Биылғы 2012 жылғы жарты жылдықта 204 дана шырша көшеттері мен 14810 жапырақты ағаштар отырғызылды.

	Қала көшелерін абаттандыру бойынша гүлдер мен клумбалар орындары анықталып, биылғы жылдың 26 сәуірінен бастап орталық алаң, орталық демалыс саябағында, қаланың шыға берістеріне, «Жетісу», «Самал», «Қаратал» шағын аудандарында, Тәуелсіздік, Жансүгіров көшелерінде гүлдерді отырғызу жұмыстары жүргізілді. «Көркем-Талдықорған» кәсіпорны мен «Жигули» ЖШС арқылы 4 шілдеге 350 мыңға жуық гүл отырғызылды. Cонымен бірге, «Жигули» ЖШС 148 гүл отырғызылатын темір конструкциясын дайындады. Оның ішінде: 72 темір конструкциялы әр қайсысына 7 гүл өсіретін құмыра, 30 темір конструкциялы 5 гүл өсіретін құмыра әзірленді. Сондай-ақ, 148 құм қоспасы конструкциясы дайындалды.

	Наурыз айының 30-нан бастап Талдықорған қаласында «Таза қала» акциясы басталған-ды. Сол акция аясында қалалық мемлекеттік санитарлықэпидемиологиялық қадағалау басқармасының, ішкі істер басқармасының, қалалық әкімдіктің жалпы саны 246 қызметкері көшелерді, скверлерді және саябақтарды бақылауға алуға бекітілген. Бұден бөлек, 46 билборд, 6 аспалы қондырғы, 600 плакат пен стикерлер, 3 мыңнан астам басылым ақпары әзірленіп, таратылды. Қаланың 231 көшесі тазартылып, 15 апатты қоқыс алаңы жойылды. Ағаштардың діңі ағартылып, 202 километр арық жүйесі тазартылды. 632 аула ретке келтіріліп, 6750 текше метр қоқыс шығарылды. Осыншама қоқыс тастаған тұрғындарға идеологиялық бағыттағы 36 үгіт-насихат жұмыстары жүргізілді. Алайда көпшілік қаланы таза ұстау керектігін толық түсіне алмай келеді. Мысалы, ішкі істер басқармасының қызметкерлері қала көшелеріне қоқыс төгу деректері бойынша 170 әкімшілік іс әзірлеп, 22 адамды 3-5 тәулікке қамауға алды. Сондай-ақ, 127 адамға 718 мың 392 теңге көлемінде айыппұл салынды. Осының бәрі халықтың белсенді өмір сүруін талап етуден шығып отыр.

	– соңғы кездері қала аумағына ілінген билбордтарда сыни көзқарастағы, турасын айтқанда тырнақ астынан кір іздеген жөнсіз жарнамалар пайда болды. көпшілік мұндай көзсіздікке аң-таң. кейбір телеарналар бұны дабыралатып та тастады. Яғни, «кәсіпкерлер бәлен мекеме бастығының орынбасарына сенімсіздік танытты», – деген сыңайда сюжеттер жаңалықтар топтамасынан көрсетілді. көпшілігі бір жақты болғандықтан қарапайым халық «қалалық әкімдік қауқарсыз екен», – деп ойлап қалардай. осыған не деуге болады?

	– Ең алдымен мәселенің басын ашып алу керек. Сіз айтқан телеарна-лар шынында да орын алған оқиғаның мән-жайын ашып көрсетудің орнына кәсіпкерлердің сойылын соққандай болды. Сыңарезулеп бір жаққа тартты. Тізгінді тең ұстамады. Содан келіп ел ішінде қалалық әкімдік туралы бір жақты пікірдің қалыптасқаны анық.

	Шындығында қаламызда 128 қондырғыға 205 билборд орналасқан. Сондайақ, 6 мемлекеттік және 4 жеке меншік аспалы қондырғы, 50 лайтбокс бар. Көпшілігін жергілікті кәсіпкерлер меншікке алған жер телімдеріне қондырғыға жарнама орнату үшін рұқсат алады. Рұқсат негізінен тауарлар мен қызмет көрсетуді жарнамалауға беріледі. Алайда кейбір кәсіпкерлер өзіне арзан имидж қалыптастыру жолында мемлекеттік қызметкер туралы, тіпті, өзіне ұнамаған құзырлы орган маманы жайлы қаралайтын сөздер жазып ілдіретін болды. Осыдан келіп бірқатар БАҚ өкілдері мәселенің байыбына бармай дау-дамайды өршітуге құштар болып жүр. Шындығында әлгіндей жөнсіз қаралауды ұйымдастырғандар мемлекетке салық төлеуден бас тартуда. Бұл заңға қайшы. Ал, көрнекі үгіт құралдарының меншік иелері ҚР «Жарнама туралы», «Тіл туралы» Заңдарының талаптарын орындауға міндетті. Міне, осы арада мәселе тек сот арқылы шешілетіні анық болды. Осыған байланысты шағым түсірілді, кімнің ақ, кімнің қара екендігін енді сот анықтайды.

	– биылғы шілденің 20-нан қасиетті рамазан айы басталды. әңгімеміздің соңында ораза тұтып, жамандық ойлаудан, күнә жасаудан тыйылған жамағатқа нендей тілек айтасыз?

	– Бұған бала күнімізде естіген жарапазан жырының бір жолымен жа-уап қайтарайын: «Оразаң қабыл болсын, ұстаған жан!». Расында Рамазан адамдарға тура жол нұсқаушы, ақ пен қараны айыратын, құлшылық, мінәжат айы. Халқымыздың береке-бірлігі арта берсін, ораза мүбарак болсын!



	«Қаратал күндіз күміс, түнде алтын»

	Қаратал ауданы Алматы облысында күріш өсіретін екі ауданның бірі саналады. Тарихи тұлғалардың көптігін мақтанышпен айта алатын ауданды әйгілі Қаратал өзені кесіп өтеді. Бір шеті Балқаш көлімен шектесетін аудан жұртшылығының негізгі кәсібі егіншілік пен мал шаруашылығы. Бұдан бөлек ауданда Алматы облысының халқын қамтамасыз етіп отырған балық шаруашылығы да бар. Облыс үшін осындай аса маңызды өңір жайлы аудан әкімі Сұлтан Дүйсембіновпен болған әңгімеде жер-су, ел тарихы, тіршілігі қайнаған жұрт жетістігі сөз болады.

	– облыстың солтүстік-батысында жатқан Қаратал ауданының жалпы көрсеткіштері қандай? Халқының саны неше, жерінің ауқымы қанша?

	– Картаға қарасақ Қаратал ауданының 20 мың шаршы километрге жуық жері бар. Жері – үлкен, елі – киелі. Неге киелі дейміз? Себебі, осы өңір ел аузындағы 18 әулиенің сүйегі жатқан жер саналады. Сонау жоңғар шапқыншылығында Сыр өзенінің бойына қарай қысыммен көшкен атабабаларымыз кейіннен қазақ хандығы күшейіп, батырлар жауды қуғанда Қаратал, Көксу өзендерінің бойына қайта қоныстаныпты. Сол тұста ел ішіне әділдігімен, әулиелігімен, батырлығымен, көрегенділігімен аты шыққан Ескелді би, Балпық би, Қабылиса жырау елді ұйыстырып, ортақ қонысқа иелік етеді. Сөзге тоқтаған, даналыққа бас иген заманда өмір сүріп, халқына қорған болған сол аталарымыздан «Қаратал күндіз күміс, түнде алтын» деген тәмсіл қалған. Оны не үшін айтқан? Себебі, сол аталарымыз ел-жұртты егіншілікке үйретіп, диханшылықты кәсіп еткен екен. Өйткені, сол тұста тартылған су жүретін үлкен арықтардың орны қазір бар. Сөйтіп, қазіргі Текелі қаласынан бері қарай Қаратал, Көксу өзендерінің бойына егіншілікті кәсіп еткен халықты қоныстандырған. Осының өзі олардың әулиелілігін көрсетсе керек. Яғни, бүгінгі елдің өсіп-өркендеп, қанатын кеңге жайып, дамуы ерте заманда халықтың ұйытқысы болған абыздардың арқасы.

	Қаратал ауданына әкім болып тағайындалғаныма бір жыл толды. Осы уақыт ішінде өңірдің барлық жағдайымен таныстым, жетістігін көріп қуандым, сәл кемшілігіне күйіндім. Шындығында экономикалық қуаты басым, әлеуметтік ахуалы қарқындап жақсара бастаған ауданды басқару оңай емес.

	Ауданда 20 мың гектарға жуық суармалы жер бар. Оның 4 мың гектары күріш болса, қалғанына астық, соя, қияр, қызанақ, пияз, сәбіз, қырыққабат секілді бақша дақылдары салынады. Аудан халқы негізінен ата кәсіп саналатын мал шаруашылығымен айналысады. Мұнда төрт түлік малдың бәрі өсіріледі. Барлығы 21 ауылшаруашылық құрылымы, 800-ден астам шаруа қожалықтары және 37 қайта өңдеу кәсіпорындары жұмыс істейді. Биылғы жылдың бірінші жарты жылдығында ауыл шаруашылығында өндірілген өнімнің көлемі 1873,2 миллион теңгені құрады. Бұл өткен, 2011 жылғыдан 295,7 миллион теңгеге артық. Аудан бойынша биылғы егін көлемі 21546 гектарды құрады, оның ішінде дәнді дақылдар 8918 гектар, қант қызылшасы 1250 гектар, майлы дақылдар 2485 гектар, бақша дақылы 410 гектар, картоп 1115 гектар, көкөністер 1475 гектар, мал азығы дақылдары 5893 гектарға егілді. Жыл басынан бері 7422 тонна сүт (100,4 %), 3006 тонна мал еті мен құс еті (100 %), 4149 мың дана жұмыртқа (100 %) өндірілді. Жалпы ауданда 106005 бас қой, ешкі, 7854 бас жылқы, 105500 бас құс бар. Төл алу ісі де ойдағыдай жүріп жатыр, мысалы, биыл 13502 бас бұзау алынса, қозы, лақтың саны 40791-ге, құлын – 2252 басқа жетті. Етті бағыттағы мал шаруашылығын дамыту мақсатында Балпық ауылдық округіндегі «Асқар» шаруа қожалығы 200 бас бордақылау алаңының құрылысын жүргізіп, аса ауқымды жобаны іске қоспақшы. Бұдан бөлек ауданда өнеркәсіп өнімдерін шығаратын кәсіпорындар баршылық. Солардың ішінде төрт кәсіпорынға, «Тамас», «Үштөбе-Айдын», «Прогресс-СМ» және «ЮгПищеПром» ЖШС-теріне ИСО сериялы сапа менеджментінің халықаралық стандарттары енгізілген. Жыл басынан бері 892 тонна сүт, 7785 тонна ұн, 2326 тонне кебек өндірілді. Сондай-ақ, 16,8 мың Гкал жылу өндіріліп, өткен жылғымен салыстырғанда 126,3 пайызды құрап отыр.

	Он ауылдық округіміз бар. Соның қалалық округі Үштөбе, қалған тоғызы ауылдық округтер. Бүгінгі күні күллі аудандағы халықтың саны соңғы деректер бойынша қырық жеті мың бес жүзге жетіп отыр. Көпұлтты. Негізі шешені, күрді, кәрісі, татары, башқұрты бар, барлығы 25-ке жуық халықтың өкілдері тұрады. Жақында ғана кәрістер арып-ашып жер аударылып жеткенде өздеріне бір үзім нанын бөліп берген қазақ халқына тағзым ретінде ескерткіш белгі қойды. Оны бұқаралық ақпарат құралдары жабыла жазды, телеарналар жаппай көрсетті. Кеңестер одағының тұсында, 1937 жылы сонау Қиыр Шығыстағы кәрістерді этаппен Үштөбеден пойыздан түсіріп, күздің қара суығында Бастөбе деген жерге қоныстандырады. Шамамен қыркүйектің соңы, қазан айының басы болса керек. Жер аударылған кәрістер төбені қазып, үңгір-үңгір жерүй жасайды да қыстап шығады. Келесі жылы күріш өсірумен айналысады. Сөйтіп, Қаратал өңіріндегі күріш себу ісі алғаш рет солай басталған-ды.

	Текелінің басындағы қарлы шыңдардан басталатын Қаратал өзенінің суын қажетті жерлерге бөліп беретін үлкен плотина жұмыс істейді. Осы өңірдегі стратегиялық нысан. Оның да өз тарихы, өзіндік дәстүрі бар.

	Енді мен биылғы егіндікке тоқтала кетейін, ең алдымен арпа, бидайды шауып алдық. Оның сабаны жергілікті жұрттың қажетіне жарады. Яғни, астықтың сабаны қысқы мал азығы ретінде дайындалып отыр. Бұдан бөлек, күріштің сабанын да сұраған адамдарға тегін беріп жатырмыз. Өйткені, биылғы құрғақшылық төрт түлік малға қиын тиюі мүмкін. Негізі, жұртшылық «шөп жоқ» дегенді жиі айтып кетті. Меніңше сол дұрыс емес. Себебі, Қаратал ауданындағы шабындықтың бәрі биыл жақсы болды. Көмек сұрағандарға қолдан келген жәрдемді аямадық. Тегін сұрағандарға да, сатып аламын дегенге де шабындық ұсындық. Сондықтан Қаратал ауданының шаруалары биылғы қысқа тегіс дайын. Құдай бұйыртса, алдағы қыста малымызға жем-шөп дайын тұр. Кейбіреулер айтқандай, жөнсіз алаңдайтын жайымыз жоқ.

	Мал шаруашылығының, егіншіліктің жайы қысқаша осындай. Балқаш көлінің жағасында Қызылбалық және Қаңбақты деп аталатын екі ауылдық округіміз бар. Бұрынғы Фрунзе ауылында тұрған азаматтар өздерінің қаржысына арнайы орталық салып жатыр. Көмек ретінде біз берген 4 мың гектардан астам жерге тұрғын үй, бір-екі кешен салып қойды. Олар төрт түлік малды түгелдей өсірмекші. Жайлаудан жылқы, ірі қара, қойы, ешкісі, түйесі бар, бәрін сол жерде қыстатпақшы.

	– Мал шаруашылығы – қазақтың ата кәсібі. картаға көз салсақ, Қаратал ауданының тұяқты малы жайлауға шыға алмайтын секілді көрінеді. осы жағын қалай қылып жатырсыздар?

	– Рас. Бұрынғы Кеңес одағының кезінде Қаратал ауданына жайлау үшін бөлінген жерлер бар. Ескелді, Ақсу, Қаратал аудандары өзара селбесіп, бірі жайлау берсе, бірі қыстау ұсынады. Мысалы, Ескелді ауданындағы жайлаудан Қаратал ауданының малшыларына арнайы жерлер бөлінген. Есесіне Ескелділік малшылардың күздеулері, қыстаулары Қаратал ауданының аумағында. Көксу ауданының малшылары да солай. Біразы Ескелді ауданына, қалғаны Кербұлақ ауданының жайлауына шығады. Биылда біраз малымыз жайлауға шығып келді. Арнайы көпір жасап, еркек малды бөлек, саулықты бөлек табындап, табындап өткізіп, бақтырдық.

	– балқаш көлімен шектесетін ауданның балық шаруашылығымен ай-налысатын кәсіпорындар бар ма? Жаңа бір сөзіңізде екі ауылдық округ жайлы айтып қалдыңыз. бар болса олардың жұмысы қалай жүріп жатыр?

	– Балқаш көлінің арғы бетінде біздің ауданға қарайтын Қарақұм ауылы бар. Ол жерде балықпен айналысатын «Алғазы» өндірістік кооперативі жұмыс істейді. Олардың балық аулайтын 10-15 үлкен қайықтары, арнайы лицензиясы, ауланған балықты мұздатып сақтайтын қоймалары бар. Сол ауылдың халқы таза балық аулаумен айналысады. Балқаштың бергі бетіндегі Көпбірлік ауылында арнайы мекеме болмағанымен балықшылардың қайықтары, аулары бар. Көпбірліктер ауланған балықты көлдің арғы бетіне өткізеді. Сөйтіп, балық шаруашылығымен айналысатын «Алғазы» өндірістік кооперативі мемлекетке жылына 10 миллион теңгеге жуық салық төлейді. Еңбеккерлері де табыссыз емес.

	– Қаратал ауданы жайлы айтылғанда түйе шаруашылығы туралы айтпай кету мүмкін емес. тіпті, топырағы ойсылқара түлігін көптеп өсіруге болатын-ақ жер. ауданда түйе шаруашылығы бар ма?

	– Түйе бағып, шұбат сауатын бір-екі шаруа қожалығы бар. Кәдімгідей түйені сауып, шұбатын Талдықорғандағы қымызханаларға жеткізіп жатыр. Ал, енді Қызылбалық пен Қаңбақты округтеріндегі төрт мың гектар жерге мал шаруашылығын салып жатқан азаматтар осы түйе түлігімен шындап айналысатын түрі бар. Яғни, бұған дейін түйенің етін, сүтін, жүнін толығымен кәдеге жарататын кәсіпорын болған емес. Енді, енді келе жатыр.

	Осының барлығы да өндіріс саласына жатады. Біздің аудандағы ірі кәсіпорындарды атап айтатын болсақ, ұн өндірумен айналысатын «ЮгПищеПром» ЖШС, техника, құрылыс материалдарын шығаратын «ҚараталАгроТех» ЖШС, кен байыту ісін дамытып отырған «Қазсиликон» ЖШС-тері. Бұлардың бәрі де жұмыспен қамту бағдарламасын толық жүзеге асырып, мыңдаған адамға жұмыс беріп отыр. Әрқайсысында кем дегенде 400-500 адам еңбек етеді, жалақылары әжептәуір.

	– Үштөбе қаласы бұрынырақта, кеңес одағының тұсында теміржол торабының ең бір маңызды нүктесі саналған еді. Қазір қалай бағаланады?

	– Қазірде сол мәртебесінен түскен емес. Ол кезде ең бастысы теміржол емес кәсіпорындардың маңыздылығы еді, жұрттың назарын аудартқан. Өніміне күллі одақ жұртшылығы қызыққан ет комбинаты, қорғанысқа қажетті құрылғыларды жасаған «Жөндеу механикалық зауыты», Қазақстан, Қырғызстан, Өзбекстан, Түркіменстан, Моңғолия малшылары үшін таптырмас баспана киіз үй шығаратын, киіз басатын комбинат жұмыс істеген. Сондай үлкен, үлкен кәсіпорындарда жұмыс қайнап жататын. Қазір олардың бірі де жоқ. Әрине, өкінішті. Бірақ меніңше қайта қалпына келтіруге болады. Оған тек уақыт пен қаржыдан бөлек бастама керек.

	Теміржолдың өзі мемлекет үшін әлі де ең маңызды сала саналады. Өйткені, Қазақстанды алып көрші Ресеймен жалғап жатыр. Жақында ғана Үштөбе теміржол бекетінің біраз жұмыскері қысқарды. Оның себебі, бұрынырақта тепловоздар осы Үштөбеде жөнделіп, жасалатын. Қазір жаңа техника, соңғы үлгідегі жаңа тепловоздар Матай теміржол бекетінде жөндеуден өткізіледі. Яғни, техниканың тілін білетін мамандар бәрібір жерде қалмайды екен. Сол жолы қысқарған жұмысшылардың бәрі де Матай бекетіне жұмыс ауыстырып, көшіп кетті. Ал, Үштөбе теміржол бекетінің қалған жұмысшылары осында, өздерінің құтты орындарында жұмыс істеп жатыр.

	– кезіндегі сондай үлкен, ауқымды кәсіпорындарды қайта жанданды-ру ісі қалай болып жатыр? тоқтап қалған тамырды тірілтсек деген ой бар ма?

	– Әрине, қайта жандандыру ойымызда бар. Сол үшін жұмыс та істеп жа-тырмыз. Қазір бұрынғы ет комбинатының орнында бір топ кәсіпкер жүн жуу станоктарын әкеліп, іске қосуда. Биыл ғана іске қосылған мекеме алғашқы кезеңнің өзінде 200 тоннадай жүн жуып, жұмыстарын бастап та кетті.

	Әлбетте, бәріне уақыт төреші. Арада өтіп кеткен кезең ішінде талай нәрсе келмеске кетті. Талай бұйым, талай техника қирап, сынды. Тіпті, заман ағымына орай мүлде жарамсыз болып қалғандары да бар. Мен сол бұрынғы кәсіпорындардың техникасын айтып отырмын. Сондықтан жөнге келетіндерін қалпына келтіріп, жұмысын жандандыруға болады. Келмейтіндеріне сөз жоқ. Өйткені, сынып, қирап, тозып кеткен. Әуелі сол кәсіпорындар отырған ғимараттардың, өнім сақтаған қоймалардың темір-бетон тұғырлары әбден ескірген, сынып, үгітілген. Ал, көлемі ең үлкен техника жөндеу зауытының аумағы төртке бөлінген. Бір жағында темірден түрлі бұйымдар жасалып жатса, бір шетінде трактор құрастыру зауыты тұр. Енді бір бұрышында мырышталған темірден құрылысқа қажетті материалдар жасалуда, бір кездегі темір балқыту цехында шойыннан бұйымдар құйылуда. Бірден сол деңгейде болмаса да бірте-бірте қалыптасып келеді.

	– Мемлекет басшысы нұрсұлтан назарбаев өзінің жылдағы Жолдауын-да да, соңғы «Қазақстанның әлеуметтік жаңғыртылуы: Жалпыға ортақ еңбек Қоғамына қарай 20 қадам» атты мақаласында да қазақстандық бренд туралы айтып келеді. сол жағынан алғанда қазақтың киіз үйі таптырмас үлгі. бір кездегі Үштөбе киіз үй комбинатын қайта жандандыру, жүргізу ісі қолға алына ма?

	– Былтыр бір жігіттер осыған бел шешіп кірісіп, қаражаттары жетіспей уақытша тоқтатып қойды. Негізі киіз үйді сапалы етіп жасау үшін қомақты қаржы керек. Сүйегінің өзін, кереге, уық, шаңырақ секілді бөліктерін жасауға ыждаһаттылық қажет. Одан кейін киізін жасау да оңай емес. Жүн жуу станоктарын орнатып, жұмысқа кіріскен кәсіпкерлер алдымен киіз басады, одан кейін жүннің шайырынан тиімді қосынды алмақшы. Олардың да көздегені қазақы киіз үйді әлемге паш ету. Бірақ кез келген нәрсе бірден нәтиже бере салмайды. Уақыт керек, қаржы қажет. Негізі ойда да, жоспарда да бар. Киіз үй жасау, әрине, зауыттан сартылдатып, басып шығара беру емес. Оның үстіне дайындайтын құрылғысы мүлде жоқ. Ұзақ жұмысты, тынымсыз еңбекті қажет етеді. Бұрынғы кеңес одағының кезінде уықтары, керегесі, шаңырағы сығымдалған ағаш ұнтағынан жасалатын. Шындығында киіз үйдің сүйегі таза ағаштан, онда да түзу талдан иіледі.

	– Жалпы аймақтардағы ел-жұрттың әлеуметтік жағдайына арналған көптеген Мемлекеттік бағдарламалар жүзеге асырылуда. Қаратал ауданы да одан сырт қалмақ емес...

	– Иә, оныңыз рас. Мемлекеттік бағдарламалардың орындалуын Қаратал ауданы да ойдағыдай атқарып келеді. Бір ғана ауыз су мәселесін айтатын болсақ, ең алдымен Үштөбе қаласына тоқталамыз. Аудан орталығына ауыз су 23 шақырым жерден жеткізіледі. Биыл су жүйесінің біраз жері ауыстырылып, қайта жөнделді. Су сақтайтын резервуары тазаланып, тесік, жыртығы жамалып, жасалды. Қазір халыққа таза ауыз су беріп жатыр. Одан бөлек, Фрунзе ауылын сумен жабдықтау жүйесінің құрылысына 111,0 миллион теңге бөлініп, қажетті жөндеу жұмыстары толық жүргізілді. Сондай-ақ, Қызылжар және Ескелді ауылдарының су жүйелері бір болғандықтан екі ауылға да таза ауыз су бір мезгілде жетті. Былтыр Қызылжар ауылында басталған жөндеу жұмыстары Ескелді ауданында жалғасты. Одан кейін Көпбірлік ауылындағы ауыз су жүйесінің резервуары мен скважинасы былтыр жасалған болатын, алайда судың сапасы жұртшылықтың көңілінен шықпады. Сондықтан суды тұщыландыратын құрылғы орнатуға облыс тарапынан көмек берілді. Мемлекеттік бағдарламаның әр жылға арналған бағыттары болады, сол бойынша жұмыстар істеліп жатыр.

	Реті келгенде айта кетейін ауданымызда мемлекеттік бағдарламалардың ішінде құрылыс та ойдағыдай жүріп келеді. Мысалы, Оян ауылындағы мектептің құрылысы аяқталды. Қызылжар ауылында жаңа мектеп салынды. Қалпе ауылындағы мектеп күрделі жөндеуден өткізілді. Сонымен бірге көптеген мектептердің шатырлары қайта жөнделді. Қанабек ауылындағы Қ.Байсейітов атындағы Мәдениет үйін күрделі жөндеуден өткіздік. Үштөбедегі стадион 130 миллион теңгеге заманауи үлгіде қайта жасалды. Ірі-ірі қалалардың стадиондары секілді, көрерменге арналған орындықтары, жаппа шатырлары, жүгіруге арналған жолы, бір сәтте 7-8 спорттың түрінен жарыс өткізуге болатын алаңы бар үлкен стадион болып шыға келді.

	– әлеуметтік мәселелерді қозғағаннан кейін, денсаулық сақтау сала-сына тоқталмай кету мүмкін емес...

	– Әрине, ауыл тұрғындарының денсаулығы мемлекеттің көрсеткіші. Біздің ауданда 185 орындық аурухана және тәулігіне 500 науқасты қабылдай алатын аудандық емхана халыққа қызмет көрсетеді. Сондай-ақ, Алмалы ауылында 20 адамдық аурухана, 5 ауылдық дәрігерлік амбулатория және 28 фельдшерлікакушерлік пункттер жұмыс істейді. Бәрі де жергілікті халыққа өз деңгейінде қызмет көрсетіп жатыр. Одан бөлек емханалар мен ауруханалар, медициналық пункттер ағымдағы, күрделі жөндеулерден өткізілді. Биылғы жоспар бойынша қысқа дайын.

	Әр келген қонақ, әрбір тұрғын алаңдайтын нәрсе – жол. Жол мәселесі де бірте-бірте шешімін тауып келеді. Бір ғана Үштөбе қаласында 4 көшені орташа жөндеуден өткіздік. Екеуі орташа жөндеумен жасалды. Бүкіл аудан бойынша 98 миллион теңгеге ағымдық жөндеу жұмыстарын бітірдік. Одан кейін аудан орталығының жолы жасалды. Қонаев көшесі мен орталық алаңды қамтыған құрылысқа 70 миллион теңге жұмсалды. Онда орталық концерттік алаң, шағын колоннада қарастырылған.

	– тәуелсіздік алған алғашқы жылдарда кейбір ауылдар, шағын қалалар қаңырап қалды. бес қабатты тұрғын үйлердің терезесі үңірейіп, көрер көзге қорқынышты болған жайды да көрдік. Жалпы баспана мәселесі мемлекеттік тарапынан лайықты көтеріліп-ақ жатыр. ауылда болсын, қалада болсын тұрғын үй мәселесін қала шешіп жатырсыздар? Жас мамандарды үймен қамтамасыз ету қалай жүзеге асырылып отыр?

	– Былтыр басталған он үйдің құрылысын бітіріп, пайдалануға бердік. Биыл тағы да жаңа он үй салып жатырмыз. Мемлекеттік бағдарламамен қаражат бөлінген. Одан бөлек қырық пәтерлік үйді бір кәсіпкер өз меншігіне сатып алып, соған бастан аяқ жөндеу жұмыстарын жүргізіп жатыр. Оны Үштөбедегі әскерилерге пәтер есебінде берсек пе деп отырмыз. Себебі, қаладағы екі әскери бөлімшенің басшылығы бізден 30 пәтер сұрап отыр. Қорғаныс министрі бір келген сапарында осы мәселені қозғаған болатын.

	– Яғни, ол мемлекеттің балансында ғой?!.

	– Жоқ, мемлекеттің балансында емес. Кезінде тұрғындар тастап кеткен көпқабатты үйлердің бірі. Көрер көзге қораш болып, терезелері үңірейіп, үңірейіп тұрғалы біраз болған. Көбінің қожайыны бар. Мемлекет меншігіне ала алмайсың. Алғанымыздың өзінің құжаттарын жасауға көп уақыт кететін түрі бар. Ал, жаңағы жеке кәсіпкер сондай пәтерлерді бірте-бірте сатып ала берсе керек, дәл уақытында кәдеге жаратайын деп отыр. Жөндеу жұмыстарын бітірген соң пәтерлерді сатуға қоймақшы.

	Мемлекет тарапынан біз тек пәтерлерді модернизациялауға ғана қатыса аламыз. Яғни, шатырын, ыстық және суық су желілерін, жылыту жүйелерін, кәріздерін жөндеп бере аламыз. Сол мақсатқа мемлекеттен 30 миллион теңгедей қаржы алдық. Тұрғындарға өзіміздің қызметімізді ғана ұсына аламыз.

	Одан бөлек жаңағы өзің айтқан қараусыз үйлердің бәріне арнайы ревизия жасатып жатырмыз. Жүргізілген тексеру көпқабатты, 60-70 пәтерлік үйлерге жасалады. Сол арқылы мүлде қараусыз қалған, иесі жоқ пәтерлерді мемлекет меншігіне алуды көздеп отырмыз. Өйткені, жартысында тұрғыны бар, жартысында ешкім тұрмайтын үйлер сырт көзге нағыз бейшаралықтың көрінісіндей көрінеді. Ондай масқараның алдын алу үшін жұмыстар істеп жатырмыз. Алдағы күндері қараусыз үйлер жарқырап, гүлденіп, халықтың игілігіне жарап жатса еңбектің жанғаны емес пе?!

	– сол күндерді көруге жазсын. әңгімеңізге рахмет!



	Халық алдында жүру оңай емес

	Ескелді ауданы Алматы облысындағы Көксу және Қаратал өзендерінің бойында орналасқан. Жетісу өңіріндегі екі үлкен өзеннің суын ішіп, астығын өсірген жұрттың тарихы терең, тағылымы мол. Ауданның 2012-2013 жылдардағы әкімі Қобылан Манаповтың өңір жайлы, өлкенің жетістігі мен мақтанышы туралы айтары көп, түйері бар.

	– бір данышпан: «бүгінгі күн – ертеңгі тарих», – депті. сол айтқандай, ескелді ауданының тарихында жарқын сәттердің аз болмағаны анық. сізге дейін де, сіз келгеннен кейін де тарихтың бір парағы күніне жазылып жатты. ендеше алдымен өткен мен бүгінгіге тоқталсақ. Жалпы өңірдің тарихын қай кезеңмен байланыстыруға болады?

	– Алматы облысының солтүстік шығысындағы Ескелді ауданының орталығы Қарабұлақ кентінің тарихы мемлекеттің қорында тіркелген деректер бойынша 1855 жылы қаланған. Бұл нақты тіркелген болса да өңірдің тарихы сол жылдан басталады дегенді білдірмейді. Себебі, Кеңес Одағы тарихты тек хатқа түскен жылдан бастағаны белгілі. Одақтың қарамағында қызу тірлікке кіріскен өңір жұртшылығы аудан орталығын 1968 жылдан Қарабұлақ кенті ретінде біледі. Атауы бірнеше рет өзгерген 80 жылдық тарихы бар ауданның соңғы рет «Талдықорған ауданы» аталды. 2000 жылғы 10 наурыздан бастап аудан аты Қазақстан Республикасы Президентінің Жарлығымен Ескелді ауданы болып аталды. Міне, өңірдің қысқаша тарихы осындай. Ал, бұл күнге дейін талай су ақты, талай сәби дүниеге келді, қаншама оқиға тарихқа айналды.

	– Қазақтың «көп қорқытады, терең батырады» деген сөзіне сенсек, кез келген аймақтың байлығы халық санымен өлшенетінін ұғу қиын емес. Яғни, санның сапаға тікелей әсері бар. ел мен жердің, мемлекеттің өсіп-өркендеуіне, ұлттың, ұрпақтың сапалы болуына әсер ететін халық саны қазіргі есеп бойынша қаншаға жетіп отыр?

	– Барша аумағы 4,3 мың шаршы шақырымға тең Ескелді ауданын-да 50 мың 400 халық, 11 ауылдық округ бар. Жалпы елді мекеннің саны 33. Жаңағы айтылған 50 мың 400 жанның 16 мың 90-ы аудан орталығы Қарабұлаққа тиесілі. Халықтың ішінде 20 ұлттың өкілі бар. Мысалы, қазақ, орыс, неміс, украин, кәріс, ұйғыр, белорус және т.б. ұлттар тату-тәтті өмір сүріп жатыр. Енді, ауданның табиғи және экономикалық қуатына тоқталсақ, Кербұлақ, Көксу, Ақсу аудандарымен және Талдықорған, Текелі қалаларымен шектесетін Ескелді ауданының табиғаты әртүрлі. Шығысы теңіз деңгейінен 3500-3800 метрлік биіктікте жатқан Жоңғар Алатауына сұғынса, дөңді, төбелі, жоталы жер бедері шығыстан батысқа қарай жүргенде жазыққа айналады. Жайылымдық жерлері Балқаш, Қаратал аудандарының жерімен түйісетін ауданның Қора тауында Бұрқанбұлақ, Жасылкөл жатыр көзмоншақтай мөлдіреп. Бұл да ауданның мақтанышы. Туристердің жиі келетін мекені.

	Ауданда ауылшаруашылық саласы басты кәсіп саналады. Биылғы 1-ші шілдедегі көрсеткіш бойынша ауылшаруашылық өнімдерінің жалпы ішкі өнімі 2477,5 миллион теңгеге жеткен. Бұның қатарына мал шаруашылығының табысы да кіреді. Биылғы жылы ауылшаруашылық дақылдарына арналған жер 55545 гектарды құрап отыр. Оның ішінде дәнді дақылдарға 26680 гектар, қант қызылшасы үшін 1800 гектар бөлінген.

	Ауданда 31435 ірі қара бар. Ұсақ малдың саны 151809 қой-ешкі болса, жылқы 8967 бас. Мал шаруашылығында өсу байқалады. Мысалы, биылғы жылы 100 бас аналық ірі қарадан 71 бұзау, 100 саулықтан 102 қозы, 100 биеден 80 құлын алынды. Ескелді ауданында малды қолдан ұрықтандыратын 20 пункт жұмыс істейді. Оның сегізі өндірістік кооперативтерге тиесілі. Мал басын асылдандыру мақсатында «Ескелді» ӨК-де, «Хильниченко және К» сенімді серіктестігі (СС), «Жанатов және К» СС сынды аудан көлеміндегі жеке шаруашылықтар «Асыл» акционерлік қоғамымен бірлесіп, 8865 басты қолдан ұрықтандыруға келісімшарт жасасты. Бірінші жарты жылдың есебі бойынша 4 950 бас ұрықтандырылды. Сондай-ақ, халықтың қолындағы қазақтың биязы жүнді қойы да «Ескелді» ӨК-сі мен «Жанатов және К» СС-да қолдан ұрықтандырылады. Бір сөзбен айтқанда, өңірдегі мал шаруашылығы дамуында елеулі өзгеріс бар. Мысалы, биылғы алты айдың ішінде ауылшаруашылық саласында 3790 тонна ет, 11809 тонна сүт, 2,7 миллион дана жұмыртқа, 270 тонна жүн өндірілген.

	Бұдан бөлек мемлекеттік «Сыбаға» бағдарламасы бойынша «Бимұратов», «Тоғайбаев» «Тәжікеев» сынды 10 шаруа қожалығы «Қазагроқаржы» жүйесінен 150 миллион теңге несие алып, 550 бас құнажын, 28 асыл тұқымды бұқа сатып алды. Бұл да мал тұқымын асылдандыру бағытында атқарылып жатқан жұмыстардың бір парасы.

	Енді егістік алқаптарға келетін болсақ, аудан бойынша 55 мың 545 гектар жердің жартысынан астамы суармалы алқап. Сондықтан ауданымызда тұрақты егістік салынады. Биыл осыншама жердің 47 мың 340 гектарына ауыл шаруашылығы дақылдары себіліп, 8 мың 600 гектар жер сүдігерге қалдырылды. Жалпы дәнді дақылдар 26 мың 680 гектарға егілсе, оның 10 мың 500 гектарына күздік себілген.

	Дәл қазір орақ науқаны жүріп жатыр. Дәнді дақылдардың әр гектарынан шамамен 20 центнерден астық бастырылуда. Бір ғана «Хильниченко и К» сенім серіктестігіне қарасты 1980 гектар алқаптан орта есеппен 22,8 центнерден дән жиналған. Осыған қарап, аудан бойынша 60 мың тоннадан астам астық жинауға мүмкіндік бар деуге болады.

	Қант қызылшасы 1 мың 800 гектар алқапты алып жатыр. Озық технологияны пайдаланып, қызылша өсірумен айналысатын шаруа қожалықтары жылдан жылға жоғары көрсеткіштерге қол жеткізуде. Биыл да солай болады деген жоспар бар. Майлық дақылдар 1 220 гектарға егілді.

	Азық-түлік белдеуіне жататындықтан көкөніс, жеміс-жидек өсіріп, өңдеу аудан үшін маңызды бағыт екені анық. Сондықтан 2040 гектарға картоп, 928 гектарға көкөніс, 855 гектарға алма бақ пен жеміс-жидек өсірілуде. Мемлекеттік «Апорт» бағдарламасын орындау барысында 15 гектарға («Чукенов», «Хметов», «Қайсанов») шаруа қожалықтары бақ отырғызды. Қаратал ауылдық округінде «Раймонов» шаруа қожалығы тамшылатып суғару технологиясын пайдаланып, қияр, қызанақ дақылдарын өсіруде. Қазірдің өзінде егілген дақылдарды субсидиялау үшін 197,0 миллион теңге игерілді.

	Қазақтың: «Қыстың қамын жаз ойла», – деген тәмсілінің растығына бүгінгі күні көз жеткізіп отырмыз. Осынау аталы сөзге сүйеніп, мал азығының қорын жасау үшін бүгінгі күні 32 мың 500 тонна шөп және 10 мың тонна пішендеме дайындалды.

	Жалпы әрбір шаруа үшін мол өнім алу басты ұстаным екені белгілі. Осы мақсатқа жету жолындағы басты кепілдіктердің бірі – егіс алқаптарына минералды тыңайтқыштарды пайдалану. Өткен жылы 1,5 мың тонна азот және фосфор тыңайтқыштары 40 пайызға арзандатылып, 80 миллион теңгеге сатып алынса, биыл тапсырыспен алынған минералды тыңайтқыштар көлемі 1,6 мың тоннаны құрады.

	Өнеркәсіп өнімдерін өндіру кәсіпорындары 611 миллион 300 мың теңгені құрайтын өнеркәсіп өнімін өндірді. Оның ішінде 350 миллион 400 мың теңгенің өнімі қайта өңдеу өнеркәсібіне тиесілі. Өнімнің нақты көлем индексі 22,2 пайызды құрады. Аудан аумағында Орталық қант корпорациясының филиалы «Ескелді қант зауыты» ЖШС орналасқан. Ел ішінде қант зауыты аталып кеткен осынау кәсіпорын аудандағы электр өнімін басты тұтынушылардың қатарына кіреді. Соңғы екі-үш жыл ішінде өнеркәсіп өнімін өндірудің төмендеуінен қант зауыты шикізатпен толық қамтамасыз етілмей қалған болатын. Қант зауыты жұмыс істемеген соң әк шығаратын зауыт, өндірілетін электр, жылу энергиясын өндіру көрсеткіштері де кейін кетіп тұр. Сондықтан алдағы уақытта осы жұмыс басты назарда болады. Зауыт басшылығы шикізат өндірушілермен қажетті жұмыстар атқаруда.

	2012 жылдың 1-ші жартыжылдығында ауданға 1 миллиард 6 миллион теңгенің инвестициясы келді. Оның ішінде республикалық бюджеттен – 169 миллион 551 мың теңге, жергілікті бюджеттен – 379 миллион 533 мың теңге, кәсіпорындардың өз қаржысы есебінен 457 миллион 201 мың теңге инвестиция тартылды.

	Ауданда – 2 мың 187 шағын және орта кәсіпкерлік нысаны жұмыс істейді, 6 мың 320 адам еңбекпен қамтылған. Жыл басынан бері 8 жаңа шағын кәсіпкерлік нысаны іске қосылып, 29 адам жаңа жұмыс орнымен қамтамасыз етілді. Жалпы өндірілген өнімнің көлемі 400 миллион 400 мың теңгені құрады. Бюджетке түскен салық көлемі 47 миллион 700 мың теңгеге жетіпті. «Бизнестің жол картасы – 2020» бағдарламасы бойынша 2012 жылы «Дента» ЖШС-сі стоматологиялық құрал-жабдықтарды жаңарту үшін 1 миллион 650 мың теңге жұмсап, жұмыстарын жетілдіруде.

	Тұрғын үй коммуналдық шаруашылығын инфрақұрылыммен қамтамасыз ету бағытында бірқатар жұмыстар атқарылуда. Мысалы, Қарабұлақ кенті мен Ешкі-Өлмес ауылында су құбыры жүйелерінің жөндеу жұмыстарына бөлінген 242,2 миллион теңгенің 162,6 миллионы игерілді. Қайнарлы ауылының су жүйелерін жөндеу жұмыстарының жобалау сметалық құжаттарын дайындауға 4,8 миллион теңге бөлінді. Қарабұлақ кентінің орталық жылыту қазандығы құрылысы мен жылу жүйелерін жөндеуге бөлінген 281,2 миллион ретімен жұмсалып, қазір 134,0 миллион қаржы игерілді.

	Аудандағы елді мекендердің жолдарын жөндеуге бөлінген 56,6 миллион теңге толық игеріліп, жұмыстары аяқталды. «Жұмыспен қамту» бағдарламасы бойынша Алдабергенов ауылында абаттандыру жұмыстарына 22,2 миллион теңге және Бақтыбай ауылының жолдарын жөндеуге 15,2 миллион теңге бөлініп, жұмыстар жүріп жатыр.

	Қарабұлақ кентінде Халыққа қызмет көрсету орталығы (ЦОН) құрылысын аяқтау үшін биылғы жылы облыстық бюджеттен бөлінген 21,4 миллион теңге толық игеріліп, жұмыстар аяқталды, таяу күндері тиісті жабдықтар орнына қойылса, орталық халық игілігіне беріледі.

	«Өңірлерді дамыту» бағдарламасы бойынша Бақтыбай және Қаратал ауылдық округтерінде рұқсат етілмеген қоқыс тастайтын орындарды жою жұмыстарына 6,7 миллион теңге бөлініп, 3,7 миллион теңгесі игерілді.

	– осы жерде бір сұрақтың реті келіп қалды. сынға қалай қарайсыз?

	– Сын әділ болса, бұлтартпай мойындатса, кемшілікті түзетуге ықпал етсе неге қабылдамасқа?! Сондықтан барынша дұрыс түсінуге тырысамын. Адам сынаған сайын шыңдалады. Әрбір жұмыс сынсыз болмайды. Ондайды қазақ «біткен іске сыншы көп» дейді. Мүлде сынсыз болу мүмкін емес.

	– бұның сұрағаныма осыдан біраз бұрын газетімізде Қарабұлақ кентінің маңындағы қоқыс алаңына қатысты бір тұрғынның атынан сыни фоторепортаж жарияланғаны себеп болды. сол сыннан қандай нәтиже шықты? Жалпы сонда айтылған деректермен келісесіз бе?

	– Иә, ол фоторепортажды жақсы білемін. Қаратал ауылының Аникин деген азаматы жазып жіберіпті. Ол кісілердің сынағаны дұрыс шығар, бірақ, мына қоқыс төгетін алаңдарды ашу, жабу ең қиын жұмыстардың бірі екендігін білу керек. Өйткені, сол Қарабұлақ кентіндегі қоқыс алаңының жабылғанын халыққа ерте көктемнен жариялап, хабарландыру жұмыстарын жүргізгенімізбен нәтиже жаңағыдай болып тұр. Себебі, тұрғындар үйінен шыққан тұрмыстық қалдықтарын кем дегенде отыз жыл бойы қоқыс төккен алаңға таситыны анықталды. Яғни, үйреніп қалған жеріне тартты да тұрды. Енді, бәрін бірдей қаралауға келмес, дегенмен, қоқыс алаңының ауысып кеткенін әлі білмейтіндер бар екен. Ал, сол Көкжазық ауылына шыға берістегі ескі қоқыс алаңына жақын маңда Қарабұлақ кентінің тұрғындары су ішіп отырған су қоймасы тұр. Аралығы бар-жоғы 40-50 метр. Осыны ескерген соң барлық құзырлы мекеме басшыларымен, аудандық мәслихатпен келісе отырып, қоқыс алаңын Ешкіөлмес ауылының сыртындағы терең сайға көшіруге шешім шығарғанбыз. Алайда кейбір азаматтар қоқыс төгетін орынның ауысқанын естімеген, білмеген болып көктемгі тазалық кезінде жиналған қоқсықты көне алаңға жасырын төгіп жүрді. Тәртіп сақшылары арнайы рейд өткізді. Түсіндіру жұмыстары жүргізілді. Қазір бассыздық тоқтады. Ал, қоқысты автокөлікпен төгіп жатқан адамды фотосуретке түсіріп алып, сіздердің газеттеріңізге фотоайғақ жіберген Аникинге алғыстан басқа айтарымыз жоқ. Өйткені, нақты дерек ретінде тіркелген фоторепортаж арқылы жазықтыны тауып, айыппұл салуға болады. Бірақ біз ескертумен шектеліп, қоқыс төккен адамның ластаған орынды тазартуына қол жеткіздік. Осыны халық дұрыс түсінсе дейміз. Әйтпесе, табиғаттың ластануына әрбір азамат жауапты болып қалады. Біреудің жөнсіз әрекетін көрген тұрғын: «Әй, бұның дұрыс емес. Қоқыс төгетін жер ауысқан» деп түсіндірсе құба-құп. Себебі, үлкен жетістікке бірлескенде ғана қол жеткізе аламыз.

	– Жақында ғана елбасы нұрсұлтан назарбаевтың «Қазақстанның әлеуметтік жаңғыртылуы: Жалпыға ортақ еңбек Қоғамына қарай 20 қадам» атты мақаласы шықты. осындай ойды тереңнен қозғаған мақала көптеген саланы қамтып, көбіне идеологиялық бағытты ту еткенін оқыған адам бірден біледі. осыған қатысты қандай шаралар атқарылып жатыр?

	– Жан-жақты талдаудан туындаған мақаланың болашақ үшін арна-лып жазылғанын қазір еліміздің барша жұртшылығы айтып жатқаны анық. Бұл Елбасының жыл басындағы халыққа Жолдауында көрсетілген нақты шаралардың заңды жалғасы деп түсінеміз. Бастысы халықтың әл-ауқатын көтеруде әр адамның өз тұрмысын көтеруге талпынуы керектігін айтады. Масылдық пиғылды жойып, әркімнің белсенділігін арттыруға бағытталған мақала. Бүгінгі күні осы бағдарламалық құжатты халыққа түсіндіру мақсатында ауданымызда түрлі жұмыстар атқарылып жатыр. «Нұр Отан» партиясының аудандық филиалының белсенділері қазір ауыл-ауылда, егістік қостарында, шалғай елді мекендерде осы мақаланы халыққа жеткізу жұмыстарын атқарып жатыр. Жалпы алғанда Елбасы Нұрсұлтан Назарбаев қашанда елдің, жердің, мемлекеттің мүддесіне қажетті шараларды дәл уақытында атқаруға өзі үлгі болады. Бұл мақаласы да керек кезінде айтылғанымен де өзекті. Оның дұрыстығын халық іштей мойындап, тағы да бір тәнті болып отыр.

	– елбасының «Қазақстанның әлеуметтік жаңғыртылуы: Жалпыға ортақ еңбек Қоғамына қарай 20 қадам» бағдарламалық еңбегінде халықтың әлеуметтік мәселелерінің шешілуі, заңдарды жаңарту керектігі айтылған. осының өзінен-ақ әрбір тыңдаушы не оқушы мақалада әлеуметтік мәселені айтқанда мәдениетті де ұмытып кетпеу керектігін ұғынады. енді ауданның мәдениет саласына тоқталсақ, қандай шаралар атқарылып жатыр? Қанша мәдени орталықтар жұмыс істейді? Мәдениетке, әдебиетке үлес қосып жатқан жас ақын, термеші, жыршы, күйші, әнші бар ма?

	– Жалпы алғанда Көксу мен Қаратал өзендерінің қақ ортасын жайлаған бұл өңір Ескелді, Балпық би, Қаблиса жырау, Бақтыбай Жолбарысұлы, Сара Тастанбекқызы өмір сүріп, ата жауынан қорғаған жер. Бұл Ғали Орманов, Темірғали Рүстембеков, Сайын Мұратбеков, Жұматай Жақыпбаев сынды жезтаңдай ақындар мен жазушыларды, колхоз құрлысының академигі атанған Нұрмолда Алдабергенов, Қазақ КСР Мәдениет министрі болған Жексембек Еркімбеков, химия ғылымдарының докторы, профессор, академик Еділ Ерғожин, заңгер академик Мақсұт Нәрікбаев, заң ғылымының докторы Өмірәлі Қопабаев сияқты мемлекет және қоғам қайраткерлерін түлетіп ұшырған өлке. Бұлардың бәрі де күллі республикаға танымал тұлғалар. Ал, осы өңірдің гүлденіп, көркеюіне елеулі еңбек сіңірген жандардың тізімі ұзақ. Аттарын атамағаным үшін ренжімес, себебі, шағын сұхбатта бәрін қамту мүмкін емес.

	Аудандық мәдениет саласы жыл өткен сайын өсіп, өркендеп, жақсарып келеді. Ауылдардағы Мәдениет үйлері жыл сайын күрделі жөндеуден өткізіледі. Штаттық көлемі ұлғаяды. Неше жыл бойы қаңырап, қараусыз қалған ғимараттар қайтадан қалпына келтіріліп, жұмысқа кірісіп жатыр. Соңғы жылдары Алдабергенов, Жетісу, Сырымбет ауылдарындағы Мәдениет үйі күрделі жөндеуден өтіп, пайдалануға берілді. 2011 жылы Қайнарлы ауылындағы ғимарат әрленіп, халыққа қызмет көрсете бастады. Осындай салтанатты шараларға, әсіресе, клубтар мен мәдениет үйлерін ашуға барғанда жергілікті халықтың қуанышында шек болмайды. Ықыласын көріп іштей риза боласыз.

	Жалпы ауданда 27 мәдениет мекемесі жұмыс істейді. Оның ішінде 14 кітапхана бар. Сондай-ақ, Н.Алдабергенов атындағы мұражай жұмыс істейді. Осының бәрін аудандық бюджет қаржыландырады. Оның сыртында, неше жылдан бері жөндеу көрмеген аудандық мәдениет үйіне биыл 159,0 миллион теңге қаржы бөлініп, күрделі жөндеу жұмыстары аяқталуда. Бір кездері қараусыз қалып, жекеменшікке өткен мәдениет үйлерінің ғимараттарын мемлекет меншігіне қайтару жұмысы оңай болмағаны анық. Және сол қайтарылған ғимараттар алына салып, күрделі жөндеуден өткізіліп отырды. Әрине, осындай жұмыстардың бәріне ең алдымен уақыт керек еді. Құдайға шүкір, жекеменшікке өтіп кеткен ғимараттар бірте-бірте халыққа қызмет көрсетуін жалғастырып жатыр. Мысалы, биыл Бақтыбай және Ақын-Сара ауылдарындағы мәдениет үйлерінің күрделі жөндеу жұмыстарына жобалық сметалық құжаттарын дайындауға 14,0 млн теңге бөлініп отыр.

	Бұның бәрі атқарылып жатқан шаруалар, енді, өнер ұжымдарына тоқтала кетейін. Ауданымызда «Мұрагер» фольклорлық-этнографиялық ансамблі халықтық атағын қайтарып, өз жұмысын жандандыруда. Ардагерлер хоры, «Зори Семиречья» атты аудандық әжелер ансамблі жұмыс істейді. Сырымбет, Төлеңгіт, Қоңыр ауылдық округтерінде көркемөнерпаздар ұжымдары белсенді жұмыс істейді. Олардың бәріне ауылдық округтер арасында өтетін «Ауылым – ажарым» атты байқау кәдімгідей серпін береді. Көркемөнерпаздар ұжымының бәрі де халықтың сұранысын қамтамасыз етеді. Негізі жұрттың сүйіп тыңдайтыны көбіне халық әндері.

	– он төрт кітапхана бар деп қалдыңыз. кітапханалардың қазіргі жайы қалай? кітап қоры қалай толығады? өйткені, қазір бұрынғы жүйенің жұмысы тоқырап қалды. 1-2 мың данамен шығатын ақын-жазушылардың кітаптары күллі республикаға жетпей жатады. осы жайды қалай шешіп жатырсыздар?

	– Рас. Қазір бұрынғыдай жаппай кітап оқу, кітапханаға жазылу үрдісі бәсеңсіп қалды. Себебі, қазіргі технологияның дамыған заманында көпшілік, әсіресе, жастар жағы кітапханаға барғаннан гөрі Интернет, телерадио секілді ақпараттық құралдарды жиі пайдаланатын болды. Осынау ащы шындықты мойындай білу керек. Бірақ жұртшылық мүлде кітап оқымайды деп айтуға болмайды. Оған ауданымыздағы 112 мың кітап қоры, сол кітапты тұрақты оқитын оқырман дәлел бола алады. Алғаш осы қызметке келгенде кітапхана жайымен өзім жеке барып танысқан едім. Сонда сауатты оқырманның әлі де барлығына анық көз жеткіздім. Жалпы халқымызда «Ел іші – өнер кеніші» деген жақсы сөз бар. Осы тәмсілге сенсек, адамдар бар да нағыз оқырман жоғалмайды.

	– Қазақстан республикасының ата заңында діни наным-сенімге тыйым салынбайтыны анық айтылған. Жалпы қазақ халқы аса діншіл болмаса да ислам құндылықтарын бойына сіңіргені анық. кеңестер одағының тұсында шектеу салынғанымен халықтың бойында діни тәрбие қалыптасқаны білінетін. ел аузындағы: «бірлік бар жерде тірлік бар», «Жақсы сөз – жарым ырыс» деген сөздердің түп-тамыры Құраннан алынғаны қазір анықталып жатыр. ауданда қанша мешіт жұмыс істейді? Халықтың рухани сұранысын қамтамасыз ету ісі қалай жүруде? бұны сұрап отырғаным, биылғы рамазан айы да аяқталып қалды. Қасиетті айда ораза ұстағандарға ауыз аштыру сауапты іс саналады. ол жайында сұраудың өзі бір ғанибет.

	– Ауданымыздағы 33 елді мекеннің 10-да мешіт болса, православ дінінің шіркеулері де кездеседі. Жалпы қай дін болса да пендені жақсылыққа, адамгершілікке, имандылыққа тәрбиелейді. Бір өкініштісі қазір исламның атына кір келтіретін топтардың әрекеті байқалып қалуда. Осы адамның қарнын аштырады. Өзің мұсылман болған соң қысылып, қынжылады екенсің. Ал, ауыл-ауылдардағы, аудан орталығындағы мешіттердің имамдары Қазақстан Мұсылмандары Діни Басқармасының шешімімен тағайындалады. Сол себепті, халық арасына ең алдымен дәстүрлі Исламды ұстану мәселесі түсіндіріледі. Имамдардың бәрі де орталықтан оқып келген азаматтар. Діни білімі бар. Солар жастардың адасуына жол бермейді деп айтар едім. Бұл жағынан біз ауданның құзырлы органдарымен бірлесіп, жұмыс атқарамыз. Яғни, елді бүлдіретін әрекеттердің алдын алу жұмыстары заң аясында жүргізілуде.

	– енді білім саласына тоқталсақ, биылғы бірыңғай ұлттық тестілеудің нәтижесі жалпы республикада жылдағыдан төмен болды. ескелді ауданының көрсеткіші қандай?

	– Ауданымызда 30 мектеп, 6 мектепке дейінгі дайындық мекемесі бар. Отыз мектептің бесеуі үшінші сыныпқа дейін оқытатын бастауыш мектеп болса, тағы бесеуі 9-шы сыныпқа дейін білім береді. Қалған 20 мектеп орта білім беретін мектеп. 2011-2012 оқу жылы 7 мың 855 бала мектеп бітірді. 1096 мұғалім бар. 504 кешенді сынып жұмыс істейді. Оның ішінде 197-де 1-ші сыныптан 4-ші сыныпқа дейін, 229-да 5 сыныптан 9-шы сыныпқа дейін білім алса 10-11 сыныптар 78 кешенді сыныпта оқиды. Биыл 512 оқушы мектеп бітірді. Оның 387 Бірыңғай Ұлтттық Тестілеуге қатысты. Жалпы алғанда көрсеткіш өткен жылғымен салыстырғанда төмендеу болып тұр. Бірақ, облыстық көрсеткішпен салыстырсақ, едәуір алға жылжу бар. Өйткені, былтыр 15 орында болсақ, биыл 8 орынға көтерілдік. Осының өзі көңілге қуаныш ұялатады. Екі бала «Алтын белгі» алды. Аудандағы мектептерді жаңа технологиямен қамтамасыз ету ісі қазір жоғарғы деңгейде жүруде. Мысалы, бұған дейін 24 балаға бір компьютерден келсе, қазір 9 бала бір компьютерді пайдалана алады.

	– денсаулық сақтау саласында қандай жұмыстар атқарылып жатыр?

	– Ескелді ауданында 37 емдеу-сауықтыру орны бар. Оның біреуі орталық аурухана. Тағы біреуі орталық емхана. Одан бөлек ауданымызда бір Санитарлық-эпидемиялық орталық жұмыс істейді. Меніңше, «ауырып ем іздегенше, ауырмайтын жол ізде» деген сөздің жаны бар секілді көрінеді. Сол тұрғыдан алғанда азық-түлік тауарларының мінсіздігін тексеріп отыратын СЭС-тің атқарар жүгі ауыр. Бұл салада жалпы 535 маман жұмыс істейді. Оның 75-і дәрігер, 265-і медбике, 120-сі кіші медициналық қызметкер, 75-сі техникалық маман.

	– Қазір әлем жұртшылығының назары Қазақстанға ауып отырса, ел халқының құлағы лондон олимпидасынан жақсы жаңалық күтуде. Қазір 6 алтын алып отырмыз. оның үшеуі алматы облысына тиесілі екен. осы тұрғыдан алғанда ауданда спорт саласы қалай дамып отыр?

	– Ауданда жақсы спорт зал, соңғы үлгідегі бассейн бар. Қарабұлақтың өзінде. Спортқа деген көзқарасымыз жақсы. Оның сыртында кез-келген ауылда футбол стадиондары жұмыс істейді. Негізінен аудан көпшілігі футбол ойнағанды ұнатады. Жетісу және Бақтыбай ауылдарының жастары футбол ойнаудан жалғыз аудан ғана емес облыс көлемінде алдыңғы орын алады. Соның бірі Бақтыбай ауылынан шыққан Рауан Сариев Бразилиядағы оқуын бітіріп, жергілікті футбол клубына жұмысқа орналасты. Сондай жас жігіттер ауылдың топырағын кешіп жүріп, әлгіндей жетістіктерге жетіп жатыр. Осының өзі үлкен жеңіс. Кейде аудан деңгейінде өтетін жарыстарда Жетісу мен Бақтыбай ауылының жастары үздік ойын үлгісін көрсетеді. Соларға қарап отырып, нағыз олимпиада жеңімпаздарының ойынын көргендей боласың. Әрине, бұл басқа ауылдар футбол ойнамайды деген сөз емес. Бірақ осы екі ауылдың футболға деген құлшынысы ерекше. Одан бөлек, ауданда үстел теннисі мен шаңғы тебу спорты да алдыңғы орында.

	– Халықты жұмысқа орналастыру, баспанамен қамту мәселесі бойын-ша қандай жұмыстар атқарылып жатыр?

	– Былтыр аудан орталығынан 70 пәтерлі, көпқабатты үй, Шымыр ауылында жеке 10 үй пайдалануға берілді. Кезекте тұрғандарға, мүгедектерге, көп балалы аналарға, соғыс және еңбек ардагерлеріне берілген үйлерден 11 жас дәрігер де баспана алды. Олардың бәрі де денсаулық сақтау саласына қабылданған жас мамандар. Сондықтан бұл тұрғыдан ауданда жастарды жұмыспен қамтамасыз етумен қатар, баспанамен қамтуды да қатар алып келеміз. Үй мәселесі бойынша пәтер кезегінде тұрғандар баршылық. Біртіндеп шешіп келеміз. Жыл басында 80 отбасы үйлі болса, келер жылы «Мелькомбинат» елді мекеніндегі 35 пәтерлі бір үйді пайдалануға берсек деп отырмыз. Бір кездері қараусыз қалып, қаңырап тұрған үйді соттың шешімімен мемлекет меншігіне алдық. Биыл жобалық-сметалық құжаттары дайындалып жатыр. Құдай қаласа, келер жылы бітіріп берсек деп отырмыз. Одан бөлек Шымыр ауылында мемлекеттік қызметкерлерге, баспана кезегінде тұрғандарға үй салу мақсатында жер телімі бөлініп қойылған. Одан арғы жылдары сол бағытта жұмыс істеу ойда бар.

	– енді: «әкім болу оңай ма?», – деген сауалды қойсам.

	– Оңай деп айта алмаймын. Себебі, әрбір минут, әрбір секунд сайын барлық мәселе, бар шаруаға жауап бересің. Оны оңай деп есептеуге келмес. Өйткені, халықтың көз алдында жүрудің өзі үлкен қуатты қажет етеді. Бір жерде жылыту жүйесінен кеткен ақаулықтың өзіне жауап беруге тура келетін жағдайлар кездеседі. Құдай сондай тосын апаттан, келеңсіз кедергіден сақтасын. Шынында осы жөнінде ұдайы іштей ойланамын. Қазіргідей заманда халық бәрін біліп, таразылап отырады. Әкімнің жұмысы халықпен тығыз байланыста болғандықтан көпшілікке жағу оңай емес. Сеніп тапсырғаннан кейін күн-түн демей жұмыс істеуге тура келеді. Аздаған жетістік болса қуанасың, сын айтылса жүрегің ауырады.

	– ұстанған ұстанымыңыз қандай?

	– Ең алдымен әділ болу, халықпен бірге болу. Шынында адал жұмыс істеймін деген ой болса бәрі өз уақытысымен келеді. Ең бастысы елімізде бейбітшілік, тоқшылық, амандық болғанын тілеу. Әлемге көз салсақ Сирия, Мысыр секілді елдерде бүліншілік болып жатқанын көреміз. Құдай ондайдан сақтасын, негізі менің ұстанымым осы.

	Өмірде қарапайым Қобылан Тоқбергенұлының айтар ойы осындай. Бойынан шынайылықтың лебі есіп тұрған онымен әңгіме барысында ой-пікірінің түп-тамыры тереңде жатқанын ұққандай болдым. Бар-жоғы бір сағаттық әңгімеде айтылған мәселелердің көпшілігі бір беттік сұхбатқа сыймай қалды. Аталмыш аудан билігін қолына алғанына бір жылдың ғана жүзі ауған әкіммен бүгінгі әңгіме негізінен экономиканы арқау етті.



	Халық – қазы, еңбек – таразы

	Бұрынғы Гвардия және Кербұлақ аудандары негізінде 1997 жылы қайта құрылған Кербұлақ ауданының тарихы 1973 жылдан басталады. Жер аумағы 11,5 мың шаршы километрге тең ауданда 64 елді мекен, 14 ауылдық және 1 кенттік әкімшілік округ бар. Тоғыз жолдың торабында тұрған аудан аумағынан Алматы-Өскемен автожолы және Түрксіб теміржолы өтеді. Негізгі сала ауылшаруашылығына жарамды жерлердің жалпы аумағы 1,116 миллион гектар. Оның ішінде егістік жерлері 142,4 мың гектар, көп жылдық егістіктер 0,2 мың гектар, шабындығы 19,8 мың гектар, жайылым 751,1 мың гектар, бау-бақша 0,4 мың гектарды құрайды. Алтынемел жотасының солтүстік баурайында халқымыздың көрнекті ғалымы, саяхатшы Шоқан Уәлихановтың өмірінің соңғы күндері өткен. Шанханай ауылдық округіне қарасты Көшентоған ауылында ғалымға орнатылған ескерткіш-бейіт және мұражай бар. Атқарылып жатқан жұмыс жайын аудан әкімі Бағдат Әлиев әңгімелейді.

	– аудан әкімі болып тағайындалғаныңызға жылға жуықтап қалыпты. адамның парасаты істі бастауынан анық көрінеді. сол себепті әңгімемізді алдағы күндердің жоспарына кірген жұмыстардың жайымен бастасақ. әлеуметтік-экономикалық ахуалға лайықты қандай істер атқарылмақшы?

	– Кербұлақ ауданы көптеген тарихи оқиғаның өткен жері, талай тағдырлы тұлғалардың өмір сүрген мекені. Арқарлы асуына кірер тұстан сол жақта Жоламан батыр, асудан өткен соң Сарыөзектен өткен соң Шанханай апамыз, Қоянкөз апамыз жатыр. Одан ары жүрсеңіз Дәулет бидің баласы Матай би жатқан тау тұр асқақтап. Оның етегінде Байторы, Тайторы деген ағайынды екі адамның күмбезі бар. Бергі жақта еліміздің география ғылымына өлшеусіз үлес қосқан Шоқан Уәлихановтың бейіті тұр. Шындығында Шоқан қазақ халқының жарық жұлдызы. Одан шығып, шығысқа қарай жүрсең Тезек төренің басына тап боласың. Оның ар жағында Жайнақ батыр жатыр. Одан ары қарай Биғаш, Тілеке болып кете береді. Міне, осындай елге сыйлы, халыққа құрметті тұлғаларды санап жіберсек, 22 аруақты адам шыға келеді. Олардың бәрі де Кербұлақ ауданының жерінде өмір сүріп, ел мен келешек ұрпақтың мүддесі үшін тер төккені анық. Сондықтан да оларды ел есінде, ұрпақ жадында қалдыру мақсатында Сарыөзек кентінің кіреберісінен ауқымды аллея салып жатырмыз. Ағаштың көптеген түрі өсірілетін, бау-бақшалы аллеяға осы тұлғалардың ескерткіштас жағалай қойылады. Бұл мемлекеттің қаржысына емес, осы тұлғалардың бүгінгі ұрпағының көмегімен тұрғызылады. Яғни әркім өз атасының ескерткішін жасауға үлес қосуда. Қазірдің өзінде қызыл граниттен екі метрлік ескерткіш қашалып жатыр. Тас бағанға әрбір тұлғаның аты-жөні, туған жылы, қайтқан мезгілі жазылады. Бұл тура тоғыз жолдың торабындағы айналма жолға орнатылады. Ең алдымен жастардың ел мен жердің тарихын жетік білуіне мүмкіндік беретін жоба болмақ. Одан кейін айналма жолдан Сарыөзектің орталығына қарай созыла орналасатын аллеяға ауданның дамуына үлес қосқан 26 Социалистік Еңбек Ерінің есімдері жазылған үлкен тас-тақта қойылады. Бәрі де кеңестік кезеңде батыр атағын тегін алмаған. Бүгінгі күні олардың екеуі тірі. Сосын біздің ауданда Кеңес Одағының Батыры» атағын алған 11 ардагер болған. Оларға да бір белгі қойылмапты. Жалпы соғыс ардагері ретінде аттары аталғанымен еске түсіретін бірде-бір тізім не ескерткіш тақта жоқ. Ардагерлердің есімдерін есте сақтау үшін үлкендігі 2х1,5 метрлік қызыл гранитті дайындатып жатырмыз. Онда соғысқа қатысқандар мен батыр атағын иеленгендердің есімі жазылады. Аллеяның екі жағына субұрқақ орнатылады. Қазір тегістеу жұмыстары жүргізіліп, қара топырағы төгілді, астына электр желісі мен құбырлар төселеді. Дегенмен, әлі де жұмыс жеткілікті. Себебі, кенттің жері тегіс емес. Оны түзеу, құрылыс жұмыстарына лайықтау оңай болмай тұр.

	Бау-бақшалы аллеяның оң жағына қарағайдан мейрамхана, оның бергі жағына 300 адамдық жаңа мешіт салынады. Одан бөлек 419 миллионға спорт кешені тұрғызылады. Бас жоспар бойынша оның жанынан кәсіби-техникалық училище салынуы тиіс болатын, бірақ мерзімі өтіп кеткендіктен училищенің орнына 320 балаға арналған балабақша салуды көздеп отырған. Оның 110 миллион теңгесін мемлекеттен алып та қойдық. Бірақ түрлі мекемелердің тексерулерінен балабақша басқа жерге ауыстырылатын болды, соған байланысты құрылыс тежеліп тұр. Ал, жаңа мешіттің дәл жанынан 21 үйдің құрылысына жер бөлінді, алғашқы жұмыстары жүргізілуде. Оның сыртында жапон-корей инвесторларымен арзан үй салуға келіссөз жасалуда. Әр шаршы метрі 500-600 доллардан бағаланатын ондай үйдің саны – 40. Егер ол орындалса Алматы – Өскемен күрежолынан қаланың ішіне дейінгі және теміржол бойына дейінгі аралыққа түгел үй түседі. Бұл дегеніңіз, шағын бір ықшамаудан. Сол тұсқа 100 адамдық қоғамдық монша, сауна секілді халыққа қажетті нысандардың құрылысы жоспарланып отыр. Бұл қазіргі күні жоспарланып, жұмыстары басталып қойған жобалар. Ал, алдағы уақытта жаңадан түсетін шағын ықшамауданнан 100 орынды жекеменшік балабақша салдырсақ деген ой бар. Ол енді келешектің еншісінде.

	– адамның атқарған жұмысы бірден көрінеді. аудандағы кәсіпкерлер, мамандар, жастар сіздің жұмысыңызға ризашылығын білдіріп отыр. көзіңізге мақтағандай болмайық, дегенмен, кәсіпкерлікке қолдау көрсету – президент нұрсұлтан назарбаев жүктеп отырған тапсырма. сондықтан кәсібін жүргіземін деген адамға берілер көмекті қалай көрсету керек?

	– Осыдан біраз бұрын «Егемен Қазақстан» газетінің бір нөміріне «Инвестор-лар ел игілігіне» деген атпен өзекті мақала жарияланды. Сонда Президенттің тапсырмасына байланысты аса қажетті тетіктер ашылып көрсетілген. Шынын айтқанда инвестиция дегеніміздің өзі жеке кәсіпкердің жергілікті жердің дамуына қаржы салуы. Сол арқылы өңірдің жетістігін арттыру. Бұл жағынан алғанда Кербұлақ ауданының азаматтары ынталылық көрсетіп келеді. Ауданға келгелі бері шамамен 0,5 миллиард теңге инвестиция тарттық. Жекешеден келген бұл қаржыға Сарыөзектен екі дүкен, монша, бір балабақша, екі мейрамхана, бір саябақ салынып жатыр. Тағы бір саябақтың жұмысы әзірге суға байланысты тоқтап тұр. Дегенмен, 7-8 нысанның құрылысы инвестициямен тұрғызылуда. Және бұл қаржы аспаннан түскен жоқ, жергілікті жердің азаматтарын жұмылдырудан шығып отыр. Ең бастысы адамның тілін таба білу керек. «Жылы сөйлесең, жылан інінен шығады» дегенді айтқан мен емес, атам қазақ. Сондықтан даорнымен айтып, ұсынысыңды өткізсең, ауылдың инвестиция салатын жігіттері көптеп табылады. Ол үшін алдымен құзырлы мекемелердің басшыларын шақырып, өз ісін жандандырғысы келген кәсіпкерге қажетті нәрселерді сұраймыз. Оның қатарына электр, су, жер бөлімдерінің, сәулет мекемесінің басшылары шақырылып, инвесторға қажетті жер телімінің мемлекеттік актісін заң аясында шығарып беруге тапсырма беріледі. Сөйтіп, жұмыс жанданады. Әйтпесе, сәулетшінің алдын бір, жер комитетінің алдын екі тоздырады, оның сыртында сумен қамтамасыз ету мекемесі мен электр жүйесі тағы қолбайлайды. Сол үшін бәрін жұмылдырып, инвесторға қажетті жердің құжаты дайын болғанша электр желісін, су жүйесін тарттырып береміз. Сәулет-құрылыс мекемесінің мамандары қажетті жобаны дайындайды. Сол аралықта бәрі әзір болады, құжатын кәсіпкерге ұстатып, іске сәт дейміз. Сосын әлгі инвестор бір қойды құрбандыққа шалып, ауыл ақсақалдарының батасын алады. Құрбандық малдың етін жағдайы нашарларға таратып жібереді. Сонымен инвесторымыз бірінші құдайдан қорқады, екінші берген уәдесі бар, үшінші қажетінің бәрі бар, яғни жұмысы жүріп тұр. Ал, өздігінен жүргізетін болса, су жүйесін, электр желісін тарттыру үшін кәдімгідей шығындалар еді. Оның үстіне ел ішінде «құзырлы мекемелер өз жұмысы үшін пара алады» деген ұғым қалыптасып қалған. Осындай тар ойлы түсінікті бұзу үшін осындай қадамдарға барып, ел ішіндегі теріс пікірді жоққа шығарып жатқан жайымыз бар. Шынын айтқанда, ең басты орында ел мен жердің мүддесі, халықтың жетістігі тұруы тиіс деп білемін. Маған керегі абырой, атымды шығаратын жобалар. Кейіннен ел ішінде айтылар: «Мынаны кезінде Әлиев салдырып еді» деген бірауыз сөзге жетер ештеңе жоқ. Ол тіпті менің баламның үрім-бұтағына жетеді. Турасын айтқанда атақ, даңқ үшін емес, алдымен елдің игілігіне, екіншіден, өз жұмысымның жанып, еңбегімнің көрінуіне тырысамын.

	Мұнда келген күннен бастап, жергілікті кәсіпкердің бәрімен жұмыс істеуді жөн деп таптым. Себебі, негізінен ауылшаруашылық кең дамыған аудан болғандықтан кәсіпкерліктен өзге тиімді сала көзге түспеді. Алдымен жер телімдеріне арнайы ревизия шығартып, пайдаланылмай жатқан егістіктерді анықтадық. Сөйтсек, баяғы қолында шешімі ғана бар шаруа қожалықтары құнарлы жерлердің пайдасын не өздері көрмей, не өзгеге көрсетпей отырғаны белгілі болды. Астық молынан шығатын жерлердің арасында соқа тимегелі 20 – 25 жылға дейін жеткені бар екен. Ақыры, ауыл ақсақалдарынан, «Нұр Отан» партиясының өкілдерінен, аудандық мәслихат депутаттарынан құралған комиссияның шешімімен бос жатқан жерлерді конкурсқа шығарып, жұмыс істегісі келетіндерге бердік. Онда да қолында жер игеруге қажетті техникасы, қаржысы бар шаруашылықтар ғана конкурсқа қатыстырылды. Сөйтіп іріктеу жүргізілді. Қазір, құдайға шүкір, бос жатқан жерлерге түрен түсіп, қырларымыз көгеріп тұр. Мысалы, бір ғана Сарыбұлақ ауылдық округінде 13 мың гектар жер пайдаланылмапты. Былтыр келе салып, мың жарым гектарға күздік бидай ектірдік. Биылғы көктемде тағы мың жарым гектарға соқа салдырдық. Расы керек, ел ішіндегі кейбір надандықты көргенде ішің ашиды екен. Жақында сол ауылдың тұрғындары арыз жазып, менің үстімнен шағымданыпты. Арызда: «Біз осы ауылдың тұрғындары, жерімізді Әлиев деген кім көрінгенге беріп, ала алмай жүрміз», – деп жазылыпты. Мен жұмсартып айтып отырмын. Жұмыс істемейтін адам неге жер алуы керек?! Сол ауылдан бір кісі келіп, әлгі жерді пайдаланғысы келетінін айтады, қолында жер игеретін техникасы жоқ. Жерге иелік етіп, басқа біреуге жалға беріп қоймақшы. Солай пайда көрмекші. Жұмыс істейтінге жер жоқ, ал, жалқаулар жер иеленуші болмақшы. Тағы да айтатын уәжі: «Ол жерге біз мал жаямыз, сенің егінің неге керек?!» дегенге саяды. Әділін айтыңызшы, кімнің ұстанымы жөн? Міне, осындай кедергілерге қарамастан аудандағы егістік көлемін жыл өткен сайын арттырып отырмыз. Мәселен, биылдың өзінде 4 мың гектарға жуық жерді айналымға қостық.

	Сосын аудандағы малдың басы, құстың саны өсті. Былтыр қабылдап алғанда статистикалық дерек бойынша Кербұлақ ауданы 14-орында тұрған. Жылдың аяғында бұл көрсеткіш 7-ші орынға жылжыды. Биылғы алғашқы тоқсанда экономикалық мәліметтер және статистикалық деректер бойынша сол орында тұрмыз. Біздің аудан үшін бұл үлкен жетістік.

	– Халқымызда «ұзынқұлақ» деген ұғым бар. содан естуімізше, кербұлақ ауданының мұғалімдері мен дәрігерлеріне Қоғалыдан жер беріліп, картоп, сәбіз, пияз секілді көкөністер салуға мүмкіндіктер жасалуда дейді. бұл бастаманың да авторы сіз бе?

	– Жоқ, бұл баяғы кеңестік кезеңнен қалған үрдіс. Сол кезеңде «картоп – екінші дақыл» деген ұран болатын. Қазір ұмытыла бастады демесеңіз, бұл бұрыннан бар тәсіл, ертеден келе жатқан көмек. Расын айтқанда қазіргідей жалқаулана бастаған ел үшін төңкеріс секілді көрінеді. Келіндер сиыр саумайды, есігінің алдына картоп салмайды, өтіп бара жатқан жүргізушіні: «Аға, Талдықорғаннан картоп, сүт ала келіңізші», – деп жұмсай салуға шебер. Осының бәрін көріп жүрген соң, кеңестік кезеңде бар үрдісті жаңартуды ойлап, барлық ауылдық әкімдерді жинап: «Әрқайсысыңа үш гектардан жер беріледі, соған картоп саласыңдар», – деп тапсырма бердім. Ол үшін Қоғалының құнарлы топырағынан жер, тұқымдық картоп берілді. Күзде түсімнен алынған тұқымды қайтарады. Соның қатарына мұғалімдер мен дәрігерлер кіріп кетті. Бұны көпшілік қолдап, қуаттап отыр. Шыны керек, әр сенбі сайын табиғат аясына шығып, жұмыс істеп, бойға қан жүгірту, пайдалы іспен айналысу әркімді қызықтырады. Осы әңгіме ғой сіздерге жеткені.

	Есебі жоқ адамның жұмысы өнбейтіні белгілі. Сол себепті, тоқсан сайын аудандағы барлық сала мамандарын жинап, керегіміз мен барымызды бір түгендеп аламыз. Расында тиынымызды санамай, қалай жұмыс істейміз?! Онсыз да дотациямен отырған ауданбыз. Жылына 800 миллион теңгеден астам салық жинаймыз. Мемлекеттен 4,5 миллиард қаржы аламыз. Осыны көріп, біліп отырып, неге өзіміз қимылдамасқа?! Ауылдарға барған сайын теріс тартып, кінәні мемлекетке артқысы келіп сөйлейтін адамдар кездеседі. Алайда, солардың бәрі өздерін жарылқай алмай жатып, бәрін мемлекет істеп бергенін қалайды. Турасын айтқанда, жатыпішерлік секілді жаман әдеттер ел ішінде кең таралып кетті. «Мешкей деген жақсы ат емес» дейді халқымыз. Әлгі бұра сөйлегенді, елге жақсы көрінгенді ұнататындардың бәрі де мемлекеттен зейнетақы, жәрдемақы алғанда үндемейді. Осындай келеңсіз әдеттер қынжылтады.

	– Үлкен жетістік кіші табыстан басталады. сіздің бастамаңызбен ауыл мәдениеті күндерін өткізілгенін естіп жатырмыз. «тамашада» талайды күлкіге қарық қылған марқұм тоқсын Құлыбеков секілді өнер адамдары шыққан кербұлақ ауданының мәдениетінде қандай өзгерістер бар?

	– Меніңше адамды жетелейтін қасиеттің бірі – намыс. Былтыр үш ауданның мәдениет күндеріне Балқашқа бардық. Жыл сайын өтіп, дәстүрге айнала бастаған бастамаға дайындық кезінде сұрағанымда бәрі жақсы секілді еді, орынға келгенде біздің аудан артта қалды. Басында, құдай өзі кешірсін, Панфилов пен Балқаш аудандарын қалпақпен ұрып алатындай болып, менсініңкіремеген едік. Үлкен үмітпен барып, ынталандыру сыйлығын алғанда намыстан жарыла жаздадым. Бірден аудандық Мәдениет үйінің басшысы мен мәдениетке жауапты орынбасарымды шақырып алып, біраз тергедім. Ақыры, аудандық газетке «Ел іші – өнер кеніші» таланттарды іздейміз» деген тақырыппен жарнамалық мақала берілді. Онда он номинация бойынша ауылдағы дарындыларды іріктеу өтетіні айтылды. Сөйтіп, 15 ауылдық округті үш-үштен біріктіріп, ауылдың мәдениет күнін өткіздік. Жеті адамнан құралған қазылар алқасы өнері асқан өнерпаздарды іріктеді. Бас жүлдеге бір миллион теңге тіктік. Театрландырылған көрініс, скетч, хор, домбыра, вокал, жеке дауыс секілді он номинацияны қамтыған іріктеуге өнер ұжымдары жақсылап дайындалды, 17 желтоқсанда Сарыөзекте үлкен концерт берілді. Әлгіні тамашалаған көпшілік қатты таң5алды. Ондайды бұрынсоңды көрмегендерін айтушылар шықты. Қатысушылардың бәріне жүлде тағайындалды. Ән салатын кішкентай бала бар еді, сол екеуіне тай мінгіздік. Шыны керек, баладан болашақ, тайдан тұлпар күтетін елміз. Бұл – бір.

	Содан көп ұзамай аудандық ұстаздар қауымы өздерінің дайындығы бар екенін жеткізді. Ондайды қалай құр жіберейін, «Өмірді өрнектеген ұстаздар» деген тақырыппен мұғалімдер арасында байқау өткіздік. Оның жүлделік қоры 700 мың теңге болды. Баяғы ауылдарда қайтадан іріктеу басталды. Екі айлық дайындықтан соң өңкей мұғалім наурыздың 6-сы күні аудан орталығына жиналды. 8 наурыз қарсаңы болғандықтан, 350 әйел ұстазға естелік болсын деп фарфор тәрелкеге құттықтау жазғыздық. Ел күтпеген сыйлық болды. Бұл – екі.

	Ауданның Құрметті азаматы атағы ел үшін қастерлі болуы тиіс еді, оны әркім бір алып, қасиетін кетіріпті. Осыны қайта бір жаңғырту үшін 8 наурыз мерекесінде үш адамға Кербұлақ ауданының Құрметті азаматы атағын беруді жөн деп таптым. Оны дайындауды аудандық мәслихатқа тапсырдым. Ол кімдер десеңіз, бірінші – он бала туып, тәрбиелеп өсіріп, ауданның экономикалық өсуіне үлес қостырып отырған анаға, екінші – заман талабына ілесіп, кәсіпкерлікті дамытып отырған анаға, үшінші – көпбалалы жас анаға берілді. Оған лайықты адамдар оңай табылды. Балаларын алысқа ұзатпай жанында ұстап, кәсібін дөңгелетіп отырған аналар ауданда көп, ал, жасы егде тартса да 600 сиыр бағып отырған Нүрке деген апамыз Шұбар ауылында тұрады. Екеуі табылды. Үшіншісіне жасы отызға толмаса да, сегіз бала тапқан Батыр ананы алдық. Бұл – үш.

	Тағы бір айта кететін нәрсе, 7 мамыр күніне мемлекеттік қызметкерлердің өнерін тамашаладық. Сарыөзек әскери гарнизонының басшылары, аудандық мәслихат аппаратының басшысы, үш кәсіпкер, аудандық әкімдік аппаратынан үш адам патриоттық әндер айтып, сахнаға шықты. Бәрі де үлкен кісілер. Міне, өнерпаздар қайда жатыр?! Сондықтан ауданның 40 жылдығына өзіміздің әртістерді шығарамыз деп отырмыз.

	– елімізде мектеп бітірушілердің дәуірі жүретін, бірыңғай ұлттық тестілеудің үміт пен күдікке толы кезеңі айтылатын мезгілге жақындап қалдық. аудандық білім саласының көрсеткіші қандай?

	– Былтыр 5-6 бала «Алтын белгі» алыпты. Жаман көрсеткіш емес, деген-мен қалың шаңның ішінен көзге көп көрінбейді. Тамыз айында мектеп директорларын жинап алып: «Оқу жылының аяғында «Алтын белгі» алмаған, байқаулардан жеңіспен оралмаған мектептер ренжімесін, басқаша сөйлесеміз. Тіпті, директорларды қайтадан оқытамын», – деп қатаң талап қойдым. Осыған байланысты әртүрлі сөз айтылды. Соны шығарып жүрген екі-үшеуін алдырып, қолдарына қалам беріп, арыз жазғыздым. Бір бет арызда қате өріп жүр. Содан күзгі күні облыстық білім жетілдіру институтының басшыларымен ақылдаса отырып, әл-Фараби атындағы ҚазҰУ-де, Назарбаев зияткерлік мектебінде білім беретін білікті ұстаздарды алдырдым. Олар заң жүзінде Сарыөзек мектебінде аудандағы директорларды 15 күн оқытты. Жарты айдан соң өткен тестілеуде директорлардың тең жартысы өз міндеттерін жетік білмейтін болып шықты. Турасын айтқанда сынақтан құлап қалды. Осындай қатаң талаптан кейін көпшілік жұмысқа белсене кірісті, дарынды балаларды бөлек оқыта бастады. Қазір ауданымыздың 10 оқушысы түрлі олимпиададан жүлдегер болып оралды. Физика пәні бойынша халықаралық олимпиададан жеңімпаз болған жеті баланың үшеуі Мәскеуде жүлде алса, үшеуі Байқоңырда өткен олимпидада жеңімпаз атанды. Енді біреуі Алматыда өткен халықаралық олимпиададан үздік шықты. Қалған оқушылар өзге пәндер бойынша елімізде өткен біріншілік жеңімпаздары. Міне жетістік. Ал, биыл 19 бала «Алтын белгіден» үміткер, 3 бала үздік аттестат алады. Осының бәрі оқу жылы басталғаннан бері жүргізілген ізденістің нәтижесі. Қазір үздік оқушылар бөлек дайындалу үстінде. Оларды былтырғы іріктеуден озық шыққан мұғалімдер оқытып жатыр. Ендігі үміт бірыңғай ұлттық тестілеуден үлкен нәтижеге жету.

	– ауданның 40 жылдық мерейтойын өткізгелі жатырсыздар. дайындық жұмыстары қалай жүруде? Жаңа аудан әртістерін шығарамыз деп қалдыңыз.

	– Шыны керек, бұл мерейтой маған тап келгені көңілім қуаныш сыйлап,жүктеді. Бәлен деп, түген деп әулиесінбей-ақ қояйын, бұл Алланың берген мүмкіндігі. Расында құдай деген адам жамандыққа бармайды. Ауданның 40 жылдығы былтыр күз айында кірген болатын. Облыс әкімі Аңсар Тұрсынханұлымен ақылдасып, жер көгеріп, айнала құлпыратын көктемге қалдыратын болып шештік. Ойлап отырып, мамыр айының 23-не қойдық. Себебі, 25-де соңғы қоңырау соғылып, мектеп оқушылары тарайды. Күзде жер қурап кетеді, тойдың сәні қашады. Той өткізуге лайықты жер іздеп, Матай тауының етегіндегі Мақпалдың төрін қарастырдық. Тезек төренің кезінде үлкен дау шешіліп, ұлан-асыр той жасалады, сонда ат шапқан жер дұрыс болар деп ойлағанбыз. Сөйтсек, кіл жүйріктер Көксу ауданының Аралтөбесінен Мақпалға дейін 40 – 50 шақырымға тіке жіберіліпті. Оның үстіне жері тастақ, асфальт жолдан қашықтау екен. Одан қайтып келе жатып, Алтынемелдің маңынан теп-тегіс жерді көрдік. Екі жағынан өзен суы ағады. Ақыры жергілікті елге, келетін қонақтарға ыңғайлы болсын деп сол жерді таңдадық. Сонымен қырық бірінші жылға аяқ басқанда, 41 шақырым жерге 41 киіз үй тігіп мерейтойды өткізбекшіміз. 2014 жылы, бәйгеге 4 автокөлік тігіп отырмыз. Дайындық осылай төрт санымен байланысты болып тұр.

	– ендеше, кербұлақ ауданының төрт дүниесі түгел болсын деген тілекпен әңгімемізді аяқтайық. ашық әңгімеңізге рахмет.





АУДАРМАЛАР




	Акутагава Рюноскэ

	жапон жазушысы

	(1892–1927 жж.)

	Нағашысының қолында ер жетіп, фамилиясын иеленген Акутагаваның шығармашылығы 1915-ші жылдан басталады. Осы жылдары жазған оның “Расемон қақпасы” және “Мұрын” атты әңгімелері оқырман қауымды дүр сілкіндірді. Шығармаларындағы көнеге деген аңсарды түсіндірген қаламгер бір сөзінде, “Ескіліктегі және қазіргі заманғы адамның рухында ортақ нәрселер көп. Маңыздылық та осында.” – деген. Жапон сыншыларының пікірінше шағын әңгіме жанрының хас шебері болған Рюноскэ 1927-ші жылы маусымның 24-де веронолдан (ұйқы шақыратын дәрі) уланып көз жұмды.



	Өрмекшінің жібі

	Бірде Будда жұмақтағы хауыз маңында жалғыз серуендеп жүрді.

	Хауыз бетін жұпар иісі аңқыған лалагүл дестелері көмкеріп жатты.

	Ол кезде ұжымақта таң мезгілі болатын.

	Будда хауыз суына үңіле қарады. Хауыздың мөп-мөлдір суынан тозақ шыңырауында не болып жатқаны тура алақандағыдай ап-айқын көрінетін.

	Төменде, тозақ шыңырауында сансыз көп күнәһарлар сапырылысып жатты. Кенеттен Будданың жанары Кандата есімді күнәһар пендеге түскен. Бұл Кандата дегенің қатігез қарақшы еді. Жасамаған жауыздығы жоқ: кісі өлтірген, жол торыған, тонаған, өртеген... Бірақ, оның жасаған бір жақсылығы да болатын.

	Бірде Кандата тоғай ішінде келе жатып, аяқ астында жүгіріп жүрген кішкентай өрмекшіні көріп қалды. Мыжып тастамақ болып аяғын көтере берді де, өзіне-өзі: «Жоқ, бұл титтей болса да жаны бар жәндік. Бекерден-бекер өлтіргенім обал болар», – деп тұжырды.

	Өрмекші осылайша аман қалған-ды.

	Тозақ көрінісіне қарап тұрып Будда, бір кезде өрмекшіге өмір сыйлаған күнәһар пендені сол бір титтей жақсылығы үшін тозақ отынан құтқармақ болып шешті. Дәл осы кезде Будданың көзіне жұмақ өрмекшісі шалынды. Ол күміс түстес нәзік жіпті лаланың жасыл жапырағына ілді.

	Будда жіңішке жіпті еппен ұстап, ұшын ақықтай ашық лалагүлдер арасымен суға түсірді. Жіп тозақтың тереңіне қарай жылжи бастады.

	Тозақ түбінде Кандата басқа да күнәһарлармен бірге Қанды көлдің тереңіне бір батып, бір шығып, тұншыға қорылдап, қорлық көріп жатты.

	Қайда қарама, жан-жақты түгел күңгірт қараңғылық басып тұр. Тек анда-санда ғана бір көмескі сәуле өлімсірей жылтылдайды. Бұл әлсіз сәуле қорқынышты Ине тауының шыңдарынан түсіп тұр. Осы көңілсіз көріністің бәрін суреттеуге сөз табу да қиын. Айналаның бәрін тура моладағыдай меңіреу тыныштық басқан. Тек күнәһарлардың шерлі күрсіністері ғана құлаққа шалынып қалады.

	Жазаның ауырлығы соншалық, тозақ тереңіндегі күнәһар жандар шыңғыру мен жылауға әл таппай қиналуда.

	Солардың арасында қарақшы Кандата да жанталасып, аласұрып жатыр.

	Кандата кенеттен басын көтеріп, Қанды көлдің үстіндегі қараңғылыққа көз салды. Алыстағы аспаннан, жіңішке сәуледей жылтылдаған күміс түсті өрмек, яки өрмекшінің жібі, күнәһарлар көріп қоймасын дегендей қалқи түсіп келе жатты.

	Кандата қуанғаннан қолын ысқылап жіберді. Енді сол өрмекшінің жібімен тек қана жоғары қарай өрмелей беру керек, өрмелей беру керек. Сонда ғана тозақтан құтыласың.

	Бұйыртып жатса жұмаққа да жетесің. Онда Ине тауын енді қайтып көрмейсің, Қанды көлге тұншықпайсың.

	Осындай үміттен қуаттанған Кандата өрмекшінің жібіне қос қолдай шап беріп, жоғары қарай бар күшімен өрмелей жөнелді.

	Бұл айлалы ұрыға үйреншікті іс еді.

	Бірақ тозақ табалдырығынан жұмақ төріне дейін жүздеген мың шақырым болатын. Қанша тырысса да тау биіктігіне дейін өрмелеу оңайға соқпады. Қанша қауқарлы болса да қарақшы бәрібір әлсіреген-ді. Аздап дем алмаса болмас...

	Амалсыздан демін алуға тоқтады. Міне, жарым жолда өрмекке асылып демалып тұр. Сосын артына, төмендегі шексіз тереңдікке көз салды.

	Кандата жіңішке өрмекпен өрмелегенде бекер шыдамдылық көрсетпепті. Жаңа ғана өз қиналып жатқан Қанды көл тас қараңғы түнектен көрінбейді. Ал, әшейінде тозақ шыңырауынан әрең көрінетін қорқынышты Ине тауының шыңы енді аяғының астында қалыпты. Енді тағы біраз қимылдаса шынында да тозақтан алысқа ұзап кететін түрі бар.

	Өрмекке жабысып тұрған Кандата қарқылдай айғай салды:

	– Құтылдым! Құтылдым!

	Бірақ аяқ астынан басқа да күнәһарлардың өрмек бойымен құмырсқаша тізіліп, мұның артынан өрмелеп келе жатқанын көрді.

	Бұл көріністен соң Кандатаның қорқыныш пен таңданыстан аузы ашылып, көзі алақ-жұлақ ете қалды.

	«Бұны әрең ұстап тұрған жіп-жіңішке өрмекшінің жібі мұнша көп адамды қалай көтере алады? Егер өрмек үзіліп кетсе... сонша биіктікке шығып алған өзі де тозаққа қайта құламай ма?!».

	Ол осыны ішінен айтқанша болған жоқ, күнәһарлар топ-тобымен Қанды көлдің қараңғы түкпірлерінен бой көрсете бастады. Жүздеген, мыңдаған күнәһарлар жарық сәуледей жылтылдап тұрған өрмекпен жоғары қарай жылдамдата өрмелеп келеді. Өрмек үзіліп шыңырауға түсіп кетпей тұрғанда бірдеме істеу керек.

	Кандата бар даусымен айғай салды:

	– Ей, күнәһарлар! Бұл менің өрмегім! Бұнымен өрмелеуге кім рұқсат берді?

	Қане түсіңдер, тез. Төмен түсіңдер!

	Сол кезде не болғанын көрсеңіз!...

	Сонша уақыт бүтін және сап-сау тұрған өрмекшінің жібі Кандата ұстап тұрған жерінен шарт үзілді.

	Ол не болғанын бағамдап үлгермеді, шыркөбелек айналған күйі аяғы аспаннан келе, тас қараңғы түнекке ауаны ысқыра тіліп сорғалай жөнелді.

	Айсыз, жұлдызсыз тозақ аспанында тек қана өрмектің жіңішке сәуледей қысқа үзіндісі салбырап тұрды.

	Будда тұңғиық хауызының жанында тұрып, не болғанын бастан-аяқ түгел көрді. Кандата Қанды көлдің тереңіне тастай болып қайта батқан кезде, Будда қайғылы жүзбен серуенін әрі жалғастырды.

	Кандатаның жүрегі біреуді аяуды білмеді, тек өз басын ғана тозақтан құтқаруды ойлады. Сол үшін тозақ иіріміне қайта оралды. Бұл көрініс Буддаға масқара да бейшара көрінді.

	Тұңғиық тоғанындағы лалагүлдер ештеңені де сезбегендей. Олардың ақықтай ашық тостағаншалары Будданың аяғында үнсіз тербетілді.

	Бәрі бұрынғыдай, лалагүлдердің алтын жүрекшелері маңайға тіл жетпес жұпар аңқытуда.

	Жұмақта мезгіл сәскеге жақындап еді.



	Мылқау мұң

	О-Сумидің ұлы қайтыс болғанда шәй жинайтын мезгіл жақындағанды. Марқұм Нитаро соңғы сегіз жыл бойы сал болып төсек тартып жатты. Баласының өліміне о-Суми қатты қайғыра қоймады. Содан болар табыттың алдыңғы қасына жұпар иісті шырақ қоярда оған қараңғылықтан жарыққа қарай жол ашылғандай болып көрінді.

	Нитароның жерлеуінен соң, ең алдымен келіні о-Тами тағдырының шешуі тұрды. Оның үстіне балалы о-Тами шаруашылық жұмыстарын өзі атқаратын. Келініне еркіндік беріп босатайын десе, немересін өзіне алып қалуы керек және күн көруде оңай емес. О-Суми қырықтоғыз күндік азадан соң, келінінің өз қолында қалып, баласының тірі кезіндегідей барлық жұмысты істеуіне мүмкіндік беретін лайықты күйеу қарастыруға үміттенді. Оған өзінің жамағайыны Екити ыңғайлы көрінді.

	Азаның алғашқы жеті күні өткен таңда о-Тамидің үй жинауға кіріскенін көрген о-Суми қатты алаңдады. Бұл уақта ол немересі Хиродзиді түпкі бөлменің кіре берісінде ойнатып отырған. Ойыншық орнын мектептен жымқырылған шиенің гүлдеген бұтағы алмастырған-ды.

	– Тыңдашы о-Тами мүмкін менің осы уақытқа дейін үндемегенім дұрыс емес шығар... Бірақ сонда қалай?! Сен мені баламен тастап кетпексің бе?

	О-Сумидің үнінде жазғырудан гөрі наразылық басым еді. Дегенмен о-Тами бұрылмаса да жарқын жауап қатты.

	– О не дегеніңіз, апа-ау!

	Осының өзі о-Сумиге еркін күрсінуге жеткілікті болатын.

	– Иә, солай... Әрине сен басқаша да шешім қабылдай аласың...

	О-Суми өзінің шағымдарын қайталап бұрқылдай берді. Сөздері бірте-бірте мәнсіздене бастаған оның әжімді жүзінен ақырында жас ағып тынды.

	– Егер қаласаңыз мен осы үйде біржолата қалуға пейілдімін. Мынадай ба-ладан өз еркіңмен кетесің бе?!

	Көзі жасқа толған о-Тами Хиродзиді алдына алды. Біртүрлі ыңғайсызданған сәби, бар назарын бөлме еденіндегі ескі жөке алашада жатқан шие бұтағына аударды.

	О-Тами жұбайының тірі кезіндегідей жұмысын жалғастыра берді. Ал, қайтадан күйеуге шығу жөніндегі әңгіме енесінің ойлағанынан да қиындап бара жатты. Өйткені о-Тами бұл туралы тіс жармайтын. О-Суми әр ыңғайлы сәтте оны сәлде болса сендіруге тырысып, ашық әңгімеге тартатын. Бірақ о-Тами қай кезде де: “Жарайды, келесі жылы болсын!” деген жауаппен құтылып жүрді. Бұл о-Сумиді алаңдатып әрі қуантатын. Елдің сөзіне тынышсызданса да, келінінің уәдесіне сеніп келер жылға үміт артушы еді.

	Бірақ келесі жылы да о-Тами бақша жұмыстарынан басқа ешнәрсе ойламауға айналды. Есесіне енесі күйеу жөніндегі әңгімені былтырғыдан да қарқынды шығарды. Оның үстіне ол туыстарының жазғыруы мен елдің өсегіне ызалы болатын.

	– О-Тами, сен әлі жассың. Саған еркексіз күн кешуге болмайды.

	– Болмаса қайтейін? Біздің үйде бөтен еркектің жүргенін елестетіп көріңізші. Хироға обал, сізге ыңғайсыз. Маған қалай болады сонда?!

	– Ондай болса Екитимен сөйлесейік. Ол қазір карта ойнауды мүлде қойыпты.

	– Ол сізге туыс болғанымен, маған бөтен. Оған мен шыдасам жақсы...

	– Сенің шыдамың бір-екі жылдық емес қой.

	– Жарайды! Бәрі ұлым үшін. Маған қиын болса да. Бір жақсысы жерді бөлісіп әуре болмаймыз. Бәріне бүтіндей сол иелік етеді...

	– Солайы солай ғой, әр кезде де осы тұсқа келгенде о-Суми дауысын бәсеңсітетін, тек жан-жақтан сөз өршіп тұр емес пе. Сенің осы айтқандарыңды басқалар естісе ғой...

	Бұндай әңгімелер көп қайталанды. Бірақ бұл о-Тамидің ұстанымын нықтай туспесе, сызат түсірмеді. Шындығында ол бұрынғыға қарағанда қажырлы еңбектенді; еркектің көмегінсіз-ақ картоп отырғызып, арпа ақтады. Жазда малдың кезегін өткізіп, жаңбырлатып шөп шапты. Ол осындай еңбегімен үйге “бөтен еркекті” кіргізуге деген қарсылығын білдіргендей болды. Ақыры о-Суми келінін біреуге қосу туралы сөзді мүлде ұмытты. Негізі осының бәрі оған жағымсыз болды деуге болмас.

	О-Тами үй ішіне түсер қиындыққа нәзік йығын тоса білді. Бұл тек: “Жалғыз, Хиро үшін”, – деген оймен істелді. Оның үстіне ауа-райы ызғарлы таулы аймақта туып өскен бұл әйелдің бойына салт-дәстүр тереңдей тамырланды. Сондықтан да шығар о-Суми көрші әйелдерден: “Сенің о-Тамиің бойына қарамай күшті. Өткенде төрт бума күрішті көтеріп келді!” деген сөздерді естіп жүрді.

	О-Суми келініне деген ризашылығын үй жұмыстарын атқару арқылы білдірді; немересін ойнатып көңіл бөлді, мал жайғап үй жинады, кір жуып көрші үйден су тасыды. Үйдегі ұсақ-түйек жұмыстар аз емес-тін; бірақ осының бәрін ол жайдарыланып-ақ істеді.

	Күзгі күннің бірінде самырсын бұталарының бумасын көтерген о-Тами кештетіп келді. Жер еденді ауыз үйде немересін арқалаған о-Суми бұл уақта жуынатын су жылытып отырған.

	– Суық па?! Неге кештеттің?

	– Бүгін жұмыс көп болды.

	Бұтақтарды еденге тастаған о-Тами аяғындағы былғаныш варадзиді1 шешпей ошаққа жақындады. Ошақта қызғылт жалынды емен түбірлері алаулап жатқан. О-Суми тұрмақ болды. Бірақ арқасындағы Хиродзидің ауырлығынан астау жиегіне сүйеніп әрең тұрды.

	– Барып жуынсаңшы!

	– Жуыну? Қарным ашты! Оданда алдымен картоп жеп алайын. Қуырдыңыз ба, апа?...

	Бүкшеңдеген о-Суми ауыз үйге беттеп картоп салынған шараны әкелді.

	– Бағана піскен, суып қалған шығар.

	Екеулеп картопты бамбук табаға тоғытып, отқа қойды.

	– Хиро ұйықтап қалды. Төсегіне жатқызу керек еді.

	– Ештеңе етпес, бүгін күн сондай ызғарлы, жерге жатуға болмас.

	Осы сөздерді айта отырып о-Тами буы бұрқыраған кортопты аузына салды. Бұлай тек ұзақты күнгі жұмыстан қалжыраған шаруалар ғана жейді. Табадағы картоп о-Тамидің аузына кесегімен түсуде. Ұйқысыраған Хиродзидің салмағын сезген о-Суми картопты отқа ұстауда.

	– Бұндай жұмыстан жүрегің қараяды!

	Жанарына таңданыс тұнған о-Суми келініне қарағыштай берді. Бірақ от жарығындағы о-Тами картоп кесектерін кезек-кезек үн-түнсіз асауда.

	***

	О-Тами еркектің ісін атқаруда аяншақтамай күнделікті жұмысын жалғастыра берді. Әуелі қолшамнын жарығымен түнде жеміс түптеген кездері де болды. Әл-қуаты жағынан кейбір еркектерден асып кететін келініне о-Суми сыйластықпен қарады. Жоқ, сыйлаудан гөрі қорқыныш басым-тын. Бақша мен таудағы жұмыстардан басқаны о-Тами енесінің міндетіне берген. Сондықтан ол тізкиімінің өзін сирек жуатын болып жүр. Бірақ о-Суми еш шағым айтпайақ, онсыз бүкір белін бүгіп, жұмыс десе аянбады. Сосын көрші әйелдерге кездесіп қалған сайын: “Менің о-Тамиім жарайды! Мен өле қалсамда біздің үйге жоқшылық кірмейді...” – деп келінін шынайы мақтайтын.

	Бірақ о-Тамидің “шаруашылық азкөздігін” сусындату оңай емес еді. Бір жылдан соң ол өзеннің арғы бетіне тұт ағашының бағын өсіру жайлы сөз қозғады. Оның айтуынша бес танға2 жуық жерді бар-жоғы он иенге3 жалға беру ақымақтық көрінеді. Оданда сол жерге тұт ағашын отырғызып бос уақытта жібек құртын өсірумен айналысу пайдалы екен. Егер жібек шикізатының бағасы өзгермесе, жылына жуз елу иен таза пайда көруге болады. Мұндай мол ақша о-Сумиді қызықтырса да, жаңа жұмыс туралы ой өте-мөте ыждаһаттылығымен шектен шығарды. Дауысына қатқылдық қосқан ол: – Байқа о-Тами! Мен сенен әрине қашпаймын. Қашып кете де алмаймын, бірақ ойланшы. Бізде еркек қолы жоқ, ал үйде кішкене бала бар. Жұмыс онсыз да жеткілікті. Жібек құртын өсіремін деуің бекер. Менімен де санассаңшы! – деді.

	Енесін жылармандыққа жеткізгенін көрген о-Тами қарсыласа алмады. Дегенмен жібек құрты туралы ойдан бас тартса да, тұт бағын отырғызуды орындайтынын білдірді.

	– Жарайды, енді! Бақпен өзім-ақ айналысамын, – деп кекесінді сөйлеген ол, енесіне жақтырмай қарады.

	Осы уақыттан бастап о-Суми келінін біреуге қосуды қайта ойланды. Келешекке алаңдаған оның бұған дейін де күйеу жөніне ойланғаны бір емес. Сонымен қоса ел-жұрттың сөзіне қалатынына қысылатын. Бірақ осы жолғы күйеуге деген құлшыныс, келіні жоқ кезде істейтін ауыр жұмыстан құтылуды қалаудан туды. Сондықтан осы жолғы ой бұрынғыларына қарағанда өткірлеу болды.

	Үй артындағы мандарин ағаштары толығымен гүлге оранғанда, о-Суми шам астындағы сәкіде тек кешкісін киетін көзәйнегінің үстімен қарап, осы мәселеге сөз суыртпақтады. Бұған ошақ алдында аяғын айқастыра отырып, тұздалған бұршақ шайнаңдаған о-Тами бұрқ ете қалды да: – Тағы да күйеу ме?! Бұл туралы естігімде келмейді! – деп әңгімені жалғамайтынын жеткізді.

	Бұрын о-Суми осыған-ақ қанағаттанатын. Ал қазір, тап қазір ол келінін көндіруге барынша кірісті.

	– Жоқ, сен олай деме! Қара ертеңгі жаназаға көр қазу кезегі біздің үйдікі.

	Оны еркексіз атқару...

	– Жарайды! Өзім-ақ қазамын.

	– Қалай? Сен әйелсің?!

	О-Суми әдейілеп күлмек болды. Бірақ келінінің жүзін көріп күлуге батылы бармады.

	– Шешей, сенің инке4 қабылдағың келмей ме?

	Тізесін құшақтаған о-Тами тікенді сөзді кекесінмен жеткізді. Уытты сөз жанына батып кеткен енесі көзілдірігін түсіріп алды. Не себепті түсіріп алғанын ол өзі де түсінбеді.

	– Ойлағаның сол ғой!

	– Хироның әкесі қайтыс болғандағы сөзіңді ұмыттың ба? “Жерімізді бөлу – ата-бабаларымыздың аруағы алдында күнә...” демеп пе едің?!

	– Иә, иә! Солай дегенмін. Бірақ әр нәрсе өз уақытымен екен. Ештеңе істей алмайсың...

	О-Суми үйге бір еркектің керектігін бар зейінімен дәлелдеді. Бірақ оның сөздері сенімсіз шықты. Бәрі өзінің тыныштықта өмір сүргісі келетіндігін айта алмағандықтан еді.

	Бұршақ жеуін тоқтатпаған о-Тами осыны сезіп, енесіне дүрсе қоя берді.

	Бұған о-Суми тілінің жеңілмес шешендігі де көмектесті.

	– Сенің ештеңең кетпес! Сен бәрібір менен бұрын өлесің. Мағанда осы-лай өту оңай емес. Мақтаныштан жесір болып жүрген жоқпын. Кей түндерде буындарымның сырқырағанынан ұйықтай алмай, істеп жүргендерімнің бәрі санасыз қырсықтық екенін ойлаймын. Солай болса да қарайсың да... Осының бәрі ошақ қасы үшін, Хиро үшін екенін еске аламын... ал, бәрібір жылаған сайын жылайсың.

	О-Суми келініне үнсіз ғана қарап отырды. Ол тек бір нәрсені, қанша талпынса да өлмей тыныштық жоқ екендігін түсінді. Соңынан келіні айтарын айтып біткенде, ол әйнегі үлкен көзілдірігін киіп, әңгімені былай қорытты:

	– Байқайсың ба, о-Тами өмірде бәрі ойлағандай болмайды екен. Осыны ескерші! Ал мен саған ештеңе демейін.

	Содан жиырма минуттай өткенде, ауыл бозбалаларының бірі үй жанынан әндете өтті.

	“Жас жеңгей,

	Шөп шабысқа шықты.

	Ыңғайланшы, ей шалғын,

	Орақпен орып алайын.”

	Ән алыстап барып тыншығанда о-Суми көзәйнегінің үстінен келініне тағы бір көз жіберді. Шайнаңдап отырған о-Тами аяғын жиып:

	– Қой, ұйықтайық! Ертең ерте тұру керек, – деді. Тұзды бұршақты уыстаған ол орнынан тұрды.

	Осыдан кейін о-Суми үш-төрт жыл үнсіз қиналды. Бұл мойнына қамыт кигізілген кәрі лақсаның қиналысындай еді. О-Тами бұрынғыдай бақшада шаршаусыз еңбектенді. О-Сумиде үйренгеніндей үйдің ұсақ-түйек жұмысын тынымсыз атқарды. Бірақ ол бір көрінбес қамшыдан именгендей жүрді. Ол әрине келінінің, біресе жуынатын су жылытпағанына, біресе арпа кептіруді ұмытқанына, біресе өгіздің босанып кетуіне сөйлеген мін сөздері еді. Ол осыған да қарсылықсыз төзді. Бұл мойынұсыну азапқа әдеттенгендіктен де, немересі Хиродзидің өзіне бауыр басып қалғандығынан да болатын.

	Алайда о-Сумидің түрі анау айтқандай өзгермеді. Ал егер бір өзгеріс болса, ол келінін бұрынғыдай мақтамайтын болғандығы ғана. Бірақ бұл қарапайым мінез ешқандай көңіл аудартпайтын. Көршілері ол туралы “О-Суми ма? Е, құдайға шүкір...” дейтін.

	Жаздың қапырық күнінің бірінде, тапа-тал түсте о-Суми көршісімен қойма есігін жауып тұрған жүзім сабақтарының көлеңкесінде әңгіме ширатысты. Қора төңірегінде ызыңдаған шіркейлерден өзге дыбыс жоқ. Әңгіме үстінде көрші әйел қысқа шылымдар шегіп отырды. Ол ыждаһатты жиналған темекі тұқылдары болатын.

	– О-Тами қалай? Шөп шабыста ма? Жап-жас болса да бәрін өзі істейді!

	– Қойшы! Әйел адамға үй жұмыстары лайық!

	– Жоқ, бақшадағы жұмыстар оның жанына жағатын көрінеді. Ал менің келінім, міне жеті жыл болды бірде-бір рет бақшаға шықпапты. Жай ғана көшет түптеудің өзіне. Күні бойы отырғанда бар істейтіні, балаларынын киімін жуу мен жыртығын жамау.

	– Ол тіптен жақсы! Балаларға қарауға ыңғайлы әрі елден ұялмайтындай етіп өз бойын түзейді.

	– Иә, қазіргі жастар дала жұмыстарын ұнатпайды. Ой, немене тарсылдаған?

	– Жаңағы ма? Өгіз ғой!

	– Өгіз бе еді?!... Иә, мынандай күннің астында жұмыс істеу жас әйелге қиын.

	Көрші кемпірлер осылай бейбіт пікірлесетін.

	***

	О-Тами үй-ішін, күйеуінің қазасынан соң сегіз жылдан аса өзінің нәзік иықтарымен жалғыз көтерді. Осынша уақыт ішінде оның аты бірте-бірте ауылдан шалғай жерлерге де танымал бола бастады. Ол күні-түні “шаруашылық дертімен” ауырған бұрынғы жас жесірліктен өтті. Әрине ауыл жастары да “жас жеңгей” атамайтын болған. Есесіне ол әйел затына үлгі есебінде жүретін көргенді келін болып алды. “О-Тами-санды қарашы!” – дегенді әркімнің аузынан мәтел сияқты естуге болатын-ды. О-Суми өз қиыншылықтарын айтып көршілеріне шағынбады. Ол шағыну туралы ойламады да. Бірақ көңілінің түкпірінде, мүмкін әлі де анық емес, бір құдіретке деген үміт жасырулы еді. Дегенмен бұл үміті де көбік секілді ыдырап кетті. Енді ол немересі Хиродзиден өзге ешкімге сенім артпады. О-Суми он екі жасар балаға бар мейірімін төкті. Бірақ оған осы соңғы сүйенішінен де айырылып қалатындай көріне берді.

	Күздің ашық күндерінің бірінде кітап бумасын қолтығына қысқан Хиродзи мектептен құлдыраңдап жүгіріп келді. Бұл кезде о-Суми қойма алдында үлкен ас пышақпен құрма жемісін қаққа самдағайлана дайындап отырған. Хиродзи арпа жайылған алаша үстінен оңай қарғып өтті де, аяқтарын біріктіріп әжесімен маңғаздана амандасты. Сосын әй-шәйсіз шынайы, былай деп сұрады:

	– Тыңдашы әже, менің анам – нағыз жақсы адам ба?

	О-Суми пышақ сабын босатып, немересіне қарады.

	– Неліктен олай сұрадың?

	– Мұғалім тәрбие сабағында “Хиродзидің анасы аймақ бойынша нағыз тәрбиелі адам” деп айтты.

	– Мұғалім?

	– Иә, мұғалім. Сол шын ба?

	О-Суми бала алдында қысылыңқырады. Әуелі мектепте немересін осындай өтірікке үйретеді! О-Суми үшін бұдан артық қателік болмас. Бір минуттық үнсіздіктен соң қарт әжей келінін жерден алып жерге салғаны сонша, өз-өзіне мүлде ұқсамай қалды.

	– Бұл өтірік, шылғи өтірік! Сенің шешең бақшада жынданған пендеше еңбектенеді, сол себептен өзгелерге керемет адам болып көрінеді. Бірақ ол есі ауған адам. Ол әжеңді ары-бері бостан-босқа қудалайды. Ол қатігез!

	Хиродзи бет-әлпеті өзгеріп кеткен әжесіне үрке қарады. Ал о-Суми ағат кеткендігін сезгендіктен бе, кенет жылап жіберді.

	Сондықтан да әжеңнің жалғыз үміті – сен. Осыны ұмытпа! Он жетіге қалай толасың, солай үйлен де әжеңе тыныштық әпер. Сенің шешең шыдамды, әскери борышыңды өтеп келуіңе де дайын. Солай ұзақ күтуге бола ма? Сен әжеңді өзің үшін, әкең үшін ойла. Егер сен солай істесең, әжең саған жамандық жасамайды. Барын береді.

	– Қара өрік піскенде бересің бе?

	Хиродзи себеттегі тартымды жемістен таңдау жасады.

	– Иә, иә! Қалай бермеске?! Сен әлі сәби болсаңда бәрін түсінесің. Менің айтқанымды әр кезде есіңде сақта... – О-Суми жылап тұрып, ықылық ата күліп жіберді.

	Осы бір оқиғадан кейінгі келесі кеште о-Суми орынсыз нәрсе үшін о-Тамимен қатты ұрсысты. Бәрі о-Сумидің келініне арналған картопты жеп қоюынан басталды. Сөзден сөз шығып ұрыс өршіді де о-Тами кекесінді күлкімен: “Егер жұмыс істегің келмесе, тек өлуің ғана қалды”, – деп салды. О-Суми бұрынғыдан да қатты ызаланды. Хиродзи бұл уақта әжесінің тізесіне басын сүйеп, қатты ұйқы құшағына енген-тін. О-Суми ұзақ бұрқылдады.

	– Хиро, тұр! Хиро, тұр! Шешеңнің не айтқанын тыңда! Сенің шешең, менің жақын арада өлуім керектігін айтты. Жақсылап тыңдап ал; сенің шешеңнің кезінде ақшамыздың көбейгені рас, бірақ бір те5 және үш танға жуық жеріміз бірінші рет атаң мен әжеңнің қолымен жыртылған. Сондай қалай? Шешең “егер тыныштықта өмір сүргің келсе өл” дейді. Жарайды, о-Тами, мен өлемін! Мен өлімнен қорықпаймын! Бірақ, о-Тами, сені тыңдамаймын да! Иә, мен өлемін! Әрине өлемін! Бірақ жаным шыққан соң саған тыным бермеспін...

	О-Суми қатты айғайлады. Айғайлай жүріп жылаған немересін аялай жұбатты. Ал, о-Тами ошақ аузындағы еденге ештеңе естімегендей жайғасыпты.

	Сөйткен о-Суми өлмеді. Есесіне келер жылы, Дое6 мерекесінің қарсаңында, денсаулығының мықтылығына мақтанатын о-Тами сүзекпен ауырып сегізінші күні қайтыс болды. Шындығында осы бір кішкене ауылда сүзекпен ауыратындар көп еді. О-Тами ауырарының алдында кезегі келгендіктен, сүзектен көз жұмған ұстаның бейітін қазуға шыққан-ды. Сосын ұстаханада қалған шәкірт баланы дәл жерлеу күні жұқпалы аурулар емханасына апарды. Содан келген соң-ақ бет-жүзі алаулаған келінін көргенде о-Суми “сен сүзекті сол жерден-ақ жұқтырдың” деп жазғырғандай болған.

	О-Тамиді қара жер қойнына берген күн жаңбырлы болды. Бірақ ауылдың бар адамы ауылбасының басқаруымен жерлеуге түгел жиылды. Барлығы мезгілсіз кеткен о-Тамиді мүсіркеп, қымбатты бағушысын жоғалтқан Хиродзи мен о-Сумиге көңіл айтты. Ал ауылбасшысы жақын уақытта ауданда о-Тамидің еткен еңбегіне арнайы куәландыру болатынын ескертті. Осы сөздер кезінде о-Суми бас июге мәжбүр болды: “Қайтейік, осындай тағдыр, көну керек. Біз өткен жылы-ақ аймақтық басқармаға о-Тами-санның еткен еңбегіне марапат білдіруге өтініш жасағанбыз, біз бес рет теміржолға шығынданып аймақ басқармасына бардық, біз көніп едік, сіздер де көніңіздер”, – деп қасқабас ауылбасы салт бойынша о-Сумиге қарата сөйледі.

	Келінін жерлеген түні о-Суми Хиродзиді қойнына алып, үй меһрабы тұрған бұрышта орналасқан масаханаға жатты. Негізі олар қараңғыда ұйықтайтын. Бірақ бұл түні меһрабқа шам жағылды. Азалы кемпірге, көне матаға тазалық затының үйренбеген иісі сіңіп қалғандай көрінді. Мүмкін осыдан шығар, о-Суми көпке дейін ұйықтай алмады. Оған келінінің қазасы бақыт әкелді. Өйткені, енді еңбектенбесе де болады. Өсектен де қорықпайды. Жиылған қаржысы үш мың иен, жері бір те үш танды құрайды. Енді ол немересімен күрішті еркін жейді. Сүйікті, тұздалған бұршақтарын қабымен сатып алады. Мұндай еркіндік сезімін бұрын-соңды сезгенін о-Суми ұмытыпты. Еркіндік... Бірақ осыдан тоғыз жыл бұрынғы бір түн санасында қылаң берді. Сол түні де дәл осындай еркіндікті сезінген. Ол туған баласын жерлеген күнгі түн болатын. Ал енді ше? Ендігісі бұған немере тауып берген келінін жерлегеннен кейінгі түн болып тұр.

	О-Суми көздерін еріксіз ашып алды. Жанында ұйықтап жатқан немересінің бейкүнә сәби жүзі анық көрініп тұрды. Оған қарап жатып о-Суми өзінің мейірімсіз адам екенін ойлады. Және бақытсыз отау құрған баласы Нитарода, келіні о-Тамида қатігез пенделер екен. Осы бір ой тоғыз жыл бойы көкірегіне жиылған ашу мен кекті ығыстырды. Енді келетін бақыт туралы ойдың да күлпаршасы шыққандай. Өзі де, баласы да, келіні үшеуі де мейірімсіз жандар болыпты. Бірақ бұл барлық кемсітулерге төзгендігімен олардан да өткен тасжүрек жан екен. Ол: “о-Тами неге өлдің?” – деп айта берді. Жанарынан жас легі тоқтаусыз ағуда.

	Тек сағат төртке таман ғана әбден шаршаған о-Суми ақыры ұйқы құшағына енді. Ал бұл уақытта үйдің қамыс шатырының үстінде аязды таң ойнап тұрған.



	1Варадзи – Сабаннан жасалған сүйретпе аяқ киім (шәркей)

	2Тан – 9,92 аршынға тең жер өлшемі

	3Иен – Жапон ақшасы

	4Инке – Тыныштық пен құрметте өмір сүретін жанұя қариясы

	5Те – 99,2 аршынға тең жер өлшемі

	6Дое – Бір жылда төрт рет, жыл мезгіліне байланысты тойланатын мереке



	Дадзай Осаму

	жапон жазушысы

	(1919-1948 жж.)

	Шын аты Сюдзи Цусима есімді Осаму ХХ-шы ғасырдың алғашқы жартысындағы жапон жазушыларының арасында ерекше және қалыпқа сыймайтын қаламгер саналды. Қысқа ғұмырында өліммен талай рет ойнап, өзөзіне төрт рет қол салған ол жастайынан қалам ұстады. Оның тырнақалды туындысы 15 жасында, 1934-ші жылы жарық көрді. Университеттің француз тілі факультетінде білім алған Дадзай орыс қаламгері Антон Чеховты пір тұтады. Оқырмандарын шығармаларымен тәнті еткен ол 1948-ші жылы маусымның 13-де Тамагава өзеніне кетіп қайтыс болды.



	Шие жапырағы және сыбызғы

	– Мен бұл оқиғаны жыл сайын шиенің гүлдері түсіп, жапырақ шығара бастаған кезде еске аламын... – деп бастады әңгімесін кейуана.

	Осыдан отыз бес жыл бұрын, онда әкеміз тірі, сіңлім үшеуміз бірге тұрдық. Шешеміз содан жеті жыл бұрын, мен он үшке жаңа толған жылы қайтыс болған-ды. Менің он сегіз, сіңлімнің он алты жасында әкем Жапон теңізінің жағалауындағы Сиросита қаласындағы орта мектепке директор болып тағайындалып, біз сонда көшіп бардық. Тұрақты үй табылмаған соң ғибадатхананың артқы бөлігінен екі бөлмені жалға алдық. Біз мұнда әкемнің қызметі Мацуеге ауысқанға шейін алты жыл тұрыптық. Жасым жиырма төртке толған жылы күзде мен күйеуге тидім. Сол уақытпен есептегенде бұл өте жай неке еді. Мен шешемнен ерте айырылдым. Өз жұмысына басыбайлы берілген әкем, маған сенгені соншалық күнделікті үй шаруашылығына тіптен көңіл бөлмейтін. Осыны жақсы түсінген мен, сезімін білдіргендерді кері қайтаратынмын. Мен мұндай беймазалыққа, сіңлім сау болғанда бармас та едім. Бірақ маған ұқсамайтын әдемі, ақылды және мейірімді ол, аурушаң болды да, Сироситаға көшіп келгеннен кейін бір жылдан соң қайтыс болды. Ол кезде мен жиырмадамын, сіңлім он сегізде болатын. Мен тура осы кез туралы әңгімелемекшімін.

	Сіңлім көптен бері науқас еді. Дәрігерлердің қойған диагнозы – бүйрек туберкулезі болатын. Бірақ өте кеш анықтағандықтан екі бүйрегі де ауруға шалдығыпты. Сондықтан дәрігер әкеме сіңлімнің жүз күндік өмірі қалғанын айтты. Оған еш көмек бере алмайтын едік. Бір ай өтті, екіншісі, сөйтіп дәрігер айтқан мерзім жақындап келе жатты. Біз үнсіз ғана күтуде болдық. Сіңлім бұл туралы ешнәрсе білмейтіндіктен шығар ерекше көңілді жүрді. Тіпті соңғы кезде төсек тартып жатса да, түрлі әндер айтып, маған еркелеп қалжыңдайтын болды. Ал, менің енді бір қырық күннен соң бәрі бітетінін ойлаған сайын тамағыма өксік тығылып, денемді қорқыныш жайлады. Осының бәрін көтере алмай жынданып кететін шығармын деп ойладым. Наурыз, сәуір өтіп мамыр келді, бірақ бәрі бұрынғыдай еді. Міне осы мамырдың ортасындағы бір күнді ешқашан ұмыта алмаспын.

	Дала мен тау жас жапырақтан жарқырап көрініп, ыстықтан бар киіміңді шешіп тастағың келеді. Ашық жасыл түс жанарымды қарықтырып, көзімді ауырта бастады. Қолымды артқа қайырып ұстап, басымды салбыратып далашықта өз ойыммен жеке жүрмін. Ойларымның көңілсіз болғаны соншалық, кейде дем алуым жиілеп, жүрегім шаншып кетеді. Дүң-дүң, дүң-дүң – көктемгі жер астынан бір дыбыс естіліп тұрды. Бұл тозақтағы үлкен дауылпазды ауыр соққымен ұрып жатқандай әсер береді. Не болғанын ажырата алмай, өзімді шынымен жынданып кеткендей сезініп айғайлап жібердім де, жерге етпеттей жығылып еңіреп жыладым. Мені қорқытқан дүрсілдің жапон флотының әскери кемелерінен атылған зеңбірек оқтары екенін кейін білдім. Ол уақытта орыс тынықмұхит флотын жоюға бұйрық берген бас қолбасшы Тогоның жарлығымен әскери жағдайлар ушығып тұрған болатын. Иә, бұл тура сол кезде болған. Жапон флотының жеңісі биылда аталып өтіледі.

	Зеңбіректердің дүрсілі көптен бері қала тұрғындарын үрейлендіріп Сироситаға жетіп тұрады екен. Мұны сіңлімнің ауруын ойлап, қайғыға толық берілген мен ғана байқамаған екенмін. Зеңбіректердің дүрсілі мен үшін тозақ дауылпазының гүрсіліндей естіліп, жаманшылықтың белгісіндей әсер қалдырды. Мен жерде жатып ұзақ өксідім. Күн ұясына кіргенде, кеудем босап қалғандай сезілді де, орнымнан тұрып ғибадатханаға беттедім.

	– Әпке! – деген дауыс шықты. Азып, әлсіреп кеткен ол, санаулы ғана күндері қалғанын сезе бастаған болуы керек, бұрынғыдай менімен қалжыңдасып ойнамайды және көңіл аударуды қажет етпейтін болыпты. Маған осының өзі ауыр көрінді.

	– Мына хат қашан келген?

	Мен абдырап, бетімнің қызарып кеткенін сездім.

	– Қашан келді деймін? – менің түрімнің бұзылып кеткенін байқамаған ол қайталай сұрады.

	Өз-өзімді зормен игеріп:

	– Жаңа, сен ұйықтап жатқанда. Сен түсіңде жымиып жатыр екенсің, оятып алмайын деп жастығыңа қойып кеттім. Сезбедің бе? – дедім.

	– Жоқ! – сіңлім күліп жіберіп еді, тісі, кешкі ақшам үйіріле бастаған күңгірт бөлмеде жарқырап көрінді. – Оқып шықтым. Қызық! Мен танымайтын белгісіз біреу жазыпты.

	Қалайша оны танымай отыр?

	Мен хатты кімнің жазғанын білемін, оны М. Т. деп атайтын. Мен оны жақсы білетінмін. Жоқ, оны ешқашан көрмеппін, бірақ осыдан бірнеше күн бұрын, сіңлімнің шкафының түкпірінен жасыл жіппен жақсылап буылған бір бума хат тауып алдым. Әрине басқа біреудің хатын оқыған жақсы емес, бірақ мен өзімді ұстай алмай буманы шешіп жібердім.

	Барлығы отыз шақты хатқа М. Т. деген адамның қолы қойылған. Ал, конверттегі хатты жіберушінің аты-жөні жазылатын жерге әртүрлі әйел есімдері жазылыпты. Оның барлығы сіңлімнің құрбы-қыздарының аттары болғандықтан әкем екеуміз сіңліме ер адамнан хат келіп тұратынын аңғармаптық.

	Бұл М. Т. дегенің өте ақылды болуы керек, сіңлімнен құрбыларының аттарын біліп алып, жазған хаттарының сыртына сол есімдерді бір-бірден жазып отырған. Жас жігіттің батылдығы мені таң қалдырды. Бірақ, “қатал әкеміз біліп қойса қайтеміз” деген ой шошытып жіберді. Сосын хаттарды күндеріне байланысты реттеп алып оқуға кірісіп кеттім. Тәтті мұңға шөккен сезім мені баурап бара жатты. Бұл махаббаттың балалық аңғалдығына күлген менің алдымнан жаңа бір әлем ашылғандай көрінді.

	Менің ол кезде жасым жиырмада, ешкімге айтпайтын өз сырларым бар болғанын ұмытпаңыз. Хаттарды бірінен кейін бірін, тау өзеніндей жылдам да мөлдір кейіпте елестетіп бас алмай оқып шықтым. Міне өткен жылдың күзінде жазылған соңғы хатқа да келіп жеттім. Менің таңданыстан демім жиілеп, аяғым шалыныса бастады.

	Жастардың махаббаты соншалықты аңғал емес, тереңдеп кәдімгі жер бетілік ынтық сезімге айнала бастапты. Хатты өртеп тастадым. Меніңше мына М. Т. деген Сироситалық бақытсыз ақынсымақ, сіңлімнің ауруы жайлы білген соң селт етпестен тастап кеткен. Адамдар неткен қатігез?! Ол, “Бір-бірімізді ұмытайық” – деп оп-оңай жаза салған. Мүмкін соңғы хат болғандықтан солай жазған шығар. Егер мен үндемей қалсам, менің сүйкімді сіңлім жүрегіндегі осы дертпен қайтыс болар еді. Ешкім білмейді деп шешкен мен осы жұмбақты өзімде қалдыруды ойладым. Мен сіңлім туралы барлық нәрсені білген сайын аяушылығым күшейе бастады. Түрлі ауыр да күңгірт ойлар басымнан шықпай, өмір дегеннің тозақпен тең екені есімнен шықпай қойды. Сол күндерде қалай қиналғанымды әйел заты ғана түсіне алар еді. Тіпті өзім алданып қалғандай әсерде жүрдім. Сол кезде әдеттегіден тыс оғаш сезімде болдым десем болады.

	– Өтінемін оқып шықшы, әйтпесе түк түсіне алар емеспін. Не жөнінде жазылған?

	Біртүрлі ыңғайсыздандым да:

	– Рұқсат па? – деп, өтірік көлгірсіп хатты қолыма алдым.

	Саусақтарымның дірілдегені ұялта бастады. Мен хатта не жазылғанын толық білетінмін, дегенмен ештеме білмейтін түрмен оқып шығуыма тура келді.

	Дауыстап оқи бастадым:

	– “Мен сенен кешірім сұраймын. Осы күнге шейін мен хат жазуға қанша оқталсам да, өзіме деген сенімсіздігім тежей берді. Сен менің кедей және ерекше дарын иесі емес екенімді білесің. Сондықтан да мен өз өмірімді сенікімен байланыстыра алмаймын. Мұның бәрін жәй қызыл сөз деп ойлама. Мен үшін нағыз шындық осы екеніне сенші. Өзімнің саған ғашық екенімді сөзбен ғана жеткізуден басқа ешнәрсе қолымнан келмейді. Осы күндер ішінде мен сені түсімде де есімнен бір сәтке шығарған жоқпын. Бірақ мен өз өмірімді сенікімен байланыстырмауым керек. Міне осы ой мені сенен алшақтауға апарды. Сенің қиналысың күшейген сайын менің махаббатым үдеп, қолым жетпейтіндей қашықтыққа алыстай түсесің. Түсінемісің? Мен сені алдамаймын. Мұндай қадамға жауапкершілік пен борыштың арқасында бардым. Бірақ мен мұның қателік екенін түсіндім. Иә, қателік. Кешір мені! Мен саған бөтен адам болып көріну үшін өзімді менменшілдей ұстаппын. Түсінемісің осы күнге дейін мен, екеуміз әлсіз әрі жалғыз болғандықтан саған деген адалдығымнан басқа ешнәрсе істей алмайтынымды ойладым. Мен мұны шынымен жазып отырмын, сенші маған. Бірақ мен, аса маңызды болмаса да адамның өз қолынан келетін нәрсені істеуі керектігін түсіндім. Ешқандай қысылмай бақбақ гүлін сүйіктіңе апару – ерлікке пара-пар нағыз еркектің ісі. Мен сенен бұдан былай қашқақтамаймын. Күн сайын саған өлең арнап, жіберіп отырамын. Күн сайын үйлеріңнің сыртынан сыбызғы тартамын. Саған арнап. Ертең кешкі сағат алтыда менің сыбызғым әскери-теңіз маршын ойнайды. Мен сыбызғыда жақсы ойнай білемін. Бұл менің сен үшін істей алатын жалғыз мүмкіндігім осы. Күлудің қажеті жоқ. Дегенмен күле бер. Және жазылшы. Құдай бізді бір жерден көріп тұр. Мен бұған сенем. Біз екеуміз оның сүйікті балаларымыз. Біз әдемі жұп боламыз.

	Мен бәрін күттім,

	Міне тереземнің алдында

	Шабдалының гүлдері

	Ашылды бақтағы.

	Маған адамдар оларды ақ деді,

	Неліктен менің бағымдағы гүлдер қып-қызыл?

	Мен жұмыс істеп жатырмын. Барлығы жақсы. Ертеңге дейін.

	М. Т.”



	– Рахмет! – деді сіңлім ақырын ғана. – Мұны сенің жазғаныңды білемін ғой.

	Ұялғанымнан хатты жыртып тастап, шашымды жұлғым келді. “Өзін ұяттан қайда қоярын білмеді” деген сөз осындайда айтылатын шығар. Иә, бұл хатты мен жазғанмын. Сіңлімнің қиналысына бей-жай қарай алмаған мен, М. Т-ның жазу мәнеріне салып күн сайын хат жазуды, шамамның келгенінше өлең шығаруды, күн сайын кешкі алтыда шарбақ сыртынан сыбызғы ойнауды мақсат қылған едім.

	Мен сондай ұялдым. Өйткені әлсіз шумақтарды да мен шығардым ғой. Толқығаным соншалық, ештеме айта алмадым.

	– Мазасызданбай-ақ қой... – Бойжеткен сіңлім біртүрлі көтеріңкі жымиды. – Сен, жасыл жіппен буылған хаттарды оқып шыққан шығарсың. Оның бәрі өтірік. Мен өзімді сондай жалғыз сезініп, бұрнағы жылы күзде хаттардың сыртына өз мекен-жайымды жазып пошта жәшігіне салып отырдым. Мені алдаудың қажеті жоқ. Жастық дегеннің керемет екенін мен ауыра бастағаннан бері сезініп келемін. Өзіңе өзің хат жазу, әрине ыңғайсыз. Масқара! Ақымақшылық қана. Егер маған еркекпен кездесуге лайықты батылдық берілсе, шіркін. Сені еркектің қуатты қолдары аймалап жатса қандай керемет! Бірақ мен осы уақықа шейін бірде-бір еркекпен сөйлесіп көрмеппін, ал, сүйіктім туралы ештеме айтпайақ қояйын. Сенде сондайсың ғой? Біздің қателігіміз осында. Біз өте ақылды болыптық. Ах, өлу деген қандай қорқынышты. Қолдарым, саусақтарым, шаштарыма жаным ашиды! Бұл сондай жиіркенішті!..

	Мұң, қорқыныш, қуаныштың барлығы жүрегіме толды. Ештемеге көңіл аудармаған мен бетімді сіңлімнің жұқарып кеткен бетіне тақадым да өксіп жылап, қапсыра құшақтадым. Дәл осы уақытта, иә, дәл осы сәтте белгісіз дыбыстар естіліп тұрды. Екеумізде қалт етпей тыңдап қалдық. Көзім сағатқа түсіп кетті – алты. Түсіндіру қиын қорқынышқа бөленген біз бір-бірімізге тақалып, бақтың түкпіріндегі шие бағынан келіп жатқан ғажайып маршты үнсіз ғана тыңдап тұрдық.

	Құдай бар! Оның бізді бақылап тұратынына мен осы кезде шынайы сендім.

	Содан екі күн өткен соң сіңлім қайтыс болды. Дәрігер оның сүйегінің басында үнсіз салбырап тұрды. Мүмкін демі жылдам да ақырын үзіліп кеткендіктен шығар. Бірақ мен таң қалмадым. Құдайдың бұйыртқаны болатынына сенімді едім. Қазір мен өмірдің тынымсыздығынан жалығып қартайдым, сондықтан ұяламын. Мүмкін менің сенімім соншалық күшті емес шығар, бірақ кейде сол жолы сыбызғыда әкем ойнамады ма екен деп күдіктенемін. Жұмыстан келген соң келесі бөлмеде отырып біздің әңгімемізді естіген ол, бізге жаны ашып өмірінде бірінші рет қалжыңдауы әбден мүмкін ғой.

	– Кім біледі, бірақ қайдан... Әкемнің тірі кезінде бұл туралы сұрап алар едім ғой. Қазір әкемнің қайтыс болғанына он бес жыл толды. Жоқ, бұл құдайдың құдіретімен болған нәрсе. Мен осыған сеніп өмірімді өткізгім келеді, бірақ қартайған сайын сенімің әлсіреп күдіктер көбейе түседі екен...



	Маймылдар аралы

	Шексіз теңіздегі ұзақ серуеннен кейін, осы бір аралға кезіккенімде мені қандай мұң басқанын білсеңіз. Уақыттың түн әлде күндіз екенін білмедім; қою тұманға оранған арал ұйықтап жатты. Мені не қоршағанын бажайлай қарамақ боп, көзімді жыпылықтаттым. Айналамда шошақ шоқылар мен шұңғыл сайларды елестететін, жартастың жалаңаш та ұзақ сұлбасы ентелейді, кей жерлерде үңгірлер аузы аңқая үңірейеді. Мүмкін бұл тау шығар? Бірақ бірде-бір жасыл шөп жоқ...

	Заңғарлы тауды жағалай, қисаңдай жүрдім. Біраздан соң әлдебір дауыстар естіле бастады. Тіпті, жақыннан. Қасқырлар? Әлде аюлар шығар?! Ұзақ жолдан шаршағандық қорқыныш сезімін тұншықтырды да, ештеңеге көңіл аудармай аралды кезуге кірістім.

	Мені оның бірқалыптылығы таң қалдырды. Алдыға жүрген сайын, аяғымның астында бірсарынды тастақ жол қалып жатты. Оңымда – тау, сол жағымда – нешетүрлі қорым тастар. Екеуінің арасында шамамен алты сякуге1 тең түзу соқпақ.

	Жол біткенше жүрмекшімін. Абыржу мен қатты қалжырағандық маған еркектік айбар беріп, мені ештеңе қорқыта алмады.

	Мен шамасы жарты ридей2 жүрдім. Бірақ қанша жүрсем де бір орынға қайта айналып келе бердім. Шамасы, жол тауды айналып шығатын көрінеді, сол себепті мен бір жүрген жерімді екі рет басып шығыппын. Сөйтіп, аралдың мен елестеткеннен көп кіші екені белгілі болды.

	Біртіндеп тұман сейілді де, төбеме төнген шыңдар көрінді. Үш шың. Ортаңғысы – домалақ, шамамен отыз төрт дзедей3 биіктікте, түрлі-түсті жалпақ тастарға толы. Шыңның бір баурайы еңіске жайдақтала келіп сүйірлене біткен құз. Екіншісі құлама жарлана, ортасынан үлкен төбемен бірігіп кеткен. Екі құздың арасындағы жылғадан жіңішке сарқырама сорғалауда. Сарқыраманың айналасындағы тастар, бүткіл арал тұман ылғалынан қарайып көрінеді. Қос ағаш. Біреуі жалға жанында.

	Каси4 ағашы сияқты. Екіншісі төбе басында. Біртүрлі сұрықсыз жуан діңді. Екеуі де қурап қалған.

	Мен осы бір мұңды көрініске қарап біраз тұрдым. Тұман толық сейілді де, ортаңғы құздың үстінен күн көрінді. Тұман ылғалына шомылған шың күн сәулесінен жарқырап кетті. Таңғы шапақ! Мен таңғы шапақты кешкісінен ажырата алатынмын. Яғни, қазір таң сәрі.

	Өзімді сергек сезініп, тауға шығуға бекіндім. Алғашқыда тік көрінгенімен, баурайында ұқыпты жасалған тепкішектері кездесті де, өрмелеу оңайға түсті. Көп кешікпей жылғаға да жеттім.

	Бұнда күн сәулесі тура түсіпті де, маңдайымды самал жел желпіп өтті. Каси ағашына ұқсас ағашқа жақындадым да, жайғастым. Бірақ, бұл каси ма? Мүмкін, самырсын немесе қарағай шығар?! Басымды шалқайтып жоғарыға қарадым. Бірнеше қураған бұтақтар көкке ұмсынуда. Төменгі, қол жететін бұтақтары сиықсыз сындырылған. Осыған шығып көрейінші.

	Дауыл үні шақырады, мені

	Жел шығар.

	Өзекпен өрмелеуімді жалғастырдым.

	Шақырады, бірақ тұтқынмын мен.

	Әрдайым осы, әсіресе қатты шаршағаныңда түрлі дауыстар естіледі. Міне, ағаш ұшына жетіп, құрғақ, сыбдырлақ жапырақтарды сілкідім.

	Өмірімде жарқын емес-ті...

	Мен аяқ басқан бұтақ шатырлай сынып кетті. Өзімді ұстай алмай төменге құлап түстім.

	– Қап сындырдың-ау, а?!

	Бұл жолы дауыс тура төбемнен естілді. Діңге сүйеніп тұрып, артыма абыржи қарадым. Ах! Таңғы сәуледен алтындай жарқыраған тік төбеден, маған қарай дәу маймыл жақындап келеді. Жауырынымда діріл пайда болды. Бұған дейін тізгіндеп ұстаған үрей бойымды жайлады да:

	– Бері кел! – дедім. – Бұтақты сындырған менмін!

	– Бұл менің ағашым, – деген ол еңістеп сарқырамаға жақындады. Бұл өте ірі еркек мешін еді. Мен қорғанысқа дайындалдым. Күн сәулесінен қарыққан қарашығын қорғап қабағын түйген ол, маған бажайлай қарап тұрды да, азу тісін жарқыратып күлді. Жыным келді.

	– Күлкілі ме?

	– Күлкілі, – деп сөзін жалғады. – Сен шамасы теңіздің арғы жағынан келдің. Солай ма?

	– Иә! – бас шұлғып, сарқырама түбіндегі судың көбіктерінің өрнегіне көз жібердім. Сол сәтте шалдықтырған ұзақ саяхатым, шыдау қиын тар жәшік бірден есіме түсті.

	– Сондай үлкен теңіз, иә?! Бірақ қалай аталатынын білмейді екенмін.

	– Рас, – деп қайта бас изедім.

	– Менде теңіздің арғы жағынанмын, – деп күбір еткен ол, уыстай су ішті.

	Қалай болғанын білмеймін, әйтеуір біраздан соң екеуміз қатар отырдық.

	– Екеуміз тіпті жерлес болдық қой. Бұл, бір қарағаннан-ақ белгілі. Біздің жақта барлығының құлақтары жарқырап жүреді. – Ол менің құлағымды қатты тартып қалды.

	Ашуланып кеттім де, қолын тырнап алдым.

	Жалт қарасқан біз кенет күліп жібердік. Мен өзімді біртүрлі жеңіл сезіндім.

	Жақын арадан жабайы дауыстар естілді. Мен артыма бұрылдым: төбе басына жайғасқан жуан құйрықты, жүндес маймылдар тобы біз жаққа әупілдеуде. Орнымнан атып тұрдым.

	– Көңіл аударма, бұл жексұрындар бізге қорқынышты емес. Бұл – ходзару5 – әупілдек маймылдар. Бұлар күнді әупілдеп қарсы алады.

	Мен қалшиып, алаңғасарлана аңқаюымды жалғастырдым. Таудың барлық шыңына маймылдардың үлкен тобы жиналып алған; олар арқаларын күжірейтіп, таңғы күннің шуағында балбырап отыр.

	– Не мыналардың барлығы маймыл ма?

	– Әрине. Тек, олар біз сияқты емес. Өзге өңірлерден.

	Мен оларды жанарыммен бірінен кейін бірін анықтап қарап шықтым: біреулерінің ақ түктері желге желбірей балаларын емізіп отыр; өзгелері танауларын көкке көтеріп түсініксіз ыңылдауда; үшіншілері алабажақ құйрықтарын бұлғаңдатып ойнауда; төртінші біреулері қабақтарын түйе ары-бері қыдырыстауда...

	– Осы біз қайда отырмыз? – деп сыбырлай сұрадым.

	Ол күйіне жауап қатып күрсінді:

	– Мен өзімде білмеймін. Тек Жапонияда емесі белгілі.

	– Иә... – мен де күрсіндім. – Бірақ мына ағаш касиге ұқсайды ғой.

	Артқа бұрылған ол, қураған ағаштың өзегін тықылдатып бұтақтарына зер салды:

	– Қой, онша ұқсамайды. Касидің бұтақтары бұлай өспейді. Оның тамыр-лары күн сәулесін өзгеше қабылдайды. Шындығында, жапырақтары шықпай бірдеңе айту қиындау.

	Мен сол тұрған күйімде ағашқа сүйендім:

	– Ал, жапырақтары қайда кеткен?

	– Ой, көктемнен бері жапырақсыз. Мен келгенде дәл осындай болатын. Одан бері сәуір, мамыр, маусым өтті. Бақандай үш ай. Шамасы, ешқашан өнбейтін шығар. Тамырлары жоқ қой. Мүлде жоқ. Анау ағаш мүлде сұрықсыз. Мына мақұлықтар бүлдіріп бітті.

	Ол әупілдіктер үйірін меңзеді. Олар әупілдегендерін қойып, аралда кәдімгідей тыныштық орнапты.

	– Мүмкін отырарсың?! Әңгімелесейік.

	Оған тақала отырдым.

	– Дегенмен, мұнда онша нашар да емес. Аралдардың арасындағы ең жақсысы. Күншуақты, ағаштар бар, сосын судың шуылы. – Ол төмендегі кішкене сарқырамаға рахаттана қарап қойды. – Мен Жапонияның солтүстігінде, теңіздің жағасында туылғанмын. Теңіз әрдайым, әсіресе түнде моп-момақан әрі түсініксіз жыбырлап жататын. Судың шуылын сүйем. Есітсем болды, жүрегім шымырлай жөнеледі.

	Менің де туған туралы айтқым келіп кетті.

	– Ал мен, судың шуылынан гөрі жапырақтардың сыбдырын ұнатамын. Өйткені Жапонияның орталығындағы тауларда дүниеге келгенмін. Ех, жас жапырақ қалай-қалай аңқиды-ә?!

	– Иә, керемет! Ағаш атаулы бәрімізге ұнайды. Әуелі осы жердің өзінде, жалғыз ағаш үшін жан қиюға болады. – Ол жамбасының қалың түгін ашып, қарақотырланған бірнеше тыртықты көрсетті. – Мына жер маған қымбатқа түсті!

	Орнымнан тұрып кетуге жиналдым:

	– Мен ештеңе білмедім ғой.

	– Оған еш қысылма. Мен саған қарсы емеспін. Оның үстіне жалғызбын. Енді бұл ағаш біздікі болады. Тек, ендігәрі бұтақтарын сындыра көрме.

	Тұман сейілді де біздің көз алдымызда керемет көрініс жарқ ете қалды. Жасыл жапырақтар. Менің көзіме бірден түскені осы болды. Осы кезде ғана жылдың қай мезгілі екені есіме түсті. Осы уақытта біздің жақта синокидің6 жапырақтары әдемі түрге ауысады. Жасыл жапырақтарға қызығып маңайымды түгел қарап шықтым. Бірақ алғашқыдай емес, қызығушылығым басылып қалды. Таңырқаған мен, жасыл жапырақтардың астындағы қатігез тас жолмен ақ шаңқаң киімді, көкшіл көзді адамдардың легі ағылып жатқанын көрдім. Шаштарын құс мамығымен сәндеген әйелдер, сүйеніш таяқтарын оңды-солды сілтеп, жан-жағына жымия қараған еркектер кетіп барады...

	Қалшылдаған денемді құшақтаған жерлесім жылдам сыбырлай жөнелді:

	– Ғажайып, иә?! Күнде осылай.

	– Енді қайттік? Олар бізді аңдып жүр ғой.

	Осы кезде тауда қалай ұсталғаным, аралға қалай келгенге дейінгі жағдайым бірден жадыма оралды. Ернімді тістеп алдым.

	– Бұл қойылым. Арнайы бізге арналған. Үндемей тұра тұр, әлі талай қызығы бар... – деп ол қамқорси тіл қатты. Бір қолымен мені қапсыра ұстап, екіншісін адамдарға нұсқап, олар жайлы ақырын айта бастады: – Әне қарашы, анау әйел күйеуге тиген. Ол өмір сүрудің екі-ақ жолын біледі; күйеуінің ойыншығы болу немесе ханымы болуды. Шындығында адамдардың бәрі осылай қалыптасқан. Ал, ана біреу оқымысты деп аталады. Өте қызық жаратылыс, күн көрісіне керегін, өлген ғұламалардың шығармаларына күмәнді зерттеу жазып және жаңадан туылатын ғұламаларды сынау арқылы табады. Менің оны көрген сайын ұйқым келеді. Анау әйел актриса деп аталады. Кәрі сүйегі саудырап жүрсе де, өмірде сахнадағыдан жақсы ойнайды... Ох, ауру тісім тағы қақсап кетті ғой. Әне, ананы көрдің бе? Бұл кәдімгі жер иеленуші. Жаман сараң, өзгелерді өзіне жұмыс істеуге мәжбүрлейді және әрдайым өзін ақтап: «Мен де еңбектенемін ғой» деп күңкілдейді де жүреді. Бір таңқаларлығы оны көрген сайын мұрным биттеп кеткендей жыбырлай жөнеледі. Ал, анау орындықта отырған ақ қолғапты еркекті байқадың ба? Мен бәрінен гөрі осындайларды жек көрем. Мұнда қалай келеді, солай аспан түнеріп, сасық құйын пайда болады.

	Мен оның сөздерін құлықсыз тыңдап басқа жаққа қараудамын. Менің көңілімді қатты алаңдатқан нәрсе, аралды қоршаған қоршаудан сығалап қараған адам балаларының қызығушылықтан жарқыраған көгілдір көздері болды. Олардың қысқа шаштарын таңғы самал желпіп жатты. Біреуінің мұрны секпілден қарайып көрінсе, екіншісінің шекесі шабдалы гүліндей нәзік екен.

	Аздан соң балалар бастарын еңкейтіп әлденеге ойланып қалды. Сосын әлгі секпіл беттісі ернін ашулы қисайтып, қасындағысының құлағына бірнәрсені ызалана сыбырлады.

	Мен досымды қос қолдай сілкілеп айғай салдым:

	– Анау не деді? Жауап бер деймін! Ана балалар не деп жатыр?

	Қорқып кеткен ол жанарын менен алып қарсыдағы балаларға қарады. Сосын ернін жыбырлатып ойлануға кірісті. Оның жөні жоқ әбігерленгенінің астарында қорқынышты нәрсе тығылып жатқандай көрінді. Ол қолын біресе шекесіне тіреп, біресе мұрынын қасып ұзақ қобалжыды. Тек балалар соңғы рет бұзық сөздерін боратып тас қоршаудан көрінбей кеткенде ғана оның езуінде мысқылды күлкі пайда болып ақырын сөйледі:

	– Олар, қашан келсеңде өзгеріссіз бір-ақ көрініс деді.

	«Өзгеріссіз бір-ақ көрініс!» Мен ойлағандай болды! Күдіктенгенім рас боп шықты! «Өзгеріссіз бір-ақ көрініс!» Бұл сөздер біздің аралға қатысты айтылған.

	Сонда біз көрерменге қойылым болғанымыз ба?

	Мен оны ұрып өлтіргім келді:

	– Солай ма?! Сен мені осынша уақыт бойы алдадың ба?

	Ол мені қапсыра ұстаған қолын қатты қысып сөйледі:

	– Мен сені аядым!

	Кең кеудесіне жабысып алдым. Менің жынымды келтіргені оның жөнсіз қамқорлығы еді, бірақ өзімнің ақымақ аңқаулығым ұяттан өлтіре жаздады.

	– Керегі жоқ, жылама! Жас бұған көмектеспейді, – арқамнан қаққан ол тұнжырай сөйледі. – Қарашы, анау тас қабырғаның төбесінде ағаш тақтай ілінген. Бізге тек арт жағы ғана көрінеді. Онда не жазылғанын білесің бе? Жанынан өтіп бара жатқандардың бәрі оқитындай: «Құлақтары жылтыр маймылдар «жапон маймылдары» деп аталады» деген жазу бар. Мүмкін тағы басқа сұрқиялары да бар шығар.

	Менің ештеме естігім келмеді. Қуатты қолдардан босана салып ағашқа ұмтылдым, жоғарыға өрлеген соң бұтаққа сүйене аралды шолып шықтым. Күн кәдімгідей биікке өрлеп кетіпті. Жан-жақтан жаңадан тұман легі көтерілуде. Төрт маймыл күн шуағында созылып жатып ойнауда.

	– Аналар ештеңе білмей ме? – деп сарқырама жанында бүк түсіп жатқан серіктесіме айғайладым.

	Ол аздан соң көзін алып-қашып жауап қатты:

	– Қайдан? Бұны тек екеуміз ғана білетін сияқтымыз.

	– Сен неге қашып кетпейсің?

	– Ал, сен қашып кетесің бе?

	– Қашып кетем!

	Жасыл жапырақтар! Тас төселген жол. Сосын адамдар.

	– Қорқынышты емес пе?

	Мен көзімді жұмдым. Ол осыны айтпай-ақ қоюы керек еді.

	Құлағыма желмен араласа ақырын әндеткен дауыс жетті. Тағы, әндетеді өзі!

	Көзім ысып кетті. Жақында ғана осы ән менің ағаштан құлауыма себеп болды. Көзімді ашпай тыңдап тұрмын.

	– Жарайды, түс! Мұнда тіптен жаман емес қой. Күншуақты, ағаштар, судың шуы және ең бастысы тамақ іздеп әуре болмайсың.

	Оның сөздері алыстап талып жеткендей естілді. Содан кейін сықылық күлкі жетті. Осы бір азғыруға қарсы тұру қиын-ақ. Ал, жалпы қарсыласудың қажеті бар ма? Кеудемде таңдаудың пайда болғанын сезіндім.

	Бірақ, мен тауда өстім ғой, сондықтан менің қаным, ақымақ қаным «Жожоқ!» деп айғайлауын табанды жалғастырды.

	***

	1896 жылы шілденің ортасында Лондон мұражайының жанындағы хайуанаттар бағы жоғалту жарнамасын жариялады. Екі жапон маймылы белгісіз бағытқа қашып кеткен.



	1-2-3 – Жапон ұзындық өлшемдері.

	4 – Емен тектес ағаш.

	5 – Маймыл аты.

	6 – Ағаш атауы.



	Морио Кита

	жапон жазушысы

	(1927 ж.)

	Жапон әдебиетінде көрнекті жазушы саналатын Морио Медициналық жоғары білім алған. 1960-шы жылы Германиядағы жындыханалардың біріндегі оқиғаны суреттеген “Түн түнегінде” атты әңгімесі үшін Кита Акутагава атындағы сыйлыққа ие болады. Туындыларының негізгі тіні қиялғажайып тақырыбын тербеген ол адамзаттың таным-түсінігін фантастикамен үйлестіре білген.



	Таң шапағы

	(фантастикалық новелла)

	– Әлі қараңғы ма? Аспан ағармады ма? – деп ауыр күрсінген қария қинала сұрады.

	Неткен ұзақ жылдар... Уақыт та ұзаққа созылды.

	Бірақ қария осы жолы демінің аяқталуға таяғанын сезді. Шал бұған даяр. Ол өзінің міндеттерін жаман атқармады. Жалғыз, бірақ жаман емес. Шындығында жалғыз... жалғыз емес болатын.

	– Сыртта әрі қараңғы ма? Түнек тарқамап па? – деп шал қайыра сұрақ қойды.

	– Әзірше жоқ. Бірақ бір сағаттан таң ататын шығар, – терезе сыртындағы қою қараңғылыққа көз салған жолдасы сыбырлай жауап қатты. – Егер сізді қараңғылық қажытса от жағайын.

	– Жоқ, керегі жоқ, Дзиро. Мен өз көзіммен таң шапағын көргім келеді.

	– Бұнда түндер өте ұзақ, – деді Дзиро. – Ал қараңғыны ұнатпайтын сізге мүлде ұзақ көрінеді.

	– Оның бәрі далбаса, Дзиро. Тек бүгін ерекше түн. Мен туған өлкеде бұл түнді жаңа жылдық деп, ал, атар таңды – Жаңа жыл таңы атайды.

	– Жаңа жыл? – Дзиро шиқылдай сұрап үнсіз қалды.

	– Иә, Жаңа жыл! Бұл саған түсініксіз, білем. Бірақ, ол маңызды емес, мен тек, сенің тыңдағаныңды қалаймын! Қарашы, Дзиро, әр жыл – біздің өміріміздің бір бұтағы. Жыл өтеді, жаңасы келеді, сөйтіп бір жылға есейіп отырамыз. Сөйтіп өте береді, әбден қартайғанша, мен сияқты...

	Қария ұзақ үндемеді. Сосын сөзін жалғастырды:

	– Бірақ бұрын бір кезде мен өте жас болдым және бір жасқа есейгеніме қуанатынмын. Мені бір қызды сүйдім... Ох, оған қанша уақыт өтті. Ол да мені сүйетін. Иә, біз жас болдық, тіптен жаспыз. Сәби едік қой... Дзиро естисің бе?

	– Иә, тыңдап отырмын, бірақ толық түсінбеймін.

	– Түсінуің шарт емес, тек тыңдашы. Сондықтан да тезірек есейсек дедік. Біз әр ескі жыл өтіп, жаңасы басталғанда қуанатынбыз. Жаңа жыл түнінде үйден білдірмей шығып, бақта жолығатынбыз. Сөйтіп Жаңа жыл күнінің шығуын күтетін едік...

	– Жаңа жыл күнін?

	– Дзиро, байғұсым-ай, сен ештеңе түсінбейсің, бірақ бұның саған ешқандай қатысы жоқ. Сен тек тыңдашы, тыңдашы, Дзиро!... Оның қандай болатынын білесің бе? Алдымен – түн – аспан қара бояу секілді қап-қара, ал жұлдыздар ірі-ірі әрі жарық. Сосын жұлдыздар бозара бастайды. Содан кейін шығыста, тап көкжиекте жіңішке жарық жолақ пайда болады, жүрегің де жарыққа кенеле береді... Міне, осынау жарықты біз әр кез сайын күтетінбіз... Ақыры жұлдыз біткен сөніп, көгілдір-боз аспанға жаңа жыл күні көтерілгенде, біз бір-бірімізге күлімсіреп, үйге қайтатын едік. Бірде ол маған былай деді: «Енді бір рет жаңа жыл күнін қарсы алған соң, бірге боламыз, барлық кезде бірге...» Сен естисің бе, Дзиро?

	– Иә.

	Шалдың даусы үзіліп қалды. Дзиро біртүрлі дыбысты естіді, шамасы шал жылап жатты.

	– Дзиро, сен түсінбейсің бұны... Сен ешқашан ештеме түсінбейсің... Ол қайтыс болды...

	Дзиро үнсіз абыржыды.

	– Бұл тым қайғылы оқиға, Дзиро. Тым қайғылы, әлемдегі ең қайғылы... Сүйген адамыңның қазасынан өткен ащы ештеме жоқ... Негізі сен бұны түсіне алмайсың... Сондықтан да мен осында келдім. Шыдау мүмкін емес қайғыдан қаштым. Әр түні елу сағатқа созылар өлкеге бездім...

	– А-е... – Дзиро оқыс сөйледі. – Көкжиек үстінде жарық көрінді. Шамасы таң атып келеді.

	Шал көтерілмек болды, бірақ қинала жөтеліп жастыққа қайта құлады.

	– Дзиро кешір, өзім тұра алмаймын. Демеші мені.

	Дзиро көмектесті.

	– Рахмет, Дзиро! Сен адал да ұзақ қызмет жасадың... Иә, шығыс жақ аспан ағарған секілді, бірақ менің жанарым тұманданып барады. Айтшы, түнек тарай бастап па?

	– Иә.

	– Аспанда алтын арай ойнады ма?

	– Иә.

	– Бұлттардың түсі қызғылт та мөлдір ме?

	– Иә, айналаның бәрі қызарып барады.

	Шал қостай басын изеді.

	– Жақсылық тілеймін саған, Дзиро. Енді мені дұрыстап жатқызып қымта.

	Маған суық...

	Шал көздерін жұмып жатыр. Ол не қозғалмады, не күннің шыққаншықпағанын сұрамады. Жүзіне сабырлы тыныштық тұныпты.

	Дзиро оның жанында кішкене тұрып, есікті ашты да сыртқа шықты. Жаңа жыл күнінің шапағы, жерден өлшеусіз қашықтықтағы ғаламшар жүзіне шалылды. Үй шатырында қызғылт сәулелер ойнап тұр.

	Күннің жарық сәулесінен Дзироның металл кеудесі жарқ етті. Махаббат пен өлім дегенді көрмеген байғұс робот, қожайыны ғарыш тұңғиығын алғаш жүріп өткендердің біріне сенімді де шыншыл қызмет еткен болат қару тасушы, әлде электронды миының бұйрығымен болар, шелекті алып, соқпақпен етектегі бұлаққа бет алды. Бірақ енді суды ішетін ешкім жоқ...



	Уақыт мәшинесі

	Өте бір қызықты тәжірибе жасамақшы болдым. Шындығында осы ой бірден баурап әкетті. Өйткені Микитаның жынды еместігіне анық көз жеткізген едім.

	Мемлекеттік психиатриялық ауруханада істейтін мен негізі дәрігермін. Біздің емханада шамамен төрт жүз елудей науқас бар. Бас дәрігерді есептемегенде бар-жоғы алты дәрігер жұмыс істейді. Және олардың кейбірі университетте жұмыс істейтіндіктен ауруханаға аптасына екі күн ғана келеді. Қысқасын айтқанда, менің еншіме жүзден астам науқас берілген.

	Жұмыс оңай емес. Себебі амбулаториялық тексерумен қатар ғылыми жұмысты да бірге алып жүру керек. Сондықтан да ауруханаға түскендерге немқұрайлы қарауға мәжбүрміз. Енді басқа не істейміз? Егер әрбір науқасты мұқият қарап шығатын болсақ, ереже бойынша кабинетке шақырып тексерсек, онда күніне бар болғаны бес адамды ғана қамтисың. Онда әр дәрігер өзінің қарауындағы науқасты толық тексеруден өткізу үшін бүтіндей бір айды жеткізе алмас. Негізі шала-шарпы қарағанның өзінде де сондай уақыт кетеді.

	Сол себепті де мұндай жағдайда ақыл-есінің дұрыстығына сене бастаған Микитаның ауруханадан ұзақ уақыт бойы шыға алмауы мен үшін қалыпты нәрсе болып көрінді. Менің қарамағыма жатпайтын оған шизофренияның паранойдтық түрі – мегаломания деген диагноз қойылған. Меніңше мегаломанияны анықтаудан өткен қиын нәрсе жоқ. Бұл дертке шалдыққан науқас белгілі бір ерекше ойға соншалық беріліп кетеді. Ал, қалған жағынан оның сау адамнан айырмасы болмайды. Міне осыны анықтау ең қиынның қиыны. Мысалға, “өзін гинекологдәрігер зорлап кетті” дегенге өзгелерді сендірмекші болған әйелді алайықшы. Ақырында ненің ақиқат, қайсысының жалған екендігі ауысып кететін жағдайлар болады ғой. Әрине егер әйел өзін барлық еркектер зорлай береді дегенді ұстанған болса, онда әңгіме басқа. Ал, негізі мегаломандардың ойынан ақылға сыйымсыз нәрселер шықпайды. Қайдағы бір бойжеткен қыз өзін ханзаданың қалыңдығымын деп мәлімдеме жасасын дейік. Немесе бір кеңсенің қарапайым қызметкері аузы көпіріп тұрып Элизабет Тейлордың күйеуімін дегенді дәлелдесінші. Онда жағдай түсінікті. Мұндай адамды тікелей жындыханаға жеткізу керек. Бұған тіпті өте жақын туыстары да ештеңе дей алмайды.

	Микита уақыт мәшинесін жасай алатынын айтатын. Оның басындағы қызғылықты ой осы болды. Егер шындығын айтсақ біз дәрігерлер бұның ауру әлде ауру емесін анықтай алмаймыз. Кім біледі мүмкін шынында да сондай мәшинені құрастырып шығуға болатын шығар?! Бірақ Микитаны ауруханаға сүйреп жеткізген бір университеттің доценті бұл ойдың мүлде ақылға сыйымсыз екендігін айтқан еді, бұл дегеніңіз оны жүзеге асыру мүмкін емес деген сөз. Сөйтіп байқұстың жолы болмады да, біздің ауруханаға қамалды. Меніңше оның басындағы жайт мүлде өзгеше. Жасы отыздан асқан Микита физикалық зертхананың көмекшісі болған және өзінің тосын мәшинесін қазынаның ақшасына білдірмей құрастыра бастаған.

	Мұндай науқастар кез-келген ауруханада жыртылып айырылады. Тосын ойлар мен дыбыстық елестер біздің заманымызда кең таралған құбылыс. Бұған бүгінгі өмірдің қозғалысы әсер етеді. Ертеректе өзінен өзі үрейленуден зардап шегушілер адам өлтірушіні шатырдан немесе жертөледен әлде дәретханадан және тағы басқа жерлерден көргенін айтып аласұрса, қазіргі радиқабылдағыштар мен теледидарлардың кең таралған кезінде олар кек алушы көгілдір экраннан бақылап тұр, яки радиодан қорқынышқа толы сөздерді сыбырлайды деген пікірде. Тіпті өздерін ұдайы зиянды сәуленің зардабынан қысым көруші ретінде таныстырып, шағымданатындар да бар. Кейбіреулер өзін ғарыштан келген жан ретінде елестетеді. Әуелі соңғы уақытта ерекше сұранысқа ие болған ғылыми фантастика, адамдардың психикалық ауруға шалдығуына әсер ететін болды. Жүйкесі әбден жұқарған пенделер қиял-ғажайып әлемін шынайы өмірдей қабылдайды. Сондықтан уақыт мәшинесін құрастырушы да – ең сүйкімсіз науқас. Ең жаманы бұған дәрігерлердің сенімсіз қарайтындығында. Олар бірбіріне өз іс-тәжірибелерінен көрген оқиғаларды айтып қиқылдап-шиқылдап күледі де, ақырында “жындылар туралы” қыжыртпа әңгіме шығарады.

	Қанша айтқанмен мені осы бір науқас қатты қызықтырды.

	Өйткені өзім де жылдан-жылға созылатын іш пыстырар және зәулім қоқсықтың арасынан жалғыз тал інжу іздестіретін зерттеулерді бас көтермей тындырғанды аса жақтырмаймын. Одан да мені бәрін бәске салатын, не ұтарың, не ұтыларың анық емес өткір мәселелер, батыл шешімдер қызықтырады. Бірде мен ықылықты емдеудің жаңа жолын таптым. Шынын айтқанда, электрмен әлде дәрі-дәрмекпен емдеу деген не тәйірі?! Бұл тәсілдер науқасты селк еткізумен ғана бір сәтке тыншытады. Ал, мен өзімнің қарауымдағы ауруға жұтқыншақтың етін тітіркендіретін дәрі бердім. Ол ықылықтың өте жаман түріне тап болғандай қылғына ықылықтады. Өкініштісі тәжірибем еш нәтиже бермеді. Бірақ мен науқастың жазылып кеткеніне әбден сендім. Алайда оның тоқтаусыз ықылық атып, сөйлей алмауы ауруынан айыққан, айықпағанын анықтауға мүмкіндік бермеді. Осыны білген бас дәрігер мені оңдырмай жазалады. Абыройсыздыққа ұрынған өз беделімді жылдам түрде қайта қалпына келтіру керек болды. Сол үшін тағы бірнәрсе ойлап таптым. Ол ішіне науқас кіргізілген алып тұзбұлауды электр тоғына қосу болатын. Тұзбұлаудан шыққан науқас баспалдаққа сүрініп кетті де құлап түсті. Жағын сындырып алған ол қазір сөйлей алмайды. Оның жүйкесі қалай ширығып тұрғанын тексеріп көр осыдан кейін! Бас дәрігер бұрынғыдан да қатты ашуланып, менің бұдан былай тәжірибелер жасауыма үзілді-кесілді тыйым салды. Дегенмен мен өзімнің жетістікке жететініме сенемін. Және шығырдағы орамның бағыты әдеттегідей солдан оңға емес, оңнан солға қарай оралатыны жобаның негізгі тетігі болатын. Бар-жоғы сол ғана.

	Сол себепті де ерекше жаңалық ашқысы келетін адамға деген қызығушылығымның күшті болуы өз-өзінен түсінікті еді. Өйткені оған өзімнің де ыңғайым бар. Шынын айтқанда мен уақыт мәшинесін құрастыруға болады дегенге сенген емеспін. Алайда бұл қиялдануға таптырмайтын тақырып. Бірер сағатқа келешекке барып қайтасың, жүз жылдық болашаққа. Қайта оралғанда жүйкесінің сырқаты барларды емдейтін жаңа дәрумен ала келесің дегендей. Осыны білген бас дәрігердің бет әлпеті тыржың ете қалғанын көру қандай керемет десеңші.

	Бірақ қарапайым кездейсоқтықтың арқасында Микита бас дәрігердің қарауына түскен. Дәрігер жоқ кезде мен Микитаға барып тұрам. Қарапайым ғана қағілез жігіт. Арықша келген ол шамасы менімен даң құрдас болып қалар. Тек көздері алаңғасарлана қарайтындай.

	Бұл бас дәрігердің мегаломанияны емдеуге арналған дәрі – хлорбромазинді аса көп мөлшерде бергендігінен болған.

	Менің аппақ күртемнен көз айырмай қараған Микита жиіркене сөйледі:

	– Осы бір нәрсені маған бекерге саласыңдар! Мен ауру емеспін ғой, әуелі сендерден саумын. Ал, мына дәрілерің ұйқыны келтіре береді. Маубас шыбын секілді болып қалдым. Өстіп жүріп шынымен жынданып кетуге болатын шығар.

	Мен не дей алар едім? Өйткені нағыз жындылар ғана әрқашан саумын деп айта береді емес пе?!

	Бірақ оған мұқият қараған сайын мен бірнәрсенің дұрыс емес екенін сездім. Шынымды айтсам, ақымақтық пен ақылдылықтың шегі қайда екенін түйсінгендей болдым. Егер осы мәселені тарихи тұрғыдан алсақ, кез-келген нақты бір дәуірде өмір сүрген адамдардың көпшілігі сол уақытқа сай келетін ақыл-ойы болса болды, есі ауыспаған деп есептелді. Мысалы, “мыстандарды” отқа өртеген инквизиция заманында тылсым күштерге сенгендердің барлығы сау адам саналды. Сондықтан да бүгінгі берік нақтыланған психикалық шарттардың үлгісімен бірнәрсенің бастауы мен соңын анықтау өте қиын. Дегенмен біздер, дәрігерлер, жүйкелік ауытқулары анық байқалатын адамдарды жақсы зерттей алдық. Бұның негізгі тіні тәжірибе мен кәсіптік сезімде жатса керек. Егер алдыңдағы адам қаскөй қанішер болса бірден білінеді. Алайда өзге пенделер, дәрігер еместер осының өзін байқамай да қалуы мүмкін.

	Міне, сөйтіп Микитаға барып келе жатырмын. Оның бет-әлпетін көргенде және дауысын естігенде менің түйсігім ешқандай да ақымақтықтың ізін байқамады.

	Мен оны кабинетіме шақырып, шәй ұсындым. Екеуміз әңгімелесе бастадық, бірақ мен оның науқасына қатысы бар нәрсе айтпадым. Есесіне менің де өнертапқыштыққа қызығушылығым барлығын айтып, физика саласы бойынша білетінін сұрадым. Ұзақ әңгімеден соң Микитаның қатайыңқы қалпы жұмсарғандай болды. Сөзшең қалыпқа түскен ол тіпті жымиып та алды. Ауруханада өзіне алғаш рет адам секілді қарағанын айтқан оған мен, магниттік алаңша жайында, энтропия1 туралы сұрақтарды білдірмей қойып отырдым. Ол жауапты өте анық, зат табиғатынан хабары барлығын көрсетіп нақты қайтарды. Осыған қарағанда оның ақыл-ойы соншалық бұзылмаған.

	Ал, шындығында негізгі нәрсе оның желігіңкі қасиеті анықталмай қалды.

	Қармақты қаптырмақ болып шештім.

	– Айтпақшы, – дедім ештеме білмейтіндей, – сізді осы уақыт мәшинесін жасамақшы болған дей ме?

	– Мүмкін, – Микита анық емес мыңқ етті.

	– Қызық екен! Мен оның негізгі ұстындарын білгім келеді. Айтасыз ба, а?

	Ең құрымаса, уақыты жайлы айтсаңыз. Оның құрылымы қандай?

	– Уақыт құрылымы? – Микита тірілгендей болды. Бұл өте күрделі. Шы-нын айтқанда бұл жөнінде өзім жарытып ештеңе білмеймін.

	– Егер уақыттың негізін білмесеңіз, онда мәшинеңізді қалай жасамақсыз?

	Микита мырс етті.

	– Сіздер дәрігерлер, өздеріңіз есі ауысқандарды емдей тұра жүйке ауруларының табиғатын толық білмейсіздер. Тіпті тексерген кезде электросоққының жұмыс істеу жүйесі де белгісіз болып шығады. Белгілісі, жақсы көмектесетіні ғана анық.

	– Тоқтаңыз, сіздікі жартылай дұрыс емес! Белгілі бір мөлшерде ғана, тек гипотеза түрінде осы құрылым сізге түсінікті...

	– Гипотеза дейсің бе?!... Уақытқа салсаң гипотезалар жетіп артылады. Мы-салы, уақыт спирал тектес орама түрінде өтеді деп түсіндіретін теория бар. Егер осы жүйе бойынша орамаға оралған сым бойымен жүретін болсаң ондаған жылдың ішінде алдыға мүлде аз жылжисың. Ал, айналма спиралдың орамдары бір-біріне тиетіндей қылып қысатын болсаң қас-қағым сәтте өткен шақтың не келешектің жүздеген жылына секіріп баруға болады. Жүз жыл деген көптеген мысалдың бірі ғана. Секірісті мыңдаған жылға, тіпті он мыңдаған жылға жеткізу әбден мүмкін...

	Мен уақыт мәселесін тынышына қалдырып, жасалар мәшиненің жұмыс істеу құрылымы жайында сұрадым. Ол ешқандай құрылым жоқ деді, тек бірде түн ішінде оған керемет шабыт келіп, түсінде көліктің нақты сызбасын көріпті... Бұл мені қатты таңдандырды. Сөйтіп әңгімелескен сайын мен оның жүйке ауруынан құлан-таза екеніне сенімді бола бастадым. Шынын айтқанда Микита залалсыз қияли және өнертапқыштықты сүйетін арманшыл екендігі анық білінеді. Егер ондай болса, оны жындыханада ұстаудың қажеті жоқ.

	– Тыңдаңызшы, – дедім, – меніңше сіз сап-сау адамсыз. Мұндағы сіздің қателігіңіз, физикалық зертхананың көрнекіліктерін рұқсатсыз алғандығыңызда болып тұр.

	– Сөз шындықтан бұзылмайды, – деп Микита басын шұлғыды. – Негізі менікі дұрыс болмады. Өйткені мен өте асығыстық жасадым. Себебі мәшиненің жұмыс істеу құрылымын білмедім ғой. Және оның іске асу мүмкіндігі бар екенін тек құрастыру арқылы ғана дәлелдей алар едім. Былай айтқанда қаны мен тәнін шығарып. Мен осыған соншалық сенімді болдым...

	– Жарайды, енді не істей аласың?! Кеткен кемшілікті түзей алмайсың! Ал, егер бұрынғы қатені қайталамауға уәде берсеңіз, мен сізге ауруханадан қалай шығуды үйретем.

	Мен оған өзін қалай ұстау керектігін түсіндірдім. Бас дәрігердің алдын орап, алдап соққым келді. Бұл үшін ең бірінші Микита өзінің науқас екенін мойындауы керек. Сосын өзінің осындай ақымақтық ойды іске асырмақ болғанына анық таңданыста екенін сабырмен, сыпайы түрде айтып, дәрігерлердің уақытында көрсеткен көмегіне ризашылығын жеткізуі қажет.

	Микита:

	– Өзім де осылай ойлағам... – деді.

	– Онда неге солай істемедіңіз?

	– Білмеймін, өзімде түсінбедім... Дәрігерлерді алдау біртүрлі екен.

	Күліп жібердім:

	– Е-е, ондай қысылуды қойыңыз! Одан да тезірек еркіндікке шығып мәшинеңізді құрастырыңыз. Тек бұл жолы зертханада емес, тыныш жерді таңдаңыз. Сосын тағы бір өтініш. Егер жұмысыңыз жақсы жүретін болса, енді жоқ дегенде нашар мәшиненің өзін құрастыра алсаңыз, менің алғашқы сынаққа қатысуыма рұқсат етіңіз.

	– Сізді қуана-қуана шақырамын, сенсей!

	Осы әңгімеден кейін бір айдай уақыт өтті. Менің жұмысым көбейіп кетті. Бір күні Микита жатқан палатаға кіргенмін. Бірақ ол шығып кетіпті. Бұл оның қолынан қалай келгені қызықты көрінді. Сосын мен картотекадан оның емдеу қағазын іздедім. Сөйтсем онда бас дәрігердің қолымен: “Толығымен сауыққан. Басынан шықпайтын тосын ойы хлорбромазиннің ұдайы егілуінен соң жоғалды. Өзін ұстауы көпшілікке лайық,” – деп жазылыпты.

	Күлкім келді.

	Содан бері бірнеше күн өткен еді. Кешкісін үйге қайтып келгем. Қас қарайып кеткен болатын. Есіктің кілтін бұрағаным сол еді, біреу иығымнан тартты. Жалт қарасам Микита екен.

	– Не боп қалды?

	– Мен сізге ризамын сенсей, мінеки жазылып шықтым... – Сәл бөгеліп қалды. – Енді мен сіздің ақылыңызбен жүрмек болдым...

	– Қандай ақыл?

	Микита қысыла күлімсіреді.

	– Есіңізде ме, сіз мәшинені қауіпсіз жерге құрастыру керек дегенсіз. Сіздің айтқаныңыз шынында да рас екен. Әйтпесе тағы да жындыханаға түсетін секілдімін... Сосын тасалау жерді іздей келе... Ақыры тапқан сияқтымын.

	– Қауіпсіз жер?

	– Иә, әрине! – Тақалып сыбырлаған оның демі құлағымды шарпыды: – Мен сізбен бірге тұрамын сенсей, сөйтіп сіздің бөлмеңізде уақыт мәшинесін құрастырам. Өйткені осы жер ең қауіпсіз, шын емес пе? Сіз... сізде қызықтыңыз ғой... Сондықтан мен, біз, былай айтқанда, керекті ақшаны біріге жинаймыз ғой деп ойладым... Жалғыз өзімнің шамам келмейді.

	Абдырап қалдым, бірақ сонда да оны ішке шақырдым. Менің орнымда болған кез-келген басқа адам одан тезірек құтылар еді. Бірақ, жоқтан өзгеге қызыққыш мінезіме не істей алам?!

	– Сонымен уақыт мәшинеңіз қаншаға түседі? – деп сұрадым тізе бүгіп отырған кезде.

	– Жасалуына байланысты. Егер алдыңғы жоспар бойынша құрастырылса, бірнеше миллион иен болып қалар, тіпті бір миллиард та кетіп қалуы мүмкін... – Е, онда ештеңе емес!

	Айтылған ақшаны түкке тұрмайды дегендей қолымды сілтей салдым. Шынында бұның бәрі маған оңай болмады. Одан да оның жындыханада қалғаны дұрыс еді. Бірақ ол ештеңе болмағандай қалып танытты.

	– Білесіз бе, – деген ол сөзін жалғады, – бұл алғашқы нұсқасы ғой. Ол сызба өте күрделі әрі үлдірдей болатын. Кейіннен ауруханада маған дәрі ішуді мәжбүрлеген күні мен түсімде басқа нұсқаны, өте қарапайым сызбаны көрдім. Қалай түсіндірсем екен... Енді мысалға, алғашқы нұсқаны реактивті ұшақтың деңгейінде деп алсақ, кейінгісі тек қолдан құрастырылған аэроплан секілді болады.

	– Иә?! Сонда ол нұсқаңыз қаншаға түседі?

	– Соншалық көп емес, бар-жоғы жиырма, отыз мың иен болып қалар.

	Қолымды тағы да сермедім:

	– Отыз мың?! Бұл дегеніңіз тіптен арзан ғой! Тіпті уақыт мәшинесі үшін тым аз секілді...

	– Әрине, арзан. Бірақ мен оны соншалықты мінсіз болады деп айта алмай-мын. Төменгі сапаның өзіне тәубе деуге тура келеді. Әрине онымен болашақтың не өткен шақтың кез-келген нүктесіне жете алмайсың. Бірақ өте жақын мезгілдің біріне бара алатынымыз ақиқат. Бұл керемет емес пе?

	Оның жанары жалт етті.

	Қалған әңгімемізді түгелімен тәптіштегім келіп тұрған жоқ. Ең негізгісі – Микита менікінде қалғаны еді.

	Армансыз өмір сүру өте қиын. Өздерін “сергек реалистпін” деп есептейтіндерге жаным ашиды. Шынында олардың барлығы қияли болып көрінуден қорқып, осындай қадамға баруға мәжбүр. Ал, мынадай тамаша арман! Және өте арзан! Отыз мың иен деген не ол?! Егер кейде мейрамханаға кететін ақшамен салыстырсаң, бұл дегенің әшейін тиын боп қалады.

	Шынымды айтсам, маған арманның өзі, мөп-мөлдір арманның өзі жеткілікті еді. Бірақ менің таңданысыма орай, Микита менің бөлмемде бірдеме құрастыра бастады. Ол көптеген кәкір-шүкір – жүзден астам алюминий леген (айтуынша бұл сыртқы көркіне қажет екен), радиошамдар, батареялар, мыс сымтемір сатып алды...

	Бұл мені қатты қызықтырды. Ақыры шыдай алмай, іштей мысқылдап:

	– Сонда қуат көзі қайдан келеді? Өйткені қуаты мол болуы керек қой. Қуаты күшті магниттік алаңша керек болмай ма? – деп сұрадым.

	Бұған шынайы жауап берген Микита, белгілі бір мөлшерде құрғақ батареяларды пайдаланатынын, бірақ негізгі қуат көзі резина болатынын айтты.

	– Не?! Резина?..

	– Иә, әрине! Қалай түсінбейсің? – Ол тіпті сенге көшіп алды. – Мен мәшиненің өте қарапайым үлгіде жасалатынын айттым ғой. Ойыншық ұшақтардың қозғалыс міндетін есіңе түсірші. Резинаны қажетті мөлшерде бұрау керек, сонда ойыншық ұшақ керемет қалықтайды. Түсінемісің? Резина тарқатылғанда, ұшақ көтеріледі...

	– Ә, солай ма!? Керемет! Тіпті ғажап!

	Мен ең соңғы ақымақ секілді таңдандым. Қалай айтсаңда, жиырма әлде отыз мыңға құрастырылатын уақыт мәшинесі деген керемет.

	Өмір күндегідей өтіп жатты. Мен ауруханаға барып тұрдым. Микита болса таң атқаннан кешке дейін резина шығырлар мен алюминий тегештерді айналдырады.

	Сонымен бір айдан соң мәшине дайын болды.

	– Әйтеуір пайдалануға жарайды, – деді ол. – Жасалғанда да осындай-ақ болар. Бірақ он әлде жиырма жылдық мерзімді қамти алады деп ойлаймын. Болашаққа бара алсақ жақсы болар еді. Адам зердесі жиырма жылдан соң қандай деңгейге өскенін көрген қандай қызық. Дәрігерлер жындыларды сау адамдан айыра алатын аппараттар ойлап табылған шығар?! Егер ондай мүмкіндік болса: мен өзімнің сап-сау екенімді дәлелдеп берер едім.

	“Қалай деуге болады екен” деп ойладым...

	Біз мәшинені бірден сынақтан өткізбек болып шештік. Менің үйіме таяу жерде артқы жағындағы алаңшасы кең синтоисттік ғибадатхана бар болатын. Тоғайға тірелетін алаңша өте биік емес, бірақ тік жарқабақпен тұйықталған. Көпшілік келе бермейтін бұл орын келешекке немесе өткен шаққа баруға таптырмас орын. Құрыды дегенде адамы ағылған көшеге тап болмайсың және ешкім саған аң-таң болып қарамайды. Бір қуанары, біздің мәшине кәрі-құртаңдар мен мүгедектер алып жүретін желкенді орындықтар секілді қатталып жиналатындықтан алып жүру қиынға түспеді.

	– Ең алдымен резина шығырды бұрап алу керек, – деді Микита, – Бірақ өте қатты бұраудың керегі жоқ. Өйткені ол көтерілу қуатын бергенімен ұшуға әсер етпейді. Сондықтан қатты бұра, бұрама бәрібір жылдам ұша алмайсың. Сосын мәшине кері оралады. Бұл уақыттың осындай сапар кезінде орын алатын айналысын түзеу арқылы іске асады. Менің ойымша, өзге ендікте шамамен жиырма төрт сағат қана болу керек. Оның үстіне бұған дейін айтқанымдай, бұл мәшинемен уақыт бойымен еркін қозғалу мүмкін емес...

	Осыны айтқан Микита мәшинені жарқабақтың етегіндегі бамбук тоғайына орналастырды. Керек болып қалар деген оймен қатқан нан, консервілер салып, ақыры өзі отырды. Мәшинеде бос орын қалмады. Мен әрине онымен бірге саяхаттағым келген жоқ.

	Қолын созған ол:

	– Жарайды, әзірше сау бол! Ұшам, – деді.

	Мен оның қолын салтанатпен және шынайы қыстым. Қанша айтқанмен толқынысты сәт еді. Және жиырма мың иен өзін ақтайды деп сенем.

	Мәшиненің қақпағы сарт етіп жабылды. Көліктің орнынан қозғалатынына сенбесем де, бірнеше адымға шегініп тұрдым. Мәшинеден шыққан гуіл ақырын шықты. Оның алюминийден жасалған тұла бойы ұршықтай иіріліп шыркөбелек айналды. Өз көзіме өзім сенбедім. Ал мәшине болса бұрынғыдан да жылдам үйіріле бастады. Құйындай аласұрған көлік сұр нүктеге айналды. Сосын көз алдымда бір шөкім тұман пайда болды да, жоқ боп кетті.

	Мен сілейіп қалдым. Орнында тұрған бамбук тоғайы шулап жатыр. Жарқабақтан тас құлап түсті. Қолымды алдыға созып кеңістіктің бос қалғанын сездім. Мәшине де, Микита да жоқ.

	Өз-өзіме әрең келдім. Ақыры алаңшада жығылып қалған шалғынды бәтіңкемнің тұмсығымен шұқылап тұрып есімді жиғандай болдым. Сосын жадыма Микитаның, “бар-жоғы жиырма төрт сағат қана қалуға болады, одан артық болмайды” деген сөзі оралды. Үйге келдім. Жатып алып виски ішуден басқа істейтін нәрсе жоқ еді.

	Түнімен қорқынышты түстер көріп шықтым. Микита кіріпті. Ол болжанған долбардан асып бірнеше мың жылдық кезеңге тап болыпты деймін. Жерді танымайсың. Міндетін мен білмейтін, жартылай мөлдір әрі жарқыраған құрастырындылардың арасында тура сондай жартылай буалдыр адамдар жүр. Олар байқұс Микитаны ұстап алып, жабайы жануар секілді хайуанаттар бағына сүйреп бара жатыр. Микита болса, шар тектес тордың ішінде бұлқынып, “Диагноз! Диагноз! Мен жынды емеспін!..” деп айғайлап жүр. Сосын көрініс ауысып кетті. Балалардың ойыншық ұшағы қорқыныштан бозарып кеткен Микитаны мойнына мінгізіп алып ұшып барады. Ұшақ ағаш тектес папоритниктер орманының үстінде қалықтап тұрады да, бірден алпазаврдың аузына қарай тік құлдилайды екен деймін. Қарғыс атқыр резина шығыр мүлде белгісіз жаққа ағытылып, Микитаны есте жоқ ескі заманға алып кетіпті...

	Ертесі күні жұмысқа бармадым. Таң алакеуімде тұрдым да, жарқабақ жаққа бет алғам. Шалғынға жеткен соң сағатыма қарайлай күтіп отырмын. Мәшиненің ұшып кеткеніне бір тәулік болды. Сөйтіп отырғанда... алаңшада сұр тұманның бір шоғыры шыға келді. Селкілдей жөнелген тұман көз ілеспес жылдамдықпен шыркөбелек айналды. Жылдамдығы ақырындап бәсеңдеген кезде мәшиненің сұлбасы көріне бастады. Ақырында тоқтаған мәшиненің қақпағы шалқалай ашылды. Салдырлаған дыбыс шығарған алюминий тегештердің үні асүйдегі ыдыс-аяқтың сылдырына ұқсап кетті. Міне шашы үрпиген Микитаның басы көрінді.

	Көзімді уқалап алдым. Түрі қатты шаршаңқы. Киімі болса тура ұн төгіліп кеткендей әбден былғанған.

	Ұмтылып жетіп бардым.

	– Қалай енді? Қайда болдың? Өткенде ме, әлде, келешекте ме?

	– Керемет, – жауапты қысқа қайырған Микитаның жүзінде ерекше қуаныш белгісі жоқ еді, – он сегіз жылдық уақытты қысқарттым. Бірақ келешекке жете алмадым. Өткен шақта болдым. Соғыстан кейінгі кезең. Соншалық жақсы емес. Жейтін тамақ жоқ. Тіфу, қап-ай, а! Одан да он сегіз жылдық болашаққа бару керек еді...

	– Жарайды, жабыға берме. Осының өзі керемет қой. Кеттік үйге, әңгімені толық естімей тыным табар емеспін.

	Микитаның айтуынша, уақыт мәшинесі тура ұшып шыққан жерінен пайда болған. Ол жарқабақтың үстінен қураған шағырды көріпті. Ғибадатхана қазіргі кезіндегіден өзгермеген. Бірақ жотаның етегінен басталатын көшелер қиранды секілді көрініп жатыр екен. Қирандылардың арасынан темір үзіктерінен жасалғандай көрінетін барак үйлер қараяды. Олардың арасында жұлым-жұлым киімді, түрлері лас адамдар арлы-берлі ағылуда.

	Жақын тұстағы теміржол бекетіне бет алған Микита, әмиянын шығарып газет сатып алмақ болады. Сөйтсе бірнеше мың қағаз ақша тозаңға айналып кетіпті.

	– Түсінемісің, – деді Микита, – қағазға тылсым бірдеме әсер еткендей.

	Барлығы жоқ боп кетті. Бұл уақыттың кері айналғанынан-ау шамасы...

	Сосын... газет сатушыға қара бақыр ұсынады. Бірақ сатушы әйел бұған біртүрлі бажырая қарап:

	– Мынауыңыз не қылған ақша? Жүз иен? Мұндай соманы өмірі көрмеппін, – дейді.

	Бұдан кейін ол жылыстай жөнеледі. Бірақ кетіп бара жатып газеттегі – “Император Севаның2 басқаруындағы 21-ші жылдың 26-шы наурызы” деген мерзімді көзі шалып қалады.

	Бекет маңында сауда қызып жатыр екен. Батат тосабы, картоп қақтамасы, жержаңғақ, күріш күлше және тағы да басқа тәтті тағамдар дейсіз бе жеткілікті. Мұнда әскери бессаусақты қолғап, жүн байпақ, көне тегеш, шойын қазан саудалағандар да бар. Бір кезде Микитаның басына бір ой келеді де, мәшинеге оралып бірнеше консерві алып қайтады. Оларды жол жиегіне қойғаны сол екен бірден сатып әкетеді. Түскен ақша, қазір айналымнан шыққан, парламенттің суреті кескінделген жаңа және бұрыштарына шынайылығын дәлелдейтін жапсырма бекітілген бірнеше қағаз сом болыпты. Бұған электричкаға билет сатып алған Микита қала мен шаһар маңын көруге шығады. Бекеттердің бірінде өзін іш сүзегіне қарсы себілетін дәрімен бүркіп тастағанын айтқан Микита маған қағаз ақшаның бір-екеуін ұсынды.

	– Міне қара. Сені сендіру үшін әдейі қалдырдым.

	– Көрдім. Бұларды жақсы білем. Тек, қалай сонда... сен жаңа ғана қағаз күлге айналып кетеді екен демедің бе?!

	– Иә, бірақ бұл сол жаққа барған кезде ғана болады. Кері қайтарда ештеңе болған жоқ. Міне, мынауда бүп-бүтін күйінде қалды.

	Ол маған көне газеттен жасалған бүктемені ұсына берді. Онда кептірілген картоптың бір түйірі оралыпты. Газетте “император Севаның басқаруындағы 21-ші жыл” деп жазылған.

	Мен бұған ес жоғалтардай беріліп кеттім. Микита екеуміз дүниедегінің бәрін ұмыттық. Жұмысымды тастаған мен тіпті мәшинемен бірнеше рет сапарға шықтым. Алайда бұдан шыққан нәтиже көңіл көншітерлік болмады. Бұдан мынандай нәрселер белгілі болды.





Біздің көлігіміз тек өткен шаққа бара алатын болып шықты. Келешекке өту мүмкін болмады.

	Өткен кезеңге барудың да өзіндік межесі бар екен: 1946-шы жылдың ақпанынан 1947-ші жылдың ақпаны аралығын ғана қамтиды. Біз тіпті осы кезеңнің өзіндегі нақты бір уақытқа мәшиненің баруын орындата алмадық. Қайсы айдың қаншасына барып түсетінімізді бір құдай ғана білетін. Біз ұшып шыққан сәтте-ақ қағаз атаулы күлге айналып кете береді. Есесіне қайтар кезде қағаз түгілі өзге заттардың өзі ештеңе болмағандай оралады.

	Бұрынғы заманға барған уақыт мәшинесі шамамен жиырма төрт сағат қана қалады, сосын кейінге бірден секіріс жасайды. Сондықтан да мәшинеге отырып үлгеру керек, әйтпесе өткен шақта мәңгіге қалып қоюың мүмкін. 1946-1947-ші жылдардан да ары алыс жылдарға жету талпынысы нәтиже шығармады.

	Әрине, біраз қаржы тауып, бұдан өзге және жетілдірілген мәшине құрастыру жақсы-ақ болар еді. Бірақ Микита түсінде ешқандай құрастырма көрмей жүр.

	Соған қарағанда мына көлікті жасау кездейсоқ сәттілік болған сияқты. Енді барлық мүмкіндікке иек артып өз мәшинемізді пайдаланудан өзге әрекет қалмады.

	Біздің тек баюды ғана ойлаған ақымақтығымызды мойындаудың өзі ұят. Бірақ шыны осы еді.

	Алайда ерекше бірнәрсе ойлап табу мүмкін емес болатын. Оның үстіне 1946-шы жылдан не әкелуге болады дейсіз?! Тіпті консервілердің өзін молынан апарып үш есе артығымен саудалағанның өзінде ол ақшаның қазір құны жоқ. Сондықтан біздің әрекетіміздің шығыны көп болды. Адамдар сол кездің өзінде-ақ түрлі нәрселер ойлап тапқанымен, мысалы, темекі орайтын аппарат немесе ықшам пеш секілді заттар қазір ескіріп кетті.

	– О-хо-хо, – Микита бір күні терең күрсінді, – егер болашаққа барып, қатерлі ісікті емдейтін препарат әкелсек қой... Немесе өткен шақтың тіпті алысына жетіп, бізде жәдігер саналатын ұсақ-түйекті молынан жеткізсек, шіркін...

	– Тоқта! – мен оның сөзін бөлдім. – Егер, бәйгеге бәс тігіп ойнасақ қайтеді? Өйткені 1946-шы жылдан бастап бәйге мен жаяу жарыс қайта басталды емес пе?! Сол кездегі газеттерді көбірек алып, сосын...

	– Түк ештеме шықпайды. Ат жарыстан бізге қандай пайда келеді? Біз әуелі мәшинеміздің қай күнге апаратынын да білмейміз ғой. Әрине, егер бір жылдық газет тігіндісін және консервілерді молынан алып саудаласақ, онда ипподромға кез-келген күні барып, газеттегі дерекпен салыстырып қажетті жүйрікке бәс тігер едік. Бірақ қағаз атаулы жол бойы үгіндіге айналып кететінін өзің де білесің...

	– Сол жақтан акция сатып алсақ ше?

	– Одан да пайда жоқ. Олардың бағасы көтерілгені рас. Алғашқы құны төмен екені белгілі, бірақ одан бері қаржы салу бірнеше рет толықтырылды ғой. Бақандай он сегіз жыл өтіп кетті емес пе?! Сонда біз не пайда көреміз? Қомақты қаржы салмағандықтан қосымша табыс табу құқынан бас тартуға тура келеді.

	Біз ақыры ұсақ әрі бейшара сауда жасауға көштік. Мәшинені арзан консервілермен және қалың шұлыққа толтырып өткен шаққа аттанып отырдық. Қара базарда сауда жасау қауіпті болатын. Өйткені онда бүлікшілер топырлап жүреді. Келеңсіз оқиғаға тап болсаң оңдырмай тепкілеп кетеді де, сол уақытта мәңгілікке қалып қоясың. Сондықтан тауарымызды көшенің ортасында жаюдан өзге жол қалмап еді. Бұл үшін біз консервлердің біреуінің қақпағын ашып тастайтынбыз, себебі жапсырма қағаздары жол бойы жоғалып кететін. Адамдардың аш болғаны соншалық саудамыз тоқтаусыз қызады. Айналдырған бір сағаттың ішінде затымыз жылдам таусылып қалады. Түскен ақшаға пошта маркілерін сатып аламыз. Қазір сол кездегі маркалардің құны өскен. Яғни есебіміз түгел. Бірақ табыс соншалық ағыл-тегіл емес. Әрине, бағалы заттарды немесе тарихи жәдігерлерді сатып алсақ болар еді, бірақ қолымыздағы болар-болмас соманы қайда жылтыратасың?!.

	Бір күні мен транзисторлық радиоқабылдағыштар мен шағын теледидарлар алып кетуді ұсынғам. Микита үзілді-кесілді қарсы болды.

	– Қойшы?! Олай бола ма? Бұл тарихтың дамуына әсер етсе ше? Өткен шақ ауысып кетсе болашақта өзге болады. Бұл өте қауіпті. Бірнәрсені бүлдіріп алып, артынан бәлеге қалармыз. Жоқ, жоқ, мүлде жарамайды!

	– Мәссаған! Өзің емес пе, келешектен ерекше нәрсе әкетуді көздеген. Бұның одан қандай айырмасы бар?!

	– Мен не қаламайды дейсің?! Бәрібір біз болашаққа бара алмаймыз. Ал сен болсаң... Жоқ, менде біртүрлі жағымсыз сезім бар. Ондай заттарды апаруға болмайды. Иә-иә, менің түйсігім оған тыйым салады. Ал түйсік деген, бауырым – нәзік нәрсе! Біздің көлігіміздің де нағыз құрастырушысы да сол.

	– Несіне алаңдайсың? Біз қазірдің өзінде өткенге араласып кеттік, шұлықтарды, консервілерді апарып, маркілер әкелдік...

	– Енді ондай ұсақ-түйек тарихтың жүрісіне әсер етпес. Ал теледидар деген мүлде бөлек нәрсе. Өйткені олар ол кезде болған жоқ қой. Түсінемісің? Тіпті ойлап таппаған болатын. Мүлде кейінірек шығарылды.

	Маңдайымды тарс дегіздім.

	– Тоқташы, керемет ой туды. 1946-шы жылы біз бар болдық қой. Бала болғанбыз. Міне, өзімізбен жолығуымыз керек. Әлде әкемізбен кездессек... Менің әкем үш жыл бұрын қайтыс болды... Бұным қалай, а? Мен оған, мысалы, қандай акцияларды сатып алу керектігі жөнінде аздаған кеңес берер ем. Немесе кәріс оқиғалары қашан басталатынын айтар едім...

	– Есіңнен ауысқан шығар! – Микита басын шайқады. – Жоқ, сен бәрібір қызық адамсың. Мұндай нәрсе басыңа қалай кеп жүр? Олар саған сене ме? Ең бастысы өзіңмен кездесу – уақыт кеңістігіне жасалған саяхат үшін өте қауіпті болуы мүмкін. Жоқ, менің түйсігім бұған түбегейлі қарсы!

	– Онда, сол 1946-шы жылда қалармыз? А? Егер тарихи деректерді көбірек біліп алып сәуегей болып кетсек ше? Керемет емес пе?.. Алайда... қалай болады, сонда? Мен бұған дейін өмір сүрдім. Яғни, маған екі жаста, біреуі отыз үштегі, екіншісі он бес жасар кезде өмір сүруге тура келеді. Осылардың қайсысы рас, ақиқи?..

	Басым қатып кетті, әуелі самайым шаншыды. Маған тесірейе, тіпті қатулана қараған Микита тағы да “Жоқ!” деді.

	Бірде, журнал ақтарып отырып Дзиро Тангэнің өмірбаянына тап болдым. Осы бір дарынды суретшіні қазір бәрі біледі. Жақында ғана жеке көрмесі ашылды. Тангэнің жұмыстары шулы табысқа кенелген. Әуелі сыншылардың өзі оның талантын мақтап жатады.

	Сөйтсем ол бұрынырақта өте кедей болыпты. Соғыстан кейін жартылай аш күй кешкен оның тіпті бояу алуға да ақшасы жетпеген көрінеді. Тек 1945-ші жылы ғана оның картиналарының бірі Жапония бейнелеу өнерінің Көрмесінде сыйлыққа ие болады. Содан бастап оның атағы дүркірей жөнелген.

	Мен әйгілі суретшінің өмірбаянын зерттеуге шындап кірістім. Ал, Микита болса ойын сыртына шығарып, мұрнымен міңгірлей сөйлеп отыр:

	– Не деген қырсық, мына ақымақ мәшине өткен шақтың бір мезгіліне және соғыстан кейінгі қиын кезге ғана тап бола береді. Шынымен де, уақыт спирал тектес орама түрінде болатыны рас шығар. Басым әбден қатты... Егер алыс болашақтағы спирал орамының бірінде уақыт мәшинесі жасалса, онда сол дәуірдегі адамдар біздің заманға немесе өткен шақтың кез-келген бөлігіне еркін өтіп келе алады деген теория бар ғой. Бірақ әзірше ондай саяхатшылар маған кездесе қойған жоқ. Соған қарағанда болашақтағылар мұндай көлікті әлі құрастырмаған болды... Дегенмен өткен замандардың кейбірінде уақыт мәшинесінің болатынын тікелей айғақтайтын құбылыстар кездеседі. Міне саған керек болса... Меніңше, мынадай жалғыз тұжырым жасауға болады: уақыт көлігінің қозғалысы шектеулі. Ол тек қысылған спирал орамдарының жақын орналасып, түйіскен нүктелеріне ғана жете алады...

	Мақалаға беріліп кеткен мен Микитаны естімедім.

	– Сенің көркем суреттен хабарың бар ма?

	– Көркем сурет? Жоқ, түсіне алмаймын.

	– Бірақ Дзиро Тангэні білесің ғой?!

	– Иә. Тек естігенім болмаса. Тағы да не ойластырмақшысың?

	– Міне, оқы. Дзиро Тангэ 1947-ші жылы Жапония бейнелеу өнерінің Көрмесінде бас жүлдені иеленген. Түсіндің бе? Бұл уақыт көлігімізбен біз жететін уақыттан сәл ғана кейінірек. Сыйлық алған картинасы бүкілхалықтық құрметке ие болыпты. Содан бері ол ғұлама суретшілердің бірі саналады. Ал ертеректе өте кедей болған ол көркем суретті мүлде тастамақ та болыпты. Бұл дегенің біз үшін табыс емес пе!?

	– Қайдағы табыс сонда?

	– Не деген ақымақ едің! Біз онымен кездесіп, соңыра баға жетпестей қымбатқа өтетін суреттерін арзанға сатып аламыз.

	– М-иә! – деген Микита менің ұсынысымды іштей қорытып, қабағын шытты.

	Істейтін әрекетіміздің жоспарын мұқият ойластырдық. Өзімізге осы бір жоспардың міні жоқтай көрінді. Осыдан кейін біз өткен шаққа бірнеше рет барып консервінің қомақты жинағын саудаладық. Түскен ақша синтоизм ғибадатханасының аумағына жасырылды. Әрине 1946-шы жылғы ғибадатхананың жанына. Сосын артқа оралатын мезгілге дейінгі уақытты Дзиро Тангэнің пәтерін іздестіруге жұмсадық. Бұл оңай шаруа болмады.

	Ешкімге белгісіз жас жігіттің есімі оңайлықпен таптырмады.

	Ақырында батылдығы ұстаған Микита Дзиро Тангэге газет қызметкері болып телефон шалды.

	– Біздің басылым, сенсей, сіздің өмірбаяныңызды жарияламақшы... Бізге 1945-ші жылғы жеңілістен кейін қандай мекен-жайда тұрғаныңызды айтпас па екенсіз?

	– Қайда тұрдым? Ой, ол кезде мен әскерден Жапонияға жаңа оралғандықтан өз үйім болмай, көшпелі ғұмыр кештім ғой, – деді мэтр.

	– Ал 1946-шы жылы ше?

	– 1946-да ма? Тоқтаңыз, қазір есіме түсірейін... Иә, иә! Есімде. Нисио-гикубо теміржол бекетіне қарсыдағы моншаның жанында, Нисиданың бір бөлмесін жалдағам.

	– Нақты мекен-жайы есіңізде ме?

	– Қайдан есімде болсын, ұмыттым. Оның өмірбаянға қаншалықты керегі бар?

	– Жо-жоқ, соншалық міндетті емес. Ризамын сізге сенсей, мазалағаным үшін кешіріңіз.

	Микита телефон тұтқасын дер кезінде қоя білді. Көздегеніміз табылғанына қатты қуандық.

	Сол күні Дзиро Тангэні іздеу үшін 1946-шы жылға аттанған Микита Нисиданың үйін тез тауыпты. Жартылай қираған, лас ғимарат шынында бомбалаудан зардап шекпеген. Көршілері екінші қабаттағы бір бөлмені Лзиро Тангэ есімді жігіттің жалға алғанын растайды. Бірақ ол үйінде болмай шыққан. Уақыты тығыз Микита оны күте алмай қайтып кетіпті.

	Келесі жолы барған менің жолым болып суретшіні үйінен таптым. Есігін тықылдатқанымда көздері от шашқан сұп-сұр жүзді жас жігіт есік ашты.

	Бөлмені жылдам шолып шықтым. Тура ортада аяқталмаған картина ілінген мольберт тұр. Суреттен ештеңе ұға алмадым – күңгірт түсті шоғыр, абстракция. Бұрышта шағын көлемді бірнеше картина тұр. Жерге төселген алашада шойын бақыраш, ыңғайлы бу пеші, күлше үзінділері, мандарин қабықтары жатыр.

	– Сізге не керек? – деген сұрша жігіт сыпайы сұрады.

	– Мен сіздің картиналарыңызды сатып алайын деп едім, – жалған паңдықпен жауап бердім.

	Тангэ қызарып кетті де артынан қайта сұрланды.

	– Менің картиналарым сатылмайды! – қысқа қайырған жауабы оның да паңдана түскісі келетінін білдірді. Бірақ даусы әрең шыққаны соншалық мен сөзін әрең айырдым. Байқұс аштықтан әбден титықтаған секілді.

	– Мәссаған! Енді сенімен тәжікелесіп тұрайын сол! – дедім де, қойнымнан он иендік қағаз ақшаның қалың бумасын шығардым. Ғибадатхананың жанына жасырылған ақшаны.

	Мен ақшаны бей-берекет түрде алашаға тастай салдым. Оның ойсыз көзі қомақты сомаға тесірейе қарап қалыпты.

	– Барлық картинаңызды алам. Бола ма?.. Неге үндемей қалдың?

	Тангэ тағы да бір минуттай қипақтады. Сосын әрең ғана басын изеді. Мен оның көзінің тереңінен мәз-мейрам қуаныш пен ащы өкінішті оқып үлгердім. Бірақ менің сезімге берілер жайым жоқ еді, картиналарды жинауға кірістім.

	Кенет жас жігіт ұяла сұрады:

	– Сіз мынаны да алмақсыз ба?– Әрине.

	– Бірақ... бұл аяқталмаған ғой.

	– Ол соншалық маңызды емес.

	Мен бұдан артық сөйлемедім. Көлемдері шағын картиналар мәшинеге қиындықсыз сияды. Осыдан кейін абдырап қалған Тангэні қалдырып көшеге шықтым.

	Қайтып оралғанымда Микита қатты қуанды.

	– Біреу, екеу, үшеу... – ол картиналарды санап шықты, – алтау! Мынауың кәдімгідей байлық қой.

	– Егер екі-үш ай кейінге бара алсақ, мүмкін, тағы біраз нәрсе табармыз...

	– Асықпа және ашкөзденбе! Бізге осының өзі молынан жетеді. Қарашы, тіпті қолтаңбасы да бар. Тек мына картинаның аяқталмай қалғаны болмаса. Кім біледі, осы қымбатқа өтуі мүмкін...

	Ертесі күні біз сурет сатушының біріне бардық. Үміттен жүрегіміз лүпілдеп, ауыр тартып келеді.

	Бірақ қызық енді басталған секілді. Өз құлағымызға өзіміз сенбедік. Сатушы болса:

	– Дзиро Тангэ? Ондайды алғаш рет естіп тұрмын. Мынау соның картинала-ры ма? Бұны басқа біреуге апарып көріңіздер. Өте өкінішті, бірақ мен айтулы шеберлермен ғана айналысам... – деді.

	Басында аңырып қалған біз, артынан сатушыны ақымақ деп есептеп, әбден ашуландық. Сосын басқасына бардық. Алайда нәтиже өзгермеді – Дзиро Тангэ есімді суретші мүлде жоқ екен. Қысқасы аты әйгілі шеберлердің қатарында болмай шықты.

	Сатушылардың барлығының ақылы ауысқан сияқты көрінгенімен, осы бір ащы шындықты ақыры мойындауға мәжбүр болдық.

	– Не болып кетті, өзі?! – шыдай алмаған менің болжамнан басым қатты.

	– Білмеймін, – Микита жақтырмаған күйде сөйледі.Аз-кем үнсіз қалған ол, артынан шынайы тіл қатты:

	– Біз шамасы, өткеннің дамуына қатты араласып кеткен секілдіміз. Осыдан келіп, бүгінгі күн өзгеріске түсті...

	– Қалай сонда?

	– Білесің бе, Тангэнің аяқталмаған картинасы алғаш көрген кезде-ақ маған біртүрлі таныс секілді көрінген. Міне осы тап қазір, сол картинаның 1947-ші жылғы көрмеде жүлде алғанына сенімдімін. Бірақ... біз оны 1946-ші жылы алдық қой... Яғни, ол туындысын көрмеге апара алмайды, сонда ешқандай да жүлде алмаған болады. Бұдан соң оған атақта келмейді. Міне, мәселе қайда...

	– Иә, әрине... Мен одан барлығы алты картина сатып алып, қомақты қаржы қалдырып кеттім. Айтары жоқ, біз ашқұрсақ Дзироға барынша жомарттық көрсетіптік. Сен оның сол кезде, дистрофиядан аяғын әрең алған түрін көрсең ғой! Біз берген сомамен бозбала тіршілік еткен шығар. Тамаққа да, бояуға да молынан жеткен болар. Енді оған бейнені кескіндей беру ғана қалды. Тоқ құрсақ күйде сурет те жақсы салынады.

	– Жоқ, мүлде олай емес! – Микита ашулы тіл қатты. – Шынайы өмірде Дзиро Тангэ мүлде жоқ. 1946-шы жылы ақша оған аспаннан түскендей болды. Шамасы қуанғаннан ішіп кеткен шығар?! Ал, оның өмірі сол аяқталмаған туындысында еді... Енді – бітті. Аузы құрғамай ішіп жүр-ау, сол, қолдан ашытқан ішімдік секілді бірдеңені.

	– Сонымен оған не болды?

	– Мен қайдан білейін? Не ішіп кетті, не аштан өліп қалды... Мүмкін тағы бірдеңе болған шығар. Мүмкін ақшаны құртпай, шағын дүңгіршек сатып алып, тап қазір сабын немесе сіріңке сатып отырған болар. Білмеймін, білмеймін... Бір анығы – біз айтулы суретшіні жерлеп кеттік.

	– Енді не істесек болады?

	– Гм-м... Өткенге тағы бірнеше рет барып келсек болар еді. Бұрынғыдан да ертерек кезеңге жетіп, оның картиналарын қайтарсақ. Бірақ бұл мүмкін бе? Уақыт мәшинесі әне-міне қирап қалатынын сезіп жүрмін. Бұны менің түйсігім білдіріп тұр.

	– Мүмкін сен, жаңасын құрастырарсың?

	– Бола қоймас. Соңғы кездері мүлде түс көрмейтін болдым.

	Томсарған Микита үнсіз қалды. Сосын менің көзіме қадалып, ыржия күліп, былай деді:

	– Одан да, психиатриялық ауруханаға қайта оралмаймыз ба? Бірге, а? Бір палатаға...



	1 – Энтропия (гректің эντροπία сөзінен – бұрылыс, құбылу) – иелік бермейтін қуат көзінің мөлшерін анықтауға арналған термодинамика термині. Бұл сөз ғылымның өзге де салаларында кеңінен қолданылады.

	2 – “Император Севаның басқаруындағы 21-ші жылдың 26-шы наурызы” – жапон жылнамасындағы күнтізбе атауы.



	Мисима Юкио

	(1925.01.14-1970.11.25)

	Мисима Юкио – Хираока Кимитакэнің әдеби лақап есімі. 1925-ші жылы қаңтардың 14-де Токиода ірі шенеуніктің отбасында туылған Юкио Токио университетінде білім алады. Алғашқы шығармасы, “Гүлденген орман” атты романтикалық-повестін 16 жасында жазған оның атағын 1949-шы жылы жарияланған “Бетперденің дұғасы” атты романы шығарды. Қырық жылдық ғұмырында қырық роман жазып қалдырған Мисиманың туындыларының ішінде ең танымалдары “Толқындар шуылы” (1954), “Алтын ғибадатхана” (1956), “Киоконың үйі” (1959) романдары. Дегенмен өмірінде әдебиеттен бөлек режиссерлік, актерлік, дирижерлік мамандықтарды меңгерген Юкио каратэ, кэндо және ауыр атлетикамен айналысты. Сондай-ақ, әскери ұшақтарға ұшқыш болды. Өмірінің соңғы жылдары самурайлық дәстүрді жалғастырған ол 1968-ші жылы өз қаржысына “Қалқан қоғамы” атты әскери ұйым құрады. 1970-ші жылы қарашаның 25-де Итигай әскери базасында толқу тудырмақ болған оның жоспары іске аспай, өз-өзіне қол салып қайтыс болды.

	Ертегі

	(фантастикалық әңгіме)

	Шатқалдың кіре берісіндегі тастаққа соғылғанда толқынданып әрі көбіктеніп кететін өзен суы ары қарай тынып ағады.

	Ағыспен төмендеп келе жатқан авариялық түтікті алдымен әйел байқады. Оның күйеуі түтікті судан автокөтергішпен еш қиындықсыз шығарды. Қарақызыл түсті түтікті олар бұған дейін көрмеген. Жағаға жеткенде түтік екіге жарылды да, қызғылт сұр скафандр киген жатғарышкер шыға келді. Ауаға түйіскен оның денесі бірден ісініп кетті. Шамасы ол ауа қысымы жоғары ғаламшардан келген сияқты.

	– Рахмет, балалар мені құтқарып алдыңдар! – ол жалпыгалактикалық жалпақ тілмен сөйледі. – Менің атым Муму. Егер сендер болмағанда маған өте қиын болар еді. Онсыз да жолым болмады: мен жүргізген пошталық зымыран жарылып кетті де, катапультамен секіріп үлгергенше болмады, осы ағысқа тап болдым. Ал, сендер мұнда қайдан жүрсіңдер? – деген ол жұбайларға жымия күлді. – Бал айларыңды барлық өркениеттен жырақта, жабайы ғаламшарда қарсы алмақсыңдар ма?

	Ері мен әйелі бір-біріне қысыла қарады.

	– Солай сияқты... – деген еркек көзін тайдырды. – Менің атым Дад, әйелім Ба.

	– Маған жанармай бермейсіздер ме? Сіздердің зымыранда артығы бар шығар. Егер жанармайым болса авариялық түтікпен пошта зымырандарының даңғылына жетер едім. Онда жетсем өздері-ақ алып кетеді...

	– Қуана-қуана берер едік, бірақ... – Дад мүдіріп қалды. – Өйткені қонып үлгерместен жатып біздің зымыранды өте бір жауынгер, аңқұмар тайпа басып алды. Одан кейін не болғанынан мүлде хабарымыз жоқ. Зымыран мына өзеннің еңісінде тұр.

	– Біз алдымен айналаны шолып шықпақ болғанбыз, – деп Ба қосыла кетті. – Барлауға қару да алмаптық. Енді міне...

	– Енді не істемексіңдер? Мәңгілікке осы түкпірде қалмайсыңдар ғой! Әлде ғаламшар өздеріңе ұнап қалғаннан сау ма? – деп Муму мырсылдай күлді.

	– Шынын айтсақ, Муму, біз үйден қашып шықтық, – деді әйелінің қолын қысқан Дад. – Біздің әлемде бәрі керемет емес. Қатаң түрде тапқа бөлінген. Ақсүйек тұқымды бойжеткен қарапайым жұмыскер жігітке тұрмысқа шыға алмайды...

	Баның көздері жалын атты.

	– Иә, иә, оданда осы бір жабайыға толы ғаламшарда өмір сүрген жақсы сияқты! Ал, біз... бала күтіп отырмыз... Ештеме жоқ, бірдеңе қылып күн көрерміз, мұнда құс көп секілді ғой. Тек жауынгер тайпаның қолына түсіп қалмасақ болды.

	– Тәк... – Муму ойланды. – Бәрібір сендердің замырандарыңды құтқару ке-рек. Қару болса жеткілікті. Маған көліктеріңді бере тұрмайсыңдар ма?

	– Әрине, алыңыз! – Дад кенет қамыға қалды. – Мен сізбен бірге барсам бо-лар еді, бірақ менен келер көмек аз.

	– Сіз алаңдамаңыз, менің көмекшім бар.

	Муму ысқырып қалып еді, түтіктен оғаш қимылдап робот шықты. Өте күлкілі, кішкентай, жатаған келген ол тыңғылықты сияқты. Иығына асып алған заты бар.

	– Кішкентай болса да пысық, – деген Муму роботтың домалақ темір басынан сипады. – Қанеки, балақай андағыңды маған бер. Бізде не бар екенін көрдіңдер ме?

	Ол роботпен бойы деңгейлес қанаты бар аппаратты сақтана көтерді. Бұл тыңшы-зымыран болатын.

	– Біздің итімізді ертіңіз, – деді Ба. – Сізге жол көрсетеді.

	Муму кетіп қалды. Шатқалда қалған олар сұр-көгілдір аспанға көз тігіп, судың сылдырына құлақ түрді. Сосын балық аулап, күтуге кірісті.

	Төрт күн өткенде алыстан иттің таныс даусы естілді. Құйрығын еркелей бұлғаған төбет ашық-жасыл орманнан атып шығып иелеріне қарай жүгірді. Оның артынан көлік те көрінді.

	– Мен оларды жеңдім! – деп айғайлаған Муму көлікті құмды жағалауға жеткізе тежеді, сосын жанармай толы бөшкені басына көтере бұлғады. – Оларды әбден қорқытқаным соншалық зымыранға енді қайтіп бас сұқпайтын болды.

	– Қандай жақсы! – әйел қуана сөйледі. – Енді сіз де жеріңізге орала аласыз.Қара-қызыл түсті түтікке жанармай құйған Муму оларға зерделей қарады.

	– Сендер болмасаңдар балалар, мен не істер едім?! Мені екінші рет құтқардыңдар, – деген ол бір сәтке үнсіз қалды. – Шынымен-ақ осында қалмақсыңдар ма? Галактикалық өркениет әлеміне оралғыларың келмей ме?

	Мұнда сендерге қиын болады ғой...

	Әйелдің көзі жасқа толып кетті. Сосын күйеуінің қолтығына тығылды.

	– Біз туралы ұмытыңыз, өтінемін! – жасқа шыланған кірпіктерін көтерген Ба сыбырлай сөйледі. – Бұл кездесу жайында ешкімге айтпаңызшы, ешқашан...

	– Уәде берем, – Муму басын шайқады. – Қош болыңдар!

	Қызғылт түтікке қарай бірнеше қадам жасаған ол кілт тоқтады.

	– Білесіңдер ме, мұнда түрлі тайпалар жеткілікті. Жауынгер тайпалардан басқасы да бар. Мен өзеннің төменгі тұсынан жер жыртатын тайпаның ауылын көрдім. Жауынгер көршілерінің қысымы оларға оңай тимейтіндей. Зымыранды тартып алған кезімде олар өздерінің қуанышын жасыра алмады. Соларға барыңдар, меніңше олар сендерді қуана-қуана қарсы алады. Егер балалы болсаңдар қайтіп күн көресіңдер?...

	– Рахмет! – деді Дад. – Тура солай істейміз, Муму.

	Муму қолын бұлғады да, түтікке кіріп жоқ болды. Қара-қызыл түсті екі жарты қатты қымталып жабылды.

	Биіктікке шыққан Муму, бірте-бірте қалың жасылға жоғалып бара жатқан кішкене екі нүктеге қарап отырды.

	“Қазір олар төменге кетіп барады, – деп ойлады ол. – Қызық, өмірлері қалай қалыптасады екен... Мүмкін олардың тұқымы жергілікті тайпаларға сіңісіп кетер. Және осы бір романтикалық оқиғаны ешкім есіне де алмайтын шығар. Бәлкім, адамдардың жадында бірнәрсе болса да сақталар. Бірақ алғашқы қалпындағындай болмас. Жады деген қызық нәрсе ғой...”

	***

	– Әже, ертегі! – балақай жұдырығымен ұйқы тығылған көзін уқалады.

	– Жетер енді! Жалыққан жоқсың ба? Осымен жүз рет айттым ғой.

	– Әже, тағы бір рет айтшы! – деп немересі қыңқылдай бастады. – Әже, шаб-далыдан туылған Момотаро туралы айтып берші!

	– Жарайды, айтсам айтайын... Жақсылап тыңда!...

	Табадағы күнжіт дәндерін араластырған кейуана ертегісін бастап кетті:

	– Ерте, ерте, ертеде, есте жоқ ескі заманда шал мен кемпір болыпты. Бір күні шал отын әкелу үшін орманға кетеді, кемпір болса кір жууға өзенге барады. Киімдерін суға шылаған кемпір шалпылдатып отырса, өзенмен дәу, өте дәу қара-қызыл түсті шабдалы ағып келе жатыр екен...

	Ұйқыға шомған бала, түсінде әжесінің ертегіні қалай айтып жатқанын естіп жатты:

	– Сөйтіп шабдалыдан туылған Момотаро өсіп ержетеді. Сосын балаларды қорқытқан шайтандарға соғыс ашады. Оған ілесіп ит, маймыл және қырғауыл жолға шығыпты...



	Кобо Абэ

	жапон жазушысы

	(1924.03.07 – 1993.01.22)

	Кобо АБЭ – фантаст-жазушы, драматург Кимифуса Абэнің лақап аты. 1924-ші жылы наурыздың 7-да дүниеге келген Кобоның балалығы мен жастық шағы Қытайдың Маньчжур өлкесінде өтті. 1943-ші жылы әкесінің талабымен Токиодағы Император университетінің медицина факультетіне оқуға түседі. Абэнің шығармаларында адам мен оған жауыға қарайтын қоғамның қарама-қайшылығы суреттеледі.



	Сарбаз өлімі



	Арманның өзі тоңазыр аязды күні,

	Түсіме менің қорқыныш кірді

	Сам жамырағанда,

	Қалпағымды қондырып сыртқа шықтым,

	Өз есігімді кілттеп жауыппын...

	Бұл он бес жылдай бұрын болған-ды. Әдетте шындыққа нақты уақыттың қажеті жоқ делінеді, бірақ осы оқиғаға ол жарамас. Мүмкін оның бойындағының бәрі ақиқат емес шығар?!...

	Боранның үдегеніне екі тәулік. Таулы аймақтың шекарасындағы төбелер арасына қоныс тепкен кішкене ауыл қарлы бораннан дірілдеп күрсінуде. Алыстан, қала жақтан жауынгерлер жасағы көрінді. Оларды таңсәріден, қысқы мезгілде жаттығу үшін жатақтарынан қуып шыққан. Олар әскери әннің әуенімен, бәтіңкелерінің сыртынан киілген, қорғаныш сабан етікті аяқтарын әрең алып, ауылды кесіп өтті де қар құйынына қайта жоғалды.

	Кеш бата жел тоқтады. Ауыл шетіндегі, жергілікті полиция бөлімшесінде, қып-қызыл боп қызарған пешке аяғын жылытып, жалғыз басты полицияшал суға піскен картоп аршып отырды. Радио жыбырлауда, бірақ оған өзінің жағымды ойлары жақын еді.

	«...Мен ғой бәрін, бәрін түгел білем! Мысалы әкім көмекшісі екеуі ауылдағыларға картошка таратпай, азық-түлікті сатуда. Оны ғибадатхана шырақшысының жертөлесінде сақтап отыр... Бірақ мен үндемеймін. Олар да менің үндемей жүргенімді біледі де, барынша жалпақтайды. Бұл жағымпаздық емес, кәдімгі қарапайым қарымта... Есесіне мен демалысқа шыққанда басқа полицейлер сияқты ауылдан алыстамаймын. Үйренген жерімде қала беремін. Мүмкін үлкен әрі құнарлы жері бар жесірге үйленіп, қалған өмірімді тыныш та жеткілікті өткізетін шығармын. Көрсеқызар емес мінезділерге қанша айтқанмен шаруашылықпен айналысқан өте дұрыс... Ал, балам әскерден оралса үй де, жұмыс та дайын тұрады. Соғысқа ренішім жоқ, құдайға шүкір, қазірдің өзінде ауылда үш жауынгер жесірі бар, оның үстіне барлығының жері жалға алынбаған, өздерінікі... Дегенмен, балалары бар. бірақ бір күні сол балалар қырғын даласында ерлікпен өлуі де мүмкін ғой... Онда менің ойым орындалады. Осы қызметке келгелі бері ауылдағыларға бірде-бір рет қарсы келмеппін... Ал, жап-жақсы жері бар жесірлер саны өсуде... Сондықтан асықпау керек. Ең бастысы жер көлемі мен үй ішін жақсылап, асығыссыз ойлап, салыстыру...»

	Кенеттен телефон шырылдап, қолындағы картошка түсіп кетті. Оны жерден алып етегіне сүртті де, күркілдеп белін жазып дәлізге шықты. Үйреншікті, қалыпты қимылмен трубканы көтеріп жауап қатқан оның жүзі қатайып, картошка уыстаған саусақтары дірілдеп басылды.

	...Бұл уақытта жауынгерлер ауылдан өтіп жорықтарын жалғастыра тауға сұғынып бара жатты. Олар таулы жерде ұрыс жүргізу жаттығуларын пысықтап дөң, орман, орларды артқа тастады. Белгіленген нүктеге жеткенде, түстен кейінгі төртінші сағат соққан-ды. Жел күшейіп, демді азайтқандықтан бірден тамақтанбай әрі жүгіріп қайтуға бұйрық берілген. Жаттығудан әлсіреген алты сарбаз артта қалды. Оларға оңай соқпайтыны белгілі еді. Жаттығу ерекше – аш, қалжыраған жауынгердің аяздағы шыдамдылығын сынау болғандықтан, қалып қалатындардың болатыны алдын-ала болжанған-тын. Сол себепті жарақшы топ іздерін ала шыққан. Бірақ әскери бөлімшеге келгенде олардың тек бес жауынгерді жеткізгені белгілі болды. Жалғыз сарбаз жоқ.

	Жауынгер аш. Яғни ауылға соғатыны анық. Алдын-ала қамданбаса әскери киімді ауыстыру үшін адам тонауы мүмкін... Кәрі полицей трубканы қойып, еңкіштене пешке ақырын жақындады. Танауын тарта жүндес желкесін қасып ойланды, сосын басын көтеріп сағатқа қарады. Жеті жарым... Дала аязды болғандықтан шыққысы келмеді. Оның үстіне жаңағы жауынгердің қашқын екені белгісіз... Қандай жағдай болса да қар жауып тұр. Мүмкін жас жауынгер жолдастарынан қалып қалды, сосын адасқан шығар. Тек ақымақ қана мынадай қарлы боранда қашуға бел байлайды. Ізімен-ақ індетеді ғой... Әй, сол жолдан адасып қалған. Онда байғұс тірі емес, аязда үсіп өледі... Егер жел толастамаса, бораған қарда тығылуға болады. Ал, егер осы ауа-райының бұзылуына орай дайындалған қылмыс болмаса ше?... Иә, бірақ жел тоқтады. Демек, қашқын қақпанға өзі келеді. Тыңдамау жақсылыққа апармайды деген рас сөз... Мен хабар алдым. Хабар, бірақ бұйрық емес... Бұндай іспен жандармдар айналысуы керек. Оның үстіне әскери қашқын қылмыскерге қарағанда қашанда қорқақ. Түкір бәріне, ешқайда барма... Тықақтаған талаптан жөні түзу пайда келмейді. Осынша жасқа келгенше әскери қашқынның құтылғанын естімеппін...

	Оған сыртқы есік ақырын сықырлағандай естілді де, жалт қарады. Біраз тың аңдып еді, бәрі тыныш көрінді – маңайынан еш дыбыс естілмеді. Шамасы шала естілген сияқты. Кенеттен ол азапты да ауыр дабылды сезінді. Осы бір үрейге жақын сезімді өзі де түсіндіре алмайтындай. Қашқын сарбаз емес еді, қорқыныш енгізген. Бұл қылмыскерді қаралайтын әдеттегі сезіміне де ұқсамайды. Әдетке айналған сезімнің жоқтығы, бұған жек көруге бұйрық беретін өктем ерікті де сезінуге әкелді. Мүмкін бұның бәрі, қашқын мен қуғын арасындағы, бұрын ажырата алмаған айырмашылықты алғаш танығандықтан шығар. Осы бір рухани әлсіздігі үшін өзін жазғырған ол, орнынан тұрды. «Құтылмайсың!» – деп қатты дауыстап қалды. Бірақ бұл қарқын да оны қорқыныштан құтқармады. Тек үрей ғана емес, басқа бір қауіп ауыр сесімен баса түсті. Бүткі ауыл тұрғындары сезінетін, тәуелді қауымдық қорқыныш тынышын алды; міне осы қорқынышты қауіп шығар мазалаған. «Иә, қартая бастаппын...» – деп ойлады. Осы кезде көмейіне ашу тығылды.

	Неге жалғыз жауап беруі керек? Егер бұның сылбырлығын кінәлайтын болса, мейлі кінәлай берсін... Көмекейін біртүрлі түйін қысты. Ол пештің аузын жауып, қылышын тағынды да шинелінің жағасын көтеріп, көшеге шықты.

	Басқан сайын жағымды және қуанышты сықырлайтын жеңіл әрі құрғақ қар жаууда. Балық дүкенінен кейінгі бұрыштағы, еуропалық мәнердегі терезелі үлкен үй әкімнің тұрағы. Бұндай терезелі үй ауылда жалғыз. Қазір сол терезелерден жарық мол төгіліп, жарқын күлкі көшеге естілуде. Тағы да дінбасының артық алып қойғаны белгілі... Полиция – шал күндегідей жанама есіктен кірмей, көшеге шығатын үлкен есікті жылдам қимылмен жұлқи ашты.

	Үй ішіндегілер үрейлене жым болды. Қысқа үзілістен кейін жылдам жиналған рюмкелер сыңғыры мен әкімнің сенімсіз үні естілді:

	– Кім бұл?... Кештетіп жүрген...

	Тоқта, тоқта, ерте үрейленбе... Ол әдейі үндемей жөткірінді. Седзи1 сырғи ашылып, әкім көмекшісінің басы көрінді.

	– А, бұл сіз бе едіңіз, полиция тақсыр?!...

	– Кіріңіз, кіріңіз... – табалдырыққа ғибадатхана шырақшысы да жақындады. Седзи барынша ашылды. Үшеуінің ұсқыны қашып кетіпті.

	– Жағымсыз оқиға болыпты...

	– Не болды?

	– Сіз, әуелі кірсеңізші, сосын айтарсыз!... Кіріңіз, седзиді жауып, сәл-пәл рюмке көтеріңіз...

	– Китаяма ауданында әскери қашқынға іздеу жарияланыпты, осындай жағдай...

	– Әскери қашқын? – Шырақшы таңданысын жасыра алмады. – Егер Китаямада болса біздің ауылға соқпай өтуі мүмкін емес.

	– Иә, маған телефонмен хабарлады... Шамасы ол біздің ауылға тығылмақ.

	– Біздің ауылға?... – Әкім ойланған түрде, ұзын мұрнын саусақтарымен сипады.

	– Аш екенін де хабарлады.

	– Мұңымыз мүлде аз еді...

	– Далбаса! – Әкімнің сөзін көмекшісі батырлана бөліп жіберді. – Әскери қашқын патриот емес, сол себепті ең қорқақ сол... Тор құрып ұстап алу керек опасызды!

	– Бірақ, оның қаруы бар... Қарны аш, яғни ызалы, бәрін күтуге болады...

	– Ал, Қытайда... – Әкім күрсінді. Иә, Қытайда әр ауыл, әр қыстау биік қорған қабырғамен қоршалған...

	– Қорған болса болар, – көмекші сөзге өкінішті араласып кетті.

	– Кәдімгі топырақ қабырға шығар?!

	– Қарапайым қабырға болса да қайда жатыр?

	Темір шынжырдың сықырындай шиқыл естілді де, төртеуі үрейлене қарады, бұл қабырға сағатының сегізді соғайын дегені екен. Шырақшы қуқылдана тіктелді:

	– Сонда біз не істейміз?

	– Мен айтып тұрмын ғой, ұстап алып өлтіре тепкілеу керек.

	Әкімнің көмекшісі бәрінен бөлек қоқиланды; бұған әрине салыстырып қарағанда бірнеше ерекшеліктері бар еді. Бүткіл ауылда әскерге алынбаған отыз жасар жалғыз еркек сол болатын. Бірақ оның кеудемсоқтығы сәл басылғандай. Полиция қоштай бас изеді.

	– Дүрыс, сатқын иттен де жаман... Тек қана... – Ол дауысын бәсеңсіте, жасқана жалғастырды. – Оның мылтығы бар. Ал, аш қашқын өзін іздеп жатқанын білсе ешнәрседен тайынбайды.

	– Рас, рас. Жындыға пышақ ұстатқанмен бірдей... – Шырақшы көмекшіге қолын жасқады да, – Сіздіңше не істеу керек? – деп сұраулы жүзбен полицияшалға қарады.

	– Не істеу керек? – шыдамаған әкім саусақтарымен мұрнын ұстап сөзге араласты. – Ал, тапшы қане! Бір қуанарлығы ол біздің ауылдан емес қой.

	– Иә, әрине! – көмекші іліп ала жөнелді. – Біздің жерден емес екені айдан анық.

	– Қашуға неге бел байлады екен? Мынадай аязда!...

	– Иә, шынымен-ақ... Бәрібір ұсталады. Әке-шешесінен басқа ешкімге кесірі тимейді...

	– Бір ауылда жесір әйел әскери қашқынды шатырында жасырғанын естіп пе едіңдер?

	– Баяғыда болған шығар. Қазір біздің кезде әйелдердің бәрі Отан сүйгіш.

	– Бұл әрине...

	...Қалай-қалай қорқады, ә?! Бастары шатылып кете ме деген ойдың өзі үрейлі. Әйтсе де хабарлама жетті, яғни қолды былғауға тура келеді... Ал, жігіттің құтқаруға шақырған жалынышты өксігін құлағың естімесе де, қол тұтқындайды. Бірақ құлақ тығындаудың өзі адамгершілікке жат... Ондай жағдайда бұлардың бәрі қылмыскер болып шығады.

	– Менің пікірімді білгілерің келсе... – Танауын тарта, қайсар түрге түскен полиция-шал сөзін жалғады. – Шабарман бүткіл ауылға хабарласын. Осылай да осылай, ауылға әскери қашқын жақындап келеді, сондықтан есіктерезелеріңді мықтап бекітіп, көшеге аттап шықпаңдар деген бұйрық таратылсын... Әуе шабуылы кезіндегідей бірде-бір от көрінбесін, біреу дауыстаса жауап бермесін... Әңгімелессең болды алданасың. Мысалы, ол бірінші су сұрайды... Сосын ақша... Содан кейін не? Көрінген оған көмектескен болады, ал ол өзінше топшылайды... Ақырында мылтықтан ба-бах!...

	Үшеуі жалғасын күтіп дымдары шықпай қалды. Күтуге шыдамаған әкім ақырын сұрады:

	– Яғни, есік-терезені бекітіп алу керек, болды ма?

	Қалғаны абыржи күңкілдеп орнынан тұрды.

	– Маған дейін біраз жер, мен кеттім...

	Әкім кеңсеге телефон шалуға ұмтылды. Шырақшы соңынан көмекші ілесті.

	– Мүмкін ол әне-міне дегенше келіп те қалар...

	Суыт хабар ауылға жайылғанына бір сағат та болмады. Тайфун жақындардағыдай әр үйде сыртқы есіктер бекітіліп, терезе қақпақтары ілгектелді. Жөнді ұстамайтын ілгекті қақпақтардың үстінен тақтай шегеленді. Кейбіреулер төсегінің тұсына бамбук таяқ немесе сойыл тастады. Кешкі сағат тоғыздан кейін полиция басқармасынан басқа үйлердің бәрі қараңғылық пен тыныштыққа көмілді. Бүткіл ауылды жыртқыш қамағандай үрей жайлады.

	Көпшілік қорқынышқа алаңдамай аздан соң ұйқыға кетті. Тек қарт полиция ғана бірнәрсе күткендей, әр дыбысты аулап ұзақ отырды.

	***

	Ертеңіне таң біліне бастаған шақта оңтүстіктегі жоталардың ар жағынан отарбаның үздік-үздік үрейлі, өткір де ұзақ даусы естілді. Бұлттар жерге жақын салбырап тұр. Осы бір қорқынышты дауыс, жамандықтың хабаршысындай, тұрғындардың ұйқысын бұза ауылға жетті. Бұл дабылдың не екенін білетін бірнеше адам ілгектерді түсіріп, терезе қақпағын айқара ашты.

	Кәрі полицей ұйқысыздықтан қызарған жанарымен оңтүстікке қараған терезеден төбелер тізбегіне көз тастады. Тура алдында, төбелерді қиып өткен теміржолдың сұрғылт сызығы анық көрініп жатыр. Дабыл басылған-ды, аздан соң қасында екі адамы бар, қолтығына шаңғы қыстырған әкімнің көмекшісі көрінді.

	– Тағы біреу рельске түскен сияқты, кешегі қашқын емес пе екен?! Барып көрейін. Ермектесіп бармайсыз ба?

	– Жоқ, бармаймын! Қаладан телефон соғып қалар...

	Үш шаңғылы, төбелермен тоғысқан сұр сызыққа жетіп, жотаға жоғарылай бастады. Терезеден шегінген полицей-шал пештің жанына тізесін құшақтай жайғасты.

	Көмекші қайта оралғанда полицей сол қалпында қалғып отырды. Біраз тұрған көмекші оның оянуын күтті. Бірақ шал мүлги берді де, кете берген көмекшіні:

	– Қалай екен?! Көрдіңдер ме? – деген сыбыр ірікті.

	– Аха.

	– Анық сол...

	– Сонда сіз білдіңіз бе?

	– Иә, білдім.

	– Сонда сіз бе оны жұмсаған?

	– Иә... Тек жұмсаған ғана емес... Көмекші мырза, мен масқара болдым. Неге ол жақын жерге өледі? Шамасы маған қырсығып істеді... Жексұрын, мен оны балам деп есептемеймін... Көмекші мырза, ауылдағыларға айта көрмеңіз, жарай ма?

	– Бірақ ана менімен бірге барған екеуі... Олар да біледі.

	– Иә?... Түсінікті, бұндайды жасыра алмайсың... Маған жауап беруге тура келер...

	– Түсінемісіз, ана менімен барған екеуі бәрібір біледі.

	– Түсінемін...

	– Ал, ол мәртебелі өліпті... Мылтығын бүтін, сау күйінде ағашқа іліп кетіпті.

	– Солай ма?

	– Тағы да сізге айтарым, терезенің алдына іздер түсіпті... Бәлкім, сүртіп тастағаныңыз дұрыс болар...

	– Иә, сүрту керек!

	Он шақты күннен кейін кәрі полицей ауылды біржолата тастап кетті.

	...Арманның өзі балқитын, аптапты күні.

	Таң қаларлық түс көрдім,

	Үйге қалпағым ғана оралыпты...

	Кеш кіре бастады.



	1Седзи – сырғымалы есік.



	Сига Наоя

	жапон жазушысы

	(1883-1971 жж.)

	Жапонияның Мияги префектурасында туған Сига Наоя Гакусюин және Токио университеттерін бітірген. Алғашқы әңгімесі “Ұстара” деген атпен 1910-ші жылы жарияланды. Өзінің өмірбаянын қамтыған “Түнгі түнектегі жол” атты шығармасы 1921-1937-ші жылдар аралығында жазылды. Өмірдің жарқын шақтарын суреттеген Наоя шығармалары оқырманын шынайылығымен әсерлендіреді. Айтар ойы мен жасайтын түйіні оқырманды терең ойға жетелейді.



	Баланың құдайы

	1

	Сэнкити Кандадағы таразы дүкенінде жұмыс істейтін. Күз күнінің ашық та мөлдір сәулелері есіктегі бамбук пердені көктей өтіп табалдырыққа шашырай түсетін мезгіл болды. Сатып алушылардың қарасы көрінбейді. Кассаның жанында темекіні еріне тартып отырған сатушы, пештің қасында газет сытырлатып тұрған қызметтесі – жас сатушыға қарата сөйледі:

	– Ко-сан, тап қазір сенің сүйікті май шабағыңды жейтін мезгіл екен. А?

	– Иә, сөз шындықтан бұзылмайды.

	– Мүмкін кешкісін дүкен жабылған соң барып жерміз?!

	– Неге бармасқа!

	– Егер Сотобори арқылы жүретін болсақ он бес минутта жетеміз.

	– Иә, оның рас.

	– Сол асханада май шабақты керемет дайындайды. Мұнда мүлде олай емес.– Айтпа, тегі.

	«Бұлар сусияхана1 жайында айтып отыр», деп ойлады бозбала Сэнкити. Міндеттеме бойынша жас сатушының арт жағына жайғасып, қос қолын алжапқышына жасырған ол әрбір сөзді аңдып отырған.

	Кебасидағы С. дүкеніне жиі баратын Сэнкити әңгімеге өзек болған сусияхананы жақсы білетін. «Ештеме жоқ! Осыдан сатушы болайыншы, менде көп білетін болам және май шабақ жайында әңгіме айта алам, сосын қалаған жерімнен май шабақты таңдап жеймін» – деп ішінен ойлады.

	– Ко-сан, сен Ехэйдің баласы Мацуяға жақын жерден дәмхана ашыпты дегенді естімедің бе?

	– Жоқ, қай Мацуяның жанында?

	– Менде толық білмеймін. Шамасы Имагавабасидің қасында болу керек.

	– Қалай, тамақтары дәмді ме екен?

	– Ел мақтап жүр, әйтеуір.

	– Ехэй деп аталады ма?

	– Қалай аталатыны есімде жоқ. Естігем бірақ ұмытыппын.

	Осы әңгімені үнсіз тыңдаған Сэнкити, «Бұл не деген әйгілі сусияхана? Дәмді дайындайтын шығар?! Кіріп көретін екен.» – деп ойлады. Сосын білдірмей сілекейін жұтынды.

	2

	Сол әңгімеден үш күн өткеннен кейін Сэнкити Кебасидағы С. дүкеніне жұмыспен барды. Сатушы оған трамваймен барып, трамваймен қайта оралуға ғана жететін ақша берген. Сотоборимен жүретін қоғамдық көлік Кадзигабасидің жанынан өтіп бара жатқанда Сэнкити түсіп қалды да, өзі естіген сусияхананы көре кетпек болып жаяу жүрді. Бамбук пердеден көз алмаған ол, өзімен бірге істейтін сатушылардың пердені ысырып қалай кіретінін елестетті. Қарны ашыпты. Өйткені көз алдына майшабақтың майлы бөлшегі салынған суси қалқып шықты. «Ең құрмаса біреуін жеп көрер ме еді?!» – деп іштей ойлаған ол терең күрсінді.

	Сэнкитидің бұған дейін бір бағытқа ғана билет алып, қайтарда жаяу жүргені алғаш емес. Осы жолы да оның қалтасында төрт сэн қалып отыр. «Төрт сэнге бір талы келетін шығар. Бірақ біреуін сұраған ыңғайсыз», – деп өкінішті ойланған Сэнкити сусияханаға кірмеді.

	С. дүкенінде ол көп айналмады. Ішіне бірнеше жезден жасалған гірдің тасы салынған шағын, бірақ салмақты қорапты көтерген Сэнкитиді аяқтары көздеген орнына қарай жетелей жөнелді. Бұрыштан бұрыла бергенде көшенің арғы бетінен жылжымалы сусияхананың пердесін бірден байқады. Сосын, солай қарай сенімсіз адымдады.

	3

	Бірде парламенттің жоғарғы палатасының депутаты Б. мырза, өзінің көп білетіндігін көрсету үшін жас депутат А-ға, сусидің нағыз дәмі жаңа ғана пісірілген күйінде қолмен жегенде анық байқалады деген ақыл айтқан болатын. Осыны есінде сақтаған А. қайда барған жөн екенін де анықтап сұрап алды. Бір күні кешкісін А. Гиндзадан Кебасиге бұрылған жердегі сусияханаға келіп кірді. Онда үш адам отырған. Есік алдында сәл тосылған ол пердені айқара ашты. Сосын кедергі жасамас үшін пердені бір жанына ысырды да орнында тұра берді. Осы кезде қайдан шыққаны белгісіз, он үш, он төрт жасар балақай сап ете қалды. А.-ны ығыстырған ол алдыға ентеледі де, көрінетіндей қылып шалқайтылған тақтайдағы сусилерге2 ашқарақтана көз тастады.

	– Норимаки3 бар ма?

	– Бүгін жасамадық, – деп жауап қатқан толық денелі қожайын балаға күдіктене көз тастап, қолындағы сусиді илей бастады.

	Батыл қимылдаған балақай қолын созып суси алды. Баланың шешімділігін бірден байқаған қожайын ескертуге мәжбүр болды:

	– Бір талы – алты сэн4!

	Осы сөздерді естігенде бозбала қолындағыны түсіріп ала жаздады да сусиді орнына қойды.

	– Не істеп тұрсың? – деп дүңк еткен аспаз-қожайын сусиді басқасымен ау-ыстырып қойды.

	Тосылып қалған баланың жүзі абдырап шыға келді, сосын есін кенет жиғандай көшеге атылып шықты.

	– Пысығын қарай гөр! Қазір суси қымбаттап тұр. Мұндай жүгермектердің қалтасы көтермейді, – деп күңкілдей сөйлеген аспаз қолындағы сусиді түйіп бітірді де, бала ұстаған түймешті аузына атып ұрды.

	4

	– Мен сенің айтқаныңмен сусияханаға барғам.

	– Қалай екен, енді?!

	– Шынында дәмді екен. Мен сусиді балығын төмен қаратып, бүтін күйінде тамсана жұтудың керемет екендігін тіпті ойламаппын.

	– Енді қалай деп едің? Майшабақ салынған сусиді солай жейді.

	– Неге балығын төмен қаратып жейді?

	– Тіліңе тиген кезде балықтың жаңа ауланған, ауланбағанын бірден сезесің.

	– Сен әуелі, білгір екенсің ғой!... – А. шынайы күлді де, балақайдың оқиғасын әңгімелеп берді. – Балаға обал болды. Менің оған суси алып бергім келіп кетті.

	– Енді алып бермедің бе?! «Тойғаныңша же!» десең қалай қуанар еді.

	– Мүмкін қуанатын да шығар, бірақ мен үшін ыңғайсыз ғой.

	– «Ыңғайсызы» несі? Одан да батылдығым жетпеді десеңші.

	– Батылдық па, басқа ма білмеймін, әйтеуір... Меніңше мұнда батылдықтың қатысы жоқ. Одан да балақаймен бірге шығып, басқа жерден алып беруім керек пе еді?!

	– Мүмкін сенікі де рас шығар.

	5

	А. балабақшаға баратын баласының салмағы қалай өсетінін қадағалап отыру үшін жуынатын бөлмеге шағын таразы қоймақ болып шешті. Қысқасы, ол тура Сэнкити істейтін дүкенге келіп кірді. Бозбала А.-ны білмейтін, есесіне ересек мырза оны бірден таныды. Қатарлана тізілген түрлі көлемдегі таразыларды қарап шыққан ол, ең кішкенесін таңдады. «Әйелім мен балам қуанып қалатын болды», – деп ойлады. – «Бекеттер мен транспорт мекемелерінде тұратын таразылар сияқты әдемі, кішкентай екен».

	Сатушы салмақты кеңсе кітабын шығарды:

	– Қайда жеткізуді бұйырасыз?

	А. ойланды. Сосын Сэнкитиге қарады да:

	– Балақай бос па? – деп қайыра сұрады.

	– Иә, бос сияқты...

	– Ондай болса, мені жеткізіп тастасын. Асығыс едім.

	– Түсіндім мырза! Қазір қоларба алып алайын.

	Өткен жолы баланы сыйлай алмаған А. ыңғайлы мүмкіндікті құр жібермеуді ойлады.

	Ақшасын алған соң, сатушы тағы бір кітап шығарып, сатып алушының фамилиясы мен мекен-жайын сұрады.

	Таразы сатып алар кезде мекен жайы мен аты-жөнін талап ететінін білмейтін А. абдырап қалды. Өйткені аты-жөнін ашып айтса, балақайды тамақтандырғаны ақымақтық әрекет болып шығады. Бірақ басқа істер амалы жоқ. Аз-кем ойланған соң ол ойына сап еткен нәрсені жазды да, кітапты қайтарып берді.

	6

	Сатып алушы асықпай адымдайды. Оның артында Сэнкити таразы салынған қоларбаны сүйреп келеді. Олар арбалар тұрақжайына келгенде сатып алушы Сэнкитидің тұра-тұруын өтінді. Аздан соң арбашы таразыны өз көлігіне апарып салды. Осы уақта Сэнкити мырзаның соңғы тапсырмаларды беріп жатқанын естіді:

	– Сөйтіп бір қыжалаттан шығар... Ақшаңды үйдегілер төлейді. Барлығы мына қағазда жазулы.

	Арбакешпен келіскен соң А. Сэнкитиге келіп:

	– Қызметіңе рахмет! – деп жымия күлді. – Жүр, бірдеме алып берейін.

	Мырза баланың көңіліне дөп басты. Бұның бәрі Сэнкити үшін масқара болса да, бозбала бірнеше рет иіліп ризашылық білдірді. Дегенмен олар бірнеше собаяның5, сусияхананың, торияның6 жанынан өтіп кетті. Алдындағы мырзаның ешқайда бұрылмағанына алаңдаған Сэнкити «Қайда апара жатыр?» деп ойлады. Канда бекетінің жанындағы аспалы көпірдің астынан өтіп Мацуяға бұрылды, трамвай жолдарынан өтті. Ақыры екі көшенің қиылысындағы шағын сусияхананың жанына келгенде мырза тоқтады.

	– Мені осы жерде күт! – деген ол пердені ашып кіріп кетті.

	Үндемей тоқтаған Сэнкити қоларбасының тертесін жерге түсірді. Аздан соң сыртқа шыққан мырзаның артынан әдемі, жап-жас әйел көрінді де:

	– Жігітім, кір! – деп Сэнкитиге дауыстай сөйледі.

	– Сен кіріп, асықпай тойғаныңша тамақтанып ал, менің жұмысым бар. – деп асыға сөйлеген А. жүгіре басып трамвайға беттеді.

	Сусидің үш данасы бірден жоқ болды. Сэнкити оларды ашыққан иттің кенеттен сүйек тапқандағы әрекетіндей жылдам жеп алды. Сусияханада халық жоқ болатын. Оның үстіне қожайын әйел шығып бара жатып седзиді7 мықтырақ сырғытып жапты. Соған қарағанда, балақай қарнына сиғанша ешкімнен қысылмастан жей алады.

	Қонағына шәй құйып беруге оралған қожайын әйел:

	– Тағы әкелейін бе? – деп сұрады.

	– Жетеді! – дүңк ете қалған Сэнкити қызарып кетті де, жинала бастады.

	– Ондай болса тағы да кел. Мырза ақшасын алдын-ала төлеп кетті.

	Бұған Сэнкити үндемеді.

	– Танысың жақсы екен ғой.

	– Мен оны танымаймын.

	– Солай ма?! – қожайын әйел таңданысын жасыра алмады. Сосын есіктен кірген күйеуіне қарады да: – Онда ол кісі нағыз адам екен! Сен балақай сонда да келіп тұр, әйтпесе ыңғайсыз болар. – деп тұжырды.

	Аяғын табаны ағаш сүйретпесіне жылдам сұққан Сэнкити бірнеше рет иілді.

	7

	А. баланы қалдырып трамвайға қарай беттегенде өзін біреу аңдып тұрғандай сезімде болды. Трамвай жолдарына жеткенде ол такси тоқтатып Б.-ның үйіне бағыт алды.

	Өз-өзінен ыңғайсыз күйге түскен ол не болғанын бағамдай алмады. Тек іштей: «Маған не болды? – деп күбірледі. – Мен балаға шын көңіліммен жақсылық жасадым ғой. Тіпті тегін ас оны абдыратып тастады. Міне бүгін ғана реті келіп, бұған дейін жасамаған жақсылығымды жасадым. Мен де, балақай да риза болуымыз керек емес пе? Әлде адамды қуантқаным дұрыс болмағаны ма? Онда неге көңілім ыңғайсыз іс жасағандай алаңдай береді? Бірақ ойым «Дұрыс жасадың!» деп тұрса, жүрегім айыптайтындай, жек көретіндей, мазақтайтындай біртүрлі сезімге толы. Осының бәрін жүрекпен қабылдамағанда көңілім қобалжымас па еді?! Мүмкін мен өзімді шынында да қажап келе жатқан шығармын. Бірақ мен соншалық ұятты нәрсе істеген жоқпын ғой. Өзімді несіне қинап отырмын?!»

	Осылай жол бойы ойланған А. баруға келісім берген Б.-ның үйіне келіп жетті. Кешкісін олар Б.-ның көлігімен Ю. ханымның концертіне барды.

	А. үйіне кештетіп оралды. Оның көңіліндегі мұң Б.-мен кездескеннен соң және Ю. ханымның жағымды үнінен кейін сейіліп жүре берген. Ал, үйінде өзі күткендей әсерлі сыйлық қуаныш сыйлап жатыр екен.

	– Қандай жақсы таразы! Сенің сыйлығың керемет болды. – деп әйелі аман-дасып жатып, былдырлай сөйледі. Баласы ұйықтап қалыпты, бірақ әйелі оның сыйлықты көріп қуанғанын айтып берді.

	– Айтпақшы мен, әлгі, сусияханадан көрген балақайды тағы кездестірдім.

	– Қой, не дейсің? Қайдан көрдің?

	– Ол мен таразы сатып алған дүкенде жұмыс істейді екен.

	– Кім білген, а?!

	Сосын А. әйеліне баланы тамақтандырып жібергенін және содан кейін көңілі қалай бұзылғанын айтып берді.

	– Қызық екен. Көңіліңді не бұзды, сонда?

	Рақымшыл түр танытқан әйелі қабағын түйді де, ойланып қалды:

	– Түсінесің бе, мен не болғанын білетін сияқтымын. Ондай бола береді. Мен білемін.

	– Шын ба?

	– Иә, маған бұл сезім таныс. Ал, Б.-сан саған не айтты?

	– Мен оған балақайды қайта кездестіргенімді айтпадым.

	– Бірақ қалай дегенмен, ол өте разы болған шығар. Енді аяқ астынан мы-надай тегін сый-тамаққа тап болу деген... Ондайдан менде бас тартпас едім. Мүмкін телефонмен сусиге тапсырыс берерміз, а?

	8

	Қоларбаны бос әкелген Сэнкити өзін көмекейіне дейін тойып тұрғандай сезінді. Бұған дейін де ол тойып тамақтанып көрген еді, бірақ тура осы жолғыдай дәмді және мол тамаққа бас қойып көрмепті.

	Кенеттен ол Кебасидағы сусияханада қандай ұятты жағдайға тап болғанын есіне түсірді. Сосын бүгінгі керемет сый сол күнгі оқиғаға қатысы бар болар деген ой басын шарлап тұрып алды. «Манағы мырза тап сол кезде сол сусияханада болған болса ше? Әрине сонда отырған! Күдіктенгеннен гөрі қисынға сенген дұрыс. Сонда мені қалай тауып алды? Міне осы қызық екен. Сосын ол мені тура сатушылар айтқан сусияханаға апарды емес пе?! Сонда ол сатушылардың әңгімесін де білгені ма?»

	Түрлі болжамнан Сэнкитидің басы қатты. Бірақ А. және Б. секілді мырзалардың да өз дүкеніндегі сатушылар айтқан сөздер секілді қарапайым әңгімелерді кеңес қылатыны оның ойына мүлде оралмады. Жомарт мырза сатушылардың әңгімелерін білгендіктен өзін тап сол сусияханаға апарды деген қисынға тоқтам жасады. Өйткені олар жол бойында кездескен өзге сусиханалардың бірде-біріне кірмей өтті ғой.

	Осындай ойлардан кейін Сэнкити бірте-бірте, жомарт мырза – қарапайым адам емес деген байламға тоқтады. Әйтпесе ол Сэнкитидің сусияханада ұятқа қалғанын, сатушылардың әңгімелерін, суси жеуді армандағанын қайдан білген және сол арманды орындағанын қалай түсінуге болады? Жоқ, қарапайым адам мұндай қадамға бармайды. Мүмкін, ол құдай шығар? Әлде, мүмкін диуана болар? Немесе Инари-сама7 ме екен?

	Ол Инари-сама жайында бекерден-бекер ойлаған жоқ. Өйткені оның туған апайы осы пұтқа беріле сеніп, тәу ететін. Оның бойына Инари құдайы енген кезде апайы селкілдеп, түрлі болжамдар жасап және алыс бір жерде болып жатқан оқиғаларды тап басып айтатын. Осының бәрін Сэнкити өз көзімен көрген-ді. Бірақ балақайдың түсінбегені, Инари-саманың әдемі киінетіндігі ғана. Алайда ол, өзіне таныс мырзаның қарапайым пенде еместігіне әбден сеніп қалды.

	9

	А.-ның бойындағы түсініксіз сезімдердің жылдам жоғалғанына бір күнде өтпеді. Әрине ол Кандадағы таразы дүкенінен айналып өтіп жүрді және сусияханаға да кіргісі келмейтін болған.

	– Бұның бәрі жақсы болды! – деп әйелі күледі. – Сусиді үйге алдыр, бәрі де тыныш, алаңдамайтын боламыз.

	Бірақ А. күлмейді:

	– Мен секілді жасық адамдарға ешнәрсені аяқ астынан істеудің қажеті жоқ көрінеді. – деп күрсінеді.

	10

	Есесіне Сэнкити өзіне таныс «мырзаны» еш ұмыта алмады. Бірақ ол мырзаның адам әлде қасиетті тіршілік иесі екеніне бас қатыруды қойды. Тек оған мәңгілікке разы екенін есінде сақтауға тырысты. Сосын қожайын әйел мен иесі келіп тұруға жалынса да, тоя тамақтанған сусияханаға бармай кетті. Онда бармауға, тойымсыз болып көрінудің намысы ғана итермелеген болатын.

	Тек қатты қиналған немесе мұңдана қалған сәттерде ол өзінің «мырзасын» еске алып отырды. Бұл оның күйзелісін жеңілдететін. Керек кезінде оның аяқ астынан келіп, көмек беретініне Сэнкити шынайы сенді.

	...Жазушы осымен әңгімені аяқтамақшы болған. Әрине, қаламгер, мырза жөнінде білмек болған балақайдың сатушыдан жомарт адамның есімін анықтап алғанын, сосын кеңсе кітабында көрсетілген мекен-жайды іздеуге барғанын айта алар еді. Тіпті керекті үйді тапқан балақайдың Инари құдайының кішігірім ғибадатханасын көргендегі таңдасын суреттемекші де болды. Бірақ осының бәрі көңілі кіршіксіз таза бозбала үшін ауыр болатынын ескерді де жазуын тоқтатты.

	Міне осындай да қызық болған...



	Қарашаның үшіндегі талтүс

	Қара күз болғанына қарамастан, оңтүстіктің жылы желі соғып тұр. Қапырық. Басым мең-зең, денемді шып-шып тер басты. Қонақ бөлмеде жатып алып жолсілтемеге қарап жатқам. Ешқайда баруға ықыласым жоқ. Тек армандағым келген. Мынадай күні армандау суық сусын секілді көмек береді екен. Қысқасы қалғып кеткім-ақ кеп жатыр. Бірақ аяқ астынан, күтпеген жерден Нэдолық бауырым шыға келді.

	Орнымнан тұрып дәлізге шықтым. Аяғын құдықтағы сумен шайған бауырым мені байқап қалды да, аптыға сұрақ қойды:

	– Бүгін, зеңбіректен оқ атқанын естідің бе?

	– Естідім. Шамасы Коганэгахара жақта сияқты.

	– Әскери тәсілдер басталды. Кеше бекетке келе жатқан жолға ат қаптап кетіпті.

	Аяғын құрғатқан ол дәлізге көтерілді. Сосын ішке кірдік. Қолымдағы жолсілтемені көрген ол күлімсірей қарады.

	– Сен не, бір жаққа кетейін деп жүрсің бе?

	Біз саяхат жөнінде әңгімеледік. Егер Кюсюға барсаң пойызбен барған дұрыс, ал, кеме арқылы жету үшін ең құрымаса Австралияға баратынына отырған жөн деп шештік. Сосын Нагасакиде дейінгі аралықтағы билет құны кемеде және пойызда қанша тұратынын анықтауға тырыстық.

	Біздің төбемізде аралар гуілдеп ұшып жүрді. Жыл сайын суық түсердің алдында аралар осы күншуақты бөлмеге кіріп алып, шаңыраққа жабысуға тырысатын. Мен оларды шыбынұрғышпен соғып түсірген сайын балам қолымен ұстап көруге талпынады. Бауырыммен сөйлесе жүріп те, араларды бірінен кейін бірін ұрып қалып жүрмін.

	– Бүгін өзі, ауа-райы отыз градустан төмендей тұр.

	– Айтпа!

	– Күздің күні үшін өте ыстық. Таудағыдай ызғар болғанымен күйдіріп ба-рады.

	– Қуырып тұр! Бас зілдей боп кеткен. Ұйықтап кетейін деп едім болма-ды... – бетін үрлеп желпінген ол маңдайына түскен шаштарын алақанымен кері қайырды.

	– Мүмкін біраз жүріп қайтармыз?! А? – деп мен бауырыма ұсыныс таста-дым.

	– Жаман болмас еді.

	– Онда Сибадзакиге барып үйрек алып қайтайық та?!

	– Қуана, қуана келісем!

	Мен әйеліме әмияным мен себет қорап алып келуді тапсырдым. Ол біздің мақсатымыздан бас тартуға үгіттеді:

	– Қайдан шығардыңдар?! Осы қаладан да сатып алуға болады ғой, болмаса кешкісін барсаңдаршы.

	– Кешке бара алмаймын, – деп жауап қаттым. Сосын бақ арқылы тауға қарай шығатын бағытқа беттедік.

	Аспанның солтүстік бағыты түнеріп келеді. Алқапты кесіп өткен соң Нэнокамидың жолына түстік. Азырақ жүрген соң мектепке бұрылдық. Нарита теміржол өткеліне жеткенде алдымыздан бас киіміне ақ жолақ байланған атты әскер жасағы көрінді.

	Өткелге жақындағанымызда атты әскердің артынан тағы бір жасақ жаяу жауынгерлер келе жатқанын байқадық. Олар алыста болғандықтан кез-келген нәрсені айтып жолымызды жалғастырдық. Бірақ жасақ бізді жылдам қуып жетті.

	– Жауды өкшелегендей жүрді ғой, – деген бауырым олардың дедектеп келе жатқанын байқатты.

	Күннің ыстығында жауынгерлер шинель киіпті. Дегенмен әскерде қандай ыстықта да бұйрықсыз шешіне алмайтының белгілі. Сап түзеген әскер тек ақ жолақты байлауы бар бас киімдерін қолдарына алған. Бірақ алдында адымдай басып келе жатқан жас офицер жартылай бұрылып қысқа бұйрық беріп еді, бүкіл бас киім қайта киілді. Жаңа ғана моншадан шыққандай терлеген жаяу әскерлердің бет-жүзінен ірі тамшылы моншақ сорғалауда. Сонда да жауынгерлер үнсіз адымдап барады. Ауада иленген былғары мен тердің жағымсыз иісі тұрып қалды.

	Үлкен жасақ бізді жылдам басып озды. Соңғы жауынгер мүлде әлсірегендіктен өзгелерінен қалыңқы келеді. Осыны байқаған бауырым:

	– Үстілеріне не іліп тастаған?! Ыңғайлы киім бермей ме оданда?! – деп тұжырды.

	– Бұлардың әрқайсысы екі шинельден алған секілді.

	– Иә, оның үстіне жүннен тоқылған.

	Әскер жасағы көрінбей кетті. Біз екеулеп мектепте оқыған жылдары саяхаттарға қалай барғанымызды еске алдық.

	Токивадан өткен соң жатықтау төбеге көтерілдік. Оның арғы бетіндегі тұт тоғайында атыс жүріп жатты. Топтаса қалған шаруалар атысты бақылап тұр.

	Тогэндзи ғибадатханасына апаратын алып ағаштар саябағынан біз даңғыл жолға бұрылдық. Сол жағымыздағы сүрлеу жолмен атты әскер жасағы келеді. Аттардың тізгіні жіберілген.

	Жалғыз аяқ соқпақпен бамбук тоғайын кесіп өткен біз құсфермасына тап болдық. Алдымыздан шыққан ферма қожайыны қазір үйректің жоқтығын жеткізді. Таңертеңгісін ғана Токиоға бір шоғыр үйрек жіберіпті.

	– Негізі бір тал барылдауық үйрек бар, – деген ол, қоршаудың бұрышына тығылған құсты көрсетті.

	Фермаға әлі бой үйретіп үлгермеген үйрек бүрісе отырған күйі бізге тынышсыздана қарайды.

	– Аталық қой, әлі жас. Жалғыз өзі ұсталған, әлі зардапты ұрғашы үйректерден тартады.

	Қожайын қорыққанынан жерге жабысып дірдектеген құс үшін кешірім сұрағандай көрінді.

	Бізді құр қол қайтармауды ойлаған қожайын көршісінен үйрек тауып беретін болды. Оның қамқорлығына рахмет айтқан соң біз, Тонэ өзенінің жағалауына қыдырыстап қайтуды жөн көрдік. Біз тұрған жер жағалау деп есептелгенімен шындығында өзенге дейін біраз бар. Бір шақырымнан кем емес. Мұндағы батпақты жер телімдері, жиналып алынған күріш сабағынан сарғайып көрінеді.

	Бірнеше атылған оқ даусы естілді. Жақын жерден үйректердің шуылы шықты. Алыстан жас үйректер үйінің аспанға көтерілгені көрінді. Тағы да мылтық атылды. Үріккен үйректер алысқа асықты.

	Жағалау бойымен бізге қарай тағы бір атты әскер жасағы желіп келеді. Мылтық даусы тоқтады. Жағалау қорғанынан түскен біз кері қайттық.

	Ферманың жанында қолына карта ұстаған офицер мен бірнеше жауынгер тұрды. Жол сұраған офицерге қожайынның әйелі алқаптың арғы бетінен дауыстап жауап беруде. Қалай жүру керектігін анықтаған әскерилер асығыс аттанды.

	Бізді аталық кежектің қанатынан ұстаған үйрек өсіруші күтіп тұр екен. Ал жасыл түсті мойынын алдыға созып алған үйректі көргенде, бірнеше минуттардан соң өлетінін ойлап, өзімді біртүрлі нашар сезіндім.

	“Үйректі қуырдақ үшін сатып алуға келсекте, оны өлі күйінде үйге апару ыңғайсыз ғой” деп ойладым да әзірше өлтірмей қоя тұрайын деп шештім.

	Үйге кірдік. Құсты қолына алған қожайын артқы есікке беттеді. “Бауыздауға кетті, – деп ойладым, бірақ араласпай-ақ қояйын дедім. – Өлтіре берсін.” Бірақ бауырымның:

	– Қара, қазір бауыздайды, – деген сөзінен кейін шыдай алмадым:

	– Ей, бауыздамай-ақ қой!

	– Тірідей-ақ әкете бересіздер ме?

	Құстың қанатын қайыра ұстаған қожайын ішке қайта кірді.

	Не тыпырлап, не мазасызданбаған үйректі себет қорапқа салдық та сыртқа шықтық.

	Тогэндзи ғибадатханасына апаратын саябаққа жеткенімізде шаруа үйінің жанынан байлаулы бірнеше ат көрінді.

	– Салт мінгендер қайда кеткен? Ұйықтап жатқан шығар?! – деп үйге қараған бауырым қызығушылық танытты.

	Шынында да, олар шарбақтың артында сұлап жатты.

	– Демалып жатыр. Мыналардың бас киіміне ақ жолақ байланбапты. Соған қарағанда, әлгілер шегініп кеткен болды, – деп бауырым болжам жасап үлгерді.

	Даңғыл жолға шыққанда шамамен он метрлік қашықтықта беліне дейін шешінген жауынгерлерді байқадық. Олардың барлығы дорбаларын жастанып ұйқыға басқан. Бір жауынгер, екіншісінің кеудесіне жайылған орамалға торсығынан су құйып жолдасының есін жидырмақшы. Талып түскен көзі жұмылған күйі, аузын аңқайтып ашып жатыр. Бет-жүзі қызарып кеткен ол қара терге түсіпті. Осы көріністің жағымсыз әсер қалдырғаны соншалық, қарағың келмейді.

	Біз төбеден асықпай түскен кезде, тағы бір жасақ кездесті. Екі жүзге тарта жауынгер жылдам адымдайды.

	Мен саптың ортасында өздігінен жүре алмайтын жауынгерді көрдім. Оны екі қолмен қолтықтай көтерген жолдастарының өзі шатқаяқтап келеді. Көзі жұмылып кеткен жауынгердің басы мас адамдікі секілді, адымдаған жасақтың сарынына ілесіп екі жаққа аунайды немесе артқа күрт шалқаяды.

	Содан біраз өткен соң біз тура сондай жағдайдағы тағы бір жауынгерді байқадық. Оның бет-жүзінде ештеңенің белгісі жоқ. Шамасы ақыл-есін жоғалтқаны соншалық денесінің ауырғанын сезбейтіндей. Жасақ теміржолдан өте бастағанда оның бір аяғы рельске ілініп қалып, біреу түртіп құлатқандай етпетінен түсті. Қолтығынан демеген екеудің ұстап қалуға шамасы келмеді. Өліп қалғандай сұлқ жатқан жауынгер жүріске кедергі келтіруде. Қатардағылар адымынан жаңылды, оларды арттағылары қысып барады.

	– Тоқтамаңдар! – офицер айғалай бұйырды.

	Тасқа тіреліп екіге айырылып ағатын өзен секілді жауынгерлер жасағы сарбаздың тұсына келгенде қақ жарылды. Өтіп бара жатқандардың әрқайсысы оған үнсіз қарап өтуде. Жүрісті тоқтатпау ғана көзделді.

	– Ей, тұр! Тұра алмайсың ба, не? – деп оның басына төнген офицер айғайлады.

	Жауынгер шынтағын тіреді. Офицер айғайлай түсті. Тұруға талпынған сарбаз жамбасын көтермек болды, бірақ әл-дірмәні жетпеді де, сылқ ете қалды. Сосын қайта тұрмақ болып, қайта құлады. Осылай бірнеше рет талпынып, тауы шағылды.

	Неге екенін білмеймін басыма: “Пьеса кезінде өлтірілген актерда дәл осылай құлайды” деген ой келді. Бір жылдық ерікті әскер болуы мүмкін сарбаздың бойы өзгелерінен қысқа және әлсіз көрінді. Офицер:

	– Тұр орныңнан! Өз-өзіңе берік бол! – деп бұйыра айғайлады.

	Осыны көрген теміржолшының әйелі сарбазға шөмішпен су ала жүгірді. Осыдан кейін шыдап тұра алмадым. Еңіреп жіберердеймін. Кеудемде долы ашу пайда болды.

	– Оның қалай айғайлағанын көрдің бе? – деді қуып жеткен бауырым.

	Содан он метр жер өткеніміз жоқ, кеудесі жалаңаш тағы бір жауынгерді көрдік. Оның мағына-маңызсыз көзі жартылай ашық. Үнсіз қасарысқан ол тұрып кетпек болуда.

	– Қане, қане, жарайсың! – деп жақындап келген жауынгер дем беріп жатыр.

	Енді бір сарбаз күріш алқабының шетінен суғарғаннан қалған тұйық суды торсығына құйып алмақшы. Оның әрекетін бауырым таңдана нұсқады.

	Жиырма метрдей жерде тағы біреуі жатыр. Олардың барлығының есуастарға ұқсағаны сондай бет-жүздерінде ештеменің нышаны жоқ.

	Жол бойында бізге мүлде жап-жас, аласа бойлы жаяу әскер кездесті. Үнсіз адымдаған ол екі иығына екі дорба, қос мылтық асқан. Сосын шалқасынан жатқан, көзі жұмық жауынгерді кездестірдік

	Оның жанына тізерлей жайғасқан майдандас серігі өтіп жатқан жаяу әскерлерге жалынышты қол созуда.

	– Аздаған суларың жоқ па? Біздің суымыз мүлде таусылды.

	– Су бар! – деп жауап қатқан біреу, оған торсығын ұсынды.

	Сарбаз бірнеше жұтымды серіктесінің аузына құйды да, маңдайы мен орамал жабылған кеудесіне су ұрттап бүркіді. Ол суды қасиетті салт-жора өткізгендей мұқият құйды. Судың қалғанына көз жеткізген соң, жаяу әскерге ризашылық білдіріп торсығын қайтарды.

	Жүріп келе жатып, тағы бірнеше сұлап жатқан жауынгерді байқадық.

	Мектептің жанына келгенде бауырым екеуіміз қоштастық. Кеш батып қалыпты. Мен соқпақ жолмен үйіме қарай асыға адымдадым. Көңіл-күйімнің нашарлығы сондай құлазып келем. Сөйтіп жүріп бұрылатын жерімнен өтіп кетіппін. Үйге жете сала алдымен үйректі себет қораптан шығардым. Ұйпалақтанған қанаттарының арасынан қылтиған басы сұрықсыз көрінеді. Мен оны бұған дейін кептер өсірілген торға жібердім. Бірақ шалажансар күйге түскен құс қанатын жайып ұшуға талпынған, алайда басын да көтере алмай жатып қалды.

	Мен оны тоғанға апарып, суға жібердім. Тырбаңдай қозғалған үйрек шалқасынан түсті де таңы жарқырап табанын қозғалтты.

	“Мынаған не болды?”, – деп ойладым.

	Күтпеген жерден қызымды жетектеген әйелім келе қалды.

	– Жүр, әкеңнің қандай үйрек әкелгенін көрейік.

	– Көретін ештеме жоқ! Ары барыңдар!... – оларға себепсізден-себепсіз айғайлап жібердім де, жалшы қызға үйректі көршіге сойдыртуды бұйырдым.

	Бірақ үйректі жей алмадық, ертесі күні таныстарымызға беріп жібердік.



	1Сусияхана – суси пісіретін дәмхана

	2Суси – арасына балық, жұмыртқа, көкөніс қосылып пісірілетін күріш бәліші

	3Норимаки – теңіз өсімдігінің жапырағына салынып пісірілген күріш

	4Сэн – жапонның майда ақшасы

	5Собая – қарақұмық ұнынан дайындалған кеспе пісіретін дәмхана

	6Тория – құс етінен тамақ дайындайтын асхана

	7Седзи – сырғымалы есік



	Миура Тэцуо

	жапон жазушысы

	Тэцуо Миура өз еңбектері үшін Жапонияда бірнеше рет әдеби марапаттарға ие болды. Акутагава Рюноскэ атындағы сыйлықты “Шыдамдылық” атты кітабы меншіктесе, Нома атындағы сыйлыққа “Тапанша және 15 әңгіме” атты туындысы тағайындалған. Сондай-ақ, Ясунари Кавабата атындағы сыйлықты шағын әңгіме жанры үшін иеленген.



	Шыдамдылық

	Cино екеуміз таныса сала Фукагаваға барып қайтпақ болдық. Былтырғы көктемде алыстағы Тохоку провинциясынан шығып Токиоға келген мен үшін осы маңның тұрғынына сапарлас болғаным өте қызық еді. Фукагавада туған Сино он екі жасына дейін сонда тұрыпты. Шындығында соғыстың соңына таман олар Тотигиге көшкен, содан бері Сино бірде-бер рет Токионың осы бір өртке оранған ауданы қандай күйге түскенін көрмепті.

	Жақында ауылдан келген мен үшін, Фукагава ең таныс жерлердің бірі (күнделікті таңертең және кешкісін университетке қатынайтын жолдан кейінгі). Өйткені мен мұнда айына бір немесе екі рет, тіпті сенбі сайын келіп тұратынмын.

	Кинсибори тоғанынан Токио вокзалына дейін баратын трамвай Судзаки тоғанын айналып өтті де, Фукагава-тое саябағына тоқтады. Есіктен түсе қалған Сино керілді де, кең тыныстай жан-жағын бақылады. Шілденің қапырық ыстығы болатын. Күннің қызуы шатырларын күйдірген аласа қатарлы барак үйлердің үстінде қызулы ауа мен ақшыл шаң кілкіп тұр.

	– Мүлде танымай тұрмын. Тіптен мұнда келмегендеймін. Тек мына мек-теп қана есімде қалыпты, – деп мұңдана қалған Сино көшенің арғы бетіндегі көнетоз ғимаратқа сілтеді. Үш қабатты мектеп үйі күн сәулесінің астында зарығып тұрғандай көрінеді. Сино осы мектепте бес жыл оқыпты.

	– Ештеңе етпес, мұңайма! Аралап көрейік, есіңе түсер. Туып-өскен жерің ғой.

	Сино жымия күлді.

	– Есімде бірдеме қалған сияқты, – деп мектептің қарая бастаған ғимаратына көзінің қиығымен қарап қалды. – Маған түгел өртеніп кетті деген болатын, бірақ темірбетонды ғимараттың тек терезелері қалды дегенге сене алмағам.





Қысық көздерін жыпылықтатып алды да, өртенген бал арасының ұяларына ұқсас мектептің үңірейген терезелеріне анықтай қарады. Оның осы бір әрекетін бақылап тұрып күлкім келді:

	– Егер әр ғимаратты осылай мұқият қарайтын болсаң ешқайда үлгермейміз.

	Сино иықтарын көтерді.

	– Ондай болса жүрейік. Қайда барамыз?

	– Кибаға кеттік пе?

	– Одан да Судзакиді аралайық.

	Судзаки тоғанның арғы бетінде болғандықтан, алдымен Кибаны көре кетейік деп шештік. Күн сәулесінен жарқырап жатқан рельстерден, мектеп ғимаратының көлеңкесінен өтіп Киба су қоймасына бет алдық.

	Сино, мен бауырымды соңғы рет көрген жерге бармақ болды. Жолай өзі туып өскен жерлерді де көрсетпекші еді.

	Тоғандар мен ағаш кесетін орындарды біріктірген Кибада өкпек жел ұдайы соғып тұратын. Су қоймасындағы ағаш салдар желден шайқалып жатады. Шайыр мен сарқынды судың иісін көтерген жел қалаға қарай жыпырлаған ағаш үгіндісінің шаңын ұшырып, үйренбеген адамның көзіне түтін сияқты тиіп, удай ашытатын. Егер Киба көшесіндегі адамның көзінен жас ақса, оның жергілікті емесін бірден білуге болады.

	Мен алғаш рет Киба көшесін аралаған кезде бауырым маған күлген болатын. Шынында, бауырыммен иықтасып көшеде келе жатып, соққан желден көзімнен жас парлағаны, күлкілі көрінетіндігі көңіліме қуаныш сыйлайтын еді. Сол күндерден үш жыл өткен соң, былтырғы көктемге мен Киба көшесінде жалғыз қыдырдым. Бауырымның жоқтығынан жүрегім қуарып, көзімнен жас ақты. Осының барлығы желден болатын. Мүмкін үйренбегенімнен шығар, әлде ағаш үгіндісі молынан кездескендіктен болар осы ауданға жерсінуден үмітімді біржола үздім.

	Бүгін Киба Сино екеумізді тіптен жақтырмай қарсы алды. Қарағай жиынтығы да, су қоймасы да көз қарықтырар жарық шашып тұр. Ағаш кесу орнындағы араның даусы шыңғырып жатты. Бұрынырақта мен Фукагавада жаяу қыдырғанды ұнататынмын. Мүмкін содан да шығар көпшілікті, темекі дүкенінің қожайынын, қарақұмық ұнынан жасалған кеспе тасушыны, ағаш шеберханасының күзетшісін, көлік жүргізушілерін жақсы танитынмын. Өйткені бауырым жоғалып кеткенде, олардың бәрінен соңғы рет қашан көргендерін анықтай сұрап, дәптерге түртіп алғам. Осы бір қарапайым адамдар мені алғашында із кесуші екен деп, артынан күліп жатты. Сол жолы барлығы дос пейілді жақсы адамдай көрінген, енді міне жақтырмай қарайтындай, жөнді жауап бермейді. Тіпті, көзімнен жас ағызбаған желдің өзі жақамайтындай. Қысқасы бауырласып кеттім деген Фукагава мені мойындамады.

	Сино екеуміз су қоймасының жағасында тұрмыз. Долдана соққан желден су бетіндегі күннің көлеңкесі дірілдеп, салдар әдеттегіден де қатты шайқалуда. Арғы жағада сарғайып көрінген алқаптан араның уіліндей көліктің шуылы естіліп тұрды.

	– Міне, Киба деген осы! Ерекше ештемесі жоқ! – дедім де суға шырт түкірдім.

	– Желі қандай, а!? Өзімнің Фукагавада жүргенімді енді сезіндім.

	Күннің ыстығында Сино мені белгісіз көшелермен алып жүрді. Желге бетін тосқан оның шаштары желбіреп, маңдайы мен беті шып-шып терлепті.

	– Кері қайтпаймыз ба? Бұл жерден не көреміз? – деп ұсыныс тастаған мен, осы сапарға шығуға келіскеніме іштей өкіндім.

	Бірақ Сино ештеңе тыңдағысы келмеді.

	– Мұнда бәрін көріп қайту үшін келген жоқпыз ғой! Аз жүре тұрайық та?!

	Қолын айқастырған ол, жүрелеп отыра кетті де, мұңдана тіл қатты:

	– Осы жерде болып па еді?

	Иә, осында, осы жерде біз бауырымыз екеуміз соңғы рет кездестік. Қолданбалы химияның жоғарғы техникалық училищесінде білім алған бауырым соғыс кезінде жарылғыш заттардың зертханасында жұмыс істеді. Оқуды бітірген соң белгісіз себептермен осы су қоймасын меншіктеген ағаш өнімдерінің компаниясына ауыстырылады. Директор қызметінде бес жыл табан аудармай жұмыс істеді. Төртінші жылында мектеп бітірген мен, Токиоға келіп бауырымның ақшасына университетке түстім. Өйткені отбасындағы алтыншы бала болған маған ауылдағы әкем көмектесе алмайтын еді. Оның үстіне денсаулығы да нашарлап қалған. Ал, бауырым менің еш ауыртпалық түсірмейтінімді айтып отыратын.

	Мен оған келген сайын ақшаны аямайтын, сосын неше түрлі тәттіге тойдыратын. Бірде ерте көктем кезінде, соның алдында көптен кездеспегенбіз, мен мекемесіне барып таба алмадым. Пештің жанында темекі тартып отырған күзетші, директор су қоймасына кеткен шығар деді. Жолай ешкім кездеспеді де, мен су қоймасына тіке тарттым. Көктем жақындап қалса да, үдей соққан қысқы суық жел мөлдір судың бетіне терең әжім түсіріп жатты. Бауырым жалғыз екен. Қолына ілгекті бақан ұстаған ол неге екенін білмеймін, бір салдан екіншісіне аттап өтіп жүрді. Күртесіз жүрген оның аппақ жейдесінен көзің бұлдырайды.

	Қорқып кеттім. Сосын қатты дауыстап шақырдым. Тосын естілген дауыстан ол ыңғайсыз күйде тұра қалды. Мені таныған соң жағаға жақын тұстағы салға қарай сақтана жүрді. Мен су қоймасының бетонды қырымен оған қарай қарсы жүгірдім. Бірақ ағаш сал екеумізден қашық еді, арамызды он метрлік су бөліп жатты. Тепе-теңдікті әрең игерген ол менен: “Не болды?” деп сұрады. Мен дауыстап, бар-жоғы ақша керектігін айттым. Басын изеген ол, чек кітапшасы мен мөр кеңседегі үстелдің суырмасында екендігін және қанша керек болса сонша ала беруімді жеткізді. Сосын бүгін бос еместігін, тек ертең ғана кездесе алатындығын айтты. Біз бір-бірімізге қарап біраз уақыт тұрып қалдық. Батып бара жатқан күн оның артынан түсіп тұрған, содан да шығар бойы ұзарып кеткендей көрінді. Көздері шүңірейіп кеткені соншалық, жанарының алдында қарайып тұрған көлеңке бас сүйектің үңірейгеніндей байқалады. Кетіп бара жатып разылығымды жеткізген маған ол, бірдеме деп айғайлады да жылы жымиып қолындағы бақанды көтере қуанды. Содан кейін біз қайтып кездеспедік.

	Сол күннен бері үш жыл өтті, енді міне тек директоры ауысқан су қоймасының жағасында Сино екеуіміз ғана тұрмыз.

	– Содан қайтып көрмедіңіз бе?

	– Жоқ, көрмедім.

	– Оған не болған, сонда?

	– Өлді, – дедім еш ойланбастан.

	Менің тілім бала күнімнен осы бір сөзге әбден үйренген. Үлкен әпкем? Өлді. Үлкен ағам? Өлді. “Өлді” деген сөздің ыңғайлылығы соншалық, ештеңе түсіндіріп әуре болмайсың.

	– Мүмкін, қайтармыз? Мұнда көретін ештеме қалмады. Су қоймасы деген кәдімгі су қоймасы. Қанша қарасаң да, ештемені өзгерте алмайсың.

	Бірақ кетер алдында Сино жүрелей отырып, қолын дұғаға ыңғайлап, суға тәу етті. Жұқа жібек кездемелі жағадан аппақ мойыны жарқ етіп көрінді. Адымдаған аяқтарымыздың тарсылын суға жаңғырықтырып біз Судзакиге бет алдық.

	Бұл ауданда мен бармаған тек Судзаки шығар. Бауырым арнайы ертіп апарған емес. Бірде бауырым жұмыс істеген компанияның директоры отбасымен, Сино оқыған мектептің бір бөлмесіне уақытша көшіп барды. Көшке көмектескен бауырымды артынан іздеп барғанмын. Сонда мектептің шатырынан Судзакиді барлай қарағаным әлі есімде.

	Көрінісі керемет болатын. Ашық түске боялған жатаған үйлер жіңішке көшелермен бөлшектеліп, бір-біріне жақын орналасыпты. Шатырлар мен терезелерден көрінген ақшыл және қызыл түсті желектер самал желмен желбіреп тұрды. Мен секілді ауыл баласына бұл таңғажайып көрініс еді. Бауырымнан сонда барып қайтуды сұраған едім, қызарып кеткен ол мені ақымаққа балады. Өйткені, Судзаки – жезөкшелер көшесі болатын.

	Біз трамвайдан түсе қалғанда Сино балалығының көріністеріне көміліп қалды. Өзіне таныс асхананың бамбук пердесін бірден көрген ол:

	– О, бірден таныдым! – деп қуанған күйі алақанын шапалақтап, мені күтпестен өзіне таныс тар көшеге бұрылып кетті.

	Бірден өрге тартатын жол ірі тастардан құралған тас көпірге жетіп тұйықталады екен. Арнаның арғы бетінде Судзаки жатты. Көпірдің алдында әртүрлі зат сататын шағын дүңгіршек тұр. Қамыс қалқаның астына қойылған тақтай төсекте, бет-жүзінен науқастың лебі ескен орта жастағы әйел отырды. Үстіне киген көйлегінің ашық жырығы анық көрінеді. Кірпігін жыртитқан ол өтіп бара жатқандарға көз салып отыр.

	– Міне, мынау Судзакидің көпірі! – Сино алақанымен өрт жалынынан қарайып кеткен көпірдің тас тұғырын аялай ұрды да, өткелдің үстінен төнген қақпаға басын шалқайтып, құштарлана қарады. Сосын кішкентай неон шамдардан құралған жазуларды жартылай дауыспен оқып шықты: “Су-у-дза-ки – жұмақ!” Неге екенін білмеймін мені, “жұмақ” деген сөз имендірді.

	Өзінің желігіп кеткеніне қызара, көпірмен үнсіз жүріп бара жатқан Синоны қуып жете алмай келем. Жүрегім орнында еместей. Бұл жезөкшелер ауданына келмегендіктен емес еді. Бірде достарыммен ішіп жүріп, осы араға келіп, шамамыздың жеткенінше ойнап-күлгенбіз. Бірақ, өзім сүйетін әйелмен бірге тапа-тал түсте, ғашықтар секілді бір қолшатыр астында қыдырамын-ау деген ой, үш ұйықтасам түсіме кірмепті.

	Көпірден өткен Сино солға бұрылып еді, “жайдары көшеге” тап болдық. Бояуы оңған мұндағы үйлердің әбден ескіргені көрініп тұр. Тіпті аурудан азып тұрған адам секілді кіртиіп кеткен. Бұрылыста кешеден қалған қоқсық жатыр. Айнала тып-тыныш. Тек біздің табандарымыздың тықылы естіледі. Алдыдан кездескен бір көшенің бұрышына келгенде Сино тоқтай қалды. Бірнеше үй оқшаулана қалыпты. Олардың арасындағы әбден ескірген, жау шапқандай көрінетін бұрыштағы біреуіне нұсқаған Сино ештеме болмағандай сөйледі:

	– Мен міне осы жерде туылғанмын! – Оның бетінде қысылғандықтың белгісі болса болған шығар, бірақ үнінен діріл байқалмады. – Анам осында нысана көздеуге арналған тир ұстады. Сондықтан мен жайдары көшедегі мылтық дүкенінен шыққан қызбын.

	Маған қадала қараған ол күлімсіремек болған, бірақ қанша қиналғанымен күлкі келмеді. Маңдайы қара терге түсіпті. Осы кезде мен оның толқынысын қабылдағандай болдым. Біртүрлі, одан шыққан толқын мені соққандай көрінді.

	Даусым дірілген күйі оны жұбатпақшы едім:

	– Оның несі бар?!

	Қолшатырдың алқызыл ұстағышын қысқан саусақтардың қаны қашқаны соншалық бірден көзге ұрады. Қолшатыр ақырын дірілдеп тұр. Маған үнсіз жазғыра қараған ол, қызбалана тіл қатты:

	– Ұмытпайтындай қылып қарап алыңыз!

	Бақылай қарадым. Үйдің қызғылт қабырғалары жидіп құлағалы тұр. Кафельмен қоршалған еуропалық үлгідегі темірбетонды тіреуіштер шытынап кеткен. Үйдің үстінде бүйі өрмегіндей болып ескі неон шамдар тартылған. Терезелерден түсі белгісіз шамдар қылтияды. Мен осындай жартылай қираған “әйелдерге арналған мекемеде” Сино туылған дегенді ешқашан елестетем ғой деп ойламаппын.

	Біздің қолшатырға жаңбырдың тамшысы түскендей болды. Басымызды көтергенде, екінші қабаттың терезелерінде иықтары мен кеуделерін көрсетуге қойғандай әйелдердің тізіліп тұрғаны көрінді. Олар бір-бірінен айнымай иектерін қолдарымен тіреп, терезеге желдету үшін орнатылған қорапшаларға сүйене қалыпты. Көздері ісінген олар бізге үнсіз қарап тұрды. Олардың біреуі аузынан сағыз шығарды да Синоның қолшатырына дөп тигізді. Осы әрекет барлығын күлкіге қарық қылды.

	Көздерін төмен түсірген Сино бұған үндемеген күйі жүріп кетті. Бірақ аз жүрген соң тоқтай қалды.

	– Бұл сізге ыңғайсыз көрінді ме? Кешіріңіз! – осыған өзін кінәлідей сезінген ол мұңлы кейіппен сөйледі: – Менің бұл әйелдер жайында жаман нәрсе айтқым келмейді. Дегенмен, бұған дейін олар өзгеше болатын. Ертеректе олар өз міндетіне басқаша қарайтын, қазір тек жартысын ғана жасайды. Мен әрине, қазір заманның өзгергенін түсінемін, бірақ та дзеро1 өз мәртебесінен төменшектеген сайын ештеңеге жарамай қалады. Егер осыны әкем білсе, қатты ашуланар еді.

	– Әкей? Ол немен айналысады?

	– Әкем бе? – Басын иген Сино күлімсірей қалды. – Менің әкем жолы болмаған бір бейбақ адам. Қазір ол науқас. Қауқарсыздығы сондай қатты ренжи де алмайсың. Қысқасы, мен нақтылығын білмеймін, бірақ білетінім оның Тотигидегі бояухана қожайынының үлкен ұлы болғандығы, нашар оқығандығы үшін әке-шешесі еншіге мұра қалдырмағаны еді. Осыған күйінген ол мүлде құлдырап кетеді де, өзін жолы болмаған, жарамсыз адам деп есептейді. Ақыры ішімдікке салынады. Бірде Бэнтэн мерекесі келгенде барын киінген әкем, жібек хаориін2 иығына іліп “жайдары көшеге” келеді. Сосын өзін “садақшы мергенмін” деп жариялайды. Сөйтіп анамның нысана көздейтін дүкені солай аталып кетеді. Артынан жеңіл жүрісті әйелдердің өмірі қаншалықты қиын екенін түсінген ол, олардың өмірін жарқын ету үшін сол жерге кеңесші секілді болып қалады. Әйелдердің арасында жақсылары да бар болатын. Мысалы, Тонэро үйіндегі О-Нака сондай адам-ды. Ол мені ұдайы аяп жүретін. Өкпесі аурулы әрі қарыз ақшасының уақыты бітпеген ол өз жұмысын атқара алмайтындай халге түскенде әркез әкеме келіп ақыл-кеңес сұрайтын. Күн санап оның денсаулығы нашарлай берді. Фудо-мео мейрамы кезінде ол тамағына заһар қосып, уланып өлді. Тонэролық әйелдердің қаталдығы адамды таң қалдырады. Олардың бірі де О-Наканың өліміне пысқырып та қарамады, сосын барлық жұмысын әкем өз мойнына алды. Кешкісін табытты артқы есіктен шығарып, арбаға салдық. Әкем сүйреді, мен итердім. Әлі есімде, біз Наканоте көшесімен өтіп бара жатқанда аула сыпырушылар, жаңбыр суына арналған бөшкеден үлкен қара бақырлармен су алып шашып жүр екен. Табытты көрген олар бір-бірлеп бізге қосылып жатты. Солай қақпаға дейін шығарып салысты. Міне, менің есімде қалғаны осы ғана. Ол кезде мүлде кішкентаймын.

	Біз Сино екеуміз сол көшеге шығып, аталған қақпаға қарай бет алдық. Адамдар жүретін өткелі бар көше, кең әрі жарық дүңгіршектерге толы екен.

	Бір-бірімізге қараған біз аяқ астынан күліп жібердік.

	– Келіп шыққанымызды қара!

	– Есесіне, маған жақсы болып қалды. Мен барлығын өз көзіңізбен көргеніңізді қалап едім. Енді міне көңілім орнына түскендей болып тұр.

	Сино алдыда келе жатқан. Судзаки көпіріне жеткенде тоқтай қалып, қолымнан ұстады да:

	– Енді Асакусаға барайықшы. – деп сұрады.

	– Асакусаға ма? Сонда Тотигиге барайық дейсің бе?

	Тотигиге баратын электрлі пойыз Асакусадан жүретін.

	– Жоқ. Қыдырып жүргім кеп тұр. Судзакиді араладым, енді Асакусаға барғым келеді. Сонда қыдырғанды ұнататын әкем, мені ұдайы ертіп алатын. Біз онда киноға кіретінбіз, сосын мен әткеншек тебетінмін. Қайтар жолда біз міндетті түрде Камия барына соғатынбыз. Әкем маған жүзім шарабын, өзіне коньяк алдыратын.

	– Иә, бірақ біз бекер қыдырып жүрген жоқпыз ғой. Одан да Тотигиге барайық та?!

	Тотигиде Синоның әкесі, сіңлісі мен інісі тұратын.

	– Сапарымыз бекер болмас үшін, осылай қыдырғым келеді.

	Мен Синоның жақсыны аз көретіндігін және бүгін біраз жағымсыз нәрселерді көргенін ойладым да, рахаттанып риза болуы үшін келісім бердім. Қатты қуанған ол қолымды шап беріп ұстап алды, сосын ұялғанынан қайта жібере салды.

	– Камия сол күйінде, орнында тұр деп ойлайсың ба?

	– Иә, әрине. Мен бірде Тотигиге өтіп бара жатып көргем. Біз алдымен киноға кіреміз, сосын барға. Сіз маған шарап, өзіңізге коньяк алдырасыз.

	Бүгінгі күн үшін ішпеуге болмайды.

	– Сен менің қызым секілді, менің әкеңдей болам ба?!

	– Ақымақ басым-ай! Ох, кешіріңіз!

	Сино басын иді де, қолшатырды иығына тастап, жылдам адымдай Судзаки көпірімен жүгіре жөнелді.

	Мен Синомен, наурыз айында Синобугава мейрамханасында танысқам. Токионың солтүстік-батыс бөлігіндегі жекеменшік университетте оқып жүрген мен, сол мейрамханаға жақын тұстағы жатақханада жататынмын. Бірде, наурыз кештерінің бірінде бітірушілермен ілесіп, алғаш рет Синобугаваға бардым. Сино осы мейрамханадан шыққан әйел еді.

	Мейрамхана деген аты болмаса Синобугава, айбатты қақпасы мен қаумалай өскен жасыл бұталарына қарамастан, жанына жекеменшік автокөлік жиі тоқтайтын қарапайым кафеден айырмасы шамалы болатын. Бірінші қабатында, шошқа етінен жасалған түймеш пен басқа тағамдар сатылады. Ішімдікті тік тұрып та ішуге болатын бірінші қабаттың бұрышында темекі жаймасы бар. Мейрамханадан, жақын маңдағы мектептердің мұғалімдері, компания қызметкерлері және бұрынғы саудагерлер шықпайтын. Кейде әйелдерге қаракөк түсті күрте киген ет-балық дүкендерінің жас жұмысшылары келеді. Қысқасы, қала сыртындағы тыныш мейрамхананың бірі. Оның үстіне, бірінші сыныпты мейрамхана саналатын онда сакэнің3 өзіндік түрі бар және бағасы жоғары қойылған. Яғни, біздің қалтамыз көтере бермейтін.

	Жатақханадағылардың ішінде, солтүстік Тохоку жағалауындағы ауылдардан жиырма шақты адам – жерлеспіз. Көпшілігі балықшылардың балалары. Студенттер ішімдіктен қашқан емес. Денсаулығы бар жігіттер сакэні кесесімен ішуді әдетке айналдырған. Кез-келген жағдайда, мейлі қайғы болсын, қуаныш болсын алдымен сакэ тұрады мөлтілдеп. Ішіс жатақханада басталады, егер жетпей қалса көпірдің астындағы оденья3 немесе теміржолдағы ішімдікхана бар. Ондағы сакэнің қуаты күшті. Ал, ақша таусылғанда шарап алсаң үстемесіне күрішсіз суси беретін сусияхана жетіп барамыз. Ол бастаңғының сый-сияпаты деп аталады. Бірақ ондай той-томалақ жиі бола бермейді.

	Біз Синобугаваға бармайтынбыз. Өйткені, мейрамхана көңілімізге сай емес еді. Бір-бірімізді ондағы сакэ әлсіз деп сендіретінбіз. Шындығында қалтамыз тесік болатын. Оның үстіне мейрамхана әйелдері бізді қызықтырмайтын. Себебі, бірде бай балықшының ұлы, еңгезердей денелі, келбетіне әйел атаулы қызығатын Сиота кешкісін өзгелерден тығылып Синобугаваға барған көрінеді. Бірақ кіре салып қайта шыққан. Сөйтсек, оны қайдағы бір жиырма жастағы әдемі қыз есіктен қайтып қуып шығыпты. Содан бері біздің жуас жігіттер, Cинобугава әйелдерінен қорқып қалған-ды.

	Бірақ қалай болғанын ешкім білмейді, қоштасу кешінде біз барлығымыз сонда барыптық. Бітірушілердің бірі, арамыздағы ішуді ұнататын шешеніміз жатақханада өткен жылдар жөнінде тебірентер сөз сөйлеп, сөз арасында аудандағы ішімхана атаулының барлығына барғанымызды, тек Синобугаваға кірмегенімізді айтқан. Сонда біз сол мейрамханаға кірместен үйімізге қайтпақпыз ба? Оның сөзі жанды жерімізге тиді де, барлығымыз бірауыздан баратын болып келістік.

	Қысқасы кешкісін батылдық үшін ішіп алған оншақты ержүрек жігіт Синобугаваның кіре берісіндегі бөлмеге сақырлай кіріп бардық. Кеш суық болатын, содан да шығар, бірінші қабаттағы буфет үлдірігі алдында ешкім жоқ екен. Жүріп бара жатып сакэге тапсырыс берген біз сонда үймеледік. Отырып үлгергеміз жоқ, мастығымыз тарап кетті. Бөтендігімізді сезінген біз арақты үнсіз іштік. Кеш кіріп кеткен, айналамыз тып-тыныш. Тек екінші қабаттан сямисэннің4 даусы естіліп тұрды.

	– О, естисіңдер ме, сямисэн! – деп арамыздағы біреудің шынайы дауыстап қалғанына жас аспаз еріксіз жымиып қойды.

	Осыған мүлде абдырап қалған біз сакэні жылдамырақ тауысуға асықтық. Бізді осы күйден, аяқ астынан шыға келген кимонолы үш әйел құтқарды. Олар үлдірікке жақындағанда жағдай өзгеріп сала берді. Жылытылған сакэ мен ыстық ауадан бұған дейін ішкен шарап ішті қыздырып, басты мәңгіртті. Мас бола бастаған біз ащы да, жуан дауыспен ауыл әндерін айта бастадық. Бұған қасымыздағы әйелдер әбден күлді. Біреу аспазбен балық жайында сөйлесіп жатыр. Басқа басқа, бұл саланы біздің балалар жақсы білетін. Аздан соң барлығымыз да осы әңгімеге араласып кеттік.

	Менде қатты мас болатынмын. Балықшының баласы емеспін, әрі бұлар секілді ішімдік ішуден жарыса алмайтынмын және балық туралы түкті де білмеймін. Үлдірік жақтауына шынтақтай отырған мен көзімді жұмып алып, үнсіз отырмын. Қасымдағы серігім бүйірімнен түртіп, құлағыма сыбырлады:

	– Анаң, қара! Сиотаны қуып шыққан сұлу қыз әне келе жатыр.

	Бұлдыраған көзімді серігім нұсқаған жаққа қададым. Екінші қабаттан табалдырық арқылы аппақ шұлық пен ашықкөк кимононың етегі желбірей ақырын түсіп келе жатыр. Ақыры, пердені сырғыта ашып, аласа бойлы әдемі әйел шыға келді. Шаштарын шүйдесіне өріп жинаған ол сәл иілді де, үлдірік жанынан өтіп кетті. Алға созған қолында сакэ бөтелкелері салынған табақша бар.

	Жан-жағымды әрең зерделеген мен:

	– Ей! Суық су әкелші! – деп айғайладым.

	– Хай! – деп төмен иілген ол күлімсіреді де, дәлізді бойлап, алыстап кетті. Оның “хай” деген сөзі құлағымнан кетпей, ұзақ тұрып алды.

	– Мәссаған! Сонда мен, бөспебай Сиотаның алдын орап кеткен болдым ғой. Міне, саған керемет! Негізі адамды сыртқы келбетіне қарап таңдамайды деген рас. Қалай түсінсем болады?

	Зілдей боп кеткен басымды жақтауға қойып алып, өзіммен іштей әңгімелесіп жатқанда, артымнан әйелдің жіңішке даусы естілді:

	– Кешіріңіз! Ұзақ күттіргенім үшін!

	Артыма бұрылған мен, белгісіз тұстан шығып, қайта жоғалған әйелдің менің артымда су толы табақша ұстап тұрғанын көрдім. Қапыда қалған мен суды басыма бір-ақ көтердім, бірақ табақшаны қайтарғым келмеді.

	– Сіз, менің не айтқанымды естіп қоймадыңыз ба?

	Еріндерінің жиектерін жымыра жымиған оның астыңғы ерні үстіңгісінен жуандау көрінеді. Ол шынайы мойындады.

	– Естідім, тек, адамды сыртқы келбетіне қарап таңдамайды деген сөзіңізді ғана естідім.

	– Мен сіз туралы айтқам.

	Ол таңдана қарады.

	– Сіз Сиотаны қуып шығыпсыз ғой?!

	– Ах, не айтпағыңыз енді белгілі болды. Иә, әрине. Оның үстіне өте мазасыз екен!

	– Егер, мазасыз болмаса, қуып шықпас па едіңіз?

	Жымыңдай күлген ол:

	– Ол адамына байланысты! – деді.

	– Мысалы, мені.

	Бұны қалай айтқанымды білмеймін, бірақ мастығым қолмен сылып алғандай тарап кетті. Жымиған ол басын аздап иіді де, жауап берді:

	– Мен сізді бірінші рет көріп тұрмын ғой. Қайдан білейін?

	– Онда мен ертең келем.

	– Келуіңізге қуаныштымын. Тек мені шақыртсаңыз болғаны өзім түсем.

	– Кім деп шақырайын?

	– Сино.

	Ертесі күні оянып үлгергенімше болмады, оның бет-жүзі көз алдымда тұрды. Суық сумен жуынып жатып, кеше кешкісін істеген ақымақтық қылықтарыма әбден күлдім. Бірақ кешкісін көше шамдары жана бастағанда есірік күлкіге көңіл аудара алмас хәлде едім. Мейрамхананы жағалай тентіреген мен өз-өзімді сендіре сөйлеп жүрдім: “Барам деп уәде бергеннен кейін, бірер минутқа кірем де шығам. “Хай” деген сөзін естимін де қайтам. Азаптың ауырын-ай! Ертеңнен бастап ол жаққа аттап баспаспын.”

	Ақыры, Синобугаваға қалай кіріп барғанымды сезбей қалдым. Үлдірік жақтауына бардым да сакэге тапсырыс беріп, Сино-санды шақырып беруді сұрадым. Ол көп күттірмеді. Мен кешегі қылығым үшін кешірім сұрадым да, басқа не айтарымды білмеген күйі сакэге бас қойдым.

	Сино болса өзін ыңғайсыз сезінді. Жымиған ол менен көз айырмай тұр. Өзін жоғарыдан бір-екі рет іздеп келгендерге бос еместігін айтып жатты.

	Ары қарай үнсіз тұру мүмкін емес еді. Мен оның есімін атадым.

	– Сино-сан!

	– Хай?

	Жаныма, құлағыма ардақты болған “хай” деген сөзді ести сала жүгіріп кеттім. Он күн бойы өзімді қоярға жер таппадым. Мені күдік жегідей жеді. Күндіз мен Синоға сене алмаймын, маған деген ықыласы кәсіби әдеті ғана деген ойдан құтыла алмай әбден мезі болдым. Кеш түссе болды, оның әрекеті шын жүректен шыққан дегенді ойлап Синоны есімнен шығармадым. Түнде менің жаным, рухым оянып алады да, ұйықтап кеткенше күндізгі күдіктерім үшін өзімді сынға алады. Ал, таң атқанда рухым ұйқыға кететіндіктен, түндегі қияли қылығым үшін өзіме өзім налимын. Осылай екіұдай күйге түскен мен, махаббат машақатына жақындап келе жатқанмын.

	Бірде, маусым кештерінің бірінде Синомен әңгімелесіп отырып, Фукагавада бауырымды мәңгілікке жоғалтқанымды айтып қалдым. Осыны естіген оның көздері жарқырап кеткендей болды да, Фукагава туған жері екенін, онда сегіз жыл бойы бармағанын және тап қазір болса да қыдырып барғысы келетінін жеткізді. Аз-маз ойланған соң бірге баруды ұсындым. Өйткені Синоны бір рет болса да күндіз көргім келді.

	Бірақ Синоға тұрақты келіп тұратындар көп еді, содан да шығар ол ұзақ босай алмады. Фукагаваға баруға дайындалғанымызға ай өтті. Осы кезде ғана мен Синоға алғаш рет күндіз сендім.

	Фукагавадан қайтып келе жатқан кеште, өзімді Синоның алдында кінәлідей сезіндім. Күн жарық кезде ол өзін әдеттегідей қарапайым және емін еркін ұстаған, бірақ мен оның шынайылығына күдіктене қарадым. Сол күні кешкісін Синоға алғашқы хатымды жаздым. Қаламды кешірім сұрау үшін емес, ақ көңілге ашықтықпен жауап беру үшін алғанмын:

	“Бұл хаттан сіз, менің Фукагавада бауырым жайлы айта отырып не жасырғанымды білесіз. Мен отбасымыздағы алтыншы баламын. Екі бауырым, үш әпкем болатын. Бірақ мен алты жасқа толған күні ортаншы әпкем өз-өзіне қол салып қайтыс болды. Әпкем бір адамды жақсы көретін, бірақ ол махаббатқа лайықты жауап бермеді де, әпкем құсалықтан теңізге, Цугаруға батып кетті. Сол жылы жазда үлкен әпкем, өзін бауырының өліміне кінәлі сезінді де, уланып өлді. Ал, күзде үлкен ағам із-түзсіз жоғалып кетті. Күйгелек әрі әсершіл сол бауырым екі қарындасының қазасын көтере алмады. Әрі қарай, қалай өмір сүруді білмей, тығырыққа тірелген ол тіршіліктен кетуді жөн көрген секілді. Ортаншы бауырым жігерлі, іскер адам болғандықтан үй-ішімізбен одан үміт күтетінбіз. Ол туралы мен сізге бүгін айтып бердім. Фукагавада тұрған оның көмегімен мен университетте оқып білім алдым. Бірақ осыдан үш жыл бұрын, ерте көктемде ол өзінің жеке кәсібі ретінде ағаш өнімдерін дайындайтын мекеме ашқысы келетінін, оған ақша керектігін айтты. Үй ішіндегілермен келіскен соң, ол ауылға барып біздің шағын шаруашылығымызды сатып, туыстардан қарызға ақша алды да, із-түзсіз жоғалып кетті. (Кибада сізге өтірік айттым, кешіріңіз мені.)

	Бауырымның опасыздығы біздің отбасыны күйретіп кетті. Әкем инсульт алып, жатып қалды. Бәріміз торығып үмітсіздікке тап болдық. Осы соққыдан қайтып оңалмайтындай болып көріндік. Бірақ қиындық уақыты өте келе тарады. Өйткені бауырымның орнын басқан мен туыстарыма үміт бердім.

	Туған күнімді өмірі тойламаппын. Себебі, менің туған күнім әпкелерім мен бауырымның өліміне қатысы бардай көрінетін. Былтыр туған күнімде көңілім бұзылды да, Фукагаваға тентіреу үшін беттедім. Мұндай жағдайларда Фукагаваны аралау әдетіме айнала бастапты. Осындай серуендер соң көкірегім бауырым жайындағы ойлардан арылып, көңілім жайланып қалады.

	Міне, айтқым келгеннің бары осы”.

	Хатты темекі дүңгіршегіндегі аңқылдақ сатушы қыз Токиге ұстатып, Синоға беруді өтіндім. Ертесі күні сол қыз арқылы жауап алдым. Бір парақ қағазда: “Келер жылғы туған күніңізде, жаныңызда қалай болғым келетінін білсеңіз?!” деген жалғыз ауыз сөз жазылыпты.

	Мен Синоға көзсіз ғашық болып қалған едім.

	Бірде маусым айының соңында Синоның атастырған күйеу жігіті бар дегенді естідім. Оны маған Сиота айтты. Ата-анасы жұтап, кедейшілікке тап болған ол оқудан шығып қалған еді. Енді ауылына қайтып бара жатқан. Дәл жүрер алдында Сиота маған құпиялап осыны жеткізген-ді.

	Синоның атастырған адамы бар дегенге құлағым сенбеді. Маған Сиота кек алу үшін айтқандай көрінді. Бірақ Сиота өзінің нақты білетінін растап, тіпті күйеу жігіттің есімін атады: Мотомура Юкифуса екен. Ол тіпті екеуінің Асакусада бірге отырғанын өз көзімен көріпті.

	Мен сенбей тұрсам да, үрей аралас қауіп жүрегіме шауып, тыным таптырмады. “Олар мені ақымақ қылып жүрген шығар?” Ештемеден хабарсыз қалмас үшін, әрі Синоны өз көзіммен бетпе-бет көру үшін Синобугаваға тарттым. Тапа-тал түске тырмысқан күн көзге түседі. Бірақ маған жан-жағым түнек секілді. Дүңгіршегінде қалғып отырған Токиді түртіп ояттым. Түрімнен шошып кеткен ол Синоға жүгірді.

	Ол үстіне белі жіңішке белдемемен буылған қаракөк жеңіл кимоносын киіп шығыпты. Тарқатылған шашы, бар ұзындығымен иығын жауып тұр. Бұған дейін, Синоны осындай күйінде көрмеппін. Оның сүйкімді сыпайылығы менің күдігімді жандыра түсті. Жаныма таяп келгенде мен ашудан дірілдеп кеттім. Қасын керген ол таңданыспен:

	– Не болды? – деп сұрады.

	– Сен, Мотомураны танисың ба? Мотомура Юкифусаны?

	Сино абдырап қалды:

	– Оны кім айтты сізге?

	– Бәрібір емес пе! Сол рас па? Сол адам, сол еркек сенің жұбайың ба?

	Көзін жыпылықтатқан Сино жанарын түсірді.

	– Осы рас па? – деп мен тықақтадым.

	– Мен бәрін айтам. Болды! Бірақ бұл жерде емес! Бүгін сағат жетіде сізді көпірде күтем. Бір сағатқа сұранып шығармын. Міндетті түрде. Тек тынышталыңызшы.

	– Судзакиде “енді мен жайындағының бәрін білетін болдыңыз” деп едің. Соның өтірік болып шықты ма?

	– Қойыңызшы! – Сино дір ете қалды. – Айтпағаным дұрыс болар деп ойлағам. Жақсы болар деп үміттеніп ем. “Өтірік айттың ба”! Өйткенше өлгенім артық!

	Ашулана сөйлегені соншалық сенбеске амалым қалмады. Менің демім әбден таусылғанша, бір-бірімізге үнсіз қарап тұрдық:

	– Ертерек кел, сағат алтыда! Мен күте алмаймын!

	– Жақсы. Алтыда барам.

	Әсерден айыға алмаған Синоны жалғыз қалдырып, Синобугавадан атып шықтым. Көшелерде сандала қаңғырып жүріп, соңғы күндерді санамда қайта жаңғырттым: Сино, мен, Мотомура, Судзаки, хат. Қандай ақымақпын! Жол бойында кездесе кеткен моншаға ерікті түрде кірдім де, үстіме бірнеше рет ыстық су құйдым. Сосын шомылуға арналған қауғаға түстім. Осы кезде мыйымның бір бұрышында ой пайда болды. Мен тіпті оны дауыстап та жібердім: “Тартып алу керек!” Қаным тасыды. Осыған дейін неғып ойламағам?

	Синоны алып қашу керек! Егер оның атастырған адамы болса тартып алу қажет. Кең қауғаның ішінде отырып: “Тартып алу, тартып алу!..” деп қайталай бердім. Әрекетім қаншалықты қиын болса да, мен Синоны тартып алмақ боп шештім.

	Сағат алтыда көпірге келгенімде Сино мені күтіп тұр екен. Иық тірестіре тас қоршаудың бойын жағалап, аздан соң елсіз бұрышқа келдік.

	– Бұл былтырғы көктем кезінде болды, – деген Сино алдына қадалып, сөзін ақырын бастады. – Бізге машина өткізу бөлімінің директоры кірді де, менен өз компаниясында жұмыс істейтін Мотомура деген біреуге күйеуге шыққым келмей ме екендігін сұрады. Ол компанияның машиналарына берілген тапсырыстарын заңдастырумен айналысады екен. Мені жаңа жылдық кеште көрген әлгі Мотомура бірден үйленуге қызыққан. Сондықтан қожайын әйелге құдалыққа адам жіберген. Директор пысық, ширақ ниетті Мотомураның ауқаттылығын және жайдары мінезді екенін айта береді. Қысқасы бәрі керемет!

	Мен ол кезде он тоғыз жастамын. Мейрамханада жұмыс істеп жүрген мен, күйеуге тию туралы мүлде ойланбаппын. Сондықтан не істерімді білмей абдырап қалған ем. Бауырларым мен ата-анама көмектесіп тұруым керек қой, бірақ, сонда да, оның ұсынысын кері қайтардым. Сонда қожайын әйел мен директор екеулеп мені үгіттеуге кірісті. Некеміздің бақытты болатындығын алдыға тартып, Тотигидегі ата-анамның, бауырым мен сіңлімнің жайын ойлауға кеңес берді. Арбауға тап болған соң, шыдамай келісім беріп қойып ем, артынан қатты өкіндім. Сөйтіп, менің жарым пайда бола кетті. Содан бастап ол, күйеу жігіт ретінде мені киноға және шәй ішуге апаратын болды. Бірақ маған, бұның бәрі соншалық жағымды болған жоқ. Үйренісе алмасам да, ол мені жылдамырақ неке қидыруға үгіттей бастады. Екі сөзінің бірі: тойды қайда өткіземіз, неке сапарына қайда барамыз, оған міндетті түрде ұшақ жалдаймыз дегендей қайталана береді. Қысқасы осының бәрі мені әбден жалықтырды. Сөйтіп, күйеуге шығуға деген қызығушылығым мүлде жоғалып кетті. Ол асықтырған сайын, менде түрлі сылтауларды желеу етіп, той күнін кейінге ысыра бердім. Содан Мотомура-сан...

	Үнсіз қалған Сино жанарын тұнжыратты.

	– Не, Мотомура-сан? Ол не істеді?

	– Өзінің талаптарын орындата бастады...

	– Содан, не болды? Дегеніне жетті ме? – деп тынымсыздана сұрадым.

	– “Жетті ме”! – жайдарыланып күліп жіберді. – Жоқ, қайдан болсын, ол өте мыжыма жан. Мүлде жалықтырып жіберді! Әкеммен ақылдасуға Тотигиге бармақ болғаным үшін сонша сөйледі. Тіпті өзі де бармақ болған. Бірақ, мен қарсы болдым. Ал, әкем, өзім қаламаған күйеуге шықсам өмір бойы өкініп өтетінімді айтты. Күйеу жігіт әрине ауқатты шығар, бірақ сонымен өмір тоқтап қалмайтынын түсіндірді. Сосын, өзге біреусіз өмір сүре алмайтын хәлге жеткенде ғана күйеуге шығу керектігін санама жеткізді.

	Үнсіз қалған маған ол зер сала қарап тұр.

	– Келісіміңнен бас тарт!

	– Хай!

	– Ол туралы мүлде ұмыт! Ешқашан болмағандай ұмыта сал.

	– Хай!

	– Сосын әкеңе, махаббат бойынша ғана күйеуге тием де.

	Сино маған көздерін кең аша қарап қалыпты. Деміміздің ыстығы екеуміздің бетімізді шарпып, шыркөбелек айнала тағдырымызды табыстырып жатты. Ол өзін қапсыра құшақтап алыпты. Ал, толқыныс менің таңдайымды құрғатып жіберді:

	– Ал, мен мыжыма, езбе емеспін бе?

	– О, жоқ!

	Ақыры оның езуінде күлкі ойнады.

	Күздің соңына таман Синоның әкесі тіпті нашарлап кетті. Жас күнінде шарапқа құмартқан оның бауыры Тотигиге келген соң ауыра бастаған. Жұбайының қазасынан кейін оның жағдайы нашарлап кеткен. Синоның көмегі мен ұлының тапқанымен ілдәлдалап келген, бірақ одан денсаулығы жақсарып кетпепті.

	Әкесінің жайын Сино бауыры жазған хаттардан біліп отырды және оны мұңая айтатын: “Енді не істесек те, оған көмек бере алмаспыз. Шоққа салынған таста су тұрмайды”. Бір күні таңертең оған: “Әкеңнің хәлі нашарлап жатыр” деген телеграмма келіпті. Бұл туралы шабарман әйелден ести сала Синобугаваға жүгірдім. Қуарып кеткен Сино жиналып алып, мені күтіп отыр екен.

	– Әкем нашарлап жатыр! Баратын болдым, – деді де телеграмманы ақырын жазып маған ұсынды.

	Жүрегім шаншып кетті:

	– Шығарып салайын.

	– Рахмет, бірақ...

	– Жүр, кеттік!

	– Тура осылай ма?

	Шынында да мен асығыста іле салған белбеулі үй кимономмен тұр едім.

	Сақалым алынбаған.

	– Сен не ұяласың ба?

	– Жоқ, өзіңізге ыңғайсыз болмаса...

	– Онда кеттік. Асығу керек.

	Мен оны бекетке дейін шығарып салдым. Одан ары қарай Тобуге дейін электрлі пойызбен екі сағаттық жол бар.

	Біз пойыз күтіп алаңшада тұрғанымызда Сино күйінішті дауыспен сөйледі:

	– Әкемнің ауруы мүлде ауыр болатын: бауыры бірте-бірте жиырыла береді, тіптен кішірейіп кететін, кішірейгені соншалық құмалақ тастай боп жиырылып қалады. Ондайда істерге қайраның болмайды.

	Мен оның көңілін аулағым-ақ келеді, бірақ лайықты сөз таба алмай қиналдым. Сосын өз-өзіне берік болуын, рухани мүжіліп кетпеуін өтіндім. Қысқасы ойыма келгенді айтып тұрғанда пойыз келіп жетті. Сино бірнеше рет бүктелген хатты белбеуінен алып қолыма ұсынды:

	– Пойыз кетіп қалған соң оқыңызшы, өтінем.

	– Егер қажет болса, телеграмма жібер.

	– Жақсы. Кешіріңіз.

	Жеңіл қозғалған ол менің қолымды сипай салды да, вагонға кіріп кетті.

	Пойыз орнынан қозғалды. Орнымнан алыстамастан жайдақ орындыққа сұлқ жайғасып, хатты аштым. Хат асығыс түрде, қарындашпен жазылыпты: “Сіздің әкеме бір рет болса да көрінуіңізді сұраймын. Егер ол сізді көрместен өле қалса, обал болар. Ондай болса, менің ата-анамның ешқайсысы сізді білмейтін болады. Мүмкін ол сізді көрсе, Синосы үшін еш алаңдамай үзілер.

	Менің беймазалығым үшін кешіріңіз, бірақ, сіз ертең сағат бірдегі пойызбен шықсаңыз сіңлім Тами бекетте күтіп алар еді.

	Иә, мен бұған дейін синтоисттік ғибадатханада тұратынымызды айтқан емеспін. Біздің Фукагавадағы үйіміз өртеніп кеткендіктен, баспанасыз қалғамыз. Ал, Тотигиде үйіміз болмағандықтан ғибадатхананың төбесі ашық алаңшасындағы бөлмеге орналасуға рұқсат берген болатын. Біз сонда әлі де тұрамыз. Көрген кезде таң қалмаңыз.

	Өтінем сізден, келіңізші! Ертеңге дейін! Тек үлгерсеңіз болғаны. Егер тірідей көре алмасаңыз, ең құрымаса өлігін көріп кетерсіз.

	Сино”.

	Ертесі күні мен, Асакусадан жүретін бірдегі пойызбен шықтым да, үш сағаттан соң Тотигиге жеттім. Вагоннан шығып үлгерместен жатып шашын қысқалап қидырған қыз бала, жымиып жетіп келді. Түзу мұрны мен аздап қиықтау көзіне қарап Синоның сіңлісі екенін бірден таныдым:

	– Тами-тян?

	Ол басын изеді де, менің атымды емтихан тапсырардағыдай дауыстап атады. – Әкей тірі ме?

	– Дәрігер өмірі таусылып барады деп баяғыда айтқан, бірақ әзірше тірі жа-тыр.

	Жергілікті диалектімен сөйлеген қызбала әрбір сөйлемді көтеріңкі айтады.

	– Жақсы болды онда, – деп мен Синоның тілеуін ойладым.

	– Әпкем, әкей сіз келгенше өлмейді деген.

	Шамасы Сино туыстары мен дәрігер үміт үзген әкесін тыныштандырғысы келген сияқты. Бірақ мен секілді қауқарсыз адам не істей алады? Белгісіз жаққа кеткелі жатқан жалғыз адамның, бір ғана адамның өмірін бірер сағатқа тоқтата тұра алам ба? Табиғаттың заңы қандай қатал десеңші?!

	Жол жағасындағы жіңішке соқпақпен аз жүрген соң біз кең алқапқа бұрылдық. Бұлттармен тарғылданып жатқан көгілдір аспан аясында қызғылт инеліктер ұшып жүр.

	– Жақын жолмен келеміз бе? – деп серіктесімнен сұрадым.

	– Жоқ, алысымен.

	– Неге қашық жолмен келеміз?

	– Бірақ әкем сіз келгенше өлмейді ғой. Жылдам барсақ үзіліп кетер.

	Тами осының бәрін шынайы айтқандықтан мен жүрісімді баяулаттым.

	Алдымыздан қара қарғалар қоныстанып алған криптомерийдің4 шағын тоғайы кездесті.

	– Міне, тағы да ұшып келіпті! – деп Тами оларға қатты дауыстады.

	Әбден жақын келгенде байқадым бұл тоғай емес, ішінен ойылып кесілген орманның жіңішке бөлшегі екен. Бір жағына ауыңқырап, шіри бастаған қақпадан өттік. Кезінде қалың болған, қазір ішінде ағаштан гөрі түбірі көп тоғайдың ортасында көне ғибадатхананың арбиған ғимараты қараяды. Міне, Синоның отбасы осында тұрады.

	Тами алдыға озып кетті. Мені қарсы алу үшін, үстіне қаракөк түсті матадан тігілген жұмыс киімін киген Сино асыға жүрді. Тамидің жанынан өтіп маған жақындады.

	– Міне, менде келдім!

	– Өтінем сізден! Келуіңізді күттік.

	Басындағы орамалын шешіп қолына алған Сино оны саусағымен түткілей бастады. Бір түннің ішінде көздері шүңірейіп, еріндері бозарып құрғап кетіпті:

	– Үлгергеніңіз мұндай жақсы болар ма!

	– Кешігіп қалам ба деп қорықтым.

	Мен ғибадатханаға беттедім. Ернін тістеген Сино жасқаншақтанып тұрып қалды. Әбзелінен ештеңе қалмаған ғибадатханаға көптен бері адам келмейтіні білінеді. Тек, кіре берісіне ілінген кішкене қоңырау ғана қалыпты. Жаңа ғана Сино шыққан ашық алаңшаның есігіне беттегенім сол еді:

	– Онда бауырымның шеберханасы. Былай жүріңіз. – деген дауыс тоқтатты.

	Басымды түсіріп баспалдақпен көтеріле бастадым. Ағаш есіктің ар жағындағы жартылай түнекке жалғыз ғана, томпақ бүйірлі шам жарық беріп тұр. Ат шаптырым кең бөлме екіге бөлінген. Екінші жартысының едені біріншісінен едәуір биік. Онда, шамасы бір кезде ғибадатхана заттары салынған, түрлі мөлшердегі ағаш жәшіктер үйіліп тасталған. Бірінші бөлігінің еденіне әбден ескірген алаша төселген. Көне нұсқадағы аласа шкафтың жанындағы жіңішке төсекте Синоның әкесі жатты. Бас жағында бауыры, үшінші сыныпта оқитын сіңлісі мен Тами тізерлей орналасқан.

	– Әке! Ол келді! Келді! – деген Сино оны сілкілеп оята бастады.

	Әкейдің бет-жүзі қуарып кеткені соншалық, мүлде кішірейіп мумия секілді болып қалған. Мынау ересек адамның беті дегенге сенгің келмейді. Сино иығынан тартқылаған сайын әлсіз басы ары-бері шайқалып кетеді. Бар күшімен сілкілеген Сино менің атымды дауыстап айтып қалады. Ол тек ыңырсып қана жатыр. Не сөйлеуге, не көзін ашуға шамасы келмесе керек.

	– Әке, ол келді! Сен шынымен-ақ оны көрмей кетпексің бе? – деп жыламсыраған Сино қайталай берді. Сосын көмек күткендей бауырларына көз салған.

	Осы кезде әкесінің құлағына еңкейген Тами:

	– Синоның жары келді! Синоның жұбайы! – деп айғайлады.

	Оның даусы тоқтаған кезде әкей көзін ашқандай болды. Осыны күткендей болған Тами тағы айғайлады:

	– Синоның күйеуі келді! Біз барлығымыз сенің жаныңда жиналып тұрмыз.

	Әкейдің қызыл түске боялған көзінің қарашығы дірілдеген күйі, көз аясынан шығып кететіндей, мен жаққа ақырын бұрылды. Еденге қолымды тіреген күйімде мен басымды иіп, ақырын:

	– Әкей! – дедім.

	– Мен Синоның әкесімін, – деп ернін әрең қимылдатқан ол таңқаларлық ашық дауыспен саңқылдай сөйледі. Орнынан тұрмақ болып тырысқан оны тақтайдай иығынан тіреп тоқтаттым:

	– Керегі жоқ. Жата беріңіз!

	– Мен ақымақпын! Әйтпесе балаларды осылай тәрбиелер ме едім?! Бірақ сізден өтінерім Синоның ендігі жағдайы жақсы болсын.

	Осыны айтып үлгермеген ол қайтадан есін жоғалтып алды.

	– Әке, сен оны көрдің ғой? Көрдің ғой? – деп Сино кемсеңдей жөнелді. Ол әкесінің мені көрмей өліп қалуын мүлде елестете алмаса керек. Және осы әрекетімен әкесінің ажалын уақытша тоқтатқан сияқты.

	– Көрдім, – деген шал, өзге кеңістіктен дауыстағандай көрінді.

	Бұған Сино тыныштала қоймады:

	– Қалай енді? Сеніңше қандай адам?

	– Жақсы адам!

	Әкейдің кірпігі ауыр жабылды. Әлі де іштей сөйлеп жатқан оның ерні жыбырлауда, бірақ үні шықпайды.

	– Әкем сізді көрді. Сізді: “жақсы адам” дейді.

	Сино көздерін төменшіктетті. Әкесінің шошайған жұтқыншағына тамшылап жас төгілді.

	Бір күннен соң ол қайтыс болды. Оның қазасынан кейін ғибадатхана өзгенің қолына өтті. Барлығы жан-жаққа кетті. Бауыры щетка жасайтын компанияға қызметке тұрды. Сіңлілері алыс ағайындарының қолына кірді. Ал, Синоны мен әкететін болдым.

	Қазаның өткеніне елу жеті күн толғанда біз әкесінің кеңесі бойынша неке қидырып, “махаббат бойынша үйлендік”.

	Жаңа жылдың қарсаңында Сино екеуміз Уэно вокзалынан түнгі пойызбен жолға шықтық. Бекетке жеткенімізде ұсақ қар қылаңытып тұрды. Алаңша ашық болатын, күміс шаң секілді төгілген қар Синоның қара шаштарына қонып жатты.

	Бізді көрген анам қуанышын жасыра алмады. Әжімге толы бет-жүзіне күлкі жүгірді. Ол алыстан бізді қаусыра құшақтағысы келгендей қолын жайып жіберген. Сино еш қысылмастан оған жақындап иіліп сәлем салды. Бұған жауап ретінде шешем де иіліп, осы аймақтағы дәстүр бойынша әндете сөйлеп, сәлем сөздерін айтып жіберді.

	– О, қандай қуаныштымын! Алыс аймақтан осындай қарлы мекенге келгеніңізге.

	Бізбен амандасқан анам ара-арасында Синоның пальтосына қонған қарды түсіріп қояды. Бұған қызара ұялған Сино қарсылық көрсетер емес.

	– Мынадай қарда, қарсы алуға бекер-ақ шықтың! – деп анама ұрсып қоям. Бірақ оған шешем қолын сілтеді:

	– Не айтып тұрсың! Ұлымның келіншегі келгенде қарсы алуға шыққаным дұрыс емес пе?! Мен тіпті көлік те алдырып қойдым.

	Жаңа жауған қар басып қалған жолмен автокөлік әрең жүреді. Мұз басқан өзеннен әупіріммен өткен машина солға бұрылып, соқтығыспай өту мүмкін емес тар жолға түсті. Жүргізуші күдіктене бастады:

	– Мынадай қарда өте алмаспыз.

	Бірақ анам одан жалына сұрады:

	– Барыңды сал, жаным. Өйткені, келін әкеле жатырсың.

	– Келін бе? Онда әңгіме басқа. Егер Жаңа жыл қарсаңында келін әкелсең бақытқа апарады дейді. Тіпті жолда тоқтауға болмайды екен. Себебі, ырымға жаман көрінеді. Кеттік, жүруден басқа не істейміз.

	Үйдің қасындағы жолдың жағасында әкем мен әпкем қатарласа тұр. Қутыңдаған жүргізуші оларға шиқылдата дыбыс берді. Бұған қуанған әкем, қолындағы ағаш күректі көтере бұлғады.

	– Ақыры жеттіңдер ме!? – шал қуанып қалды.

	Синоны құшағына алған әпкем қолшатырымен қалқалап үйге жетеледі.

	– Қар түбі тесілгендей кешеден бері жауып жатыр. Жолдың бәрін бітеп қалды, – деп әкем шағымдана бастады.

	– Мүмкін, жақсылыққа жауған шығар, – деп қалжыңдадым.

	Әкеме зер сала қарағам. Ол былтырғыға қарағанда мүлде еңкіштене бастағандай. Менің алаңдағанымды байқаған ол күлді де, бәрі жақсы екенін айтты.

	– Әркезде де осылай, – деген анам ренжи сөйледі. – Өзіне мүлде қарамайды.

	Қараңғы түскенде бесеуміз едені пешке ыңғайланып салынған шәй бөлмесіне жайғасып, прәндік жеуге кірістік. Әкем болса, бір рет айтылған әңгіменің түйінін тарқату үшін қайталай сұрап отыр. Оның қызығушылығы тіпті шексіз.

	Анам мен әпкем тамақ жасау үшін орындарынан тұрды. Олардың артынан Сино да тұрып, шабаданынан алжапқышын ала бастады. Осыны байқаған шешем шат-шәлекей боп ренжіп жатыр:

	– Қойыңыз, Сино-сан! Сіз қалыңдық емессіз бе?! Ал қалыңдық әзірше ор-нында отыруы тиіс.

	– Мен, аздап, аздап қана көмектесейін!

	– Олай демеңіз. Біз Кое екеуміз-ақ бітіретін жұмыс. Сондықтан отырып демалыңыз.

	Бір-бірін алжапқыштан тартқылаған олардың әрекетін байқаған әкем екеуміз қарқылдап күліп жібердік.

	– Апа, Сино көмектескісі келген екен, кедергі жасамай-ақ қойыңыз.

	Шешем расымен де таңданып, маған дүрсе қоя берді:

	– Сен не деп тұрсың?! Күйеу жігіт дейді-ау сені де! Қалыңдық келмес-тен жатып асүй жұмысына жегіле ме?! Ондай ойды басыңа мүлде алма! Егер біреуміреу көріп қойса, ел не дейді?!

	– Тіптен жақсы, басқа келіндер сияқты емес екен дейді. Сино тек, неліктен қалыңдықтың жұмыс істемейтінін түсінбей тұр. Сосын, біреулердің сөйлеген сөзі, біз үшін соншалық маңызды ма? Үйіне келген жас келіннің, шын жүректен енесіне көмектескенінде тұрған не бар?!

	– Жарайды, өздерің біліңдер!

	Даусы жылағандай шыққан апам жадырап күліп жіберді де, Синоның алжапқышын тағып берді.

	Сино пойызда көз ілмегендіктен ұйықтауға ерте жатты. Ал, өзіміз шәй бөлмесінде жиналып, той қамын ойластырдық. Неке тойын ертесі күні кешкісін отбасымызбен атап өтуді жөн көрдік. Өйткені, туыстарымыз алыста болатын және бұл қалада жақын достарымыз жоқ еді. Мен тіпті, тойды дүркіретіп жасауды мүлде ойламағам. Тек, бір кезде алты баласы болған, бірақ жастары алпыстан асқанда ұлдарын алғаш аяқтандырып отырған кәрі ата-анамды бір қуантқым келген-ді. Сондықтан олардың алдын орамайын деп, өздерінің айтқанына бірден келістім.

	Әкем мен әпкем ұйықтауға кетті де, анам екеуміз шәй бөлмесінде қалдық. Біз біраз уақыт бойы, тостақтағы судың қайнап бұрқыраған даусын тыңдап үнсіз отырдық. Сосын анам:

	– Қане, балам келіншекті болуыңмен құттықтап қояйын. – деді нәзік дауыспен.

	Мен қарсы болмадым.

	– Сенің хатыңды оқығанда аздап мазасызданған едім. Қанша дегенмен мей-рамханадан шыққан әйел дегендей. Келінім тіпті менің түсіме де кірді. Көргенше тағатым таусылды. Көп қиындық көрген екен, сонысымен өзгелерге ұқсамайды.

	Жақсы адам екені бірден білінеді. Сен оны көзіңнің қарашығындай сақта.

	Мен басымды изедім.

	– Кое-сан қалай? – деп анамнан әпкем жайында сұрадым.

	– Сенің әрбір жетістігіңе қуанып отырады.

	Жүрегім бүлк етіп, көңілім жайланды.

	Мен бір ғана нәрседен, “әпкем менің үйленуіме қалай қарайды” деген ойдан қысылатынмын. Көзі нашар көретін ол аурушаң болатын. Сондықтан ұдайы көк түсті көзілдірігін тастамайтын. Биыл отыз беске шыққан ол, тұрмысқа шығуды енді мүлде ойламайтын болған. Алты баладан қалған екеуміз ғана. Менің міндетім оның қорғанышы болу ғана. Оның көңілінде жалғыз жәудірей жанып тұрған үміттің кішкентай шамшырағын оғаш қимыл немесе әрекетпен өшіріп алудан қорқам. Менің үйленуім оның өмірін сілкіндіруі мүмкін еді. Жалғыздыққа әбден үйреніп қалғанымызды ойлағанда, оның өмірі мүлде тұйықталып қалуынан сескенетінмін.

	Бұл түні әпкем екеуміз екінші қабат ұйықтадық. Сино мен шешем бірінші қабатқа жайғасты. Асүйдің жанынан өтіп бара жатқанымда әпкемнің жуынғаны өте шулы болғандай естілді. Ол ұйықтар алдында жуынатынын білетінмін, бірақ осы жолы ол жылағандай болып және көз жасын жасырғысы келетіндей көрінді. Оған Сино ұнады ма екен? Әпкемнің әсершіл екендігі соншалық, осының бәрін жүрегімен қабылдайтынына шәгім жоқ.

	Баспалдақпен, бауырларымның барлығы тірі болғанда ғой деген ойды ойлап ақырын көтерілгем. Әпкем менің жүрісімді естімеді. Дауыстап шақырғанымда жалт бұрылған оның сулы беті қызарып тұрды. Қалжыңдай тосын сұрақ қойдым:

	– Келінің қалай екен?

	Су тамшылары тұрып қалған кірпіктерін қағып қалған ол:

	– Меніңше, жаман емес сияқты! – деп жауап берді.

	– Саған туған сіңліңдей болады. Жақсы емес пе?!

	Бұған жауап бермеген ол күлімсіреді де, мысық секілді алақанымен кеудемнен шапаттады. Бұлай тек туысқан адамдар ғана ұра алады.

	– Жарайды, рахмет!

	Мен оған көңілімдегі күдікті таратқаны үшін ризашылық білдірдім.

	Ертесі күні борай жауған қар толастады. Кешкісін “он үшінші түннің5” айы туды.

	Үстіме қатқыл матадан тігілген кең балақты шалбар мен жеңі кең шапан ілдім. Ал, әкем мен шешем отбасылық мөрі бар кимоно киінген. Денсаулығы жарамайтындықтан үйден алыстап шығуды ұнатпайтын әкем, он жыл бойы сандықта жатқан мерекелік кимоносын шығарыпты. Жағасына қыр түскендіктен үтіктеуге берді. Синоның үйлену тойға арналған киімі жоқ болатын, сондықтан ол анда-санда киетін жалғыз кимоносын киді. Әпкем болса, аппақ кимоно белбеуіне алтын түсті жіптермен әдіптеп зер салыпты.

	Қонақ үйдің әйнек терезесінен қар басқан дала көрініп жатыр. Сино екеумізді ортаға алған әкем мен шешем екі жағымызға жайғасты. Ал, әпкем апамның қасына отырды. Кішкене үстелде бұқтырылып пісірілген ірі алабұға мен мұндалап жатыр. Атаулы қонақтарсыз, ілеспе адамдарсыз отырған тойымыз қарапайым ғана болды. Бүкіл жер бетінде осындай шағын әрі шынайы тату той болмаған шығар. Шағын және жұтаң болған тойымыз, Сино екеумізге бақытты болашақты болжады.

	Сакэні үш рет жаңғыртып құйдық. Біздің үйде баяғы ауқаттылықтың белгісіндей болып қалған, тек қонақтарға арналған әдемі ыдыс болатын. Тойымыз өте кішкентай болғандықтан біз сакэні үш рет айналдыру рәсіміне қарапайым шәшкелерді пайдаландық. Сакэні әпкем құйды. Оған мүлде таңсық әрекет болды да, ол құйған сайын сакэні төгіп алып отырды. Және өзінің істегеніне ұялғанынан “ойбай” деп отырғаны бізге күлкілі көрінді.

	Дәстүрлі рәсім аяқталған кезде ішкен сакэден қызарған әкем бәрімізді таң қалдырып:

	– Енді неге Такасагоны6 салмасқа?! – деп тұжырды.

	Біз өмірі әкеміздің ән салғанын естімептік және оның айтқанын қалжың деп қабылдадық. Бірақ ол қалжыңдамапты. Салтанатты қалыпқа түскен әкем дауыстай жөткірінді. Оның тізесінде түюлі жатқан оң қолының жұдырығы дірілдегені соншалық, үстелдің бұрышы да ән нақышына қосыла қозғалғандай болды. Бұл оның кезекті бір ауруы қозған кезден қалған, ашулана бастаса болды саусақтары қосыла дірілдейді.

	– Таа-каа-саа-гоо, – деп әкем басын қозғай әндетті. Бұны әндетті деп айту қиын шығар. Өйткені тілі күрмеліп, даусы жұтқыншағына қысылған оның ышқынған даусы, сирек тісінің арасынан ысқыра шығып жатты.

	– Әкей, әкей, болды қойыңызшы! – деді көзі жасаураған анам оған жалы-нышты сөйлеп.

	Бірақ әкем қоймады. Әпкем оның қалтыраған қолын ұстамақ болып еді, ол әнін тоқтатпады. Үстелдің бұрышы да бұрынғыдан да күштірек дірілдей берді.

	Мен олардың әрекетін үнсіз бақылап отырмын. Әрқайсысы әртүрлі жолға түсіп, ата-ана артқан үміт үдесінен шыға алмай кеткен балаларының талайлы тағдырын бастан кешірген әкем мен шешем осы кездесуге аса қуанышты еді. Ақыры барлығымыз бірдей осындай қуанышта бас қостық. Мүмкін олар шынайы қуанышты алғаш рет сезінген де шығар. Олардың абыр-сабырлы қуанышына жүрегім жылай қарап отырмын. Сино болса, ештемеден күдіктенбей көзінен жас аққанша күлуде.

	Бұл жолы екінші қабат Сино екеумізге толық берілді. Терезе пердесін жылдам жауып жастықпен қымтап қойдым.

	– Қарлы өлкенінің салты бойынша, төсекке тыржалаңаш жату керек.

	Ішкөйлекпен ұйықтаған ыңғайсыз.

	Кимоно мен ішкиімімді шеше салып көрпенің астына жылдам кіріп кеттім.

	Жарыққосқышты өшірген Сино болса кимоносын асықпай бүктеп қойды да, менің жастығымның тұсына жүрелей отырды:

	– Менде толық шешінем бе?

	– Енді ше! Осыдан бастап сен қарлы өлкенің тұрғынысың.

	Ол қараңғыда сыбдырлай шешінді.

	– Кешіріңіз!

	Тас қараңғыда аппақ дене жаныма тығыла жайғасты.

	Мен Синоны құшағыма алғаш рет алдым. Ол менің күткенімнен де әдемі болып шықты. Оны бұған дейін тек кимонода көріп келгем. Кеудесіне қолымды тигізгенде алақаным тиген жерінде қалды. Денесі тығыз екен, ал төсі мәңгі бақи елітіп тұратындай көрінді. Терісінің жұмсақтығы соншалық, бетімді тигізгенде тамырындағы қанның айналысын сезгендей болдым. Жалындап жатқан оның ыстығы мені шарпыды. Аздан соң екеуміз де лапылдай тұтандық...

	Бұл түні Сино оңай басқарылатын қуыршақ болды, ал, басымды жоғалта елтіген мен тәжірибесіз қуыршақшыдай беріле ләззат алдым.

	Бір-бірімізге жабыса жатқан біз ұйықтай алмадық.

	– Ыстық емес пе? – деп ақырын сұрадым.

	– Жоқ. Токиода да осылай жатайық та, – деп менен ажырамаған Сино ұсыныс тастады.

	Сосын біз өзіміздің неке тойы өткен бүгінгі күнді еске алдық.

	– Шынымды айтайын ба? Бірақ айтуға ұят, мен шынында ештеме жасай алмайды екем. Бірақ үйреніп алам ғой. Өзімнің жиырма жасымды қандай ақымақтықпен өткізгенімді енді түсіндім. Тіпті өзім туралы бірде-бір рет ойламаппын. Өзгелердің жайы мен жағдайын кез-келген шақта ойлана беріппін. Әбден көніп жүре бергем, жүре бергем...

	– Синобугавадан шыққан Сино-сан!7

	– Жо-жоқ, олай деме! Енді оны ұмыт! Мен енді ол Сино емеспін. Енді мен сен және өзім жайлы ғана ойлайтын болам. Бәрі жақсы болады.

	Ол үнсіз қалғанда қарлы өлке жер астындағыдай тыныштыққа шомды. Кенет тыныштықты қоңыраудың ашық та анық даусы бұзды. Қоңырау бірте-бірте жақындап келеді.

	– Қоңырау? – деген Сино таңданысын жасыра алмады.

	– Бұл шананың қоңырауы ғой.

	– Шана?

	– Иә, атқа жегілген шана. Жергілікті шаруаның бірі ішімдікханадан қайтып келе жатқан шығар.

	– Ой, көргім кеп тұр!

	Бір кимононы екеулеп жамылған біз дәлізге шықтық. Терезе қақпағын ашқанымда қылыштай суық жарық Синоның жалаңаш денесіне түсті. Қардан аппақ болып көрінген жолмен қара көлеңке ақырын жылжып келеді. Жамылғыға оранған делбеші қалғып отыр. Жалғыз отырғанына қарағанда, үйіне оралып келе жатқан сияқты. Айдың жарығымен аттың тағасы жарқырай көрінеді.

	Біз сиқырланғандай қарап тұрдық. Сосын Синоның дірілдегені байқалды.

	– Кеттік жылдам! Ертең жол жүреміз. Аздап болса да ұйықтап алайық.

	– Қоңырау тынышталғанша қалғып кетерміз.

	Төсекке кіріп жатқан соң Cино дірілдеуін тоқтатпай маған жабыса түсті.

	Мен оның тісі тісіне тимей дірілдеп жатқанын иығыммен анық сездім.

	Талып барып өшкен қоңыраудың сыңғыры ғана құлағымызда қалды.

	– Естисің бе?

	Сино жауап бермеді. Ернін өпкенімде оның ұйықтап кеткені білінді.

	Ертесі күні біз неке сапарына шығып кеттік.

	Мен осы сапарға баруға құлқым болмаған, тек апам өз дегенінен таймай тұрып алды. Сөйтіп үйлену тойымыздың ертесі күні жолға жиналдық. Сапарымыз К. ауылындағы ыстық қайнарларға барумен басталуы тиіс болатын. Біздің жерден сәл-пәл солтүстік бағыттағы жазықтықта орналасқан ауылға мен, мектепте жүрген алыс балалық шағымда келіп төрт науқан бойы жатып кеткенмін. Енді міне, бір кезде өз қиындығымның ащы терін кетірген тұзды бұлаққа Синоның да түскенін қалап, ыстық бастауға ертіп апара жатырмын.

	Таңғы пойыз саудагерлермен лық толыпты. Бір қуанарлығы, біз бір-бірімізге қарама қарсы отыратын орынға орналастық. Сино терезенің сыртындағы таңғы көрініске жартылай жабық көзімен қарап отырған. Бірақ орнымыздан жылжып үлгерместен ол сілкініп тұрды да, менің тіземнен тартқылап айғай салды:

	– Анаң қара! Анда қара! Көрдің бе?

	Мен қарауым тиіс болатын терезенің сыртында, қырбақ қар басқан аласа үйлер, мұз қатқан өзен, көпір, күзетші күркесі, ғибадатхана зулай қалып барады. Олардан сәл әріректе аласа таулар көрінеді.

	– Қайда қарайын?

	– Әне, анау менің үйім!

	Менің тіземнен тартқылаған Сино туғалы бері нағыз үйде тұрып көрмепті. Маған оның қуанышы, өзін неке сапарына алып бара жатқан пойыздың терезесінен “өз үйін” көру қуанышы түсінікті еді. Бірақ мен, жаңа жыл мерекесіне сәйкес киініп, биылғы жылы алғаш рет тауар апара жатқан саудагерлердің біз жаққа үнсіз әрі қызыға қарап қалғанын байқадым. Олардың көзқарасын байқаған мен өзімнің қызарып бара жатқанымды түсіндім.

	1. дзеро – жезөкше әйелдің жапондық атауы

	2. хаори – жапондық киім жамылғысы

	3. сакэ – жапондық арақ

	4. криптомерий – тек Жапонияда өсетін қылқан жапырақты ағаш

	5. он үшінші түн – ай календары бойынша 9-шы айдың 14-не қараған түні толатын ай

	6. Такасаго – жапон театрындағы неке қидыру рәсімінің қойылымында айтылатын ән

	7. Синобугава – жапон тілінде синобу “шыдау” деген мағына береді. Ал, Синобугава “шыдам өзені”



	Тасқа айналған сужылан

	Менде тасқа айналған бірнәрсе бар. Шамамен бір сякуге1 тең келетін жіңішке таяқша тасқа айналған жыланбалық болатын. Не аузы, не көзі, тіпті желбезегінен де белгі қалмаған. Бір көргенде кәдімгі тастаяқ секілді көрінеді. Егер Қызыл мейманхананың қожайыны түсіндіріп айтпағанда оны ешқашан біле алмас едім.

	Тохокуда бір қыз сыйға тартқан оны маған Қызыл мейманхананың иесі жеткізіп берген-ді. Қонақүй Китаками сілеміне жататын Тахоку тауындағы Асино ыстық бұлақтарының маңында орналасқан. Асиноның ыстық қайнары ежелден кез-келген бөрткенді емдейтін суымен әйгілі.

	Бірнеше жыл бұрын мен осы суларға барғанмын. Бірақ онда қотырымды емдеу үшін емес, тасқа айналған нәрселерді тауып алуды көздедім. Өйткені Асино маңы тасқа айналған түрлі нәрселерімен де танымал. Шамасы көне замандарда сол маң теңіз түбі болған секілді. Асинода жерді қазсаң болды теңіз жануарларының қалдықтары шығады. Негізінен теңіз шаяндарының бақалшақтары, сосын арадік тасқа айналған асшаян, таңқышаян, тіпті кейде тасбақа да табылатын. Олардың барлығының да жастары жиырма миллион жылға тең.

	Ыстық қайнарға шыққан сапардағы менің жалғыз көздегенім, көлемі әйелдердің опасының қорабына тең келетін баданасы бар тасқа айналған таңқышаянды тауып алу еді.

	Бірде кешкісін туған қалашығымдағы сирукоя2 дәмханасында отырып, тасқа айналған заттардан жасалған әшекейді көрдім. Тегіс тастың үстінде бірбіріне баданасы тиіп екі таңқышаян отыр. Оларға есім кете қараған мен: “Міне ерлі-зайыпты таңқышаяндар серуенге шығып барады” деп ойладым. Олардың жолында көлемі шынашақтай ғана кедергі жатқаны байқалады. Анықтап қараған мен оның шаянның шымшуыры екендігіне сендім. Егер таңқышаянның шымшуыры осындай болса, онда баданасы әйелдердің опасының қорабына тең болғаны ғой. “Тура осындай таңқышаянды тауып алсаң ғой! Шіркін! – деп ойладым. – Егер тасқа айналған шымшуыры осындай болса онда таңқышаянды бүтіндей қазып алуға болады”.

	– Мына тастың жасы қаншада? – деп дәмхана қожайынынан сұрадым.

	– Жиырма миллион!

	– Мәссаған! – Мұндай көнеліктен менің басым айналып кетті. Сосын қайдан алғанын сұрадым.

	– Антиквардан!

	– Ол қайдан алыпты? – менің қызығушылығым арта бастады.

	– Асиноның ыстық суларынан! – Ол кезде мен күтпеген жағдайларға байла-нысты Токиодан кетіп, шалғайдағы қалашықта анаммен бірге тұрдым. Істейтін жұмысым жоқ болатын. Ауылды жерлерде қашқындарға қалай қарайтынын түсінген мен, айналысатын іс тауып алуды қорқынышпен ойлайтынмын. Осы сәтте менің басыма, ең құрымаса Асино ыстық суларына барып тасқа айналған таңқышаян іздеуге болатыны орала кеткені. Жасы жиырма миллион жылдық тасты іздей жүріп табиғаттың сырын ұғыну кез-келген адам үшін қаланың бас қатырар шуылына қарағанда лайық кәсіп емес пе?! Оның үстіне кәдімгідей үлкен таңқышаянды қазып алып, норэні3 көпірден жарқырап көрінетін антикварға әкеліп өткізсем, одан алатын қомақты сома аяғымнан қайта тік тұруға зор көмек болмай ма?!

	Бір аптадан соң мен басыма түсі оңып кеткен аңшы тұмағын баса киіп көне жәдігерлерді іздестіруші есебінде Асино ыстық суларына сапарлап шықтым.

	К. теміржол бекетінен Тохокуға автобуспен қырық минут жүріп, сосын тау шатқалымен жарты сағат бойы арбамен жету керек. Қаусаған кәрі ат жегілген арба түсі оңған шатыр матамен жабылған. Соншалық қартайғанына қарамастан арбакеш аңшы кернейін бірнеше рет үрлеп еді, ащы дауыс шатқалды жаңғыртып жіберді. Көшір басына киген ескі қалпақтың сыртынан, иегіне түйілген орамал тартып алыпты. Орамалда “Тамэ” деген жазу бар. Сол иероглиф арбакештің қара түсті жейдесінің сыртынан желең киілген күртенің арқасына да бейнеленіпті.

	Тамэ – арбакештің есімі болар деп ойлаған мен оны сұрақтың астына алдым:

	– Қайнарда қанша қонақүй бар?

	– Үшеу! – деді Тамэ-сан.

	– Қайсысы қарапайым?

	– Қызыл мейманхана, – деп арбакеш ойланбастан жауап берді. – Тек жалғызбасты қожайыны бар. Әйел болмаған жерде соншалық салтанаттың қажеті шамалы.

	Ол басын шалқайтып қарқылдай күлді.

	– Бірақ қызметшісі бар шығар? – деп мен болжам айттым.

	– Ешқандай да қызметшісі жоқ. Қожайын әйел жоқ болса, қызметшіні қайтып ұстайды?!

	– Жалғыз өзі қалай басқарады?

	– Қалай болсын... – Тамэ-сан сөзінің аяғына жетпеді, сосын немқұрайлы: – Өзіңіз барған соң көрерсіз. Қандай болса да мейманхана ыстық қайнарда тұр. – деп қосты.

	Шатқалдан жазыққа шыққанда арбакеш пәуескенің алдын кес-кестеген өзеннің жанына тоқтады. Өзенге орнатылған аспалы көпір арқылы ғана Асино ыстық бұлақтарына өтуге болады.

	Көпірде сыртқы келбеті біртүрлі адам тұрды. Мезгіл жазға жақындап қалғанымен басына қызыл түсті тоқыма бас киім, беліне қызыл белбеу тартылған тор көзді юката4, аяғына қызыл баулы гэта5 киген.

	“Жынды емес пе екен?”, – деп ойлағанымша болмады, Тамэ-сан отырған орнынан жарқын дауыспен айғай салды:

	– Ей, қожайын! Қонақ әкелдім.

	Біртүрлі еркек гэтасымен көпір тақтайын тасырлата жүгіріп өтті де, өткелдің кіре берісінен жайдақ орындық алып, менің түсуіме ыңғайлы болуы үшін арбаның тепкішегіне тақады.

	– Қызыл мейманханаға қош келдіңіз!

	Ол шашы сиреп, ағарған басын жалаңаштап бас киімін шешті. Соған қарағанда қонақүйдің иесі шақырушының да қызметін атқаратын болса керек.

	Төменге толассыз ағылған өзен гүрілдей ағуда. Ағыс бойымен төмендеген біз кей жерлері су тамшыларынан жылтыраған тау соқпағымен жүріп өтіп, аздан соң жылдам ағысқа төніп тұрған жартастың қабағына жабыса орналасқан Қызыл мейманхананың көнерген ғимаратына тап болдық. Тау өзені қонақүйдің табанындағы жартасты жартылай шайып жатты. Тентек су тура тау етегінен басталатын жағасы кең өзенге құяды екен және ыстық қайнар құмды жағалаудан атқып жатқандай.

	– Мен Қызыл мейманхананың тіркеу кітабына “антиквардың шәкірті” деп жазылдым. Қонақүй қожайыны менің жазғанымды көрді де:

	– Хо-хо! Жап-жассыз, бірақ керемет мамандықты меңгеріпсіз, – деді.

	Жағдайдың бәрін тәптіштеп түсіндіруді қаламаған мен, соңғы кезде көлемі әйелдердің опасының қорабындай болатын баданасы бар тасқа айналған таңқышаян көзіне түскен, түспегенін ғана сұрадым.

	– Ол немене? – деп өзімнен қайыра сұраған қожайынның нәмінен біздің әңгімеміз ұзаққа созыларын түсініп, сөзді суға түсіп болған соң жалғастыруды ұсындым. Қожайын маған өзі киген киімдерден айнымайтын тор көзді юката мен белбеу әкеп берді. Белбеу әрине қызыл түсті. Сүлгі де сондай. Мен еріксіз мырс еттім:

	– Байқаймын, сіз қызыл түсті ұнататын секілдісіз, бірақ қара белбеу жоқ па?

	– Өкінішке орай, ондайды ұстамаймыз, – қожайын анық мақтанышпен сөйледі. – Бізде бәрі қызыл. Тіпті дәретханадағы қағаздың өзі қызыл түсті... Сондықтан да біздің мейманхана Қызыл деп аталады.

	“Мәссаған! – деп ойладым. – Тіпті дәретхана қағазы да қызыл. Міне саған мекеменің бет-бейнесіне деген құрмет!”

	Қызыл мейманхананың шомылу орны төменде, өзеннің жағасында еді. Оған айналмалы баспалдақ жеткізеді.

	Қою да, сүттей аппақ тұманның арасынан шиедей кішкентай жалаң шырақ жарқырай көрінеді. Шешінетін жер ерлер мен әйелдердікі болып бөлінбеген. Әуелі шешіну орны мен жуынатын жердің арасын бөлетін жақтау да жоқ. Бәрі сондай қарапайым жасалған.

	Қолмен ұстағанға жабысқақтығы байқалатын қоймалжың-аппақ суда отырғанымда қонақүй қожайыны қызыл түсті ішкиіммен келді де, моншашының орнына арқамды ысып беруді ұсынды. Бірақ оның қабырғасы ырсиып, сүйегі арбиған денесіне көз тастап ұсынысынан бас тарттым.

	– Менімен бірге суға түскіңіз келмей ме? – дедім.

	Ол бірден келісті.

	Ағаш астаудың жиегіне отырған біз біраз уақыт тау өзенінің шуылына құлақ түрдік. Төбеге орнатылған бамбук науа арқылы келген ыстық су ағаш астауға ақырын құйылуда, одан шыққан су тағы да бамбук науамен шомылатын орын қызметін атқаратын төменгі астауға сыздықтап жетеді екен.

	– Яғни, ыстық қайнарларыңыз осы болды ғой?! – деп сұрадым.

	– Иә. Бұрынықта мұндай емес еді. Жоқ, мұндай болған жоқ. Енді міне су да сыздықтап қалды.

	Қызыл мейманхананың иесі ащы жымиды. Оның айтқан әңгімесіне қарағанда, бұрын Қызыл мейманхана Асиноның негізгі бұлағын меншіктеген. Ұрпақ ауысқан сайын оның отбасы осы бастауды қорғап, сақтапты. Ыстық бастауға бір кезде әйгілі Басе, Такубоку6 және теңіз министрі шомылған екен. Бірақ соғыс кейін күріш сатып байыған ауылдың екі жігіті де осы жерден қонақүй ашады. Олар өзен жағалауын аямай бұрғылағаны соншалық қырқаның астындағы су қабаты бұзылып, Қызыл мейманхананың жанындағы бастау мүлде құрғап қалған. Күннен-күнге байып бара жатқан ақшалы жаңа қонақүйлердің иелері меймандарды тартып әкетуде. Өйткені қазір саяхатшы көне жарнамадан гөрі кафельді моншаны ұнатады. Ал Қызыл мейманхананың қожайыны қаршадайынан бірге өскен ауылдастарына деген құрметке байланысты ұрыс-керіске барғысы келмейді. Ол тек ерекшеленіп көрінуді ғана ойлап, үйдегі заттарының бәрін қонақүй атауына орай қызыл түске ауыстырған.

	Алдымен ол ешкім байқамас үшін гэтаның бауларын қызыл түсті қылған. Бірақ арада үш күн өтпей жатып екі қонақүйде бауларын өзгерте салған. Жасыл саяжай жасылды меншіктесе, “Сұңқар қанаты” қонақүйі қоңыр түсті иеленген. “Ах, сендерді ме!” – деп ашуланған Қызыл мейманхана қожайыны юкатаның белбеуін ауыстырған. Бірақ бұл да үш күннен соң ерекше болмай қалыпты. Сол кезде Қызыл мейманхананың егесі: “Ақымақты таптыңдар ғой, тегі!” – дейді де қонақтарға арналған заттардың бәрін және өзінің киімдерін қосып қызыл түске бояп тастайды. Алайда бәсекелестері де оның бұл әрекетін тағы да тығырыққа тірейді. Қызыл мейманхана олармен жарысқа түсе алмайтын болғандықтан соң біраз уақыттан кейін ойыннан шығып қалады. Өйткені бәсекелестер өздерінің ванналарын түрлі-түсті кафельмен көркемдейді, ал Қызыл мейманхана үшін ең өкініштісі кафельдің жоқтығы болды.

	– Оның үстіне, – дейді қожайын, – мыналар Асиноны көңіл көтеретін орынға айналдыру үшін барын салып жатыр. Мейрамханалар ашып, гейшаларды шақырмақшы. Осындай таудағы керемет ыстық қайнарларды қаладағы жын-ойнақ секілді шулы орын жасаудың не керегі бар екені мүлде түсініксіз. Жасыл саяжайда бассейн салуда, ал “Сұңқар қанаты” қонақүйі өзен жағалауына мұнарасы әйнек аймақты бақылауға арналған оқшау ғимарат тұрғызып жатыр дейді көрген ел. Қысқасы Қызыл мейманхана өзенге тақалып қалды. Соғыстағыдай шегінерге жер жоқ. Немесе го7 ойынындағыдай қабырғаға тірелді.

	Суға түскеннен кейін мен қонақүй қожайынымен го ойнадым. Тастарды тізіп жатып мен оған әйелдердің опасы деген не екенін түсіндірдім. Ол баданасы өте үлкен тасқа айналған таңқышаянды көрмеген болып шықты. Алайда “іздестіруді мақсатты түрде жүргізсең онда табуға болады” деп сөзіне аздаған ғибрат қосты. Адам ешқашан үмітін үзбеуі керек екен. Сосын, бір білсе солар деген оймен жергілікті ақсақалдарды аралап шықпақ болып сыртқа беттеді. Бір сағаттан соң басы салбырап оралған ол, ондай тасқа айналған нәрсені осы кезге дейін ешкім, ешқашан кездестірмегенін жеткізді.

	– Ештеме істей алмайсың, – дедім, – өзім іздестіруге тура келеді.

	Қожайын алагеуім тұнған терезеге қарады да, күрсініп:

	– Өзім іздестірмесем, дейсіз бе?! Егер әркім тас болғандарды өзі тауып ала берсе, бәрі оңай болар еді ғой. Осындайда Камэ Таро-сан тірі болғанда шіркін... Ол сөзсіз көмектесер еді. Сіз екі жылға кешігіп келдіңіз.

	Камэ Таро-сан осы аймақтағы әйгілі жылан аулаушы және тасқа айналған жануарларды іздеуші болыпты. Өзендегі су тасып тартылғаннан кейін ол міндетті түрде ірі тасқа айналғандарды тауып отырған. Ал, улы жыландар оның бір қарағанынан-ақ қозғала алмай қалады екен. Сол кезде ол саусақтарымен жыланның басынан шап беріп жұлып тастайтын болыпты. Тағы бірер сәттен соң терісі сыпырылған жыланның аппақ еті қынабынан суырылған қылыш секілді қайқайып шыға келетін дейді. Бірақ ең өкініштісі Камэ Таро-сан былтырдың арғы жылы демікпеден қайтыс болыпты.

	– Ондай болса, сондай білгір адамның артында біраз нәрсе қалған шығар, – дедім. Мүмкін, таңқышаян да табылып қалар.

	– М-иә... – Қонақүйдің иесі басын қисайтты. – Таро-сан қайтыс болғаннан кейін жұртшылық заттарының барлығын таратып әкеткен. Дегенмен анық көз жеткізу үшін Эриядан сұрап көруге болады. Мүмкін бірдеме табылып қалар. Ертеңге дейін күтуге шыдаңыз енді.

	Қонақүй иесінің айтуынша, құлаққа біртүрлі естілетін Эрия есімді бойжеткенді Камэ Таро бағып алыпты. Оны соғыс біткеннен соң ыстық суға келген сары белдемшелі әйел тастап кеткен. Негрден “махаббат баласы” болып туылған қараторы қыз баланы пұшпағы қанамаған Камэ Тароның екінші әйелі бағып алуға қуана-қуана келіскен. Қожайын “сары белдемшелі әйел қызын Эрия деп атаған” дейді. Шамасы қызға Мэри деген есім берген секілді, әйел оны еркелей әрі түсініксіз айтқандықтан елге “Эрия” деп естілсе керек. Мен өзімнің болжамымды қожайынға айтқам, бірақ ол “енді бәрін анықтау мүмкін емес, өйткені қыз туғанынан мылқау болып қалған” деп жауап берді.

	Маған ертеңді күтудің керегі болмай қалды. Кешкісін иығыма сүлгі асып төмендегі бастауға түсіп келе жатқанда, ыстық тұманның арасынан тура алдыма тыржалаңаш қаратүсті сұлба шыға келді. Бұл Эрия болатын.

	Ол мені арнайы күткендей, сәнқойлар секілді батыл қалыпта шешінетін жердің кіре берісіне тұра қалыпты. Сол сәтте ваннаның әйнек есігін аша берген мен үшін, бұл аппақ тұманға шағылысқан өз бейнемдей көрінді. Бірақ юката киген менің бейнем жалаңаш болмауы керек қой! Сосын сұлбаның кеуде тұсы томпая біткенін байқағанда ғана есімді жинап, алдымда тұрған бойжеткен қыз екенін түсіне қойдым және артқа қарай баспалдаққа шегіншектей бастағанымда, тұманның арасынын мейманхана қожайының дауысы жаңғырып естілді:

	– Антиквар мырза! Қайда барасыз? Кіре беріңіз, өтінем. Ол Эрия ғой, Камэ Тароның қызы.

	Жылдам шешінген мен жалаңаш қыз жаққа қарамауға тырысып, мейманхана қожайынымен арадағы сыйластығымызға нұқсан келмесін деп көзімді төмен түсірдім де, жанынан сып етіп өтіп кеттім.

	– Эрия сізге сәлем беріп жатыр, – деген қожайынның даусы ваннадан шықты. Артыма тез бұрылған мен Эрияның мылқау екенін ұмытып: “Кеш жарық!” дедім. Осы кезде мен оның бет-жүзін алғаш рет көрдім. Төгілген шашы өңің әрлеп көрсететін аппақ тісті қоңырқай жүз жымиып қарап тұрды. Көмескі лампадан түскен жарықтан мұнайдан құйылғандай көрінетін қараторы иықтары жарқырап тұрды.

	Астаудағы суға түскеннен соң мейманхана қожайынынан, Эрияның не деп жауап бергенін сұрадым. Сөйтсе олардың үйінде бірде-бір тасқа айналған нәрсе қалмапты. Эрия, әділі тасбейнелерді өзі іздегені дұрыс, ал егер бір кезде біреулер еңбекпен қазып тапқанды еш қиналмай алғысы келсе шыдамдылық танытсын дегенді өз сөзімен жеткізіпті. “Антикварға кекесінді жауап берген мылқау қыз үшін тапқыр сөз”, – деп ащы мысқылмен ойладым да, енді өзім іздестіргенім жөн деп шештім. Судан шығып:

	– Қайырлы түн! Ертең ауа-райы ашық болса жақсы болар еді, – дедім.

	Кенеттен Эрия менің қолымнан шап беріп ұстап алды да, көзімен өзінің алақанын көрсетті.

	Уысына жарық сәуле доп-домалақ болып түсіп тұр екен. Аппақ тұман арқылы жоғарыға қараған мен шатырдағы тесіктен ай нұры себезгілеп тұрғанын көрдім. Эрия осы әрекетімен ертең күн ашық болатынын айтқандай еді. Басымды изедім. Ол да маған пейіл білдіріп, төмен иілді.

	***

	Тасқа айналған таңқышаянды мен ақыры таба алмадым. Асино шатқалын бес күн бойы түртінектеп қарап шыққаныммен үлкен шаян тұрмақ, тіпті титтей болса да тасқа айналған бақалшақ таптырмады. Оның үстіне құрал-жабдық салынған ауыр жәшік иығымды қажап кеткені соншалық, екі күн бойы астаудағы судан шықпай отырдым.

	Ақыры іздеу жұмыстарын әзірше тоқтата тұрып, кейінірек жақсы дайындықпен келу керек деп шештім. Мейманхана қожайынына ертең кететінімді айтып, есептесуін сұрадым. Менің жолым болмағанына өзін кінәлі санағандай қожайын қысыла иілді. Сосын байыппен сөйледі:

	– Қалай десем екен, әлгі...

	Эрия маған бірнәрсе көрсеткісі келіпті. Ол үшін шатқалдың үстіндегі тау соқпағымен жиырма минуттық жол жүрі керек екен. Өйткені оның көрсеткісі келген нәрсесі сонда көрінеді. Сондықтан қайтуымды бүрсігүнге қалдыруды сұрапты. Ал, ертең тауға барып, көріп қайту керек.

	– Көру керек, көру, нені көру керек өзі?! – деп кеий сұрадым. Қалжырай шаршағандықтан және іздегенім табылмағандықтан артық жүргім келмеді.

	– Өз көзіңізбен көрген кезде қуанарсыз, – деді қожайын. – Эрия онда ешқашан көнеге қызығушыларды апарған емес. Сізге сенетін секілді, – қожайын мені қызықтыра түсті. Мылқау қыз маған соншалық сенім артса ештеме істей алмайсың. Ең құрымаса ой-өрісімді кеңейтермін деген оймен, баруға тура келеді деп шештім. Сөйтіп кейінге қайтуды арғы күнге қалдырдым. Менің келіскеніме еңсесі көтеріле қалған мейманхана қожайыны енді қорқыта бастады:

	– Тек көруге ғана барасыз! Ондағы нәрселерге қол тигізуге мүлде болмай-ды... Әйтпесе құдайдың кәріне ілігесіз.

	Ертесі күні Эрия мені тау соқпағымен ауыл қорымына жеткізді. Терең шатқалдың жартасына жабыса орналасқан бейіттер қорымында жел уілдеп тұрды. Бірнеше моланың жанынан өткен соң Эрия аңғардың шетіне жақындап кішкене төмпешікті нұсқады. Мылқаулардың үнсіздігін суреттеу біртүрлі екен, бірақ сол сәтте оның бетіне терең үнсіздік тұнып тұрды, ол тіпті демін тарта қалғандай.

	Қарапайым ғана бейіт. Төмпешіктің үстіне көлемі қол жылытатын хибатидің8 мөлшеріндей ғана тас қойылған. Тастың жанындағы түсі оңып ағарған, бізге арт жағы ғана көрінетін жіңішке тақтай желден дірілдеп тұр. Аласа бамбуктың өскіндерін жаншып өткен біз бейітті айналып өте берген сәтте менің таңданыстан даусым шығып кетті. Бейіттің құлпытасына жүгіріп жетіп тізерлей жығылдым.

	Тегіс сүргіленген тастың үстіне көлемі сякудей болатын, қарақоңыр баданалы теңіз тасбақасы жабысып тұрды. Өз көзіме өзім сенбедім, өйткені бұл тас болып қалған тасбақа еді. Марқұмға бас июді ұмытқан күйі қолымды созып тасбақаға тигіздім. Бірақ саусақтарым жылтыр баданадан сырғып түсті. Қолдарымның ұшы мұзға тигендей өткір суықты сезінді.

	Маған осы бір өте ерекше көне жәдігерді тамашалаудан өзге ешнәрсе қалмады. Шамасы мына тасбақа Камэ Тароның көзі тірісіндегі ең қымбатты нәрсесі болған. Әрине, тасқа айналған нәрселерді іздестірушінің моласына қойылған бұдан артық белгіні елестетудің өзі шамалы еді.

	Эрияның ақырын тиген қолынан есімді жиып алдым. “Қайту керек”, – дегенді ол ыммен білдірді. Сол кезде мені тасбелгіні ала салып жартастан құстай қалықтап ұшып кету туралы ой арбап алды. “Ұрлап кетсем бе екен?!” – деп те ойладым. Бірақ тас өзге адамның құлпытасы болып тұрған болатын.

	Сөйтіп өзімді әзер тоқтаттым:

	“Жоқ, енді мола тонаушы бола алмаспын”.

	Егер мен шынымен көне заттарды жинаушы болсам, онда өмір бойы осы екі таңдаудың шешуін таба алмай қиналар едім. Бірақ мен өзімнің үстірт ойлағанымды айқын түсіндім.

	Сосын ойыма келгені, қазір Эрияны итеріп тастап тасты ала қашу дегенді мүлде ұмыту керектігі ғана болды. Оның үстіне маған тасқа айналған заттарды іздестіруді түбегейлі қою керек болатын. Себебі, бүкіл өмірімді іздестіруге арнасам да енді қайтып мынадай табиғи жәдігерді таба алмасым белгілі еді. Ал егер мынадай ғажайып тасмүсін молада қозғалмай тұрса өзге тасқа айналған нәрселерді іздеуге деген қызығушылығым ыдырап кетер. Тасмүсіндерді өзге жерден табуға деген құлшынысым жоғалады.

	Орнымнан сылбыр тұрдым да басыма аңшы тұмағын баса кие бергенімде кенеттен тұра қалған өкпек жел оны еңіске қарай ала жөнелді. Жел көтерген тұмақ жартас аранына ұшып кіріп жоқ болды.

	Жыраның шетіне жүгіріп барған біз, жел ұшырып кетпеуі үшін етпеттей жатып жардың ұшынан еңіске, шатқалға қарадық. Желмен шыр айналған менің тұмағым пәруана секілді төменге жарқырай көпіріп жатқан, кимоно белбеуіндей жіңішке тау өзеніне құлдилап бара жатты. Төменнен көз айырмаған мен, тұмағымды өзен толқыны жылдам жұтса екен деп ойладым.

	Сол жылы күздің соңында Қызыл мейманхана қожайынан хат пен шағын сәлемдеме алдым. Хатта былай жазылыпты:

	“Бірден іске көшкенім үшін кешіріңіз. Асино ыстық сулары соңғы кездері қатты өзгеріп кетті. Мен Кусацу курортына барған емеспін, бірақ елдің барлығы, Асино – Тохоку ауданының Кусацуы деп айтып жүр. Жасыл саяжайдағылар ыстық сулы хауыз жасап алды, ал “Сұңқар қанаты” қонаүйі оқшау ғимараттың құрылысын бітірді. Эрияның анасы қайтыс болған. Оның көптен бері бүйрегі ауыратын. Эрияны Жасыл саяжайдың иесі өз қамқорлығына алды. Негізі оны алу менің міндетім болатын, бірақ Жасыл саяжайдың қожайыны марқұмның жерлеуі мен шығаруына кеткен қаржыны беріп еді, осыны пайдаланған ол қызды алып алды. Мен тағы да өзімнің кедейлігімнен ұтылып қалдым. Сондай масқара.

	Жасыл саяжай қожайының биылғы көктемде Токио университетін бітірген ұлының шығаруынша, жасыл түсті іш киім мен төстартқыш киген Эрия келген қонақтарға үлкен астауда уқалап сылау жасайды. Жалаңаш Эрияның қонақтарды сылап сипағаны мүлде ақылға сыйымсыз. Университет түлектері не ойлап таппайды десеңізші!

	Ыстық сулы хауыз менің үйімнің шатырынан жақсы көрінеді. Осы жақында жауын суы өтетін тесікті жамау үшін шатырға шыққанмын, сөйтсем әлгі қаңғыбас, Жасыл саяжай қожайының ұлы Эрияны шайтанарбамен хауызға шомылуға алып келді. Шешініп суға түскен олар жарысып жүзе бастады. Эрия қайдағы бір университет бітірушіні алдына салушы ма еді?! Бір өкінерлігі менің қол сағатым жоқ, бірақ мен алақанымды жүрегіме тақап уақытты жүрек қағысыммен есептедім. Жүз метрді Эрия бір минут, бес секундта жүзіп өтті.

	Осыған қуанғаным соншалық шатырдың жыртығын жамауды ұмытып кетіппін.

	Қысқасы шатырдан сол күйі жауын өтіп тұр.

	Сіз сұраған тасмүсіннен әзірге хабар жоқ. Алайда оған ренжи көрмеңіз. Ғажайыпты ғұмыр бойы күтеді. Оны табу үшін сіз өзіңіздің шешіміңізді нықтауыңыз керек.

	Сізге жеке поштамен Эриядан сәлемдеме жіберіп отырмын. Жасыл саяжайға кетер кезінде заттарын реттеген Эрия мына нәрсені шешесінің қорабынан бауып алыпты. Бұл Камэ Таро-санға тиесілі болғанына талас жоқ. Осыны маған әкеп берген Эрия мұны сізге бейітке барғыңыздан естелік болсын деп жібергісі келетінін айтты. Бұған қуанған мен сәлемдемені өзім жібермек болдым, өйткені мұндай жәдігерді біреуге сыйлау керек болса онда оған тек сіз ғана лайықсыз. Шынында сізге ұнай қоярын білмей тұрмын. Қабыл алыңыз және қызықтай отырып дарыныңызды дамытыңыз”.

	Ораманы ашқанда ұзынша келген қара-көк түсті тас таяқша көзіме түсті. Бір басы домалақ әрі жуан келген оның екінші жағы жіңішке және жалпақ екен. Орамаға бірге салынған бір парақ қағазда: “Бұл тасқа айналған жыланбалық” – деп жазылыпты.

	Жыланбалық содан бері менің бойтұмарымдай болып кетті. Тасқа айналған жәндіктерді іздестіруге деген құлшыныс баяғыда-ақ жоғалған. Ал, тасжыланды жарлы жастық шағымның естелігі ретінде сақтап жүрмін. Кейде түн ортасында мен оны маңдайыма тақаймын, сонда өзімнің шабыттана бастағанымды сеземін. Сосын мұрныма тақап ыстық қайнарды жағалай тұнатын асыл тастардың кәусар дәмін иіскеймін. Құлағыма тақасам тау өзенінің қалай шулап ағатынын естимін.

	1 Сяку – 30,3 сантиметрге тең келетін ұзындық өлшемі

	2 Сирукоя – қызыл бұршақ қосылған жұлма кеспе пісіретін дәмхана

	3 Норэн – перде, дүкеннің кіре берісіне ілінетін бамбук перде, оған мекеменің сауда белгісі бейнеленеді.

	4 Юката – жаздық жеңіл кимоно.

	5 Гэта – жапонның биік ағаш табанды ұлттық аяқ киімі.

	6 Мацуо Басе (1644-1694), Исикава Такубоку (1886-1912) – әйгілі жапон ақындары.

	7 Го – дойбы секілді жапон ойыны.8 Хибати – жылжымалы ошақ.



	Антон Павлович Чехов

	орыс жазушысы

	(1860-1904 жж.)

	1879-ші жылы Мәскеуге келіп университеттің медицина факультетін оқуға түскен Чеховтың әңгімелері бір жылдан соң әйгілі “Будильник” және “Зритель” журналдарына жариялана бастайды. 1884-ші жылы оқуды бітірген соң дәрігерлік қызметке тұрған Антон Павлович “Үш жыл” атты повестін жазады. Бұдан кейін ол әйгілі әңгімелері мен пьесалар жинағын жазуға күш жұмсады. Антон Павлович Чехов (лақап аты – Чехонте) орыс әдебиетінің алтын қорына енген қаламгер.



	Кетті

	Түскі ас ішілді. Асқазанның бір бұрышында аздаған шаттаныс туындап, ауыз есінеп, көз тәтті қалғуға жұмылмақ болды. Күйеуі темекі тұтатып, терең сорды да төсекке жантайды. Әйелі бас жағына жайғасып бырылдай бастады...

	Екеуі де бақытты еді.

	– Бірдеңе айтшы... – күйеуі есінеді.

	– Саған не айтсам екен? М-м... Айтпақшы! Сен естідің бе? Софи Окуркова күйеуге шығыпты, әлгі... қалай еді... фон Трамбқа! Масқара!

	– Оның несі масқара?





– Әлгі Трамб дегенің жексұрын ғой! Ол сондай сұмырай... сондай ұятсыз адам! Ешқандай ұстанымы жоқ! Өнегесіз өлімтік! Графтың іс басқарушысы болып байыды, енді темір жолды сорып жатыр... Өз әпкесін тонады... Бір сөзбен айтқанда, ұры әрі сұмырай. Осындай адамға күйеуге шығу?! Бірге тұру?! Таң қалам! Сондай көргенді қыз... бірден. Қайтсе де сондай немеге тимес едім! Миллионер болса да. Әлемі болса да бетіне түкірер едім! Жексұрын күйеууді тіптен елестете алмаймын!...

	Әйелі атып тұрып қызара бөртті де, зығырданы қайнай бөлмені шарлады.

	Көздері ашудан шырадай жанды. Бұл нағыз шынайы кескін-келбеті еді...

	– Ой, бұл Трамб дегенің сондай мақұлық! Осындай мырзаларға күйеуге ти-ген әйелдердің барлығы мың мәрте ақымақ әрі пасық!

	– Солай де... Сен ондай күйеуге мүлде тимес едің?! М-иә... Егер сен білсең, елден естісең менің де... жексұрын екенімді... Не істер едің?

	– Мен ба? Тастап кетер едім, сені! Жаныңда бір секунд та тұрмас едім. Мен тек адал адамды ғана сүйемін! Әлгі Трамбтың істегенінің бір бөлшегіндейді бүлдіргеніңді білсем, мен көзді ашып-жұмғанша!.. Adieu* онда!

	– Солай... Гм... Қандайсың жаным... Мен тегі білмеппін... хе-хе-хе... Бет-жүзі қызармай алдайды, қатын!

	– Мен ешқашан өтірік айтпаймын! Бір жауыздық жасашы, сонда көрерсің!

	– Не істесем екен? Өзің білесің... мен әлгі сенің фон Трамбыңнан да асып түсемін! Трамб – шіркей кәдімгі... Көзіңді бадырайттың ба? Бұл таңқаларлық екен... Мен қанша жалақы аламын?

	– Жылына үш мың.

	– Бір апта бұрын саған сатып алған алқа қанша тұрады? Екі мың... Солай емес пе? Кешегі көйлек бес жүз... Саяжай екі мың... Хе-хе-хе. Кеше сенің әкең менен мың сом тіленіп...

	– Бірақ, Пьер, сенікі жанама табыс қой...

	– Жүйрік ат... Үй дәрігері... Тігілген бас киіміңнің шығыны. Сенің жүз сом-ды картаға ұттырғаныңа үш күн болды...

	Күйеуі түзеліп, басын жұдырығына сүйеді де, ұзақ-сонар айыптау актісін оқыды. Сосын жазу үстеліне таяп, әйеліне бірнеше заттық дәлел көрсетті...

	– Қымбаттым, сенің фон Трамбың менімен салыстырғанда түк те емес, жәй қалта ұрысы екенін енді байқадың ба? Adieu! Енді барғың келген жаққа бар! Тек адамды алдын-ала тергеме!

	Мен болдым. Мүмкін оқырман былай сұрайтын шығар:

	– Сонымен әйелі күйеуінен кетті ме?

	– Иә, кетті... бірақ басқа бөлмеге.

	Adieu* Қош бол! (французша)



	Юрий Казаков

	орыс жазушысы

	(1927.08.08-1982.11.29)

	Юрий Павлович Казаков – Мәскеу қаласында жұмыскердің отбасында дүниеге келген. Жастық шағы Екінші Дүниежүзілік соғыспен тұспа-тұс келген қаламгер шығармашылығында адамдардың бір-біріне деген қарымқатынасы, сезімі, таным-түсінігі шынайы суреттеледі. Оның “Сен түсіңде өксіп ұзақ жыладың...” атты әңгімесінде әкенің балаға деген сезімі, “Көк пен жасыл” әңгімесінде бозбаланың ғашықтығы шұрайлы тілмен бейнеленеді. Көзінің тірісінде-ақ әдеби ортаның құрметіне бөленген қаламгер қазақ жазушысы Әбдіжәміл Нұрпейісовтың “Қан мен Тер” романын орыс тілінде сөйлеткен.



	Бекетте

	Бұлыңғыр суық күз болатын. Кішігірім бекеттің аласа ағаш үйі жаңбырдан қарайып көрінеді. Солтүстіктен соққан желдің шатыр терезесін ысқыртқанына, бекет қоңырауын дүңгірлеткеніне, қайыңдардың жалаңаш бұтақтарын терең теңселткеніне екі күн.

	Сынық мама ағашта басын салбыратып, тірсегінен жаңбыр суы аққан ат тұрды. Жел жылқының құйрығын бір жағына қайырып, жалын тарап, арбадағы шөпті түртіп, тізгінді тартқылап жатты. Бірақ жануар басын көтеріп, көзін де ашпады; шамасы ауыр ойға сүңгіп немесе қалғып тұр.

	Арбаның жанында шабаданға мініп, шабдар бұйра шашты, қатал да шатақ жалпақ бетті, былғары пальтолы бозбала отырды. Ол арзан темекіні жиі-жиі сорып, түкірініп, қысқа саусақты қызыл қолымен бұғағын сипап, қабарып жерге қарауда.

	Оның жанында көзі домбыққан, орамалының шетінен шашы үрпиген бойжеткен қыз тұрды. Қыздың солғын да қалжыраңқы жүзінде үміт не ықылас жоқ еді; ол суық әрі селқос көрінеді. Тек қана қамыққан қара көздерінде айтылмаған күйзеліс тығыла тұныпты. Қонышы былғанған етік киген қысқа аяқтарын төзімді ауыстырып, желге арқасын беріп тұруға тырысып, жас жігіттің шеміршекті аппақ құлағына тесіле қарап тұр.

	Перрон бетінде жапырақ әлсіз сыбдырмен сырғанап, топтала сала өздерінше мұңды сыбырласып, соққан желмен ылғалды жерде қайта үйіріліп барып шалшыққа жабыса тыншуда. Айналаның бәрі дымқыл да тоңғақты...

	– Міне, өмір қалай өзгерді, ә? – Бозбала кенеттен сөйлеп миығынан жы-мия күлді. – Енді жұмысым тәртіпке келді! Колхозда маған бар? Үй? Ол шешем мен қарындасыма қалсын, аямаймын. Облысқа қалай барамын солай жаттықтырушы береді, сосын, пәтер... Бізде штангистер қандай?! Жарысқа барғанда көрдім, ең үздіктерінің өз бірінші орынға әрең таласады. Ал мен спорт шеберінің үлесін қиналмай-ақ көтердім. Түсінемісің?!

	– Мен қайтемін? – қыз ақырын сұрады.

	– Сен бе? – Жігіт алара қарап, жөткірінді. – Айтылды ғой. Бір орнығып алайыншы, келемін. Қазір қолым тимейді... Маған рекордтарға қол жеткізу керек. Мәскеуге жетіп алсам көрсетермін. Тек бір нәрсеге ғана, бұрын бұл саланы білмегеніме өкінемін. Әйтпегенде баяғыда-ақ... Қандай өмір сүреді? Жаттығады... Менікі табиғи күш, сен аз-маз күт, мен ана жақтағылардың бәрін қосып қыспаққа алайын. Шетелге шығам, рахат басталады – Құдай бере гөр! М-иә... Ал саған келем... Мен оны сосын... хатпен жазармын...

	Алыстан поездың әлсіз, көмескі шуы естілді; түнеріңкі күннің мұңды тыныштығын жіңішке шұбалаңқы дауыс үзіп жіберді; бекет есігі сарт етіп, перронға шинель жағасына тығылған, ұйқылы жүзді, мазуттың майы сіңген қызыл фуражкалы бекет бастығы шықты.

	Ол жалғыз жарым жолаушыларға алая, темекі суырып, саусағымен ширата бір иіскеп, аспанға қарайлай қалтасына салды. Сосын есіней, қарлыққан дауыспен:

	– Қай вагон? – деп сұрады.

	Бозбала қысқа да жуан мойынды басын ауыр бұрып, бекет бастығының жаңа кебістеріне көз сала қолын қалтасына сүңгітті.

	– Тоғызыншы! Не болды?

	– Иә, иә... – бастық күбірлей қайта есінеді.

	– Тоғызыншы дейсің бе? Солай... Тоғызыншы. Ал күн жеп тұр. Ох-хо-хо...

	Теріс бұрылған ол шалшықтарды айналып жүк бөлімшесіне жылжыды. Орманнан пойыз көрінді де жүрісін жылдамдата жақындап, шаршаңқы және жіңішке ысқырды. Бозбала түрегеліп, темекісін тастай қызға қарады; қыз зорлана күлімсіремек еді, бірақ еріндері бағынбай, дірілдей жөнелді.

	– Жетер енді, қысқарт! – шабаданға еңкейген жігіт күңкілдеді. – Естисің бе? Қысқарт деймін!

	Олар перронмен пойызға қарсы баяу жүрді. Қыз бозбаланың жүзіне құмарлана қарап жеңінен ұстай, шатаса және асыға сөйледі.

	– Сен онда сақтан, өте ауыр көтерме... Әйтпесе сіңіріңнің біреуі үзіліп ке-тер... Өзіңді де ойла, зорықпа... Мен не? Мен күтемін! Газеттерден сен туралы іздейтін боламын... Сен мені ойлама. Мен жәй, сені сүйемін ғой, сосын жылаймын, ойлаймын...

	– Қой, қанеки! – деді бозбала. – Айттым – келемін...

	Оларды жылу мен ылғалды буға көмкеріп, жерді сілкіндіре паровоз өтті. Содан кейін ақырын-ақырындап шаршаңқы вагондар жылжыды; біреу, екеу, үшеу...

	– Әне тоғызыншы! – Қыз жылдам сөйледі. – Күтейік!

	Вагон олардың тұсына жұмсақ тоқтады. Тамбурда, сыртқа қызыға қарасқан, ұйпаланған, бозарыңқы жолаушылар топтана қалды. Терезе алдында семіз, қырынбаған, ала пижамалы адам, кішкене маңдайын тырыстырып, қатулана терезе тұтқасын сілкіп тұрды. Терезе ашылмай, жолаушы қинала тыржиды. Ақыры терезені ашқан ол, басын шығарып шағын бекетті шарлап, қызды көрді де, кең жымиып әлсіз айғайға салды:

	– Бойжеткен, мынау қандай бекет?

	– Лунданка! – жолсеріктің қарлыққан даусы шықты.

	– Базар бар ма? – деп пижамалы қызға қарата сұрады.

	– Жоқ базар! – жолсерік қайта дауыстады. – Екі минут тұрамыз.

	– Қалай сонда? – жолаушы қыздан көз айырмай таңданды.

	– Жабыңызшы терезені! – вагоннан қыңыр дауыс өтінді.

	Пижамалы адам домаланған арқасын көрсетіп бұрылды, сосын бейшара күлімсіреп терезені жауып, жоғалып кетті.

	Бозбала шабаданын вагон тепкішегіне қойып, қызға бұрылды.

	– Жарайды, қош, сау бол! – деп ауыр сөйлеп, қолын қалтасына салды.

	Қыздың жүзінен жас сырғыды. Ол өксіп, бозбаланың иығына бетін бүркеді.

	– Жалығамын ғой, мен, – сыбырлай жөнелді. – Жиі хат жаз... Естисің бе? Жаз-з... Келесің ғой?!...

	– Айтылды емес пе?! – жігіт лажсыз әрі қорқып сөйледі. – Сүрт жасыңды... Қане!

	– Менікі жәй ғана, – қыз жігіттің жүзіне ынтыға қарап, жылдам әрі ақ тиіндей құнжыңдай жасын сүртіп, булыға күбірледі. – Мен жалғыз қаламын. Сырласқанымызды есіңде сақта...

	– Есімде, не көрініпті! – жігіт тұнжырай, бұзақылана басын иіп, көзімен шолды.

	– Ал маған... Мен өмірлік сендікпін... Осыны біл!

	– Айтылды... – аяғының астына немқұрайлы қараған бозбала күңк етті.

	Қоңырау екі рет сирек шытынай сыңғырлады.

	– Азамат, вагонға кіріңіз, қалып қаларсыз... – жолсерік сөйлей адымдап, алаңшаға асыға аяқ артты.

	Қыз бозара, аузын қос қолымен жаба қойды.

	– Вася! – ол айғай салып, жасты жанарымен жолаушыларды шолып өтіп еді, олар бірден теріс айналып кетті. – Вася! Мені сүйсеңші...

	– Маған не... – міңгірлеген жігіт артына алая әрі болдыра қарады да қызға еңкейді. Сосын ауыр бір жұмысты бітіргендей тіктеліп, табалдырыққа секірді. Бойжеткен ақырын күрсінді, дірілдеген ернін тістеп, бетін алақанына жасырды да қолын жылдам жұлып алды...

	Вагондар асты ысылдап, алдыңғы жақта паровоз булыға айқайлап еді, орманнан да булыққан, қысқа да қатаң жаңғырық жауап қатты. Жылжығаны әрең байқалып вагондар қозғалды. Шпалдар шықырлады. Баспалдақта тұрған бозбала қызға түнере қарап, сосын қызара, ақырын айғай салды:

	– Естисің бе... енді қайтып келмеймін! Естіші...

	Ол ақсия терең демалып, түсініксіз, ашулы нәрселерді айтып, табалдырықтан шабаданын алды да, тамбурға бір қырындап кіріп кетті.

	Қыз біртүрлі бүкірейіп, басын түсірді... Оның жанынан вагондар зуылдап, шпалдар терең күрсініп, әлдене шықырлап шиқылдауда. Ал ол болса, рельстегі мазуттың дағына қадала, кірпік қақпай дөңгелектер астына бір сәтке жоғалып кетіп және қайта көрінгеніне ойлана, имене, құбылмалы даққа ақырын жылжып бара жатқанын байқамай қарап тұрды. Дақ оны арбап, өзіне тартқандай еді. Ол шыдатпай ауыра бастаған жүрегіне қолын тақап тырысты; ұяң әлі балаң еріндері ағараңдап тұр...

	– Сақтан! – деген жабайы дауыс кенеттен естілді.

	Қыз селк етіп жыпылықтады, құбылмалы дақ ашылып, шпалдар шиқылдауы мен дөңгелек тарсылы тоқтады. Қыз басын көтергенде қызыл қалқанды буфері1 қылаңдаған соңғы вагон үнсіз, ауада қалқып бара жатқандай алыстағаны көрінді. Сосын басын аласа, селқос аспанға шалқайта, жаулығын жүзіне жылжытып, қатындарша еңіреп, мас адамша теңселді:

	– Кет-т-ті!...

	Пойыз жақын орманға жылдам жұтылды. Тыныштық орнады. Аяғын тырпылдатып бекет бастығы жақындады да, қыздың артына тоқтап есінеді. Сосын:

	– Кетті ме? – деп сұрады. – М-иә... Қазір бәрі кетіп жатыр.

	Үндемей, сосын құшырлана түкіріп, түкірігін аяғымен сүртіп тастады.

	– Жақында мен де кетемін... – мыңғыр ете түсті. – Оңтүстікке жылжимын. Мұнда мұң, жаңбыр... Ал онда, оңтүстікте жылымық! Әлгі қалай еді? Кипаристер...

	Бойжеткен тұлғасына көз жіберіп, былғаныш етіктеріне ұзақ қарады да, ақырын әрі немқұрайлы сұрады.

	– Сіз «Қызыл маяктан» емессіз бе? А? М-иә... Бәсе, бәсе... Ал ауа-райы сұмдық. Факт!

	Шалшықтарды айнала, аяғын сүйретіп басып алыстай берді.

	Қыз бос алаңда тағы да ұзақ тұрып, тура алдына мелшиді және ештеңе көрмеді: ылғалды, қарауытқан орманды да, көмескі жылтыраған рельсті де, қоңыр түсті қураған шөпті де... Тек қана қорасан дақты, қатал жігіт жүзін ғана көріп тұрды.

	Ақыры күрсініп, суланған реңін сүртіп атқа барды. Атты шешіп, шілияны түзеді, шөпті аударып, арбаға сырғи мініп, божыны қозғады. Жылқы шегіншектеді де, құйрығын әлсіз бұлғап өзі бұрылды, аяқтарын әрең алып қашаны жанап, шөп үймегін және жолға торлай жиналған шпалды жағалай өтті.

	Қыз қозғалыссыз, доғаның үстіне қарап отырды, сосын соңғы рет бекетке көз тастап арбаға етпеттей жата кетті.

	1.Буфер – екі вагонның арасындағы соқтығуды жұмсартатын серіппелі соқтықпа темір.



	Бранислав Нушич

	серб жазушысы

	(1864-1938 жж.)

	Бранислав Нушич 1864-ші жылы қазанның 8-де Белградта туылған. Заңгерлік білім алған жазушы-драматургтің алғашқы туындысы “Халықтық депутат” атты комедиясы болды. Шығармаларының барлығында қоғамның ащы шындығын күлкімен көмкерген қаламгер журналистикамен айналысты, Сербиядағы халық театрларын басқарды. 1920-ші жылдан бастап бүкіл әлемге әйгілі “Министр ханым” (1929), “Мистер доллар” (1932), “Қамығыңқы отбасы” (1935) және “Тіріөлік” (1937) атты шығармаларын жазған Нушич Белградта қайтыс болған.



	Сөз сайысы

	Бірінші дүниежүзілік соғыс кезінде Видойе Францияға қоныс аударғанды. Ол онда толық үш жыл өмір сүріп, небары үш ауыз «уй», «мерси», «бонжур» деген сөздерді үйренген. Отанына оралған соң әскери борышын өтеді де, «зиялы өмірге» үйреніп-ақ қалған басы ауылда қалғысы келмей Белградта тұрақтамақ болды. Жыл бойы ол «албан қорқынышы»1 туралы айтуды ермек етті. Әрине оны көрінген жерде емес, тек мейрамхана стөлдерінде ғана сәтті пайдаланды. Онда да бұл жөнінде хабары барлардың емес, ешнәрсе білмейтін «тыныш» тыңдармандардың аяушылық сезімін тудыра білді. Содан кейін Видойені мүсіркеген сұхбаттастары дастархан мәзірін өздері көтеріп алатын. Албания оқиғасы қызықтырудан қалғанда, ол енді тірлік ететін жұмыс істемек оймен байқауға қатысты. Ол жаңадан ашылған астаналық клубтың француз тілін меңгерген қызметкерлерге жариялаған конкурсы болатын. Лайықты «квалификациясы» бар Видойе жұмысқа алынып, смокинг киген «қатқан» қызметкер боп шыға келді. Жаңа жұмыста «бонжур» сөзі пайдаға аз асып, шайлық ол-пұл алғанда «мерси» сөзін пайдаланды, сондықтан оның сөздік қорында қолданбаған тек «уй» сөзі ғана қалған еді. Бұл сөзді қолданған әркезде бір шатақ шығатындықтан, ол жұмыстан қуылды. Дегенмен ол клубта болған екі-үш айында таңдаулы ортаның әдеттері мен мәнерлерін меңгеріп алған-ды. Сол ерекшеліктері кейін көп кәдесіне жарады.

	Клубтық тәрбиенің тікелей көмегін Видойе ауылға аттанғанда шын сезінді. Ауылда өзі үйреніп қалған «ақсүйектік ортаның» жоқтығы оған ұнамайтын. Бірақ та ол туған ауылын, астанада тұрақты жұмысы жоқтарды қудалау басталғанда уақытша сағына тұруға мәжбүр болды.

	Ауылдастарына Видойе аса жағымды әсер қалдырды. Оған абырой әперген әр жексенбі сайын смокинг киіп шіркеуге барғаны емес, французша «жетік» білетіндігі еді. Әсердің мұндай күшті болғанына, Миладин деген азамат өзінің французша білетіндігімен ауыл тұрғындарын әбден-ақ жалықтырғаны да себеп болды. Ол Франциядан тура екі жыл қару-жарақ қабылдаған артиллериялық полктің хабаршысы қызметін атқарған. Ауылда ешкімнің шет тілін білмейтініне сенімді Миладин, әр қолайлы сәтті пайдаланып өзінің французша білімінің зор екенін көрсетіп қалғысы келетін. Біреумен жүз шайысып қалса, бұрынғыдай және қарапайым адамдар сияқты боқтық сөзге жүгінбей, жәй ғана «сакрамент де дио» дей салатын. Онысын французша ең қатты балағаттау деп түсіндіретін. Карта ойнаған сайын тек француз сөздерін қолданатын. Картаны көбейтіп алғанда «Армба!» деп айғай салса, әрбір картаны қарапайым шаруалар сияқты емес, бөлек атайтын. Мысалы, ондықты – «Сенкант сенк», корольді – «Вов ле роа», даманы – «Мадам», балтаны – «Жан Дарк», ал тұзды – «Аца» деп атайтын және французша солай аталады деп сендіретін.

	Видойенің ауылға келуімен бірге оның да французша білетіні туралы сыбыс тарап, шаруалар Миладинге:

	– Міне, көрдің бе Миладин, ханға да қарсылық кездеседі, – деп тиісті.

	Бірде жексенбілік шіркеу мінәжатынан кейін шаруалар сыраханаға жиылды. Видойе мен Миладин де осында тоқайласты. Біреулер Видойені саптыаяқ сыра көтеруге шақырса, басқалары Миладинге өтініш білдірді. бірақ екеуін жекпежекке шығару астыртын ұйымдастырылды.

	Олар бетпе-бет кездесіп қалғанда, бүкіл сыраханадағылар қаумалай қалды.

	– Қане, қане, французша сөйлесіңдер. Кімнің үздік екенін көрейік!

	– Жо-жоқ! Мен сонда французша – өз тілімде сайраймын ба?! – деп Ми-ладин, қарсыласы ауылдастарының алдында қара жерге қаратып кететіндей қорықты.

	– Шет тілін, бауырлар, – деп Видойе, дұшпаны көршілерінің көзінше масқаралап кететіндей ділмарсыды. – Шет тілін, бауырлар, сыраханада былжырау үшін емес, құдай басқа бермесін, қажеттілікті өтеу, қиындықтан құтылу үшін үйренеді.

	– Жоқ! – ауылдастары бірауыздан шу ете қалды. – Біз тек, француз тілін қайсыңның жақсы меңгергендеріңді көргіміз келеді.

	Видойе мен Миладин жоламауға тырысқан жағдайға тап келді. Әрқайсысы атағына нұқсан келтіретін қарсыласынан және аямай әшкерелейтін өз білімінен сескенді.

	Бірақ, оған қарайтын шаруалар жоқ, өтінді, сұрады, айғайлады, қорқытты, ызаландырды. Ақыры ешқайда құтылмасын көрген француз тілінің «жүйріктері» сайысқа дайындалып, Видойе бірінші боп бастап кетті:

	– Бонжур! – деді ол Миладинге.

	– Бонжур! – Миладин жауап қатты.

	– Мерси! – деп Видойе жалғастырды.

	– Мерси! – Миладиннің жауабы болды.

	– Уй! – Видойе нықтай түсті.

	– Уй! – Миладин де дәл соны қайталады.

	Осындай қысқа тілдесуден кейін бақталастар одан әрі жалғамауға іштей бекініп еді, ауылдастары қайта килікті.

	– Неге сендер басқа сөз айтпайсыңдар? – деді Радойе Пантович. – Мысалы, мен «канон» деген сөзді айта аламын. Тек қатарынан, канон, канон, канон, канон деп қайталай берсең француз сөз болып шыға келеді.

	Құтылмасын сезген және бір-бірінің күшін бағамдап, жүрек тоқтатқаннан кейін, қарсыластар құдай ауызға салған сөзбен біраз шарпысуға бекінді. Дәп қазір үлбіреп тұрған, ауылдастар арасындағы бұрынғы беделді қандай тәсілмен болса да сақтап қалуға тура кеп тұр.

	Клубтың ас мәзірлері маңайындағы бар білімін жұмылдырған Видойе бойда қалған күш-қуатын жиып:

	– Потаж де Шуфлер, аньо роти, филе де беф, салад вер, мармелад! – деді.

	Бұған Миладиннің де жауабы дайын тұр еді:

	– Уй сенкант сенк, жандарк, мерси, вивле роа!

	Французша осылай сұхбаттасқан олар басқа үн шығармастай болып еді, дегенмен шаруалар шабуылын тоқтатпады.

	Шайқас аяқталмай қалса да, бұдан әрі жақ ашпаған Миладин мен Видойе француз тілі маманының беделін қорғай білді. Алайда, қанша айтқанмен де Видойенің абыройы қарсыласына қарағанда едәуір жоғары еді. Оған тек француз тілі ғана емес, киген смокингі мен өзін ұстай білу мәнері де көп септігін тигізді. Бұның арты Миладинге Видойені қадір тұтқызуға әкеп соқтырды.

	1.Албан қорқынышы – Бұл жерде, 1915 жылы Албания тауларынан асардағы серб әскерлері мен бейбіт елдің шығыны айтылып тұр.



	Леонид Чигрин

	Чигрин Леонид Александрович 1942 жылы Белоруcсияда дүниеге келген. Белоруcсия неміс басқыншыларынан босаған соң Чигриннің отбасы Леонид Александровичке екінші отан болған Тәжікстанға қоныс аударады.

	Т.Г.Шевченко атындағы Душанбе мемлекеттік пединститутының, орыс тілі және әдебиеті факультетін бітірген ол ұзақ жылдар бойы ақпараттық агенттікте, радиода, газеттерде, телеарналарда және «Тәжікфильм» киностудиясында корреспондент және редактор қызметтерін атқарды.

	Әдеби шығармашылықпен қырық жыл бойы айналысып келеді. Осы уақыт ішінде жеке өзі және жазушы Ато Хамдаммен бірлесіп он төрт тарихи роман, көптеген повестер, әңгімелер және пьесалар жазды.

	Қазір Ресей-Тәжік Славян Университетінде аға оқытушы болып жұмыс істейді.



	«Шаганэм менің, шаганэм…»

	Бұл оқиғаның ертеде болғаны соншалық, еске тек бақытты күндердің елесі ғана қылаң береді. Қалған деректер, адамдар, жыл мезгілдері болса, өткен жылдардың бұлыңғыр бейнесінде көмескі тарта бастаған.

	Ол кезде Зайнаб жаңадан он сегізге толған-ды. Мұсылмандық түсінік бойынша ол күйеуге шығатын жастан баяғыда-ақ асып кетіп еді. Шешесі екеуі тұратын оның әкесі ертеде, қыздың кішкене кезінде қайтыс болған. Оған көпшілік құда түсті, бірақ олардың барлығы да не жесір еркек әлде кәрі байлар болатын. Өзгелер кедейдің қызын әйелдікке алғысы келмеді. Сондықтан шешесі мен қызы еркексіз тұра бермекші болған еді, алайда ауыл ақсақалдары Зайнабты мұртты Хайдарға беруді ұйғарды. Көпшілік дәл солай – мұртты Хайдар деп атайтын төртпақ, дөңгелек жүзді күйеу жігіттің көзіне ұдайы ұйқы тығылып жүретін. Ұзын мұртының шалғысын көкке шаншылтып қайырып жүретін ол бұрынғы әйелімен екі-ақ жыл тұрыпты. Ол әйелінің бала көтермегенін сылтау қылып, үш рет «талақ» деп үйінен қуып шыққан болатын. Жаңа әйелі мұртты Хайдарды жылдам жалықтырып, ол кейде шайханада, не туыстарының үйлену тойына немесе әлдебір қуанышына тәуліктеп кетіп қалатынды шығарды. Оның аталас туысқандарының көптігі соншалық, ол кейде жиын-тойға, кейде өлімжітімге жиі кететін болып жүр.

	Ұзақ түндерде топырақтан соғылған тар үйінде жалғыз қалатын Зайнабқа істейтін жұмыс аз болғандықтан уақыт өтпейтіндей көрінетін.

	Мұртты Хайдар өзіне екінші рет үйленудің не үшін керек болғанын тіпті ойлаған емес. Үркек әрі жуас Зайнабтан қаңғыбас және сырбаз күйеуінің жалыққаны соншалық әйелін мүлде көзге ілмеуге айналды. Оны тіпті үйдегі зат құрлы көрмеді.

	Алыстағы Ресейде төңкеріс болмағанда, жапырақ жайған баулардың ақшылқызыл гүлдестесіне оранған шаһар – Канибадамдық жас келіншектің тағдыры туралы әңгіме осымен тәмат-тәмам болар еді. Төңкерісшілер, Ленин жайындағы деректерді Зайнаб, халық толқуына қатысқаны үшін Түркістанға айдалған орыс жұмысшыларынан там-тұмдап естіген. Үйлерінің ауласындағы құжыраны жалға алған олар бойжеткенді орыс тіліне үйреткен болатын.

	Бұдан кейінгі оқиғалар, жаздың күні Қайраққұмнан жиі-жиі соғатын қапырық желге ұқсап кетті. Қуатты, ыссы, дауылды болып, кейде аз ғана дамылдап қайта соқты.

	Қала қайнап жатты, әрбір күн әйтеуір бір жаңалық әкеледі. Митингілер, жиналыстар өтіп, билікті өз қолына алған халықтық Кеңес құрылды.

	Бір күні Зайнабқа құрбысы Кумри келді. Жан-жағына үрейлене көз тастаған ол, Канибадамда Шығыстың кедей әйелдер клубы құрылғанын және бүгін кешкісін орыс әйелдері мен пәренжесін алдымен батыл отқа тастаған тәжік төменетектілері қатысатын үлкен мәжіліс өткізетінін жеткізді.

	– Мен барып қатысам! – Зайнаб күлімдеп кетті.

	– Мұртты Хайдар ше? – деген Кумри қорқақтай сұрады.

	Бір сәтке ойлана қалған Зайнаб: – Бәрібір барам! Жападан жалғыз сызды тамда отырғаным жетер! – деді.

	Тап сол күн жас келіншектің өміріндегі көп нәрсені өзгертті. Көпшіліктің желігімен пәренжесін оттың көмейіне тастаған ол, тор көзді матаны жалынның қалай орап алғанына, соңыра қызара шоқтанғанына ұзақ қарап тұрды. Енді үйге оралу қауіпті болатын. Өйткені шариғаттың әрбір тармағын алдыға тартатын мұртты Хайдар, кәпірлікке ұмтылған әйелін өлтіріп тастай алатын. Сөйтіп ол шешесінің үйіне барды. Біраз уақыттан соң комсомолға өткен Зайнаб өзіне, еріккүшіне сеніп, әрбір күнді тағдырдың сыйға тартқан тартуындай қабылдады.

	Кейуана Туфа өзінің қызын мақтан тұтып, оның өміріне қатты алаңдады. Және бекерге алаңдамағаны содан көп өтпей-ақ айқындалды. Кешкісін олар аулаға тартылған жүзім астында тамақтанды. Зайнаб шешесіне өзі баратын комсомол үйірмесінің жұмыстарын айтып, ликбезді қалай құратындарын, Кеңес билігін нығайтуды және оның не екенін тәптіштей түсіндіріп отырған. Өзі секілді белсенділер болмаса... Зайнаб сөзін аяқтап үлгермеді. Бәрі әп-сәтте болды. Қолын тандыр нанға соза бергенде соқпа қорғанның ар жағы гүрс ете қалды. Келіншектің самайын жалын шарпып өткендей болды да, шешесінің ақырын бір жағына қисайып бара жатқанын көрді...

	– Сізге оқ атты. Бұл енді анық! – деді, көзіне ұйқы тығылған қалалық милицияның бастығы Камиль Ярматов. Ол да жақсылап қашан тыныққанын ұмытқан. Әрбір түні біресе қалаға шабуылдаған, біресе үй өртеп, белсенділерді өлімге қиған басмашылармен арбасу оңай емес-ті. Тіпті кейде тәуліктеп аттан түспейді.

	– Комсомол болудың қандай екенін енді түсіндіңіз бе?! Туфа апайдың артының қайырын берсін. Жақсы адам еді. Ту сырттан оқ атқан бұрынғы күйеуіңіз болар деген болжамымыз бар. Қазір ол басмашыларға қосылып алған.

	Милиция бастығы Зайнабқа сақ болу керектігін ескертті, бірақ оның сөзі келіншектің санасына кірер емес. Ярматовтың шаршаңқы жүзіне қараған ол, шешесі үшін кек алу дұрыс еместігін ойлады. Өйткені шаһарда көптеген отбасы туыстарынан айырылды. Сондықтан көпшілік үшін кек алу керек. Турасын айтқанда кек алу емес, өздерін «халық пен сенім үшін күресушілер» деп атайтын екі аяқты хайуандардан қорғау еді ойлағаны.

	– Мені милицияға аласыз ба? – Зайнаб ақырын сұрады.

	Ярматовтың көзі таңданыстан бақырайып кетті. Алғашында оған жаңсақ естілгендей көрінді.

	– Алыңызшы?! – деген келіншек қайсарлана өтінді. – Ант етейін, өкінбейсіз.

	Мен комсомолмын ғой.

	– Біздің жұмысымыз қандай екенін білесің бе өзі?..

	– Білем! – Зайнаб милиция бастығының сөзін бөліп жіберді. – Сіздер әйелдермен де жұмыс істейсіз ғой. Тергеуге алу, құтқару керек дегендей...

	Қажетіңізге жараймын!

	Камиль Ярматов ойланып қалды.

	– Сенікі де дұрыс шығар. – Ол жиырылып кеткен маңдайын алақанымен сүртті. – Жарайды, несі бар, байқап көрейік!

	Зайнабтың мылтық атудан зәресі ұшатын. Есесіне ат үстінде қылыштасуды оңай меңгерді. Ерге мығым отырған оның, шаншылған шыбықты мүлтіксіз шауып түсіретіні соншалық, түзу бұтақтың қиылған бөлігі құмға қадалып, ат тұяғының дүрсілінен дірілдеп тұрады. Бірақ мылтық атуды үйрене алмады. Тіпті кешкісін иықты қақсататын соққысынан да, ұңғыдан шыққан жалыннан да қаймықпайтын ол, мылтық гүрсілінен қорқатын. Мылтық даусы оған шешесімен жүзім көлеңкесіндегі суфада1 ауқат ішкен соңғы кешті және шешесінің сол гүрсілден соң бір бүйірлей ақырын құлап бара жатқанын еске түсіретін. Сонда кең көйлегінің кеудеше матасын шымши ұстап аласұрған апасының саусақтары арасынан шып-шып қан шыққан-ды...

	Зайнаб еріксіз қабақ шытып, шүріппені күшпен басып қалатын, сонда қорғасын оқ нысана жаққа, кеңістікке сіңіп жоғалатын.

	Жас милиционерлерді мылтық ату мен қылыштасуға жарқын жүзді жас жігіт үйрететін. Бәрі де оны – Сергей деп тікелей атағанымен, олай деуге бата алмайтын Зайнаб, «оның есімін шатастырып алармын, оған Сергей ашуланып, күлмей қояр» деп ойлайтын. Оның үстіне келіншек жігіттен біртүрлі қысылушы еді. Сергейді алғаш көргенде, өмірде осындай ақсары, бұйра шаштың болатынын ешқашан ойламағанына қатты таң қалған. Сонда жігіттің бұйра шашы тұп-тура айлы түнде самал желпіген астықтай көрінген. Ал Сергейдің көздері аспан түстес, көкпеңбек болатын. Зайнаб мұндай жігітті көрікті деп атаудың өзі дұрыс әлде дұрыс еместігін білмейтін. Өйткені тәжік қызы мұндай көрікті өмірі көрмеген-ді.

	Сергей ешқашан жабыққан емес. Тіпті, жас курсанттарға атпен кедергіден қалай секіру керектігін үйреткен күннің өзінде қиналған қалып көрсетпеді. Алаңның ортасындағы тоқыма кедергіге қарай аттың бар екпінімен шауып келе жатып, әне-міне атын тікке қарғыта бергенде, кедергінің қалқасынан болашақ милиционерлерді қалай дайындайтынын жасырынып көрмек болған бала қорыққанынан атып шықты. Жылқы бір жағына ауа жығылғанда ердің тартпасы шарт үзілді де, Сергей жерге оңбай құлады. Оған бірінші болып жүгіріп жеткен Зайнаб жігiттің қан жуған жүзiн, сынған қолын, тағы да басқа болуы мүмкін жарақаттарын көруден қорықты. Сергей болса орнынан атып тұрып күлімсіреді. Сосын:

	– Не, Шаганэ, қорқып кеттің бе? – деп мейірлене сұрады. – Комсомолдар қорықпауы тиіс… – деді де, көптің көзінше оның қолынан ұстады.

	Сергей танысқаннан күннен бастап қызды Шаганэ деп атап кетті. Бұл сөздің мағынасын білмеген келіншек, «келімсектердің бәрі әйелдерді осылай атайтын шығар» деп ойлады.

	Енді міне төселген шинельде жатып, дүрсілдей жөнелген жүрегінің тарсылын тыңдаған Зайнаб мылтық гүрсілінен соң тарс жұмған көзін ұзақ ашпады.

	– Шаганэ, адам осылайда мылтық ата ма?

	Жас әйелге төніп еңкейген Сергей шиті мылтықты оның қолынан ақырын алды. Қатайып қалған оқпанын оп-оңай қайырып жаңа оқ салды және нысананы қалай көздеу керектігін түсіндіруге қайта кірісті. Оны тыңдаған Зайнаб түк естір емес. Жігіттің көкпеңбек жанарына қадала қараған ол: «Әдемі ме, әдемі емес пе?» деп ойлап тұрды. Тәжіктердің барлық әндері мен жырларында көздің түн секілді қаралығы айтылады. Ал мынау болса, мамыр айының көгілдір аспаны секілді көкпеңбек. Толқын-толқын шаштары алтын сияқты... Ғажайып тура осындай болар!

	– Шаганэ, біз бұлай басмашыларды ешқашан жеңе алмаймыз. – Сергейдің даусы тура жанынан естілді. – Қане, тағы бір рет!

	Енді тынышталмақшы болған Зайнаб демін тартып, қаңылтыр бейненің тура алқымын көздеді. Бір қызығы, жанында Сергей болса мылтық даусы құмығыңқы шығады. Нысана жерге құлады.

	– Жарайсың, Шаганэ! – Сергей күлімсіреп тұр еді. – Жақында сен екеуміз атыс бойынша бар жүлдені жеңіп аламыз.

	Оның күлгеніне қарап Зайнаб та қуана жымиды.

	Оған бұған дейін, шешесінің қазасынан соң, сәтсіз аяқталған тұрмыстан соң ешқашан қуанбайтындай көрінген, қысқасы қуанатын ештеңе қалмаған. Сөйтсе қазір жаздың жайма-шуақ күндері екен, адамдар өрік жинап, кешкісін жастар қызыл әскерлермен бірге клубтағы би кешіне барады екен. Бұған дейін болмаған ән айту, би билеу түннің бір уағына дейін қызықпен созылады екен. Сөйтіп, Зайнаб он тоғыз жасында өмірдің қызығын қайта танығандай болды. Сергейдің баяннан төгілген әуеннің ырғағына ілесіп, бейтаныс қыз – медбикемен биді керемет билегенін көргенде оның жүрегіне ине қадалғандай шаншыды. Ол кезде Зайнаб ондай шаншудың кеудесінде неліктен шығатынын түсінбеді. Мұны кейінірек, бір аптадан соң қолы мойнына байлаумен асылған Сергейді кездестіргенде ұққандай еді.

	Сергей атты әскер эскадронындағы взводқа қолбасылық жасайтын. Басмаштардың бір тобының артынан Исфара тауына қуып кіргенде иығының қара етін оқ тіліп өткен. Жарақаты жанына қатты батқаны білініп, бет-әлпеті сұрланып, азып тұрса да Сергей жарқын жүзді күлкісін тастамапты.

	Зайнаб салт аттылардың қайта оралуын күн сайын күтетін және қала аумағынан екпінді ән мен ат тұяғының дүрсілін естігенде қарсы жүгірді. Аттан қинала түскен Сергей қабағын шытты.

	– Ауыра ма? – деп сұраған Зайнаб жылап жіберердей. Ол мұндай толқынысты және қуанышты сәтті сезінген емес.

	– Үйленгенше жазылып кетеді, Шаганэ, – Сергей жымиды. – Үйге бар-сам, дем алсам, туған көшеммен жүрсем болды, аурудың бәрі қолмен сылып алғандай жоғалады.

	Шынын айтқанда, Зайнаб оны әркезде де жақсы түсіне бермейтін. Орыс тілін өте нашар білетін ол, қуанғанда керек сөздерін мүлде ұмытып қалатын.

	– Үйге? Барам? – қайталай сұраған ол жылап жіберді.

	– Шаганэ, қымбаттым, мәссаған! – абдырап қалған Сергей не айтарын білмейді. Болдырған аты салмағын басқа аяғына ауыстырып, пырылдайды.

	Сол күні Зайнаб осы жігіттің өзіне қымбат екенін түсінді. Және бұл сезім өзіне сондай оғаш көрінді. Өзінің ынтықтығы жайлы қалай айтады, тіпті тілі мен дәстүрі бөлек әйелдің махаббаты жігітке керек пе?! Бұл жайында Зайнаб түн сайын иттердің үрген даусына, сирек атылған мылтық гүрсілі мен күзетшілер мінген жылқы тұяғының дүрсіліне құлақ түріп отырып ойлайтын.

	Дегенмен мұндай ой ойлауға уақыты аз болатын. Еркек, әйел... олардың айырмашылығын ешқашан ажыратып көрмепті. Милицияда әрбір мылтықтың өз орны бар еді. Қарақшылар, басмаштар сол бір қиын уақытта көлденең табыс табу үшін адам өлтіру мен үй өртеуден тайынбайтын. Зайнаб үйіне тәуліктеп келмейтін, туған ауласына табан тірегенде қажыған аяқтары кирелеңдеп, беліндегі тапаншаның ауырлығы бірден сезіледі. Тек түн болғанда Сергей туралы ойлайтын ол, атты әскер қаладан апталап шығып кететіндіктен жігітті сирек көретін болып жүр.

	Милицияға барғанына Зайнаб өкіне ме? Шынын айтқанда кейде өкінетін. Аққан қанға, жырылған жарақатқа, адамды мылтық үңгісімен көздеуге үйрене алмай-ақ қойды. Сонда да оның ішкі әлемінде бірнәрсе ширығып келе жатыр еді. Ол жаңа биліктің жұмысшылар мен диқандарға көмек беру үшін қанша күш жұмсап жатқанын көріп, біліп жүрді. Және осы жолға қаншама кедергілер қойылғанын жақсы түсінді. Осындай қиын кезеңде үлкен істерден тыс қалуға бола ма?!

	Жап-жасыл Канибадамның үстінде жаз жалқынданып тұрды. Күндіз күннің қызуы соқпа тамдардың шатырларын қаңсытып, жіңішке көшелердегі дымқыл сыз жоғарыға буланып ұшып, дуалдар ыстықтан еріп жерге тамып тұрғандай көрінеді. Сылдырап аққан арықтар бойындағы ағаштардың көлеңкесіне жатқан қаңғыбас иттер ұзын тілдерін шығарып, қарыпықтан бүйірін соғуда.

	Есесіне түн дегенің керемет. Қас қарая көгілдір ауа сап-сары боп күйіп кеткен жерге түсіп, атырапты алып көрпе секілді жабады. Баданадай жұлдыздардың төбеге жақындайтыны соншалық қолыңды созып кез-келген жұлдызды сүйіктіңе алып беруге болатындай.

	Түн ортасы ауа соғатын жел қалаға салқын самал таратады, өрік ағаштарының қою жапырақтарын сыбдырлатып, ірі-ірі дәмді жемістерді жерге түсіреді. Жұбын іздеген бақалардың құрылын шегіркенің шырылы қостайды және жақын жерден керемет түннің әуенін – махаббат жаршысы бұлбұлдың сұлу үні іліп әкетеді.

	– Мәссаған, керемет! – деген Сергей басын шайқап қалт тоқтады. – Мынау түн емес ертегі ғой, ертегі. Күні бойы ерсоқты болып төсекке тезірек жетуді ойлайсың, бірақ мынадай түні ұйқы жайына қалар. Керемет деген осы.

	Бас киімін шешкен ол шалқайып жұлдызды аспанға қарады. Жарқ еткен жанарына қараған Зайнаб, «күндіз не түнде болсын, оның көздері барлық уақта аспанға ұқсайды» деп ойлады. Тура сол сәтте келіншек осы бір орыс жігітінсіз өмір сүре алмайтынын, тек сонымен ғана бақытты болатынын берік ұғынды.

	Жігіт әдетте Зайнабты үйіне дейін шығарып салатын, жеткен соң бір-екі сағат сылдыр сулы арықтың жанында отырады және Сергей келіншекке тау атаулы мүлде болмайтын өзінің туған жері жайлы айтатын. Жазық даланың ұзақтығын атпен тоқтаусыз шапсаңда ұшы-қиырына жету қиын екенін суреттейтін.

	Зайнаб болса, қалжыңдап отыр деп ойлағанымен Сергейді тыңдай беретіндей. Бірде жігіттің кеудесіне басын сүйеген ол сүйікті адамының жүрегі бірқалыпты әрі тынымсыз соғып тұрғанын естіді. Өздерінің махаббаты жайында айтпайтын олар болашақ туралы да сөйлеспейтін. Бірақ атты әскердің қатары күн өткен сайын селдірей бастағанда ол жайында айтудың не керегі бар?! Қиын күндерде ең дұрысы сенім мен үмітке иек артқан дұрыс. Сол жөн.

	– Білесің бе, Шаганэ...

	– Неге мені Шаганэ деп атайсың? Мен Зайнабпын ғой.

	Сергей ақырын күлді.

	– Кешіре гөр, менікі кемсіту емес. Білесің бе, Рязаньда, Ресейде Сергей де-ген ақын болған. Тәжікше ақын қалай айтылады? Өлең құраушы ше, кәдімгі...

	– Шайыр, – Зайнаб ақырын жауап қатты.

	– Сондай шайыр Ресейде де болған. Шығыстағы бір қызға ғашық болып өлең жазады. Мен сол өлеңді естігелі бері Шығыспен ауырғандай болдым. Өз еркіммен осында басмаштармен соғысуға сұрандым. Және өзімнің Шаганэмді жолықтыратыныма сендім. Сен болсаң рязаньдық шайыр жырлаған арудан да асып түстің. Сені алғаш рет көргенімде-ақ, «Міне менің Шаганэм!» деп ойладым...

	Зайнабқа ешкім ешқашан мұндай сөздерді айтқан емес. Көзін жұмған ол, бала кезінде ғажайып аңыз тыңдағандай Сергейді үнсіз тыңдады.

	– Сонда, сенде орыссың ба, Рязаньнансың ба? – Зайнабтың сұрағы әрең шықты.

	Сергей басын шайқады.

	– Жоқ, мен белоруспын, Гольмещинаданмын. Бірақ айырмашылығы шама-лы. Орыс, белорустың түп-тамыры бір.

	– Белорус, – Зайнаб буын буынға бөліп сөйледі. – Ақ орыс, шынында да ақ.

	Атты әскердің құрамында жүрген көптеген орыстардың шаштары қара және жирен түсті еді. Ал Сергейдікі болса пісіп жетілген астық сияқты алтындай жарқырайды.

	– Сен ақ орыс емессің, – келіншек тұжыра сөйледі. – Сен, мохтобисің!

	Сергей таңдана қарады.

	– Мохтоби? Ол немене тағы?!

	Зайнаб ұялып қалды.

	Орыс тілін нашар білетін ол санасында пайда болған поэтикалық бейнені түсіндіріп бере алмай қиналды.

	– Сондай өрік бар, – ақырын сөйлеген ол басын төмен түсірді.

	Өріктер әдетте сары, қызғылт, қоңырқай түсті келеді, ал мохтоби піскен кезде күміс түстес болады. Осы бір ағаштың бұтақтарындағы жемістер айдың сәулесін бойына тартып алғандай түн ішінде әлсіз жылтырай көрінеді. Сондай сәттердің көрікті болатыны соншалық ағаштың кең тармақты бұтақтарына ай ілініп қалғандай әсер береді. Осыны сүйікті адамына қалай жеткізсе екен?! Зайнаб шешімді түрде тұжырды:

	– Сен мохтобисің, ай сәулелі...

	– Жарайды, мохтоби-ақ болсын, – жігіт мақұлдай бас изеді. – Әйтеуір өзіңе ұнаса болды.

	Сосын Зайнаб орыс тілі неткен түсініксіз деп ойлады. Бір сөздің өзі екі түрлі нәрсеге жарайды. Мысалы Сергей өзінің Гомельщинадан екенін айтты. Сонда қалай болғаны? Гом, тәжікше – қадам деген сөз. Яғни – жүр. Ал, шин – отыр. Сонда қалай болғаны – жүр де, бірден отыр деу ме?! Олай болмайды ғой. Мүмкін ол әдеттегідей қалжыңдаған шығар?! Өйткені ол тәжікшені аздап болса да біледі ғой...

	Шынтуайтына келгенде қалалықтардың бәрі бірдей олардың махаббатын түсінген емес. Тәжік қызының кәпірмен жүргені ешуақытта болмаған-ды. Зайнаб Сергеймен бірге тар көшеде келе жатқанда ту сыртынан өткір көздер қадалып жатқандай сезінетін.

	Сол бір күн қуаныштан басталды. Сергейдің таңнан бос болатын. Зайнаб та бір күнге сұранған, екеуі некелі отбасыдай үй шаруасымен айналысты. Келіншектің үйіне көптен бері еркектің қолы тимеген-ді. Сергей қисайған қақпаны түзеп, шатырды лаймен сылап шықты. Аулада күздің демі сезіліп қалған-ды: ағаштардың жиі бұтақтарының арасынан сарғыш жапырақтар сығалайды, күндіз аспанда күміс түсті өрмектер қалықтайды.

	Үйді жаңбырлы маусымға дайындау керек болатын, оның ар жағында қар да тиіп тұр. Мұнда қар Сергейдің сүйікті Гомельщинасындай мол түспесе де біраз машақаты бар.

	Әкесінің ескі тақиясын шаштары шашылмас үшін милықтай киген Сергейдің піскен жүзім шоқтарын кесіп алып, топырақ суфаға баппен қойған қимылына Зайнаб күле қарайды. Ол тәжік жігіттеріне ұқсамағанымен барынша Шығыс ұлдарының әдеттерін қайталауға тырысады. Әрине соның өзі қолынан келмеген соң өзінің икемсіздігіне Зайнабпен бірге күлетін. Өйткені шатырды лаймен сылау, жүзім жинау үшін кәдімгідей шеберлік керек-ақ. Ал, балалық пен бозбалалықтың дәмін дұрыстап та татпаған белорус жігітінде ондай шеберлік қайдан болсын?! Көргені аздаған еңбек және мылтық пен ат болса.

	Сергейдің ұстамдылығы ұзаққа бармады. Беріктігі шамалы сатыдан секіріп түскен ол Зайнабқа қосыла күліп, оның иықтарынан құшақтап, әйгілі Сағди ерке елікке теңеген жанашыр, қара көздерге қарады.

	Зайнаб ошақ басында кешкі ас дайындап, Сергей болса отынға шырпы бұтап отырған. Келіншек осы күннің мәңгіге ұласқанын қалады. Бірақ бақытты сәттер құмға сіңген судай тез өтеді. Міне үйеңкінің ұзын көлеңкелері ауланы қарайтып, алыста желіні сыздаған сиыр мөңіреді және алғашқы жарғанаттар аспанды тілгілей ұша бастады.

	Бұл түн осыған дейінгі түндерге мүлде ұқсамады. Зайнаб сүйіктісі үшін үйінде тек жақсылық болуы үшін бар пейілін салды, шамасы оның тырысуы нашар шықпаған секілді, өйткені ол Сергейдің көзінен мейірім мен өз жүрегін лүпілдеткен бақыттың ұшқынын көрді. Олар біріне-бір қарап сыр шертісті және осы бір бұған дейін мың-мыңдаған адамды қуантқан қарапайымдылық олардың да көңілін жұбатты.

	Сол күнгі түннің салқын әрі жұлдызды болғаны соншалық, күллі ғаламның жұлдызы ұйқыдағы кішкене Канибадам аспанына жиналғандай көрінеді. Жұлдыздар осы бір шулы, әлі қалыптасып болмаған әлемде бір-бірін іздеп тауып және өздеріне бақыттың қарапайым әрі сенімді түрін ашқан ғашықтарға қызыға да қызғана қарайды.

	Бірақ сағаттар бірінен соң бірі соқты. Міне аяғына жетпейтіндей көрінетін кезекті айырылысу мен таңның ататынын әйгілегендей қораз шақырды.

	Шынтағын тірей кеудесін көтерген Сергей тың тыңдады. Сосын:

	– Мен кетейін, – деп сыбырлады.

	Зайнаб таң алагеуімде атты әскердің толық құраммен аттанатынын білетін.

	Тағы бір басмаштардың үлкен тобы шығып, соны індету керек болатын.

	– Шығарып салам, – Зайнаб Сергейдің қарсылығын тыңдамай кесіп айтты.

	Олар үйден шығып, бірден таң алдындағы қараңғылыққа сүңги берді. Жіңішке көшелер қиылысында бір ауланы екіншісінен қорған қабырғалары секілді бөліп тұрған биік дуалдар әрең көрінеді. Аздан соң екі ғашық енген бай бақшасындағы өрік ағаштарының жіңішке діңдерін де көру қиын. Зайнаб Сергейге тығыла, бақты қақ ортасынан кесіп өтетін жалғыз аяқ соқпақпен ақырын жүріп барады.

	Таңның ататынын барлық нәрсе әйгілей түскендей. Анар бұталарына тығылған қою түнек те, биіктен түсіп титтей алмас секілді алыстан жалтылдаған жұлдыздар да, аспанның бір шетінен көрінген жарық жолақ та атар таңның жаршысындай еді.

	– Енді кішкене жүрейінші, – деген Зайнаб өтіне сұрады. Ол қазір Сергейдің «болды» деп тыйып тастап, үйге қайтаратынын сезді. Жігіт шынында да ғашығын кері қайтармақшы еді, бірақ кенет әлсіз дыбыстар естілді. Құлақ түре қалған ол Зайнабты қолымен тоқтатты. Анар ағашының түбіндегі қою қараңғылыққа тығылған олар ары қарай не боларын күтті.

	Дауыстар мен ер-тұрманның сықыры жақындай түсті де, атты адамдардың бұлыңғыр сұлбасы көріне берді. Зайнаб ат тұяғының дыбысы білінбейтініне таң қалып үлгермей жатып тұяқтарға киізден байпақ киілгенін түсінді. Бұдан басмаштардың қалаға кірмекші екендігі белгілі еді. Бірақ не үшін?..

	Салт аттылардың күбірлей сөйлескенінен Зайнаб қарақшылардың ойларын түсінгендей болды.

	– Сен, күзетшінің көзін құрт, – қырылдақ дауыс бұйыра шықты. – Сосын қойманың жанына тығыласың. Ондағы көше жалғыз салт адам ғана өтетіндей тар. Бірнеше жігітті күтіп аласың да артынан атыс бастаңдар. Қызылдар бірден ұнды құтқаруға ұмтылады, біз сыртынан шабуылдаймыз.

	– Алаңдамаңыз тақсыр, – екінші дауыс құрметтей сөйледі. – Бәрі айтқаныңыздай болады. Күзетші тіл тартпай кетер, менің қолым қандай екенін білесіз ғой.

	Зайнаб бұл дауыстың иесін бірден таныды. Ол бұрын базарда ет сатқан Абдуғафур еді. Оның жымысқы, зымиян қимылы әркезде де Зайнабқа жексұрын көрінетін.

	«Бұл да басмаштармен бірге болғаны ғой», – деген ой басында қылаң берді.

	Сөгіле бастаған таңғы қараңғылықта салт аттылардың сұлбасы бірінен кейін бірі өтіп барады. Оларды дірілдей санап шыққан Сергей әрең шыдап отыр. Әлі де ұйқы құшағындағы қаланы қарақшылар дүрліктіргенше атты әскерге жылдамырақ хабар беру керек.

	– Олардың не айтқанын түсіндің бе? – жігіт Зайнабтан сыбырлай сұрады.

	– Дихандарға тарату үшін кеше әкелінген ұнды басып алмақшы. Оны байдың ауласына жинаған екен. Біздікілер қойма үшін ұрыс салғанда сырттан шабуыл жасамақшы, – Зайнаб қорқынышын жасыра алмады. Оның даусы дірілдеп, үзіліп кетеді. Сүйіктісі барда ол өзін күшті әрі батыл сезінетіндіктен үрей ығысты. Қимылдау керек болғандықтан жас келіншек Сергейдің жеңінен тартты.

	– Тапаншамен атқылайық. Біреу, екеу, үшеуін өлтірсек дүрлігіс болады да күзетшілер атты әскерге хабар береді.

	– Жоқ, Зайнаб ол дұрыс емес, – Сергей болмайтынын басын шайқап білдірді. – Одан да сен тікелей қоймаға жүгір, күзетшіге ескерт, мен әскерге асығайын. Басмаштарға солай соққы берейік.

	Қарақшылардың ізі суып қалған, Зайнаб бақ арқылы бұрынғы байдың үйіне жүгіре жөнелді.

	Қойма болса тиіп тұр. Бақтағы жолсызбен жүгіріп өткен Зайнабтың бетіне бұтақ тиіп, аяқтары ағаш тамырларына шалынды. Таңның атып кеткенін де көрмеген, өзінің алқынысын да естімеген ол сақтықты да ұмытты. Оны жалғыз ғана, «үлгеру керек» деген ой алға жетелей берді.

	Үлгерді деуге болады. Тар көшеге алқына жүгіріп жеткен ол қалғыған күзетшіні көрді. Мылтығын қыса ұстаған күзетші аласа ұстында басын қолына сүйеп отырды. Қасапшы Абдуғафур оған екі қадам жерде тұр еді. Келіншек қарақшының еңкіш арқасы мен жүзі жарық жолақ секілді көрінген пышаққа үрейлене қарады.

	Зайнаб қорабынан тапаншасын суырып алып қарақшыны қорқыту және күзетшіні ояту үшін бар күшімен айғай салды. Оның даусы көшені бойлап кетті, күзетші басын көтеріп үлгермеді. Қанды қол қасапшы Абдуғафур күзетшінің жүрегіне пышақтың тура ұрды да, сосын ғана кері бұрылды. Қорқыныштан бадырайып кеткен әйелдің көзін, жіңішке бітімін, қаны қашқан бет-әлпетін, ұңғысы төменге салбыраған тапаншаны көріп мырс етті.

	– Зайнаб, сенсің бе? Ұнды күзететін болғансың ба? Бері кел, қорықпа...

	Келіншектің орнынан қозғалмағанын көрген қарақшы асықпай жақындады.

	– Әдемі боп кетіпсің. Мұртты Хайдар мұндай тәттінің дәмін алып та үлгермеді. Қанеки, маған беріңдерші бұны...

	Келіншекке тақалып келген ол тапаншаға қол созды. Зайнаб жаумен алғаш рет бетпе-бет кездесіп тұр еді. Оның кеудесінен шығыр жиырылғандай болды. Үрей жоғалды да ашуға толы ызғар алға шықты. Тапаншасын жылдам көтерген ол қарақшының кекесінді бетіне тіке атты. Тұт ағашының жемісіндей алқызыл қан бетіне шашырады. Қасапшы Абдуғафур біреу қылғындырғандай қолымен тамағына жармасып, артқа қарай тастақты жерге шалқасынан ауыр құлады.

	Зайнабтың қарақшыны анықтап қарауға уақыты жоқ болатын. Құлағының түбінде қарақшылар көсемінің «...тағы бірнеше жігітті күтіп аласың» деген сөзі жаңғырып тұрды. Қасапшы өлігінің үстінен аттап өткен келіншек күзетшіге жүгіріп барды. Жап-жас қырғыз жігітінің көздері алаулаған таңғы аспанға қарап қалыпты. Зайнаб күзетшінің мылтығын алды да, тақтай есікті серпи ашып аулаға кірді. Қалқаның астында ревкомдықтар кедейлерге таратып беруі тиіс ұн толы қаптар айқастыра жиналыпты. Байдың үйіне жіңішке өткел арқылы ғана кіруге болатын. Қарсы беттегі қақпа баяғыда-ақ кірпішпен қаланып тасталған. Және ол жақтағы аулалар бір-біріне тақау орналасқандықтан артқы жақтан келетін шабуылдан қорықпауға болады. Яғни алдын ала секем алдырмауы керек. Зайнаб өлгендерді аулаға әрең сүйреп кіргізді, сосын есіктің тесігін бір қап ұнмен бітеуден өзге амал таппады. Мылтықтың қорамсағын тексеріп шықты, бірде-бір оқ атылмаған. Жерге ыңғайланып жатып демін ішіне тарта қалды. Енді басмаштарды күте беруге болады.

	Олар да көп күттірген жоқ.

	Алдымен жылқының құмығыңқы кісінеуі, тұяқтардың мылқау дүрсілі естілді, артынан тар өткелге салт аттылар кіріп келді. Бірінің артынан бірі ілескен олар сақтануға мәжбүр. Негізі басмаштар жалғызілікті жүргенде аса батыл емес, ал мынадай қаңғыған оқ кез-келгенін жайратып кетуі мүмкін жағдайда мүлде үрейлі. Ең алдында екі иығына екі кісі мінгендей зор денелі, қару-жарақ асынған қарақшы келеді. Қалың қара сақалды оның басында ала бөзбен зерлене оюланған шалма қоқыраяды. Бір қолын жоғары көтерді. Қалғандары іркіліп қалғанда, атымен есікке жақындаған қарасақал тар өткелде күзетшінің өлігі жоқтығына секемдене қарайды. Сонда Абдуғафур қасапшы күзетшіні ала алмағаны ма? Олай болса күзетшінің үрейлі айғайы неге шықпайды? Сақалды атын іркіп мылтығын алдына алды да, тың тыңдады. Үнсіздік... Сосын ақырын айғай салды.

	– Ей, қасап, барсың ба?

	Тағы да үнсіздік. Бұдан кейін қарақшы тар өткелмен жартылай ашық жіңішке есікке қарай тіке салды.

	Бұдан артық тығылудың реті жоқтығын түсінген Зайнаб жаттығудағыдай нақпа-нақ қимылдап мылтығын ұн толы қапқа жатқызды да нысана көздеуге кірісті. Өзіне бағытталған мылтық ұңғысын көрген басмаш қысқа дыбыс шығарды да, артқа қарай бұрылмақшы болған. Бірақ тар өткелекте ат шегіншектеуден өзге амал істей алмады. Зайнаб шүріппені басып қалды. Оқтың гүрсілі құлағын тұндырды. Құлаштай бергенде бір кедергіге тап болғандай ер үстінде аласұрған қарақшы аттан құлап түсті. Жерге домалап сырғанаған мылтық сылдырынан үркіп, тікке шапшыған күйі артқы аяқтарымен шалт бұрылған ат тар өткелден безе қашты.

	Дуалдың бұрышына тығылған басмаштар не істерлерін білмеді. Бұрыштан сақтана сығалаған олардың бірі ақырында бар даусымен айғай салды:

	– Ей, өз еркіңмен беріл! Бәрібір өлтіреміз.

	Бірнеше рет мылтық атылды. Жұқа тақтайды оқ тесіп өтіп, екі-үш оқ зор күшпен қапқа тиді. Тесіктерден ұн бұрқырады. Зайнаб үнсіз. Жүрегінің дүрсілі басылып, оның орнына соңына дейін шыдап беру керектігін айқындаған шешімділік келді. Ойында «айғайлай берсін, ата берсін» деген сөз тұрды бүлкілдеп. Таң атты. Сергей атты әскердің тұрағына жүгіріп жеткен шығар, енді қызыл әскер дабыл көтеруі тиіс. Ары кетсе жарты сағаттың ішінде жетеді. Баржоғы жарты сағат... Ұзақ жарты сағат...

	Екі жақта күтуде. Уақыттың өткені өздері үшін қауіпті екенін басмаштар жақсы біледі. Әбден ойланып жоспарланған шабуыл аяқ асты бұзылды. Енді ондай мүмкіндік келе қоймас.

	– Қорқақ шибөрілер. Сендерді де еркек дейді ғой?! Жалғыз адамға бата алмаған өңкей сұмырай. Алға! – деген топ көсемінің айғайы шықты.

	Ат тұяғының дүрсілі естілді де, қысаң өткелге салт атты шауып кірді. Аттың үстіне жатып алып, жалды қалқан қылып алатындай. Оқтай атылған аттың жылдамдығына сенген қарақшы, жауынгер көздеп үлгергенше қақпаға жетіп алмақшы. Қауға сақалды басмаштың өлігі болмағанда дәл солай болар ма еді?! Сұлап жатқан мәйіттің жанына дейін шауып келген жануар оқырынып, бір сәтке тежеліп қалғандай болды. Зайнаб үшін осының өзі жеткілік болатын, жылқының маңдайын нысанаға алды. Жылқының алдыңғы аяқтары шалынысып, екпінімен алға аунап түсті де, дуал қабырғаларына күшпен соғылды. Оңбай құлаған басмаш бір минуттай қозғалыссыз жатып, артынан ыршып тұрды да жылқы өлігінің қалқасына секірмек болған. Бірақ бұл оның соңғы қозғалысы еді. Арқасына соққы болып тиген қорғасын оқтан көктей солып, жерге сұлап түскен баукеспе жан шығарып, аяқ-қолын дірілдетті.

	Одан арғысын Зайнаб көрмеді. Атыстың жиілей түскені соншалық айнала гүрсілдеп кетті.

	Тақтай қақпа тиген оқтан қалтырап, ұн толы қаптардан әлсіреген тәннен аққан қандай ұн төгілді. Жерде етпеттей жатқан Зайнаб басын қолымен жауып алған. Аяқталмайтындай көрінген атыс күтпеген жерден тоқтады. Сосын, содан кейін, Зайнаб ешқашан ұмытпайтын нәрсе болды.

	Тар көшеден көрінген адамның сұлбасы түсініксіз болғаны соншалық, келіншек басында ештеңе ажырата алмады. Көзін ауырғанша бадырайтқан ол өзіне жақындап келе жатқан басмашқа үңіле қарады, қолында қаруы жоқ сұлба қою тұмандағы бейнедей кейде қосарланып кеткендей болады. Көзін кеңірек ашып қараған Зайнаб қорқыныштан аһылей құлады. Оған жақындап келе жатқан қызыл әскердің киіміндегі адамның бет-жүзi әбден соғылғаннан қанды бетперде жамылғандай. Аяғын әрең алып адымдаған ол екі жағына теңселеді. Ісініп кеткен көзінің еті жолын көрсетпейді. Оның үстіне екі аяғына өз еркімен жүре алмайтындай. Сөйтсе тұтқынның артында қорғансыз құрбандықты қалқан қылған басмаш тығылған екен.

	Зайнаб тұтқынның жүзіне қарады да, кеудесінен лықсыған өксікті әрең ұстап қалды. Өйткені кеше кешкісін өз қолымен жуған, кеуде тұсының сөгілген матасын көктеген гимнастерканы қалай ұмытсын?! Атты әскердің қатарында ондаған адамның арасынан бірден табатын және күн сайын көз айырмай қарайтын тұлғаны қалай танымасын? Сондай мейірімді әрі жұмсақ алақан ше... Бірақ бет-әлпет... Бет-жүзі онікі емес болатын... Қатқан қаннан қарайған... Және алтын түстес бұйра шаштар... Тұтқынның басындағы кір киізге ұқсас шаңға шыланған қанды кесек бет, сүйікті адамына ұқсай ма?..

	Бірақ бұл Сергей болатын. Жалаң аяғымен әбден тапталып қаңсыған қара жерді кібіртіктей басқан ол өз еркімен келе жатпаған еді. Әдетте оны көрген сәтте қуанған Зайнабтың көңіліне қанат біткендей ұшатын. Оның Сергейі, оның қуанышы, арманы және үміті... Яғни ол казармаға жете алмаған болды. Басмаштар қызыл әскерлерден көп нәрсені үйренді. Енді олар алдыға жолды шолып шығатын негізгі барлаушыларды жібере бастапты. Ал қарақшы топтың артында жүйрік әрі белді атқа мінген салт атты топ жүреді. Бақ арқылы атты әскерге жүгірген Сергей тура соларға кез болған болды. Аз ғана шыдаса қайтер еді?..

	Яғни көмектен үміт үзуге тура келеді. Атысты қаладағылар ендігі естіген шығар, бірақ бірер минуттардан соң шауып жететін шағын атты әскерді басмаштар жойып жіберуі мүмкін. Негізгі күш кейінірек, ұрыстың дабысын естіген соң келер. Оған шейін басмаштар қойманы басып алып, атты әскерге тосқауыл құруы мүмкін. Ол болмауы үшін бір сағаттай берілмеу керек...

	Зайнаб өзіне жақындап келе жатқан Сергейге жүрегі ауыра қарады. Басы салбырап кеткен жігіт тәлтіреңдеп әрең жүріп келеді... Басмаш оны мойнына салынған бұғаумен ұстап алған. Тұтқынның артынан сығалай қарайтын қарақшы бетін наганмен қалқалайды. Бірақ «енді кездеспеспін» ойлағаса да Зайнаб оны таныды. Ол бұрынғы жексұрын күйеуі – мұртты Хайдар болатын. Енді ол келіншек үшін ең қымбатты адамның өмірін өз қолына алыпты. Сергейдің артына тұтасымен жасырынған оны өлтіру мүмкін емес. Ал егер атпаса бірер қадамнан соң мұртты Хайдар қақпаға кіреді, сөйтіп өзін де, қойманы да өлім мен қирау күтіп тұр. Сосын Сергейде... Зайнаб басмаштардың оны тірі қалдырмайтынын жақсы біледі. Олар тұтқындарды аюуандықпен азаптайтыны соншалық, қинаудан гөрі өлім жақсы көрініп кетер. Осы бір ең азапты сәттерде Зайнаб өзі үшін маңызды саналған жаңалық ашты: сүю – тек аяу мен қорғау ғана емес, қажет жерінде сүйіктіңді мәңгілікке жоғалту арқылы құтқарудан да тұрады екен.

	Мылтықтың оқшантайын қайырып атылған оқты шығарып тастады. Ұңғыға майлы бөксесі көтеріліп келе жатқан күннің сәулелеріне жылтылдаған жаңа жезді қорғасын сүңгіді. Зайнаб Сергейдің жүрегін, біраз уақыт бұрын ғана өзін толқыныс мен сезімге толып мұқият тыңдаған жүректі нысанаға алды.

	Бір кезде Сергей өзін, «Қане оң көзіңді жұмып, шүріппені сілкімей бас. Ақырын, баппен бассаң оқ нысанаға тура тиеді...» деп үйреткен. Бар-жоғы он бес шақты қадам қалғанда Сергей кенет тоқтай қалды да, тіктеліп өзінің ашық қоңыр даусымен айғай салды:

	– Шаганэ, ат! Маған бәрібір, ата бер...

	Сөйтіп келіншек оның үйреткеніндей істеді. Зайнаб мылтық гүрсілін естімеді, иықты сілкитін соққыны да сезбеді. Ол сүйіктісінің алдыға қарай ақырын еңкейе бергенін, гимнастеркасының кеуде тұсын умаждай ұстағанын және жігіттің саусақтары өзінің тосын әрі баянсыз махаббатындай қызыл түсті қанға қалай боялғанын көріп тұрды...

	Ол мұртты Хайдардың өкіре айғайлап, наганын тастай сала артқа қарай қашқанын, шоқырақ тасқа шалынып жығылып, төрт аяқтай масқара күйде көктен бейшара өміріне араша сұрағанын көре алмады. Хайдардан одан өзге не күтуге болар еді?!

	Келіншек тура алдында өз өмірімен бірге махаббаты да жоғалатындай жүрегін жанталаса ұстап, жер астынан шыққан ызғарлы суық тұла бойын жайлап бара жатқанын сезген Сергейге қарап қалған...

	Арада тоғыз ай өткенде босанған келіншек ұлының атын Сергей деп қойды. Ұлына өзінің ең сүйікті адамы және ғажайып өлеңдер мен өзіне қысқа уақытқа – Шаганэ деген сүйкімді есім қалдырған Рязаньдық ақын әйгілеген атты берді. Олардың екеуі де бұл өмірде жоқ болатын, бірақ солардың титтей ғана жалғасы жас келіншектің бүйірін жылытып, өміріне мән берді.

	Зайнаб кішкентай Сергейді бағып-қағып өсірді және оны әкесі секілді мықты да күшті, мейірімді де қайырымды болуға үйретті. Оның үстіне баланың алтын түсті бұйра шашы мен жарқын күлкісі де әкесінен айнымады. Тек ерке Сергейдің жүзіндегі мұңлы қара көздер Зайнабтан көз айырмайтын.

	Ол сол бір алыстағы бұлбұл сайраған кешті, бай үйіне қарай жүгіріп өткен таңғы бақты және тар өткелде өз еркімен ең бір ауыр таңдау жасаған күнді жиі еске алатын болды. Бірақ сол таңдаудың дұрыстығы ешқашан күдіктенген емес. Сергейге өз махаббатын ұсынған келіншек, жігіт үшін ең қиын сәтте көмекке жетті және оған мәңгілікке адал болып қалды. Әйелдердің көпшілігі мұндай қадамға барар ма еді?

	Сол күні атты әскер уақытында келіп жетті. Зайнабтың наганында жалғыз оқ қана қалған-ды. Оны сүйіктісімен бірге жан қиюға бұйырған тағдырына қуана отырып өзіне сақтады. Алайда тағдыр оның өміріне аналықтың дәмін татуды бұйырыпты.

	Келіншек қызыл әскерлер мен басмаштармен арасында болған қысқа ұрыстың егжей-тегжейін мүлде ұмытыпты. Есінде тек, бас сүйегін қылыш кескен мұртты Хайдардың дуалға сүйене құлап жатқаны ғана бар. Екіге қақ айырылған шалмасы өлгеннен соң да кіділенген кербездігін әйгілейін дегендей құлағына ілініп қалыпты.

	Сергейді бүкіл қала болып жерледі. Канибадамдықтардың сұрауы бойынша марқұм көзі тірісінде жақсы көрген нәрселері Зайнабтың ауласын, таңның атысын және өрік бағының тармағын көріп жатуы үшін биік жотаға жерленді.

	Содан біраз өткен соң Зайнаб милициядан шықты. Кітапханада жұмыс істеп, кешкі мектепте білім алды. Содан кейін Ленинабад педагогикалық институтты тәмамдап, зейнетке шыққанға дейін орта мектепте мұғалім болды.

	Оның кішкентай Сергейі биік бойлы, көркем жігіт болып ержетті. Жоғарғы оқуға құжат тапсыратын мезгіл жеткенде Зайнаб оның Белоруссияға барып, сонда білім алуына ақыл қосты. Инженер мамандығын меңгерген ол күні бүгінге дейін алыстағы өлкеде қызмет етеді. Кәрі кейуана кейіпті Зайнаб ұлының жетістігіне қуанышты.

	Кейуананың ойынша, өмірде де адамның жүрегінде де бос кеңістік болмауы керек. Бір кезде белорус топырағы қызыл әскер Сергейді жоғалтқанымен кейінірек оның ұлы Сергей сол топыраққа оралды. Яғни тепе-теңдік сақталды. Енді Канибадамдағы әжесіне немересі қонаққа келді, оның да аты Сергей. Кемпір немересіне атасы ұрысқан жерлерді көрсетіп, соңынан қайтар мезгіл жақындағанда ескі қорымға ертіп барды.

	Жақында Зайнаб немересімен бірге Белоруссияға бармақшы. Онда ол ең сүйікті адамы жүрген жерлерге жүрегімен жақындайды. Ұлы болса өздерімен бірге қалуға үгіттеп жүр. Кейуана болса оны тіпті көзіне де елестете алмайды. Санасында көк көзді, бұйра шашты ашық-жарқын бозбала күйінде қалған Сергейді алыстағы шағын шаһарда қалай жалғыз қалдырады? Оның еріндері кейуанаға жұлдызды түндерде бұлбұл даусымен: «Шаганэм, менің Шаганэм!» деп сыбырлайды.



	Бахманёр

	Бахманёр 1954 жылы шілденің 15-де Пенджикент ауданындағы Газза қышлағында дүниеге келген. 1977 жылы Тәжік Мемлекеттік университетінің шығыстану бөлімін бітірген ол, «Маданияти Точикистон», «Адабиёт ва санаъат» газеттерінде жұмыс істеді. Қазір «Садои Шарк» журналында бас редактордың орынбасары.

	«Аңшының махаббаты» (1984 ж.), «Түймедағының гүлдеу мезгілі» (1988 ж.), «Сармадех» (2005 ж.) атты кітаптардың және басқа да повесть, әңгімелердің авторы.

	1998 жылдан Тәжікстан Жазушылар Одағының мүшесі.



	Шахрудтың мөлдір суында

	Бахром атай өзіңнің туған ауылы Сармаддехтің тарихын үш кезеңге бөледі: алғашқы кезең «Лайкебінділер», ортаншысы – «Кебінкеміргіштер», үшіншісі – «Бәрін ұмытқандар».

	Лай кебінділер бірді бірге әрең жеткізіп жүріпті. Байлық туралы армандамапты да. Кедей тірлікке әбден пісіп кеткен. Тіпті өлген адамды орайтын кебіндік мата табылмайды екен. Марқұмды жүн араластырылып иленген балшықпен сылап жаз болса күнге, қыс болса оттың жанына жақын қойып кептіретін болған. Содан кейін дәстүр бойынша жаназасын шығарып соңғы тұрағына жеткізуге асығыс әкетеді. Егер киімнің бір жұқанасы болса көздің қарашығындай сақталады. Үйдің ішінде жалаңаш жүре береді екен, әбүйір бір тұтам матамен жабылыпты. Тек көшеге шығар кезде ғана киім киіледі. Шөп шабысқа шыққан еркектің бәрі шалбарларын тікенекті бұта жыртып кетуден сақтанып, бірдей шешіп алып бір шетке жинап қояды. Кішкентай балалар айды көрсетіп шешелерін аспандағы таба нанды алып беруді сұрайды екен. Сол кезден «Терезені ашып, айдай таба нанды әпер» деген сөз нақыл болып қалған.

	Бахром атаның сөзіне қарағанда, ауыл тұрғындарының ештеңесі болмаса да, ар-намысы биік болыпты. Сол кездің денсаулығы жақсы және рухы күшті адамдары бір-біріне көмек беруді парыз санапты.

	Кебін кеміргіштердің кезі тоқшылық, іштарлық пен ызаға толы болыпты. Тіпті аша тұяқтылардың өзі семіздікті көтере алмай, терісіне сыймай жүреді екен. Қойлардың майлы құйрықтары жерге жетіп, жарылып кететін көрінеді. Байқұс жануарлар аяқтарын қозғауы үшін құйрықтарына дөңгелекті арба тіркеліпті.

	Кебін кемірушілердің көре алмаушылығы пен ызасы, сенімсіздігі пен кегі саналы адамның ақылына сыймапты. Баласы әкесіне өлім тілесе, әкесі баласын көргісі келмепті. Тұла бойларына ыза мен кектің сіңіп қалғаны соншалық, Бахром атай осылай дейді, олар тіпті өлгеннен кейін де тыныш жатпапты: ызаға бөккен марқұмдар жер бетінде тірі жүргендердің өлуін, өмірлерін ұзартпаған алтын мен байлық тірілерге де көмектеспегенін тілеп моласында кебінін кеміріп тастайды екен. Марқұмдардың туыстары лажсыздан моланы ашып, өліктің аузындағы кебінді алып, тынышталуы үшін орнына бір уыс теңге құятын болған.

	Адамдардың бір-біріне деген жек көрініші өршігені соншалық, әкесі қайтыс болса баласы түн ішінде моланы ашып, аруақты қорлап, қараңғылықта жасырынып қайтатын көрінеді. Ал егер баласы қайтса бұны әкесі істепті.

	Ақырында осының бәрі Құдайға жақпады ма, жоқ әлде адамзаттың бұндай азғындауын жер көтере алмады ма, алапат жер сілкінісі болды. Зілзаладан екі тау бірігіп кетті де, ауылды түгелімен басып қалды. Тірі қалғандардан, жер сілкінісі кезінде ауылдан сыртқарыда болғандардан жаңа ұрпақ өрбіді. Сөйтіп адамдар қайтадан өсіп-өніп, атай лайкебінділер мен кебін кеміргіштерді естен шығарғаны үшін «Бәрін ұмытқандар» деп атаған Сармаддех тарихының үшінші кезеңін құрады.

	Аса құрметті молла Бухоризаде Сармаддехтің тарихын бұлай тарқатуды қияли ертегі, тіпті одан масқара түрде – мылжың және өтірік деп атады.

	Алайда Бахром атай, Сармаддех тарихының осылай болғанына аппақ қудай ағарған сақалымен ант береді. Ал ертегі құрастыру Бахманердің ісі, өтірік айтудың шебері Холдор Чилдуруг болып шықты. Өзі болса өзгелерден естігенін өзгеріссіз жеткізіп отыр. Егер бақилық болғандар, жандары жәннатта шалқығыр, өтірік қосқан болса, солардың сөзін қаз-қалпында жеткізіп отырғанына құдай – куә!

	Қалай болса да, мен Бахром атай жағындамын. Ол айтқан тарихтың ақиқат екендігіне сенем. Оның үстіне осы күннің өзінде ауылда таңғажайып оқиғалар болып жатса қалай сенбессің?! Сенбейсіңдер ме? Онда жақынырақ отырып, тыңдаңдар.

	***

	Шахбоз ұры жартастың көлеңкесінде демалып, шатқалдың бітер жеріндегі жалғыз диірменге қарап отыр. Диірмен бұл жерден жетім көрінеді, шындығында, таяз сулы бұлақтың жағасында жан-жағына таңдана қараған жетімге ұқсайды. Тіпті оның неліктен Шахруд – Ұлы өзен деп аталғанының өзі қызық еді. Шатқал төменге қарай тарылып барып, бұлақ суы Кафруд өзеніне қосылатын.

	Шахрудтың суы форелімен әйгілі болатын. Бүкіл Сармаддары аймағындағы өзен не бұлақ Шахрудтағыдай форелінің көптігімен мақтана алмайтын. Оның суы мөп-мөлдір еді.

	Диірменші форелді ханбалық деп атайтын. Шахбоз ұры бұған дейін форелді ханбалық деп атағанды естімепті. Осылай әрқашан тау асуынан өтіп, жартастың астында демалып жатқанда өз-өзіне «осы жолы міндетті түрде диірменшіден форелді неліктен ханбалық деп атайтынын сұраймын» дейтін. Бірақ ұдайы ұмытып кете барады.

	Бала күнінде Шахбозды, бейіттің жанындағы диірмен жер бетіндегі ең қорқынышты мекен деп қорқытатын. Онда түн сайын мыстан кемпірлер мен орман перілері жиналады-мыс. Шатқалда жүрген адамды жеп қояды, егер жемесе жынды қылып жібереді екен дегендей. Мыстандар диірменші мен оның балашағасына тимейтін көрінеді. Сондықтан да әйелі мен қызы бар диірменші амансау. Оның үстіне олар диірменшінің отбасын ұрылар мен тылсым күштерден қорғайды-мыс. «Ұрылар» деген жерге келгенде Шахбоз мырс етті: «Ұрыдан қорғамапты да».

	Негізі ол диірменге айына бір рет немесе екі айда бір келетін. Қаладағы тынымсыз заулаған күнді қуалай жүгірген әбігерден соң осы бір тұма табиғат асында бір-екі күнге тоқтағанды, әбден демалып және ұйқы қандырғанды ұнататын.

	Диірменшіге оның ауырлығы жоқ болатын. Керісінше ол бұдан қаладан керекті нәрселерін ала келуді сұрайтын. Тап қазір бұның аспалы қоржынында екі бас қант шақпағы, шәй қорабы, екі құлаш атлас матасы бар.

	Шахбоз ұрының баратын басқа жері жоқ-ты. Ауылда оның бауыры тұратын. Міне он жылдан асты оған барған емес, тіпті көргісі де келмейді. Он жыл бұрын әкелер мұраға қалдырған жерді бөлер кезде ағайындылар қатты ұрсысып қалды. Ол жерге бауыры ұлына үй салып бермекші болса, кенеттен үйленбекші болған Шахбоз да соны ойлаған. Міне жер телімінен де, бауырынан да бас тартқанына он жылдан асыпты. Сөйтіп соқа басы сопайып жалғыз қалған ол үлкен жолдар мен қалаларда ұрлық істеп жүрді. Ұрлаған заттарын арзанға сатып, түскен ақшаны ішімдік пен жеңіл жүрісті әйелдерге жұмсады. Ал, қалада туған жеріне деген кезекті сағыныш бүйірін бүлкілдеткенге дейін жүреді. Туған жерінің тартылысына амалсыз бас иетін ол төтелетіп тау асуы арқылы ауылға оралады. Бірақ ауылды орағытып өтіп бір шақырымдай жердегі бұлақ басындағы осы диірменге тура тартатын. Мұнда екі-үш күн қонақтайды, онысы кейде бір аптаға созылады. Дегенмен бұл жерге несіне құмартатынын өзі де түсінбейтін. Ешқандай көлденең табыс пен пайданың шеті көрінбейтін диірмен бұны неліктен өзіне тартады? Бұл әйелдікке алмақ болған қыз баяғыда-ақ басқа біреуге күйеуге тиіп кеткен, ендігі бала табудың жоспарын орындаған шығар?! Оның тіпті ішкі сырын сеніп айтатын адамы да жоқ болатын. Мүмкін жақын туысы мен жан досы жоқ үйірсіз көкжал болғандық әбден жалықтырғандықтан да осындай бала кезіндегі ертегідей жұмбақ жерден жұбаныш табатын шығар?! Әлде туыстары мен ауылдастары бар күнәсін кешіріп, еркек атаулы секілді әйелді, бала-шағалы болуына көмектесіп, басына үй тұрғызып көмектесетініне үміттене ме екен?!

	Кейде оның осы жерде ұяты оянатын. Ондайда ел адақтап, ұрлықпен айналысып жүргені үшін өз-өзінен ақталып, көңіліне кез-келген ауыр жұмыс жағатынын және нанын адалдан табуға болатынын айтады. Ол тіпті әйелі, қызы, диірмені секілді азғантай бақыты бар диірменшіге қызғана қарайтын. Ал осы бір тасты шатқал мен беткейдегі орман екі сиыр мен бір қора қой-ешкіге керекті шөпті береді. Оның үстіне диірменшінің әйелі елден ерекше. Шахбоз бұған дейін мұндай келісті әйелді көрмепті. Холдон есімді келіншек күйеуінен әлдеқайда биік, жауырыны батырдікіндей жалпақ, кеудесі талыстай, бет-әлпеті көріктіліктен құралақан да емес. Отыз бес жастағы келіншек жас кезінде әрбір үйдің көркін кіргізер бәденді болғаны білінеді. Бірақ оның аурушаң әрі жындысүрейлеу диірменшіге қалай тигенін Шахбоз білетін. Әйелдің әкесі бұған ұн мен біраз ақша қарыз болады. Сол үшін қызын диірменшіге қалыңмалсыз беруге мәжбүр болған. Бұл енді көне әңгіме. Жарайды қалай болса, олай болсын, бірақ ұл табар қатынды Шахбоз емес диірменші иемденгені ақиқат еді. Кейде Шахбоз, бұл келген сайын қуанып қалатын, әрәдік бұған ынтызар көзқараспен қарайтын, бірақ сөзбен де, емеурінмен де, жерге жатқызып кеудесін аймалауға, ернінің қанын шығара сүюге ыңғай танытпайтын әйелді, «кетәрі емес» деп ойлайтын... Жоқ, ар-ұяттан аса алмайтын әйел ондай масқараға мүлде бармайды. Мүмкін ынтық көзқарасы қарапайым мінез-құлқынан немесе қонақжайлылығынан шығар?! Ал, егер Шахбоз шектен шығып басынар болса, ұятқа қалар...

	Кереғар ойларына өртенген ол өз-өзімен күресіп, артық-ауыс қадамға бара алмай, көпке ұзамай кететін. Қайтып кетеді. Алайда қанша айтқанмен ол үйсіз-күйсіз ұры болғандықтан, бір ай, екі айдан соң қайтып оралмаса, туған үйін сағынғандай әбден торығып қалатын.

	Асудағы әрбір үңгір үй, әрбір жартас қалқа болатын, қаладағы пәтері бар ойнастарының аста-төк дастарханын көріп жүрген ол, өзін ешқашан диірменшінің үйіндегідей еркін сезінбепті. Мұнда өзінің адамдам сезінетін. Бұл диірменшінің әйелі ай бойы әбден кірлеген киімдерін жуып бергеннен де, қызы мен өзіне бір бөлмеге, диірменші екеуіне басқа бөлмеге төсек салып беретіндіктен де емес еді. Бірақ неден екеніне бұл бас қатырмапты. Және осы үйге, осы адамдарға неліктен жақын тартатынын да түсінбейтін. Кейде ол, бидай толы қаптарды көтеріп, тартылған ұнды жинап алатын әйелі бар осы кішкентай диірменшіден үлгі алармын деген ойына таңданып қалатын. Сөйтіп ол ірі денелі әйелге құмар болып, әйелдің ынтық көзқарасы ғашық етті.

	***

	Бұл жолы әйелдің бет-жүзінде қуаныштың ізі жоқ. Ең жаманы, оның көзқарасы суық әрі үрейлі көрінді. Бұның сәлеміне басын изей салды да, аспалы қоржынды қолына алды. Дорбаның ішінде не бар екенін біле тұра, рахмет те айтпай ішке кіріп кетті. Бөлмеден киіз бен қой терісін алып шығып, киізді қалқаның астындағы тапшанға жайып, үстіне теріні тастады. Сосын, құмығыңқы дауыспен:

	– Келіңіз, төрлетіңіз, – деді.

	Біраз уақыттан соң дастархан жайып, шәй, тандыр нан, тәттілерді әкелді. Өзі киізге отырмай, бір шеттегі бос қаптардың үстіне жайғасты. Шахбоз бұны қалай түсінерін білмей, абдырап қалды. Мұндай салқын қабақты бұл алғаш рет көріп отыр. Оның үстіне асудағы жартастың көлеңкесінде жатып, әйелдің қабылдауын ойша елестетіп алған. Бұның қиялынша, күн қағып алақанын маңдайына апарған әйел бұл келетін жаққа жіті назар салып тұруы, бұны жүрісінен танып, еріндері таңғы шыққа малшынған раушандай ашыла қуануы тиіс еді, алайда...

	Алайда мұндай тұнжыр қабылдауды көрген соң, шыдай алмай:

	– Үй-ішіңіз аман-есен бе? – деп сұрады.

	– Күйеуімнің ақыл-естен танып, төсек тартып қалғанына қырық күн болды.

	Шахбоздың келіп кеткеніне қырық күн өткен жоқ. Бұл кетіп бара жатқанда диірменші кәдімгідей және сергек секілді көрінген. Шамасы әйел уақыттан шатасқан болды немесе әрбір күні бір жылдай болған шығар?!

	– Мен кетерде ешқандай ауру-сырқаудың белгісі жоқ еді ғой?!

	– Сіз кеткеннен соң, үш күннен соң өзін нашар сезініп, безгек тигендей қалшылдап құлады. Артынан безгек кеткенімен қайтып тұра алмады. Молда келіп қараған, көмектеспеді. Күніне тамағына шөп тұнбасын қасық құямын. Бүгін тіпті су да ішпеді. Қызымды молдаға жібердім, қанша дегенмен... Мүмкін құдай қайырым етіп, бақиға қиналмай кетуіне көмек берер, онда жақсы болар еді...

	Әйелдің соңғы сөздерін сабырлы айтып шыққаны соншалық еркектің денесі тітіркенді. Бір аяғымен көрде тұрған күйеуінің «бақиға қиналмай өтуін» тілеген әйелдің пиғылы тар көрінсе де, үндемеді.

	Әйел шағына берді:

	– Бүгін болмаса анық көрінетін бір жері ауыратынын жүрегіммен сезуші едім, бірақ дәл бұлай жылдам құлайды әрі қатты қиналады деп ойламаппын... Оның үстіне біз қайтеміз? Бұның жаны жәннатта тыныш табар, біз ғой, қызым екеуміз мына айдалада қайтпекпіз?..

	Әйел көз жасын тоқтата алмай үнсіз қалды, күшті иықтарының селкілдеуі ғана әлде қырық күн, әлде жиырма күн бойы жиналған өкпесінің сыртқа шығып жатқанын білдіреді. Еркек орнынан тұрып әйелдің басынан сипап жұбатқысы келді. Дәл осы сәтте, жол бойынан қара сақалды кісі мен қыздың, молда мен Гүлбуттаның сұлбасы көрінбесе, мүмкін еркек орнынан тұратын еді.

	Шахбозбен амандасқан молда үйге кіріп кетті. Артынан дұға оқыған жұмсақ қоңыр дауыс естілді. Молда Құраннан мойынұсыну жайындағы сүре оқып жатқан. Жарты сағаттан соң сыртқа шығып, ошақ басында күйбеңдеген әйелге көз тастап, Шахбозға бұрылды:

	– Құдай сізді дәл уағында жіберіпті. Меніңше байқұс ертеңге дейін жетпес.

	Үйде еркектің болғаны жақсы, екі әйел бар жерде әйелдік басым болады...

	Молданың не айтпақ болғанын Шахбоз түсінбеді.

	Ошаққа жақындаған молда әйелге:

	– Менің ауылға қайтуым керек. Таңертеңгісін келем. Меніңше, таңға дейін өмірі жетпейтін сияқты. – Молда әйелге тағы бірдеңелер айтты, оны Шахбоз естімеді, жұмысының көптігін алдыға тартқан молда тамаққа қарамай кетіп қалды.

	Әйел Шахбоздың алдына ағаш табаққа салынған тағамды қойды да, тағы біріне өзіне салып, қызы екеуi үйден тамақтанбақшы болды.

	Кеш кіріп қалды. Ғажайып кейіпке ене бастаған қалқаға қарсы беттегі жартас қою жапырақты алып шынарға ұқсап барады. Бұған дейін қайда жүргені белгісіз төбет ит қалқаның астына келіп, Шахбозға бір қарады да, бұрышқа сақиналанып жатты. Иттің көзі бейтарап мағынаға толы. Шахбоз, «Диірменшінің көзі де тура осындай боп кеткен шығар», – деп ойлады. Сосын осы түнді үзіліп бара жатқан адамның жанында өткізетінін ойлағанда денесін тітіркенді. Әдетте осында келген сайын диірменшінің әйелі күйеуі мен бұған ерлер бөлмесіне, қызы мен өзіне әйелдер бөлмесіне төсек салатын. Жаздың қапырық түндерінде еркектерді шатырға жатқызып, қызы екеуі қалқаның астындағы тапшанға ұйықтайтын. Осы кезде түн ызғарлы болатындықтан әйелдің, төсекті тапшанға салып беруін сұрай алмады. Оның үстіне әлгі молда да, әйелдердің қорықпауы үшін, бұны құдай жібергенін айтып қалды емес пе?! Сондықтан әйел, бұған төсекті күйеуінің қасына салғанын ескерткенде, басын изеп, «Өте жақсы» деді.

	Дастарханды жинаған әйел ішке кіріп кетті. Бұл да орнынан тұрды. Ұйқы қазір келер емес. Диірменнің жанындағы форель толы бұлақ сылдырап жатты. Сосын, егер диірменші түнде өліп қалатын болса, форельді неліктен хан балық деп атайтын білмей кететінін ойлады.

	Әйелден сабын сұрап алған Шахбоз етектегі су жағасына беттеді. Қайнардың мұздай суынан тәні ширады. Жол бойы қонған шаң мен кірден тазаланып тұрып, күндіз мөп-мөлдір судан балықты үйірімен немесе саяқ жүрген ірілерін көруге болатынын ойлады. «Қызық», – деді іштей. – «Түнде олар ұйықтай ма екен?» Сосын өз-өзіне: «Егер диірменші өліп қалса, бұл сұрақ жауапсыз қалады», – деді. Негізі, форельдің айлы түні тынық тұстарда қыбырсыз дем алатынын өз көзімен көрген. Бірақ бұл жайында диірменшіден сұрағанды жөн көрді, мүмкін осылай өзінің диірменшіні осы түні өлгенін қалаған ойын қашырмақ болған шығар?!

	***

	Ұзақ жолдан кейін, тойымды тамақтан соң және кешкі жуынудан кейін көрпеге кірсем болды ұйықтап қалам деп үміттенді. Бірақ олай болмады. Диірменшінің ажалын немесе осы түні болатын тағы бір нәрсені күткендей оның ұйқысы қашты.

	Бөлмеге кіргені сол еді, шамның әлсіз жарығымен науқасты көріп жүрегі зу ете қалды. Құдай-ау, бір айдың ішінде адам да тура осылай өзгеріп кетеді екен-ау. Төсекте жатқан диірменші емес, жүз жастан асқан шал секілді еді. Науқас терісінің өзгергені соншалық, сарғыш ақшыл әлде керісінше сияқты көрінеді. Жамылғыдан шығып қалған оң қолы әбден қураған есік тұтқасы сияқты. Алғашында ол диірменші баяғыда-ақ өліп қалған екен, жағы төмен түсіп кетіпті деп ойлады. Алайда мұрнына жағымсыз иіс келді және баланың шар үрлегеніндей ауыр алынған тынысты естіді.

	Еркек терезені ашты. Бөлмеге ұрған салқын ауаның жұтып: «Мына иіске әйел әбден үйреніп кеткен екен, тіпті терезені ашып желдетпепті де» деп ойлады. Сосын шешініп, төсекке жатты да, жанында ілулі тұрған майшамның пілтесін азайтты. Әйел шамды өшірмеуді сұраған, мүмкін керек болып қалар. Еркек ұйықтап кетуге үміттенген, бірақ біраз уақыт өткен соң ұйқысы келмейтінін мойындады. Ол осы түні диірменшінің өлімінен өзге тағы бір нәрсе болатынына сенімді еді. Бұл үшін науқас молда кеткен соң-ақ өлген, тіпті баяғыда-ақ, осыдан біраз бұрын, өткенде келгенінде-ақ, әйелдің ынтық көзқарасын қалай түсінерін білмегенде-ақ өліп қалған-ды.

	Ол қабырғалас бөлмедегі әйелдің ұйықтамағанына сенімді болатын... Және әйелдің ұйықтамағанының еш сөкеттігі жоқ еді. Өйткені келесі бөлмеде күйеуің өлгелі жатса қайтып ұйықтайсың?! Жүрегі тас деген әйелдің өзі жақын адамының өліміне қатты қайғырады. Алайда осы сәтте оның басына, әйел диірменші үшін емес, бұл үшін ұйықтамай жатыр деген ой келді...

	Бөлменің ауасы салқындағанына қарамастан еркек жамылғыдан қатты ыстықтады. Кереғар ойлары оны іштей жалындатып жатыр еді. Кеудесін серпи ашқан ол, терезеден кірген дыбыстарға құлақ түрді, бұлақтың ағысы бірқалыпты сылдырап жатыр, кейде байғыздың уілі талып естіледі. Қалқаның қарсысындағы жартастың үстінде екі жұлдыз көмескі жылтырап тұр. Жартас болса қап-қара шынар кейпіне кірген. «Қызық, – деп ойлады, – Жартас түн ішінде неліктен алып шынардың сұлбасына ұқсайды? Диірменші тыныс алмай қалды, өліп қалған шығар, неге екенін енді айта алмас. Мүмкін, бұны әйел білетін шығар?! Бірақ ол ұйықтап жатыр. Уақыт түн ортасынан ауып кетті. Егер ұйықтап қалмаса, жөтеліп не терең тыныстап бір белгі берер еді, немесе есікті ашар еді ғой. Әйелдерден жатқан бөлмеден дыбыс жоқ, олар да жанындағы диірменші сияқты өліп қалғандай».

	Келіншектің ұйықтап қалғанына сене бастаған еркек тынышталып, ұйықтап кетуге дайындалды. Жамылғыға қолын созып, қымтана бергенде, ашылған есіктің шиқылы естіліп, жүрегі дүрсілдеп кетті. Қолы тартып алды да, үнсіз қалды. Әйелдер бөлмесінің есігі шиқылдады да, аздан соң бұлардың есігі сақтана ашылды. Келіншек бұлар жатқан бөлмеге кірді. Еркек ұйықтап қалғандай. Күйеуінің жанына жақындаған әйел оның қолын жамылғымен жауып, жастығын түзеп қойды. Еркек білдірмей бақылап жатыр: «Диірменшінің тірі екені белгісіз, қымтаудың не керегі бар?» Артынан әйел бұның төсегінің жанына бүк түсе отырды да, жамылғысын түзеді. Еркектің ойлағаны, «Салдақы, ұйықтамағанымды біліп тұр» болды. Бірақ әйел шынында да оны ұйықтап жатыр деп ойлады: «Егер ұйықтамаса, жөтеліп болса да белгі берер еді ғой, бекер босқа алаңдамауым үшін».

	Әйел Шахбоздың жамылғысын ұйқысырап ашып тастаған болар деп ойлады. Бөлме салқын болатын, терезені жаппақшы болды. Алайда әйелдің қолы еркектің мойнына жете бергенде, еркек ұйқыдағыдай оның қолының үстінен басып, бауырына қысты. Қолы қызып тұрған келіншек сіңірі тартылғандай қатып қалды. Еркекке қасиеттідей көрінген бірнеше секунд өтті... Оның екінші қолы әйелдің белінен төмен оралды...

	Еркек мұндай сезімді ешқашан басынан өткізбепті. Әуелі жол бойында жалғызбасты байды тонаған кезінде, жерге жығып алып, көзінен ыза мен қорқынышты көріп тұрғанда да мұндайды сезінбепті. Әйелдің көзінде де қорқыныш болатын, бірақ қарсыласпады. Керісінше, оттай жалынды құша итерілгенінде, қармақ қапқан күшті балықтай өзінің тереңіне тарта берді. Содан кейін қалай болғаны, не болғаны еркектің есінде жоқ, кенет келіншек қатты шыңғырып жіберді де, талып түсті. Еркек оның неден қорыққанын түсінбеді. Тек артына бұрылғанда шашы тік тұрды. Өліп қалған диірменші төсегіне отырып алып екеуіне қарап қалыпты. Көзқарасында біраз бұрын ғана қалқаның астына кірген төбеттің жанарындағыдай бейтарап мағына бар.

	***

	Таң ертеңгісін жанына үш еркек ерткен молда диірменге келді. Жол бойы ол марқұмның туыстары жоқтығына өкінді. Диірменшінің бақиға аттанғанын естігенде басын изеп: «Солай боларын біліп ем», – деді. Бірге келген екі көмекшісіне ауылға барып, жамағатты жаназаға шақыруды және бейіт қазу үшін ақымшыны ала қайтуды тапсырды. Шахбозға қорадан қойдың семізін таңдап союды бұйырды.

	Біраз уақыттан соң бес-алты әйел келіп, диірменшінің қызымен бірге дауыс шығара бастады. Бұл уақта малды сойып болып, ет жаймалап отырған Шахбоз диірменшінің әйелінің көрінбегеніне, дауысы да естілмегеніне таң қалды.

	Түнде есін жиған соң, етегін түсіріп, «Күнәһар, болдым, күнәһар!» деген күйі сыңси жылап, бөлмеден атқи шығып кеткен.

	Еркек біршама уақыт бойы қыбырсыз қалды. Бойындағы үрей бiртiндеп тарады. Болған оқиғаға таң қалған ол, не істерін білмеді. Басында мыңдаған ой сапырылысып, ақырында жартылай өлген науқасты буындырып тастау керектігі айқындалды. Құдай сақтасын, таңертеңгісін молдаға бәрін айтып қойса бітті.

	Дегенмен оның қажеті болмай қалды. Диірменші кескен томардай артқа сылқ ете түсті де, алқымынан қырыл шықты, Шахбоз атып тұрып жақындағанда тынысы тоқтады. Бұл жолы Шахбоз диірменшінің өліп қалғанына әбден сенді. Молданың айтқанындай орамалмен жағын басына таңып байлады, ұзын аяқтарын түзеп жатып, көздері ашық қалғанын еске түсірді. Жанары иттікіндей бейтарап көзқараста қалған ұқсастыққа таңдана қарап, кірпіктерін төмен түсірді. Содан кейін сыртқа, қалқаның астына шығып, киіз бен теріні көрді. Әйелдің оларды неге ішке кіргізбегенін ойлады. Шапанын басына жастап, киізді жамылды да бірден ұйықтап кетті. Оны молда мен көмекшілеріне үрген иттің даусы оятты.

	Етті жіліктеп отырған еркек басына шапанын жастанған сәтте-ақ ұйықтап кеткеніне таңданды. Мүмкін, диірменшінің жесірі де сөйткен шығар?!

	Әйелдерден соң жарты сағаттан кейін қырық-елу шақты еркек келді. Олар дауыс шығармады. Шамасы диірменшінің жақын туыстары жоқ болуы керек, егер болса оның қайтқанын әлі естімеген.

	Молда жаназаға дайындалды. Марқұмды жуындырып, кебінін киіндірді. Осы кезде ыңғайсыз жағдай болды, мәйітті салып көтеретін бесікті ұмытып кетіпті. Әкелуге екі жас жігіт жұмсалды. Жүгіріп кеткен олар көп ұзамай қайта оралды. Сөйтсе ақымшы мен көмекшісі әкеле жатыр екен. Жігіттер жарты жолдан кездесіпті.

	Марқұм жатқан бесік кілеммен жабылып, ауланың ортасына қойылды. Бұлтсыз аспаннан жаңбыр тамшылай бастады. Бесік қайтадан қалқаға кіргізілді. Молда алдыға тұрып еді, қалған еркектер қатар түзеді. Қырағаттап сүре оқыған молда асығар емес, құран аяқталғанша жаңбыр өтіп кетер деген сыңайда.

	Бірақ жаңбыр үдей түсті. Көптің арасынан біреу, диірменнің жанындағы сиыр суға жақын байланғанын айтты. Сел жүріп кетсе қайтпек?! Бесік әкелген екі жігіт шапандарының етегін бастарына көтеріп диірменге жүгірді. Дұға қайырған молда не істерін білмей тұр. Санасы жаңбырдың тоқтағанын күту керектігін айтады. Алайда жаназасы шығарылған марқұмды жер қойнына бермей ұстау күнә саналушы еді. Сондықтан сүйекті бейітке апаруға мәжбүрлі түрде белгі берді.

	Төрт тұтқадан ұстаған төрт еркек бесікті көтеріп алып, жолға шықты. Олардың жанына ауысатын төрт адам ілесті. Тастақты жолмен жүрген шеру топырақты беткей сүрлеуіне дейін жылдам жетті. Бұдан кейін жүріс тежелді. Алайда малмандай су болған адамдар «қане, жылдам, жылдам» деп дем беріп келеді. Жалғыз аяқ соқпақтың ортасына келгенде алдыңғы жақтағы адамның аяғы тайып кетті де, бәрі бірдей «Ох!» деп күрсінді. Құлап түскен алдыңғы басқаларды да құлатты. Алдыңғының соңынан арттағылар да құлады. Бірақ біреуі бесіктің тұтқасын жібермей қойып еді, марқұм сырғып кетті де, домалаған күйі Шахрудтың суына түсіп кетті. Тура Кафруд өзеніне құяр тұсқа жақын түскен сүйекті көрген адамдар, «ойбай кетті, ұстаңдар, жылдам, Кафрудқа кетіп қалмасын» деп айғай салды. Бірақ жаңбырмен толыққан бұлақ суы жылдам ағып жатыр. Шерулі топтың ішіндегі ең самдағайы жағаға жеткенде Шахрудтың суы марқұмды Кафруд өзенінің көбікті толқынына бере салды.

	Сүйекті жеті күн бойы өзеннен іздеп таба алмады. Төменгі ауылдардан да ешқандай дерек жоқ. Жағаға ешқандай өлік шықпаған. Ақыры диірменші су астындағы тасқа ілініп қалған болды деп тұжырды. Адамдар диірменшінің сүйегін іздеуден үміт үзгенде молда іздеуді тоқтатуға жарлық етті. Табыла қалса, соңғы тұрағына өзі иелік етуі үшін ақымға марқұмның шапаны қойылды. Бейіт көмілген соң молда Құраннан сүре қайырды, жиналған көпшілік «Аумин» десті де, әркім өз жұмыстарымен болып кетті.

	Алғашқы үш күн бойы Шахбоз іздеушілермен болды. Ұзын таяқпен ұйықтар мен ірі тастардың астын, таяғы жұмсақ сүйекке тиіп кетеді деген сеніммен қарап шықты. Сүйек жоқ. Төртінші күні іздеудің нәтиже бермесін түсініп, диірменге қайтты.

	Диірменшінің жесірі онымен кездескісі келмегендей, бөлмесінен шықпады. Енді бұған диірменшінің қызы дастархан жайып, тамақ беріп, кешкісін төсек салып беріп жүр. Еркектің әйелмен жеке қалып, ары қарай не істеу керектігін кеңесетін мүмкіндігі болмай-ақ қойды. Ол тіпті, осыған қажет болар деген оймен мынадай сөз дайындады:

	«Болар іс болды. Осылай болуы жоғарыдан жазылған сияқты. Бұтақтағы жапырақ құдайдың ықпалынсыз жөні жоқ сілкінбейді, – бұны марқұм суға түсіп кеткенде молданың аузынан естіген. – Бәрі құдайдың құзырында. Тіпті бесікті жүз адам әкеле жатса да сүйек суға кетер еді».

	Бұған әйел былай дейді:

	«Мен күнәһар болдым, маған құдай істегенім үшін жауап беретінімді ескертіп, сақ бол дегендей».

	Сонда еркек айтады:

	«Егер құдай қарсы болса біз күнә жасай алмас едік».

	Әйел: «Ол мені сынады, мен сынаққа берік бола алмадым, соным үшін Аллам маған алдағы уақта күнә жасамай сақтанып жүруді ескертті».

	Ол айтады: «Біздің сынағымыз осылай аяқталарын ол алдын-ала білген. Біздікі күнә емес».

	Әйел айтады: «Қандай ақымақтық! Олай болатын болса, жарық дүниедегінің бәрі күнәсіз».

	Ол: «Бір жаман нәрсені әбден ойлап жүріп, ақырында істеу – күнә! Ал біздің арамыздағы нәрсе біздің еркімізден тыс болды. Ол жайында сен де, мен де ойлаған емеспіз».

	Әйел: «Қайдам, қайдам... Одан да бізді тастап, кері қайтқаның дұрыс болар еді. Сені көргім келмейді».

	Еркек: «Сен бүгін мені бұрынғыдан да артық керек қыласың. Диірменшілік әйелдің ісі емес. Осындай шалғай жерде екеуің қалай тірлік етпексіңдер? Әзірше сендермен бірге бола тұрғаным дұрыс. Қаңғырудан әбден тойдым. Меніңде тамыр жайғым келеді».

	Біраз ойланған әйел былай дейді: «Расын айтқанда сенікі де дұрыс. Еркектің көмегінсіз өмір сүру өте қиын. Байым жиырма жыл бойы тірнектеп жинағанды қалай өзгенің қолына бере саласың?»

	Бұл: «Дұрыс айтасың. Сендерді ауылға көшіріп, диірменге өзге біреу иелік етеді».

	Әйел біраз ойланған соң: «Осында қал, сөйтіп тамыр жай. Тағдырдан қашып құтылу мүмкін емес» – дейді.

	Төсекте жатып осы әңгімені ойша елестеткен Шахбоз көршілес есіктің ащы шиқылдап, әйелдің кіріп келетініне сенімді еді. Әңгіменің дұрыстығына келіскен күйде бұның кеудесіне басын қойған келіншек бірге қонып қалады және қалған түндерде бұнымен бірге болады.

	Уақыт түн ортасына жақындап қалса да ол көз ілген жоқ. Екі бүйіріне кезек аунап, әлі ұйықтамағанын білдіру үшін жөтеліп қояды. Жауаптың орнына тыныштық пен сырттағы бұлақтың сылдыры келеді.

	Ақыры кірпіктері ауырлап ұйқыға кетті, ертеңгісін көздерін әрең ашып, әйелдің келуін күтпей ұйықтап қалғанына таңданды. Бұл күн сайын қайталанғанынан әйелдің бұны көргісі келмегенімен қоймай сөйлескісі де келмейтінін түсінді. Оған қамықпаған еркек әйелдің ақырында тағдырына мойынсұнып, бүгін түнде болмаса, келесі түні-ақ келіп қойнына кіретініне сенімді болды.

	Осындай сеніммен ол диірменнің жұмыстарымен айналысты. Шығырды көтеріп, қайта түзулеп қойды, диірмен доңғалағын, тастарын тазалап шықты және бидай құйылар тұстың шығыры қалыпты жұмыс істей бастады. Диірменнің қайта жұмыс істей бастағанын көрген адамдар бидай тарттыруға біртіндеп келіп жатты. Тек бауыры ғана бірде-бір рет келмеді. Мүмкін ол бидайын көрші ауылға тарттырып немесе көршілерінің біріне бидайын тарттырып беруді өтінген шығар. Ақымақ, әлі де өзін жеңімпаз санайды.

	Сондай күндердің бірінде, кеш түсіп қалған мезгілде ол диірмен доңғалағын тоқтатқан еді. Шашылған кебекті жинап, үйге кете бергенде диірменге әйел келді. Мүмкін бір жұмысы болды ма, әлде ұн алуға келді ме, әйтеуір келіп кіргені анық. Үйде жалғыз қалған әйел Гүлбуттаны ауылға шәй, қант, тұз, сіріңке әкелуге жіберген болатын. Келіншек Шахбоз жаққа мүлде қарамады, тіпті барына көңіл аудармады. Кебежеге тіке барды да, керегінше ұн салып алды, сосын кіре беріске оралып, бірнәрсе ұмытып есіне түсіре алмағандай кілт тоқтады. Иіні еңкіштене қозғалмай тұрғанын көрген Шахбозға тағы да қасиетті көрініске тап болғандай көрінді. Екі аттап жанына жетіп барған еркек әйелді тік көтеріп алған күйі бидай салынған қаптардың үстіне жатқыза берді. Оның «жабайы есекке» теңеген келіншек қатты қарсыласты. Алайда еркек самдағайлана қимылдап әйелдің етегін көтере салды да, дамбалдың бауын үзіп жіберді. Сол сәтте диірменнің доңғалағы қозғалып кетті де, жағымды шиқылдақ дауыс шығарған қайрақ тастардың айнала бастағанынан әйел қарсылығын тоқтатып, көмекке ұмтылды...

	***

	Енді ол әйелмен бірге бір бөлмеде, қыз басқа бөлмеде ұйықтайтын болып жүр. Ол өмірінде алғаш рет мұндай әйелдің қойнында ұйықтаудың қандай ғанибет екенін мойындады. Қыстың таулы жерде болатын ұзақ түндерінде ол ұдайы әйелдің құшағында ләззаттан тұншығып жататын. Ұзақ арпалыстан кейінгі үзілістерде сұлқ жатқан кездерінде келіншек әңгіме бастайды. Сөйтсе, алғаш келген кезде-ақ әйел бұған құмартыпты.

	«Есіңде ме, – дейді келіншек, – үш жыл бойы қатарынан келгенің... Бетіңнен тер моншақтап, киімің шаң мен кірден әбден баттасқан. Сен ауыл жақтан келдің де, қалқаның астында көлеңкеде отырған күйеуім екеумізге «Жалғызбасты жолаушыға түнеп шығуға рұқсат бересіздер ме?» дедің».

	Күйеуім:

	«Мұндай шалғай жерде кештетіп жүрген жолаушы біз үшін құтты қонақ. Қаласаң бір емес, он түн түнеп шық», – деді.

	Сен рахмет айттың да, менен жолдың шаңын кетіру үшін шомылып алуға сабын сұрадың. Сол күні мен бұлақтың басында шомылып тұрған сені асүйдің терезесінен алғаш рет жалаңаш күйіңде көрдім. Артынан күнге кептіріндің. Әрбір келген сайын менен сабын сұрап алатын сен бір жерге ғана шомылатынсың. Тіпті аязды қыстың өзінде шомылушы ең. Суық суды үстіңе құйып тұрғаныңда, терезеден күшті беліңе, жалпақ кеудеңе қызғана қарап тұратынмын. Мүмкін менің орнымда басқа әйел болса соншалық үздігіп қарамас па еді, бірақ мен өзөзімді тоқтата алмайтынмын. Өйткені аурушаң, дімкәс күйеуімнен басқа еркек атаулыны көрмеген едім ғой, мен сорлы. Қаладан келіп сабын сұраған сайын, мен сабынды бере салып терезеге сені көруге асығатынмын. Бірде күйеуім сондай әрекетімнің үстінен түсті.

	Қорқып кеттім. Терезеге қараған ол сені көрді де, үндемей кетіп қалды. Әркезде де осындай болған ол, бірде-бір рет айғайлап, ұрып көрмепті. Кейде, менде қызықпын ғой, күйеуім өзге еркектiң құшағында тұрған мені көріп қалса, есікті үн-түнсіз жауып, ештеңе болмағандай жүре беретін шығар деп ойлаймын. Сонысы үшін оны жек көретінмін. Кәдімгі мұрынбоқ сүртетін шүперек еді, шүперек.

	Терезенің алдында саған қарап тұрғанымның үстінен түскен күні, мені ұрып, сабап тастағанын қалап едім. Қолына таяқ алып, өлімші қылып сабап тастаса бойымдағы жыным тарқар еді. Егер сол жолы мені сабағанда бар ғой, біз екеуміз ешқашан бірге болмас едік. Бірақ ол ештеңе демеді, сол үшін оны одан ары жек көріп кеттім. Бала күнімде балалардың қаңғыбас итті қоршап алып сабағанын көрдім. Байқұс ит қыңсылап, шыр көбелек айналды, бірақ көздерінде ауырсынған не ызаланған белгі көрінбеді. Сен мені құшағыңа алған түні, бір ай бойы ес-түссіз және қозғалыссыз жатқан ол кенет төсегінен тұрып алды да, бізге қарады, мен оның жанарынан сол баяғы ауырсыну, ызалану белгісі жоқ көздерді көрдім. Егер жанарына ыза мен кек тұнып тұрса, одан қорықпас едім, бірақ сол бейтарап, немкетті көзқарас үрейімді ұшырды. Неге? Бұл сұраққа әлі күнге дейін жауап бере алмаймын. Оның сүйегі өзенге ағып кетті дегенді естігенде, оның өлмегенін бар сезіміммен түйсінгендей болдым. Ол мені сондай әрекетімен тексеріп көрмекші болғандай. Иә, менің күнәға толы масқараға ұшырағанымды көру үшін өтірік ауырып және өтірік өлген секілді. Оның өлімі де өтірік болды. Бесік құлап түскен жерді мен әбден қарадым, жаны жоқ сүйек өз-өзінен бұлаққа сырғып кетуі мүмкін емес. Ол өтірік өлген болып жатқан. Егер жерлеп тастағанда түн ішінде ақымнан шығып кетер еді. Бесіктің құлауы ол үшін сәтті кездейсоқтық болды. Суға ол әдейілеп түсіп кетті. Ол қалаған жерінен жүзіп шыға алатын. Суда мықты жүзетін. Мен оның Кафрудтан талай рет жүзіп өткенін көргем.

	Сол себептен, мен саған шыққан жоқпын. Оның көзі жн-жақтан мені аңдып тұр деп ойладым. Ол менің күнәға батқанымды күтіп жүр. Сосын жақындап келіп, қарқылдап тұрып, табалап күлмекші.

	Ол алғаш үйленген күннен бастап, менің өзі қалаған әйел емес екенімді жақсы білді. Тіпті өзінен туған қызы Гүлбуттаны мойындамады ғой. Мен оны диірменге бидай әкелген басқа еркектен көтерді деп есептеді.

	Есіңде ме, ұн салынған кебеженің жанында мені құшақтағаныңда, бидай толы қаптың үстіне жатқыза салып, жақындасқаныңда неге қарсыласты дейсің? Неліктен басында қарсыласып, артынан берілді дейсің? Оны әлі тірі, біржерден сығалап тұр деп есептеген сезімімнен арыла алмағандықтан болды ол. Алайда диірмен сықырлап, тастары өздерінен жүріп, жағымды шиқылдай жөнелгенде оның мені аңдығаны және жек көруі сенің ыстық құшағыңа қарағанда түкке алғысыз екенін түсіндім. Қалағанынша қарай берсін, сөзбен айтып жеткізгісіз жалынды әрі тәтті күнәға батқанымды көріп сайтанша қарқылдасын, бәрібір.

	***

	Шахбоз ұры нағыз диірменші болып алды. Оны ешкім де ескі лақабымен атамайтын болған. Керісінше бәрі Шахбоз-диірменші деп құрметтейді. Ол да өзінің өзгергенін және өміріне риза екендігін байқайды. Қысқасын айтқанда әйелге тамыр жайып, тынышталған еркектің өз жағдайына көңілі толатындай көрінеді. Алайда әйел еркектің былтыр аптасына үш рет «қалаға» кетсе, – қандай қалаға екенін өмірі айтқан емес, – биылғы жылы бір ай үйде болып келесі айда кетіп қалатынына таңданып жүр. Кейде, еркектің күдікті топқа қайта қосылып, жол бойында ұрлық пен қарақшылық жасап жүргенін айтқан өсек келіп жатады. Әйел ондайға сенгісі келмейді. Дегенмен кейде Шахбоздың бұрынғы оттай ыстық құшағы салқын тартып бара жатқанына алаңдайды. Тіпті бір кезде бидай толы қаптарға бұны жатқыза салып ынтыға астына басқан, екпінді қозғалысынан су доңғалақтар іске қосылып, махаббат әнін салдырған бұрынғы Шахбоз емесін, түн сайын қуатты құшағына алып қатты құшқаннан әйелді ләззаттың биігіне көтеріп, аспан мен жердің арасында жүргендей күйге бөлеген Шахбоз емесін сөйлеген сөзінен және әңгімесінен байқай бастады.

	Әйел атаулының сезімталдығы күшті болғандықтан, жүрегімен сезген осындай әсерінен айыға алмай қойды. Алғашында бұған мән бермеуге тырысқан. Әуелі бұрынғы күйеуінің, – әйел оны әлі күнге дейін тірі санайды, – жақын маңда жасырынып, бұның әрбір қадамын бақылап, әрбір ісін бағалап жүргеніне, қағыс басқан жүрісіне қарқылдап күлуді күтіп жүргеніне де алаңдамайтын болған.

	Енді әйел орманға отын әкелуге бара жатып, жағымсыз сезіммен жанжағына алаңдай қарап жүреді.

	Бірде керекті ағашын буып орманнан шыға бергенде артында келе жатқан біреудің адымын анық естіді. Қорқып кеткені соншалық, аяғын жылдам басып, сосын үйіне дейін артына қарауға бата алмай жүгіре жөнелді. Бұған таңдана қараған қызына «артымнан аю қуалады!» дей салды.

	Түнде Шахбозға жабысып жатып ормандағы оқиғаны айтып берді. Еркек болса өз қолымен жағын байлаған және көз алдында кебінге оралған күйі мұздай суға түсіп кеткен өліктің қайтып тіріліп кететініне күліп әрі ренжіді...

	Шахбоздың ондай қауіпке сенбейтінін көрген әйел оған басқа ештеңе айтпады. Содан ол, еркектің әйел жанын қорқытқан жан сырына құлақ түргісі келмейтінін түсінді.

	Сосын өзін қол айнадан көргенде, көзі мен мойнындағы әжімдерге, бұрымындағы ағарған шашына қарап тұрып жасына жетпей қартайып бара жатқанына жүрегімен жылады.

	Оның үстіне, бұның қызы Гүлбутта күн санап көркіне көрік қосып және гүлдеп келе жатыр еді. Жасы он жетіге толған ол бойының ұзындығымен, берекелі қос анарымен анасына тартса, көздері, қою қабағы, әдемі ернімен әкесіне ұқсайтын. Әйел қызының жанында тұрғанда еркектің бұған көз салмайтынын білді, өйткені жаңа ашылған раушан гүлдей жас қыздың қасында сарғайған жапырақтай, нағыз кемпір сияқты еді. Бірде Шахбоздың бұның қызына жасырын көз тастайтынын көргенде мүлде күйреп қалды.

	Олар неке қидырмай бір жыл тұрды. Әйелдің айтуы бойынша, диірменге ұн тарттыруға келген молдаға Шахбоз некелерін қиып беруін өткінді. Бірақ некелесу еркектің махаббатын оятпады. Керісінше, ұзаққа жоғалып кететін болды. Бір ай үйде болса, келесі айда қайда жүргені белгісіз. Шахбоз көне кәсібіне қайта кірісті.

	Әйел одан не болып жүргенін сұрауға бата алмады. Өйткені сөзден сөз шығып ұрсысып қалса, еркек кетіп қалады деп қорықты. Қазір әйелдің басында жалғыз ғана нәрсе, қызы Гүлбуттаны тезірек күйеуге беру керек деген ой бар. Тіпті кімге болса да, бай ма, кедей ме, жас па, кәрі ма, оған қарамай тезірек құтты орнына қондыруды көксейді. Қызын күйеу жігіттің үйіне өзі апаруға даяр. Сөйтіп бір қадаммен екі нәтижеге жетуді ойлап жүр, біріншіден қызын ұзатуды, екіншіден келіп қалған кәріліктің мазалауынан құтылуды ойлайды. Бұнымен жалғыз қалған Шахбоз «қаланы» ұмытып, жанында мәңгілікке қалады.

	Алайда, ауылда әйел алғысы келетіндер болмады ма, жоқ әлде адамдардың Шахруд суындағы диірменде бүршік жарған гүлдей қызды көретін көздері соқыр ма, әйтеуір құдай айдап жолы түскен ешкім келмеді.

	***

	Биылғы жылы қыс ерте түсті. Алғашқы қар тауда адамның белуарынан асып жауып қалды. Жақын арада ерімейтін сияқты. Екі бөлмедегі пеш бірдей жағылғандықтан отын көктемге дейін жетпейтін еді. Сондықтан әйел Шахбозға қураған ағашты құлатып, сол құлаған жерінде жаңқалап жарып тастауын өтінді. Керек отынды өзі ақырын тасып алады.

	Қолына балта алған Шахбоз орманға кіріп биік ағашты құлатты. Алып ағаш үш күннің ішінде жарылып бітті. Бірақ әйел жалғыз нәрсеге, отындық ағашты еркектің орман шетінен, үйге жақын жерге емес, қалың орманның ішінен құлатқанына таңданды. Бұның орманның ішіне кіруге қорқатынын Шахбоз білмей ме, сонда?! Әлде бұның ызасын келтіру үшін әдейі істеді ме екен?! Оның үстіне өзі жақында ғана «орманның ішінде аш қасқырлар үйірі жүр» деген болатын. Диірменде өткізген осынша жылдың ішінде әйел қасқыр атаулыны көрмепті. Шындығында бір-екі рет алыстан көрген екен, бірақ адамға шауыпты дегенді естімепті. Өгей әкесінің айтқанынан үрейленген Гүлбутта шешесіне отын алу үшін орманға жалғыз баруға тыйым салды. Егер барғысы келсе екеулеп барғаны дұрыс, ең жақсысы күн ашылғанда өгей әкесімен бірге отынды түгелдей жинап алу керек. Алайда оның бәрі ақымақтық екенін айтқан шешесі қолын бір сілтеді. Уақыт өте келе үй шаруасына беріліп, алыстағы отынға жалғыз барып жүр.

	Бір күні әйел ұзақ кешікті. Бұған Гүлбутта қатты алаңдады, оның үстіне кенет орман жақтан кәрі төбет Хайбардың өкси ұлыған даусы шықты. Иттің даусынан қыздың денесі тітіркенді. Диірменге жүгіріп барған қыз Шахбозға шешесінің әлі жоқтығын, орман жақта Хайбардың ұлып жатқанын айтты.

	Екеуі орман беткейіне жүгіріп шықты. Жауған қар шешесінің ізін басып қалыпты. Тапталған сүрлеумен жүрген олар ағаш жарылған жерге жетті, киімнің жыртылған, қан жұққан маталарын, түте-түтесі шығып жұлынған шаштарды қар басып қалыпты. Әйелдің сүйегінен ештеңе қалмаған.

	***

	Шахбоз бәрін әбден ойластырған-ды. Ол әрине отындық ағашты қалың орманның ішінен әдейі құлатты. Қар қалың жауған күнді күтіп, іздің бәрін қармен жауып тастады.

	Шахбоз әйелден қашан және неге суынғанын түсіндіріп бере алмайды.

	Мүмкін қыздың жалаңаш тәнін көрген күні әйелден жерінген шығар?!

	Жаздың ыстық күндерінің бірі болатын. Диірмен есігінің маңында бидайдан босаған қаптарды сілкіп тұрған ол, иығына орамал асынып бұлаққа түсіп бара жатқан Гүлбуттаны көрді. Сол сәтте асүйдің терезесінен өзінің бұлқынған бұлшық етті иықтары мен кеудесін аңдыған әйелдің сөзі есіне түсе кетті. Бұған да қызды неге аңдымасқа...

	Осы бір оңбаған ойынан бас тартпақ болса да шыдай алмады, қапты жерге тастай салып: «Бір рет көргеннен аспан жерге құлап кетпес», – деп ойлады. Сосын ойлағанын істеуге жылдам кірісті. Алдымен үй жаққа көз тастады. Асүйден түтін шығып жатыр. Бұл әйел кешкі тамақ дайындап жатыр деген сөз.

	Шахбоз бұлақ жағасына ірі-ірі тастар мен бұталарға жасырынып жылдам жетті. Шаңқылдаған суырлардың даусы өзге дыбыс атаулы көміп қалуда. Міне жиырма қадамдай жерде тығылып тұр. Қыз болса өзінің тыр жалаңаш кейпін біреу аңдиды деп ойламайтындай.

	Сол түні Шахбоз біразға дейін ұйықтай алмады. Ары-бері аунаған ол еріксіз күрсініп қояды. Бір кезде арманы болған, жерге шалқалай жатқызуды аңсаған әйелдің сұлу тәні тап қазір жанында кәрілікке мойынұсынған күйі жатыр. Оны қыздың анардай қатты қос емшегімен, тығыз етті белімен салыстыруға бола ма? Өзеннің хан балығы қаптағы тарымен теңесе ме?!

	Ертесі күн ол иығына аспалы дорбасы салып қалаға кетті. Әйелге базарға баратынын, керекті заттар алу керектігін ескертті. Шындығында ол өзінен, басында туындап жатқан пасық ойлардан қашпақшы еді. Сөйтіп кетіп қалды. Бір ай жоғалып қайта оралды, өйткені осы үйсіз, диірменсіз, балық толы бұлақсыз өмір сүре алмайтынын баяғыда-ақ білген.

	Қайта оралған соң, бір айдан артық шыдай алмады. Тағы бірер сағат болса, қайғы-қасірет орнайтынын сезгенде аспалы дорбасын иығына салып, жолға шығады. Оның артынан «баяғы бұзақы достарына қосылып жол бойында жүр екен» деген өсек диірменге қарай қарша борайды. Шындығында ол жалданып жұмыс істеп жүрген болатын. Кез-келген ауыр жұмыстан бас тартпады. Өйткені ауыр жұмыс адамды қалжыратып, бастағы пасық ойларды қуып шығады дегенге сенім артты.

	Қыс түскенде маусымдық жұмыстар тоқтайтындықтан ол диірменге оралып, ұзаққа тұрақтап қалады. Сол жолы ол қаскөйлікке қарсы тұра алмады. Оның үстіне еркек бәрін әбден ойластырды. Басқан ізді жауған қар басып қалып жатқан күні ол қолына жіп алған Холдонның орманға кетіп бара жатқанын көрді. Жан-жағына бақылай қарап, бағанда қадаулы тұрған тат басқан орақты алды да, шапанына жасырып орманға қарай жылдамдата басты.

	Холдон қар бетіне тасталған жіпке жаңқаланған отынды асықпай жинап жатыр. Соңғы ағашқа еңкейе бергенінде қос жауырынының ортасына қадалған өткір нәрседен ауырсына құлап түсті. Шашылған отынның үстінен бар күшімен бойын тіктей тұрғанда, тура алдынан көргені он қадамдай жерде тұрған күйеуі болды. Диірменші мысқылдай жымияды. Оған таң қалмаған әйел бұрылып сыртынан соққы жасағанды көрмек болды, артында сұры қашқан, көздеріне қан толған Шахбоз тұр еді. Одан арғыға күші жетпеген ол, кескен теректей жерге гүрс ете құлады.

	Бір сәтке өлі мен тірінің арасында тұрған Шахбоздың аяғы дірілдеп, не істерін білмеді. Осы сәтте жақын жерден қарқылдай шыққан күлкіден шошып кетті. Алдындағы ағаштардың арасынан диірменші қарқылдап күліп тұр еді. Үстіне қой терісін жамылған диірменшінің шашы мен ұзын сақалына қар қонған. Егер бейтарап көзқарасы болмағанда оны жын-шайтан екен деп қалар еді. Бірақ бұл жын емес, диірменшінің өзі болатын. Ағаштардың арасынан шыққан ол әйелге саусағын безеген күйі, рахаттана күліп тұр.

	***

	Ертесі күні Шахбоз Гүлбуттаға қасқыр ататын мылтық әкелу керектігін айтып, ауылға кетті. Шынында ол қылмысының куәгері болған, – және қандай куәгер болар еді, – диірменшіден қатты қорқып еді. Оны көргенде санасында үрей қаулады.

	Кеше кешкісін есін әрең жинады. Ақырында қылмыс, өте ауыр қылмыс жасағаны, және қылмыстың куәгері тура алдында, жынды адам секілді күліп тұрғаны есіне сап ете қалды. Күлкіден есін жинаған ол диірменшінің мойнын үзбек болып ұмтылды. Бір-екі аттағанда-ақ ұстайтындай көрінген. Жетіп барып, теріге қолы тие бергенде анау бұл күтпеген шапшаңдықпен жалт бұрылып қалыңға сіңіп кетті. Ары қарай қуу бекер еді. Келіншектің өлігіне қайтып келді. Әйелдің көйлегін жыртып, жыртылған матаны қанға бояп әр жерге шашып тастады. Өліктің шашынан бірнеше өрімді де жұлып алып тастады. Сосын өлікті көтеріп апарып, жартастың астына таспен, қармен көміп тастады. Жанжағына қарап, шапанымен сыпырып із жасырды.

	Келген ізімен диірменге оралды.

	Шахбоз ауылдан мылтық әкелді. Неге керек екенін сұраған адамның бәріне Холдонды қасқыр жеп кеткенін айтты.

	Шахбоз бір апта бойы орман, тауды адақтап шықты, бірақ диірменшінің ізі де қалмапты. Таң ата кетіп, кештете немесе түн ішінде келіп жүрген ол үш-төрт рет аспанға мылтық атуды да ұмытпады. Бұл Гүлбуттаға «бір-екі қасқыр атып едім терең шатқалға түсіп кетті» деуге керек болатын.

	Бір апта өткен соң ол қайта түлегендей болды, тіпті диірменшінің көрінгенін елес деп есептеуге көшті. Енді алғаш рет адам өлтірсең не болса да көрінуі мүмкін ғой. Диірменшінің келуі мүмкін емес. Ол баяғыда-ақ суға кетіп қалған. Еркек Гүлбуттаға қасқыр атаулыны атып тауысқанын айтты.

	Ұзақ әрі суық түндер қайта басталды. Шахбоз ерлер бөлмесінде, Гүлбутта әйелдер бөлмесінде ұйықтайтын. Күндіз Шахбоз диірменге кетеді, Гүлбутта шешесінің өлімінен кейін көбейіп кеткен үй жұмыстарымен айналысады. Таңнан қамыр ашытып, нан жабады, өгей әкесіне тамақ пісіреді, шәй қайнатады, қораны тазалайды, малға шөп салып, сиыр сауады, үй сыпырып, кір жуып, іс тігеді. Сөйтіп күннің қалай өткенін байқамайды. Тек ұйқыға жатқанда ғана жалғыздығын сезініп, шешесі есіне түсіп, жылап алады.

	Қыстың күні диірменде жұмыс аз. Адамдар ұнның қорын жасап алған. Мұндағы жұмысты еркек екі-үш сағатта бітіріп, қалған уақытында балық аулайтын. Ау тоқып алып, ханбалыққа салады. Басында тәжірибесі болмағандықтан ауына балық аз түсетін. Алайда біраз уақыттан соң, еркек күніне жиырма, отыз балық ұстайтын болды. Кейде түскен балықты түгелдей ұн тарттыруға келгендерге беріп жібереді. Өйткені қаншама ханбалық болса да күнде жей беруден жалығады екен. Гүлбуттамен бір-екі ауыз сөзбен ғана тілдеседі. Қыз бұдан қашқақтайды. Көзіне көп түспейді. Шешесінің өлімінен кейін ешкімді де көргісі келмейді. Шахбоз бірнеше рет сөйлеспекші болып еді, түк шықпады. Бір күні ол қызға, қалаға кететінін, онда біраз болатынын ескертті. «Егер жалғыз өзі қорқатын болсаң, кешкісін ауылға барып, таныстарыңа қонып жүр» деді. Гүлбутта: «Бір түнге ештеңе де болмас, ауылдан ешкімді танымаймын», – деп жауап берген.

	Қыздың ауылда ешкімді танымайтыны рас еді. Кейде ғана дүкенге баратын ол ешкіммен таныспапты. Күйеулері алыстағы жайлауға мал бағып кететін ауылдың бар әйелдері секілді ол да шешесіне көмектесіп, сонымен ғана сөйлесетін. Гүлбуттаның танысы да, құрбысы да, ақылшысы да шешесі еді. Ол шешесінің әкесімен бақытты емесін және Шахбозбен алғашқы жылы жақсы болғанын, екінші жылы араларынан қара мысық өтіп кеткенін білетін.

	Шахбоз аспалы дорбасын иығына салып жолға шығып кеткенде, өз жұмыстарымен айналысып отырған Гүлбутта кештің қалай батқанын байқамады. Кеш кіріп, өзінің үйде жалғыз екенін көргенде денесіне діріл жүгіріп, жаны түршікті. Аты ит қой деп Хайбарды шақырып еді, төбет келмеді. Орманда ұлыған қорқынышты күннен бері, Хайбар диірменге де, үйге де келмейтін болған. Хайбардың барында бірде-бір ұры жақын жүрмеуші еді. Мұнда кірген жалғыз ұры – Шахбоз болды. Алайда ол ауылдан шалғайда ұрлық жасайтын, елдің айтуынша, ол баяғы кәсібіне қайта оралыпты-мыс.

	«Хайбар жаман ит. Бұрын қалқаның астында бүк түсіп ұйықтап жатушы еді. Енді әбден керек кезде жоғалып кетті, қайырсыз! – Гүлбутта мыстандар мен жындар жайындағы ертегіге сенбейтін. Шешесі де оның өтірік екенін айтатын. – Мүмкін, шешем менің қорықпауым үшін айтқан шығар?! Шынында да, тылсым күштер диірменде жын-ойнақ жасайтын болар?! Негізі олар диірменші мен оның отбасына тимейді екен, керісінше оларды қорғап, қолдап жүреді деп айтылады. Кім білсін?! Тылсым күшке сенуге бола ма екен, өзі?! Мүмкін, шынында да бұның жетім әрі қорғансыз екенін біліп қорғайтын болар. Сайтан алсын, Шахбоз ұрыны. Шешесінің өлімі жын-шайтанның қолынан келген іс емес. Керісінше, шешесінің жүрегін басқа нәрсе құртқанын жүрегі сезеді. Енді марқұмның жаны жәннатта шалқысын. Мына болса, алатын ешнәрсесі жоқтай немесе барлық ұры атаулы ауып кеткендей неге ілгексіз жасалған? Тіпті мықтап бекітіп тастау мүмкін емес, тура осының қалтырап, дірілеп қорқуы үшін жасалғандай ішке де, сыртқа да ашыла береді. Неге осы уаққа дейін бірде-бір рет кілттелмейтінін, екі жаққа ашыла беретінін ойламады екен, осы, а?! Бұл өмірде бәрі шатасқан».

	Шам күңгірт жанып тұр, ал Гүлбуттаның жаны қорқыныштан дірілдеп тұр: «Сүйекке қақалғыр, Хайбар оңбаған, бір тілім нанға зарыққыр! Шешем өсіріп еді ғой, сені. Кішкентай ғана күшік кезіңнен бастап дүрлдей төбет болғанша өсіріп еді, сен болсаң оңбаған хайуан, қайда жүргеніңді құдай біледі, қасқырға жем болғыр».

	Түн ортасы ауып кетсе де қыз көз ілмеді. Басында бұлақтың сылдыры мен үкінің жетім даусынан өзгені ести алмаған. Бірақ түн қараңғылығы қоюланған соң дыбыстар көбейе бастады: «Шынында да түн осындай шулы ма? Бұны ешқашан сезбепті, әлде оның шым-шытырық түстер көретін қатты ұйқысы түннің шынайы кейпін, үнін бұған жеткізбеді ме екен?! Мүмкін дыбыс атаулының бәрі қорқыныштан үдеп кетті ме, терезеден көрінген мына бір көлеңке де үрейден бе?.. Әлде диірменге жиналған мыстандардың жын-ойнағы бітіп, орман перісі жемтік іздеп шықты ма?»

	Сыртан қар сықырлатқан адамның ізі естілді. Белгісіз біреу алыстан айғай салды: «Гүлбутта, қорықпа, бұл мен ғой!» Мұндай дауыстан қыздың тісі тісіне тимей кетті. Жүрегі тоқтап қала жаздады. Бірақ істер қайраны жоқ еді. Жаңағы дауыс енді жақыннан, есіктің сыртынан естілді: «Гүлбутта, бұл мен ғой, Шахбоз!» Бірақ оған сенбе алмаған қыз, орман перісі Шахбоздың даусын салып тұр деп ойлады. Есік ашылды да, Шахбоздың сұлбасы көрінді. Қабырғаға тақалып алған, жүзі бозарып кеткен қызды көрген ол алдымен таңдана қарап, артынан күліп жіберді. Иығындағы дорбасын түсіріп, ішінен көйлек, орамал, етік және басқа да түрлі нәрселерді шығара бастады, шығарып жатып аузы тынымсыз сөйлей береді, оны түсінетін қыз жоқ.

	Шахбоз қапсыра көтеріп алғанда, қыздың қарсыласар шамасы жоқ еді, керісінше еркектің құшағында ес-түссіз аласұрды...

	Осы кезде терезенің сыртынан еркек те, қыз да естімеген жексұрын күлкі шықты.

	***

	Енді олар бір бөлмеге жатып жүр, бірге тамақтанып, бірге жүреді. Гүлбутта әр таң сайын өзі және күйеуі Шахбоздың жуынуы үшін су жылтатын болды. Шахбоз күні бойы өз жұмысымен, Гүлбутта өз жұмысымен айналысады. Гүлбутта болса тезірек күн батқанын, түнде Шахбоздың ыстық құшағына тезірек жетуді қысыла әрі қорқа отырып қалайды. «О, құдайым, кешіре гөр! – дейді қорыққанынан күрсініп. – Өте ауыр күнә жасадым, бірақ сондай тәтті күнә!»

	Сол күні, өгей әкесінің құшағында оянған күні, түнде болған нәрселерді есіне түсіріп, басында жалғыз ғана: «Құдай-ай, қандай масқара, қандай масқара!» – деген ой аласұрды.

	Орнынан жылдам тұрып, аулаға шықты. Таңғы аяздан тітіркенбеді. Бет-аузы өз-өзінен күйіп-жанады. Ұялғанынан қорадағы малға тіке қарай алмады. Үйінен алысқа, бет албаты қаша жөнелгісі келді... Шешесінің аруағынан, әкесінің қорланған аруағынан, ұры өгей әкесінен қашпақшы еді. Бірақ қашқанда қайда барады? Туысы да, танысы да жоқ... Әлде Кафруд өзеніне түсіп кетсе ме екен?! Әкесін жұтқан өзен бұны да жұта салар.

	Отты су өшіреді. Күнәлі тәнді су шайқаса, бәрі кетеді. Кафруд әкесін көмусіз қалдырды, неліктен бұл да сөйтпейді? Осы ойлар жетелеген ол өзен жағасына қалай жеткенін білмейді. Дәу тасқа шықты, жанында сарқыраған Кафруд құтырына ағып жатыр.

	Тастың үстінде қанша тұрғаны есінде жоқ. Бірақ тәнінің күйіп-жанғаны қайтып, өткір аяздан қалтырай бастады. Бұдан артық күтудің қажеті шамалы, үйге қайтар жол жоқ. Бойжеткен әке-шешесінің аруақтарына сыйынып, суға қарамай-ақ, өзеннің аранына қорықпай түсіп кету үшін етегін басынан асыра көтерді. Бірақ әлдекім қолынан ұстай алды. Етегін түсірген ол Шахбозды көрді. Кішкене баланы көтергендей Шахбоз іліп алғанда, қыз осыны күткендей не тағдырына мойынсұнғандай оның кең кеудесіне басын сүйей берді. Одан кейін кештің батуын тықырши күтіп, осы бір көп сөзі жоқ ұрының құшағы мен сүюі, ағып кетпек болған өзеннің мұздай суынан жақсы екенін мойындайтын болды.

	***

	Ақпан айы аяқталып қалды. Алайда қыстың аяқталар түрі көрінбейді. Аулаға жиналған отын таусылып қалды. Егер отты екі бөлмеге де жаққанда баяғыда-ақ бітер еді. Қазір бір бөлмедегі пеш қана жағылып, шоқтың жылуы кетпес үшін құбыр жабылып жүр. Солай ғана аз отынмен көп жылу сақтауға болады. Қар жиі жауады. Халықтың «ақпанда қар екі еселейді» деген сөзі рас-ақ. Сондықтан отынды баяғы қорқынышты отын жарылған жерден әкелу керек. Соны ойлағанда жас келіншектің денесі тітіркенді. Есіне шашылған киімнің жыртықтары, шешесінің ақ кірген шаштары түсті. Шахбозға бірнеше рет отындық ағашты үйдің жанынан жығуды өтінбекші болған. Соңғы кездері күйеуі жұмыстың жоқтығынан не істерін білмей жүр. Қар қалың, адамдар диірменге қатынамайтын болды. Қалған ұндарын ішіп жатқан шығар?! Сол себепті Шахбоз күні бойы балық аулауға не құр атуға кетеді. Ауылдан әкелген мылтығын сатып алған көрінеді. Сөйтіп отынды жақын жерден құлатуды айта алмай-ақ қойды. Қайдағы айтқан, оған тіктеп қарауға ұялады. Түнде мүлде басқа, ұялу дегенді білмейді. Шамды өшіре салып жамылғының астына жылдам кіріп кетеді де, балғын тәнін Шахбоздың қуатты да қатты қолдарына ұсынады. Осының өзі қызды балбыратып балқытатыны соншалық өзін де, Шахбоздың кім екенін де, ерітіп, еліткен қуатты қолдар мен жүндес балтырларды да тарс есінен шығаратын.

	Шатқалда ендігі қасқыр атаулы қалмаса несіне қорқады?! Егер көкжал қалса Шахбоз тауып алып атар еді.

	Әкесінің етігін киіп, белін жіппен шарт буған Гүлбутта беткейге қарай адымдай жөнелді. Қатқақ қармен жүру оңай болатын. Тізеден асатын қар жатса да жалпақ табан етік ойып кіріп кетпейді. Орманның іші тып-тыныш. Тек анда-санда естілетін ала сауысқанның шықылы мен құрдың сирек тоқылы ағаштардың тынышын алып тұр. Орманға тереңдей енген Гүлбутта өгей әкесінің отындық ағашты неліктен алыстан құлатқанына алғаш рет таңданды.

	Жарылған ағаш пен арша бұтағын алыстан көрді. Қу бұтақтарға жақындап, қар үстіне қосқабатты жіпті жайған кезде әрең қыңсылаған дыбыс естілді. Тік тұрып жан-жағына қарады. Тоқтамаған қыңсыл таныс секілді көрінді. Бұл Хайбар болатын. Қыңсылаған дауыс жетелеген Гүлбутта тас қалқасындағы төбеттің үйшігін көрді. Аштықтан иттің терісі мен сүйегі ғана қалыпты. Итте бұны танып, одан ары қыңсылай берді. Қыз жақын келгенде қоян терілерінің жүнжұрнағы шашылып жатқанын байқады. Төбет ит үйге бармай, неге бұнда жүр? Құйрығын бұлғаған Хайбар бұған жақындап етегін иіскеді, сосын орнына қайта барып, қар басқан тастақты тырналай берді. Бұған жалтақтап қарап қояды.

	Жақын келген бойжеткен үлкен тасты көрді де, «тастың астына қоян не басқа бір жануар тығылып қалған шығар» деп ойлады. Тастың орнынан қозғағаны сол еді, шашы тік тұрды. Сосын қалған тастарды арши түсіп, шешесін шығарып алды. Арқасына қадалған орақты суырды.

	Мылтық қалқаның бағанына қағылған шегеге ілулі тұр, жанында екі құр салбырайды. Шахбоз аңнан қанжығасы майланып қайтқанда мылтық пен табысын көрнекті жерге ілетін. Қыз үйге қайтып келгенде, еркек үйде де, диірменде де болмай шықты. Шахбоз мал қораның ішінде шөп турап отыр екен. Жұмысқа берілгені соншалық Гүлбуттаның кіргенін байқамады, әлде байқамаған түр көрсетті. Шахбоздың мал жайғағаны өте сирек. Шамасы не істерін білмей, Гүлбуттаны іздеп жүріп қораға кірген сияқты. Мұнда да жоқтығын көрген соң, шөп турауға кіріскен.

	Гүлбутта оның жалпақ жауырынына біраз үнсіз қарап тұрды да, орақты жоғары көтеріп, бар күшімен қос жауырынның ортасына аямай сұқты. Ауырсынған Шахбоз аһілеген күйі кері бұрылды. Гүлбуттаны көрді, бірақ оған емес қыздың артындағы есікке таңдана қараған қалпы көзі алая берді. Сосын сүйек салынған қап секілді алдыға ұмсына құлады. Осы кезде Гүлбуттаның сыртынан «ха-ха-халаған» ащы күлкі естілді. Шалт бұрылған бойжеткен есіктің аузынан сақал-шашы өсіп кеткен әкесін көрді. Үстіне жамылғаны қой терісі.

	Есіктің көзінде тұрған диірменші өлі Шахбозға саусағын безеп, қуана қарқылдайды.

	Бұндайды жас жүрегі көтере алмаған Гүлбутта кескен терек сияқты сұлап түскен бойы, орнынан қайта тұра алмады.



	Оглавление

	МАҚАЛАЛАР

	СҰХБАТТАР

	АУДАРМАЛАР





