	Өтеш Қырғызбаев

	Салықбай мерген



	тарихи драма





	1930 жылғы Созақ көтерілісіне қатысқандар:



	Салықбай мерген.

	Ұлбала – мергеннің əйелі.

	Сұлтанбек – көтеріліс басшысы.

	Сарман – көтеріліс басшысының ұлы.

	Мырзахмет – ауыл тұрғыны.

	Сағындық –ауыл тұрғыны.

	Иманбек – дін адамы.

	Асадулла – имам, тəуіп.

	Кəпір Мұса – ел арасынан шыққан белсенді.

	Əбсадық – милиция қызметкері.





Бірінші көрініс




	Құмдағы кедей шаруаның ауылы. Көне киіз үйлер мен қабырғасы шомнан тұрғызылған қора-қопсының сұлбасы көрінеді. Ауыл арасында шаруа жандар бас қосып, əңгімедүкен құрып тұрады. Сахна шетінде жартылай көрінген киіз үй ішінде ерлі-зайыпты отырады. Салықбай мерген домбырамен шертпе күйді баяу тартады. Ақ жаулықты Ұлбала сырлы тостаққа қымыран құйып ұсынады.

	Салықбай мерген: – Бүгінгі қымыраның ащылау ма, қалай өзі?

	Ұлбала: – Қымыранды тұщылайтын нар кешелі бері өрістен оралған жоқ. Кеспе салып, сұйықтау етіп, көже əзірлесем, тəбетіңіз шабар ма екен!?

	Салықбай мерген: – Мейлі, ықтиярың білсін!

	Ұлбала: – Отағасы, жейдеңіздің жағасын кір шалай ын деген бе? Өзгесін жуып, дайындап қойдым, ауыстырып киерсіз. Алдыңғы күні құмнан атып алып келген қоянды көрші-қолаңға таратып бердім. Үлкен қайнағаның үйіндегі абысын балаларының наннан таршылық көріп отырғанын айтқан соң, қаптан керсенмен ұн бердім!

	Салықбай: – Оның бəрін маған несін айтып отырсың? Сенің қолыңды қаққан кезім болды ма? Осы үйде қандай шаруа істесең де, ақылға салып, орнымен тындыратыңды жақсы білемін.

	Ұлбала: – Шаңыраққа басие өзіңіз болғандықтан үйдегі үнемнің қайда кетіп жатқанынан құлағдар болып отырсың деген ой ғой, менікі!

	Салықбай: – Ел басына түскен ауыртпашылық ұзаққа созыла қоймас! Осындай қиын-қыстау кезде ішер астан тарығып отырған көрші-қолаңға көмек қолын созғанға не жетсін!?

	Ұлбала: – Мылтық асынып, далаға бет алып бара жатқан мергеннің кешіккеніне сүйініп отыратын көрші-қолаңның дəметуі қалған ба? Қуыс үйде екі жанның тұрғанын көріп:

	«Бұлар не ішіп, не киіп жарытар!» деп ойлайтын болар!?

	Салықбай: – Ыстық қауметің дайын болғанша ауылдан ұзап барып, қоян атып келейін. Мылтық қарауылына бірдеңе іліксе, қызылсырап отырған көрші-қолаңға үлестіріп берерміз!

	Салықбай мерген орнынан тұрып, кереге басындағы мылтығын алып, сыртқа беттейді. Ауыл арасында əңгімедүкен құрып тұрған жандарға келіп, сəлем береді.

	Салықбай мерген: – Ассалаумалейкүм, жамағат! Манадан бері ұзақ-сонар əңгіме-дүкен құрғанда қандай мəселенің ұштығына жетпей жатырсыңдар!

	Сұлтанбек: – Жайбарақат жүрісіңе қарағанда ештеңеден хабарың жоқ-ау, шамасы!? Арамыздан шыққан шолақ белсенділерді түлен түртіп, құтырынып, елден жинайтын алым-салық мөлшерін көбейткен көрінеді. Далада отырған елдің бəрін мыңғыртып, мал айдаған бай деп ойлайтын болса керек!

	Сағындық: – Ол сабаздар елден жиған алым-салықпен кімді байытпақ, сонда?

	Мырзахмет: – Естуімізше, елден жиған мал-мүлікті Түркістаннан жүк пойызына артып, Сібірдегі орыстарға жіберетін көрінеді.

	Сұлтанбек: – Сібір қайда, біз қайда? Сол итжеккенге жеткізгенше малдың еті борсып кетпейді ме? Салық есебінен жиған мал мен аң мүйізі мен тұяғы аман жеткенімен, қатығының еріп кетері күмəнсіз. Сол Сібірді сірескен самырсын мен қаптаған қарағай деп естуші едік. Отын салыққа жиған Созақтың саржігер сексеуілі орыстарға таңсық болып па, тəйірі?

	Сағындық: – Қарақұрттай қаптаған Қоқанның қысымынан құтылған бұл бейшара халық енді сары шаяндай шағатын орысқа тап келгені ме?

	Мырзахмет: – «Далада қаңғып жүрген қазақтан қашан азық келер?» деп орыстар қол қусырып, қарап отырмаған болар!? Олар да іргелі ел. Мен білсем, орыс емес, сол белсенділердің өздерінің құлқынын толтыру үшін ойлап тапқан айла-шарғысы болар!

	Сұлтанбек: – Жылдағы алым-салығын уақтылы беріп жүргенде биылғысы елдің қабырғасына қатты батты. Сол салығы шіркіннің көлемін азайтпаса, кедей-кепшіктің қорадағы азын-аулақ малынан айырылып, бала-шағасының ішер үнемін таппай қалатын сыңайы бар!

	Мырзахмет: – Кеңес өкіметінің сіңірі шыққан кедейкепшіктің несібесі есебінен байығысы келген екен де!

	Сағындық: – Неде болса əліптің соңын күткен жөн! Билік басындағылардың да аспаннан аяғы салбырап түскен жоқ. Өзіміздің арамыздан, қара халықтың ішінен шыққан.

	Сұлтанбек: – Алдына салған малы жоқ жанның қамсыз жүретіні бар. Түзде жортқан аңның бəрі менікі деп ойлайтын мергеннің көңілі тоқ болар, бəлкім?

	Салықбай мерген: – Түзде жортқан аң екеш аңның да тəңірден сұрауы бар. Сырттан келгендер аңның мүйізі мен тұяғын өзге елге асырып, пайдаға белшесінен батқысы келеді. Аңшы да күнделікті қорегін түзден дəмететін болса, мықтап қателеседі. Өздерің білесіңдер – менің де қорамда қайтсем бір басын екеу етемін деп бағып-қағып отырған азын-аулақ майдатұяқ малым, ары-бері жолаушылап шыққанда ауыстырып мінетін қос атым, желінін тартқылап, ағарғанын ішіп отырған боталы түйем бар. Қалған несібе өзің айтқандай даладан кезігеді.

	Мырзахмет: – Кім білген? Сен өзің мыңғырған бай екенсің ғой? Айтып тұрғаның бер жағы болар? Саусағыңды бүгіп, жасырғаның да бар шығар?

	Үлкендердің сөзіне қосылып кете алмай кішілік иба сақтап, үнсіз тұрған жасөспірім Сарман бала сөзге араласады: – Мырзахмет аға, елге қоқан-лоққы жасап, алым-салық жинап жүрген шолақ белсенділердің ішінде сіздің жақындарыңыз жоқ па? Мерген ағамды түртпектеп, бар шынын айтқыздыңыз ғой!? (Көпшілік ду етіп, жадырай күліседі).

	Мырзахмет: – Оған несін күлесіңдер? Сол шолақ белсенділердің шыққан тамырын түптеп қусақ ішінде менің де, сенің де, мына бəріміздің де жақынымыз табылып қалар.

	«Сұраса келе қойныңдағы қатының қарын бөле болып шығыпты» демекші, қарға тамырлы қазақ емеспіз бе? Мына Салықбай екеуміздің жасымыз қатар əрі бала кезден құлынтайдай тебісіп, бір ауылда өскендіктен ойнай-барымталап, əзілдесетін əдетіміз бар. Сендер менің сөзімді басқаға жорып жүрмеңдер!? Бұл Салықбай мергеннің ата-бабалары да тегін жандар болмаған. Өтеміс Тама – Бекбаудың Бердібай, Аралбай жəне Қамысбай атты арыстай үш ұлын Теріскейдің көнекөз қарттары жақсы біледі. Бердібайдан – Боранбай, одан өздерің білетін – Үсенбай туады. Ал, Аралбайдың бел баласы – мына алдарыңда тұрған Салықбай мерген. Кенесары батыр Қырғыз елін шаппақшы болып қол жиғанда жасағының ішінде Бердібай да болған екен. Сол батыр аталарына тартқан мына Салықбай мерген де тегін емес. Жастайынан алғыр, намысқой болып өсті. Салықбайдың жақын туысының бірі Ахмет «Құршуда» болыс болып тұрған кезінде əйелі Жөгі Таманың қызы жағынан келген жетісегіз бозбала жезделерін арқа сүйеп, жылқыларын суаттан бұрын суарғысы келеді. Өздерімен қатарлас Салықбайды



	адам құрлы көрместан, суатқа айдап келген жылқысын қуып жібереді. «Құда ғой» деп иба сақтап жүрген Салықбай олардың өрескел ісіне ызаланып, шетінен қағып салып, допша домалатады. Салықбайдың қарулы екенін байқаған құда балалар болыс жезделеріне шағым айтып келеді.

	Сол кезде жезделері: «Сегізіңді бірдей сабаған Салықбайдың қасында қанша адам болған еді?» деп сұрайды. Құда балалар: «Жалғыз еді!» деп жауап береді. «Ал, енді сендер нешеу едіңдер?» деген сауалына: «Біз – бəріміз!» деп жауап береді. Олардың бұл сөзіне ызасы келген Ахмет болыс: «Тумай, туа шөккірлер! Сегізің жабылып, жалғыз Салықбайға шамаларың келмей, таяқ жегенше қара жердің жарығына түсіп кеткендерің жақсы емес пе еді?» деп қайындарын ауылдарына қайтарып жіберген екен.

	Салықбай мерген: – Ой, Мырзеке-ай, қай-қайдағы болған жəйтті əлі күнге ұмытпаған екенсіз?

	Сарман: – Салықбай аға, жұрт сізді құралайды көзге атқан мерген дейді ғой!?

	Мырзахмет: – Мұның мергендігінде шек бар ма? Жастайынан мылтық атып, атқа да құмар болды. Қимылына көз ілеспейтін əбжіл, шауып бара жатқан аттың жалына қолы тисе болды, қарғып мініп кететін. Қорғасынды тапаға салып ерітіп, бытыра жасайды. Сордың бетін қалқып алып, оған басқа да қоспа қосып, дəрісін де өзі дайындайды. Оқ-дəрі сапасын байқау үшін мылтығына салып, атып көреді. Оқ ауытқыған жағдайда қарауылын жөндейді. Далада бірге жолаушылап жүргенде мұның мергендігіне көзіміз əбден жеткен. Мергеннің аңшылық əдісін де жақсы білемін. Қашқан киіктің алдынан оқ жібереді. Киіктер қайырылып қашқанда тағы атады. Киіктің терісі бүлінбесін деп артқы тілерсектен атады. Мерген аңға шыққанда жеңіл болсын деп аяғына жылқының терісінен иленген шоқай киіп алады. Оқ жететін жердегі мылтық қарауылына іліккен аң біткенді қағып түсіретін нағыз көзмергеннің өзі, бұл!

	Қойын қалтасынан оймақтай күміс тенге шығарып, көпшілікке көрсетіп тұрған Сарман: – Мылтық атқанын көзбен көрмеген соң, елдің «Дейді, дейді, дейді екеніне» сенгің келмейді екен.

	Сағындық: – Сенің мынауың Қоқаннан қалған ба, əлде Николайдың күміс теңгесі ме? (Көпшілік оның қолына қарап ентелей түседі).

	Мырзахмет: – Əй, Сұлтанбек, сенің мына балаң қайтедіей!? Мергеннің көңіліне қарау керек қой! Салықбай, сенің мергендігіңе өздерінің күдігі бар ма, қалай өзі? Құралайды көзге атқан нағыз мерген екеніңді көрсетші, қане!

	Сарман (қызбаланып): – Ендеше, мылтық атып көрсетіңізші!?

	Сұлтанбек: – Соқталдай жігіт болса да балалық, шалалығы қалмаған, бұл пəтшағардың!

	Сарман ұзаңқырап барып, бақыр тиынның тесігінен шуда жіп өткізіп, сексеуіл жігерінің арбиған бұтағынан салбыратып байлайды. Күміс бақыр қырын келіп, енді бірде жүзін беріп айналып тұрады. Салықбай мерген топтан бір адым алға шығып, күміс бақырды мылтық қарауылына алады. Дөңгелек жүзі өзіне толық қараған мезет шүріппені басып қалады. Бақыр тиын сексеуіл жігеріне соқтығады да байлаған жібінен үзіліп, жерге шоршып түседі. Көпшілік бастарын шайқап, демдерін ішіне тартып, таңырқасып тұрғанда Сарман жүгіріп барып, тиынды алып келеді.

	Сарман: – Бұл бақыр тиынды таяқ тастам жерден мен де атып түсірген болар едім. Нағыз көзмерген екеніңізді білейік – мына бақыр тиынды байлаған жібінен көздеп, атып түсіре аласыз ба?

	Салықбай мерген (Түйенің шудасынан есілген жіпке көз жүгіртіп): – Шуда жіпке алыстан көзім жете бермейді. Егер ақ түсті жіпке байланса атып түсіруге болар.

	Мырзахмет: – Əй, сен бала, мерген ағаңды көп əурелей берме, білдің бе!?

	Сарман: – «Мерген» деп сыртынан əбден мақтауын жеткізген өздеріңіз емес пе? Енді бізге Салықбай ағаның қаншалықты мерген екенін байқап көруге де болмайды ма?

	Сарман сахна сыртына қарай жүгіре жөнелді де ешкінің ақ түбітінен иірілген шөкім жіпті алып, қайта келеді.

	Сағындық: – Шешеңнің орамал тоқып жүрген жібін қымқырып келгеннен саумысың?

	Сарман жіптің ұшын бақыр тиынның тесігінен өткізіп, сексеуілдің жоғары бұтағына байлайды. Салықбай мерген мылтығымен көздеп атқанда күміс бақыр сағағынан үзіліп түседі.

	Мырзахмет: – Ал, енді не болды? Бұл бəстескеннен де бетер болды-ау, өзі! Бізбен ақылдаспай, өздігіңнен ойлаған бəсің де бар шығар?

	Сарман (Жанарынан ұшқын ойнап): – Болды, болды!

	Мерген ағаны бүгін біздің үйде қонақ етіп күтеміз!

	Сағындық: – Сенің бұл ұсынысыңа əкең келісе қояр ма екен?

	Сұлтанбек: – Неге келіспейін? Ұлымның айтқаны жөн! Соңымнан талпынып өсіп келе жатқан, үмітім емес пе, бұл? Салықбай мергенді бір күн қонақ етсек, үйдегі үнеміміз ортайып қалмас!?

	Салықбай: – Ниеттеріңізге ризамын! Ауылдан екі-үш қыр ұзап барып, қоян атып қайтқалы шыққан бетім еді. Сіздерге жолығып, кідірістеп қалдым.

	Сарман: – Салықбай аға, сіз осы кезге дейін адам атып көрдіңіз бе?

	Мырзахмет: – Тəйт əрі, мына бала тағы нені айтты? Өмірде не болмайды? Егер өзіңді өлтіргелі соңыңнан түсіп, аңдысқан дұшпанның дер кезінде көзін жоймасаң, ол сені майып етуі кəдік қой!

	Салықбай: – Адам атпақ түгілі, осы күнге дейін кісіге мылтық кезеніп көрген емеспін. Оның бетін аулақ етсін!

	Салықбай мерген шаруа жандармен əңгімелесіп, жайбарақат тұрғанда екі милиция қызметкерін ерткен ауыл белсендісі суыт сахнаға шығып, олардың қасына жақындайды. Жан-жағына алақ-жұлақ қараған милиция қызметкері Əбсадық: – Əлгінде осы ауыл жақтан атылған мылтық даусын естідік. Бір емес екі рет атылды. Кім атты, неге атты?

	Ауыл адамдары үн-түнсіз тұрады.

	Мырзахмет: – Бүлініп қалған ештеңе жоқ. Сен одан да əуелі бізбен неге жөндеп амандаспайсың? Мына тұрған көпшілігімізден жасың кіші емес пе?

	Ауыл белсендісі Кəпір Мұса: – Тарс-тұрс мылтық атылып жатқан ауылдың адамдарымен сескенбей қалай амандасуға болады? Ту сыртымыздан керегенің көзінен мылтық кезеніп тұрған қаскөй жандар да бар шығар? Оны кім біліпті!? (Жан-жағына сақтықпен қарап қояды).

	Сарман (Қолындағы тиынды көрсетіп): – Ой, аға, сіз де не болса соған күдіктене береді екенсіз? Салықбай ағаның мергендігін сынап көрейікші деп мына тиынды алыстан атқызып, байқаған едік.

	Əбсадық: – Сонда қалай? Мылтық атуды ермек еткеннен басқа шұғылданатын шаруаларың жоқ па?

	Сағындық: – Төрт түлік мал соңында жүрген дала қазағының бір мезгіл мылтық атып, көңіл көтеруіне болмай ды ма? Ата-бабаларымыз құмай тазы жүгіртіп, қыран құс ұшырып, мылтықпен аң атып, аңшылықты кəсіп еткен.

	Кəпір Мұса: – Сен қақпас, баяғыдағы ата-бабаңның күнін əлі аңсап жүрмісің!? Далада мал соңында биттеп-құрттап қашанғы жүре бермексің? Елдің басын қосып, колхозға біріктіру, ұжымдық шаруа құру туралы партияның саясатынан мақұрым болдың ғой!? Өзің болса да, оқымаған қараңғы күйіңде қалып қойдың. Енді соңыңнан ерген балаларыңды да көр-соқыр қараңғы, сауатсыз еткің келіп жүр ме? Оқу оқып, білім қуатын, мəдениетке ұмтылатын кезің келіп жетті емес пе? Кəмелетке толмаған ұл-қыздарыңды «Қызыл отауға» беріңдер! Комсомол қатарына қабылданатын болсын! Оқып, хат танысын! Кеңес өкіметі сендерді ақырға қарай тартса, сендер тақырға қарай қашасыңдар.

	Сұлтанбек: – Сен тіліңді тартып сөйле! Қасыңдағы қызыл шəпкілілерге арқа сүйеп, елге бұлай қоқаңдай берме, білдің бе! Қаршадайымыздан далада өссек, көрген-баққанымыз мал болса, біздің кінəміз не? Мал соңында жүріп-ақ ата-анамыз молдаға беріп, оқытып, ескіше сауат аштық. Əр кезеңнің өзіне лайықты талабы бар.

	Əбсадық: – Жə, жетер, енді даурықпаңдар! «Даудың басы – Дайрабайдың көк сиыры» демекші, бар пəле мына Салықбайдың мылтығынан басталған жоқ па? Кеңес өкіметінде иесіз жатқан, сұраусыз ештеңе жоқ екенін Салықбай, сен жақсы білуің керек. Аң аулау үшін де жергілікті атқару орындарының ұрықсаты керек. Аудандық аңшылар қоғамынан заңды түрде тіркеуден өтуің керек. Өзің түгілі, иғыңа асып жүрген мылтығың да тіркеуде жоқ. Сондықтан мылтығыңды тəркілеп, алуымызға тура келеді.

	Ол басын изеп, ишарат білдіргенде екі милиция қызметкері Салықбай мергеннің мылтығын тартып алады. Салықбай мерген қарсылық көрсетуге əрекеттенгенде, серіктері алдын кеседі.

	Кəпір Мұса: – Ал енді, біз осында келгендегі негізгі мəселеге көшейік! Қане, ауылдың үлкен-кішісі тайлы-тұяғымен осында жиналатын болсын! «Адамның кішісі болғанша – иттің күшігі бол» деген мəтелді естуің бар шығар? Сен бала жылдамдатып, ауыл адамдарын түгел осында шақырып келе ғой!

	Сарман бала жүгіріп кетеді. Үй-үйден аяқтарына шоқай етік, үстеріне көне тон мен жыртық-жамау шекпен, басына түлкі тымақ, бөрік киген кедей-кепшік, кемпір-шал, қатын-қалаш, оншақты ересек жандар үздік-создық бастары құралып, белсенділердің алдына келіп тұрады.

	Əбсадық: – Бұл ауылдағы халықтың бары осы ма?

	Сағындық: – Көпшілігі таңертең ауылдан өрген мал соңынан, енді біразы шаруасымен көрші ауылдарға кеткен. Тірі жанның тіршілігі біткен бе?

	Кəпір Мұса: – Əй, көпшілік! Бүгін біз бұл ауылға кемеңгер Коммунистік партиямыздың жаңадан қабылдаған қаулы-қарарын түсіндіріп, насихаттауға келдік. Көшпенді жəне жартылай көшпенді елді отырықшылыққа айналдыру, колхозға ұжымдастыру туралы қаулысымен бұрыннан жақсы таныссыңдар ғой деп ойлаймын. Күні кеше колхоздастырудың алда тұрған шұғыл міндеттерін талқылаған Созақта өткен аудандық партия комитетінің пленумында елдің отырықшылыққа айналу ісіне көңіл толмайтыны сынға алынды. Ендігі жерде барынша қысқа мерзім ішінде ұжымдастыру шаруасын тездетіп бітіруіміз керек!

	Мырзахмет: – Сонда біздің не істеуіміз керек?

	Кəпір Мұса: – Мал-мүліктеріңді ортақтастырып, колхозға бірігесіңдер! Мойынқұм мен Бетбақдаланың арасын жол етіп, бүгінгідей көшіп-қонып жүре бермейсіңдер. Орталыққа қарай жақындап, оншақты ауыл бір мекенге бірігесіңдер. Өкімет пен партияның ел арасындағы ұстанып отырған саясаты – социалды шаруашылықты өрге бастыру үшін мал мен жан басына салынатын салық түрлерін уақтылы төлеп тұру керек! Ауыл шаруашылығы салығынан құтылмағандар, төлеуден қасақана бас тартқандар социалистік қоғамның қас жауы ретінде дүние-мүлкі тəркіленіп, қылмыстық жауапқа тартылатынын еске саламыз.

	Сағындық: – Мына біз өзің айтып тұрған өкіметтің алым-салығын жыл сайын төлеп келеміз. Осылайша бере берейік десек қорада малымыз, қапта астығымыз да, тіпті, көжеқатық пен малдың жүні де қалмай барады. Жағдай осылай кете беретін болса тігерге тұяқ, жамыларға көрпе қалмайтын түрі бар. Əр нəрсенің қайтырымы болу керек қой? Сол елді жарылқайды деген өкімет бізге қашан қолұшын береді? Əбсадық: – Атаңның басын береді, саған! Сенің осы аман-есен жер басып жүргенің өкіметтің көмек бергені емес пе? Қол-аяғын бүтін, делбезең сау. Ұйқы басып, кержалқау болып жүре бергенше күндіз-түні еңбек ет!

	Мырзахмет: – Мал басына салынатын ет салығы мен жүн салығының жөні бөлек делік. Ал, соңғы кезде шыққан «қатық», «мүйіз», «отын» салығы деген бəлекеттер кедей халықтың титығына əбден тиіп бітті.

	Кəпір Мұса: – Салық түрлерін біз ойлап шығарған жоқпыз. Жоғарыдан келген жарлық солай. Айтылды екен, қалайда орындау керек!

	Сағындық: – Мал басына салынған жүн салығын көктемде өткізуге болмас па екен? Қақаған қыста үстіндегі жүнін қырқып алған майдатұяқ мал мен күзеп алған түйелер суықтан үсіп, өліп жатыр.

	Кəпір Мұса: – Онда біздің шаруамыз жоқ. Жоғарыдан келген тапсырманы бұлжытпай, мерзімінде орындауға тиіссің!

	Сарман (Мысқылдай күліп): – Колхозға біріксек, бір үйдің ішінде жатып, бір көрпе жамылады екенбіз. Мен сияқты бойдақ жігіттерге үйленіп, үйлі-боранды болудың қажеті болмай қалатын шығар онда!?

	Əбсадық: – Оны кезінде басыңа түскенде көресің! Мен айтуды ұмытып барады екенмін – кім-кімнің қолында атылатын суық қару болса, өз еркімен бізге тапсыруды талап етеміз. Бүгін біз мына Салықбай мергеннің мылтығын тартып алсақ, ертең өзгелеріңнен де шығып жүрмесін!

	Мырзахмет: – Біз өзі далада мал соңында жүрген қазақпыз. Далалы жерде түз тағысы деген жарықтық көп жортып, ауыл-аймақты төңіректеп жүреді.

	Əбсадық: – Біз саған манадан бері не айтып тұрмыз!? Колхозға бірігіп, отырықшылыққа айналған елдің маңайына қасқыр жоламайтын болады. Оқ шығаратын кез-келген суық қару Созақтағы аңшылар қоғамына тіркелуі тиіс.

	Кəпір Мұса: – Ал, енді ауыл шаруашылығы салығынан берешегі артып кеткен Өтеғұл мен Жаппардың қорасындағы бұзаулы сиырын жетектеп, алып кетуімізге тура келеді. Қане, қорасынан алып шығыңдар!

	Ол қолын көтеріп, соңындағы милиция қызметкелеріне бұйрық береді. Милиция қызметкерлері нық адымдап, сахнаның шетіне қарай беттегенде екі əйел олардың алдын кес-кестеп, жалынып-жалбарынады.

	Бірінші əйел: – Үйдегі шиеттей балаларға желінін тартып, ағарғанын талғажау етіп отырған жалғыз бұзаулы сиырды алып кетсеңдер, біз қайтіп күн көреміз?

	Екінші əйел: – Үйдегі ер-азаматымыз сыртта жүргенде бұл қай басынғандарың?

	Əйелдер милиция қызметкерлерінің соңынан ебіл-дебілі шығып жүгіріп, сахнадан кетеді.

	Кəпір Мұса: – Айтқанды орындамайды екенсіңдер, келесі жолы бізге өкпелеуші болмаңдар! Біз осында партияның тығыз тапсырмасымен жүрміз. Келесі ауылға да алдын-ала түсінік жұмыстарын жүргізгелі кетіп бара жатырмыз.

	Милиция қызметкерлерін ерткен белсенді адымын нық алып, сахнадан шығып кетеді. Ауылдың кедей-кепшігі еңсесін төмен салып, үн-түнсіз тұрып қалады.

	Мырзахмет: – Бұлардың айтқанын істеп, айдауына жүре беретін болсақ, халықты жаппай аштыққа, қызыл қарғынға ұшырататын түрі бар.

	Сағындық: – Бүгін бие сұраса, ертең түйе дəметеді. Момын халық бұлардың зорлық-зомбылығына қашанғы шыдас бермек!?

	Салықбай: – Қай ауылға барсаң да біздің басымыздағы жағдайды кешіп отыр. Ауыл-ауылдың баскөтерерлері бұл зорлық-зомбылыққа наразы. Жақында «Сатыбалдының құмында» бас қосып, кеңес құрмақшы. Сол жерде білеккебілек қосу, күш біріктіру, билік басындағылар мен шолақ белсенділерге қалай қарсы тұру керектігі сөз болады.

	Ұнжырғасы түскен кедей-кепшіктің көңілі көтеріліп, дабыр-дұбыр сөйлеп қалады.

	– Ой, бəрекелде!

	– Бəсе, қалың ел ішінен халықтың қамын ойлар ерлер шығуы керек қой!

	Мырзахмет: – Əлгіндей қоқаңдап, басымызға əңгір таяқ ойнатып кеткен шолақ белсенділерге ауыл-ауылдың ер-азаматтары қарсы шыққалы жатқанда біздің тым-тырыс жүргеніміз жараспас. Елдің азаматтары бас қосатын жиынға біз де барамыз.

	Сағындық: – Иə, сөйтейік! Бұл шолақ белсенділердің бұға берсең сұға беретін түрі бар. Қорыққанменен жан қалмас. Өзекті жанға ертелі-кеш бір өлім.

	Сарман: – Ол жиынға мен де барамын! Өзгеге əлім жетпесе де, Кəпір Мұсаның басын таяқпен ұрып, жаруға жарайтын шығармын!

	Мырзахмет: – Сен қызбаланбай жайыңа жүр! Əлі буының қатқан жоқ. Бір шаңырақтың үміт артып отырған келешегі емессің бе?

	Салықбай: – Жиынның болатын күні жақындағанда хабар беремін. Əзірше сыртқа сыр ашпай жүре берейік! Ал, ендеше мен кеттім!

	Мырзахмет: – Иə, сөйткеніміз жөн! Ал енді тарасып, шаруамызды атқара берейік!

	Салықбай мерген сахнаның бір шетіне, көпшілік екенші шетіне қарай кетеді.





Екінші көрініс




	Сегіз қанат ақбоз үйдің ішінде ауыл-ауылдың бас көтерер ер-азаматтары бас қосып отыр. Көпшіліктің арасында басына сəлде ораған Асадулла тəуіп, Сапарқожа, Иманбектер бар. Сырттан Салықбай мерген бастаған Сұлтанбек, Мырзахмет пен Сағындық ішке келіп кіріп, көпшілікпен жүз көрісу ишаратын жасайды. Үшеуі көпшілік қатарына келіп жайғасады.

	Сұлтанбек: – Ал, қадірменді əлеумет! Өзге емес, өз арамыздан шыққан шолақ белсенділер мен жоғарыдан келген жарлықты бұлжытпай орындауға жанын салған билік басындағы жандайшаптардың зорлық-зомбылығына төзімі таусылған елдің наразылығы асқынып кеткендіктен, бүгін осында бас қосып отырмыз. «Ел ерге қарайды, ер жерге қарайды» демекші, момын халықтың басына түскен нəубетке көз жұмып, отыра берейік десек, ер-азаматтық намысымыз жіберер емес. «Мал ашуы – жан ашуы», тірнектеп жиған бала-шағаның несібесін көлденең келген көк аттылының алдына салып беріп, қол қусырып отыра бергеніміз жараспас. Ел елдігін танытуы керек! Ең болмағанда, арамыздан шыққан шолақ белсенділердің айылын жиятындай əрекет етуіміз керек қой!

	Мырзахмет: – Оныңыз жөн! Айтқанын бұлжытпай орындап, айдауына жүре беретін болсақ, олар не істемейді? Момын елде тығулы жатқан сарқылмас қазына бар деп ойлайды ма екен? Олар халықтың ырзық-несібесіне қолын шеңгелдеп салуын қояр емес. Сол белсеніп жүргендерді амалын тауып, тəубасына келтіруге болады ғой деп ойлаймыз.

	Cалықбай: – Оларды жұмсап қойып, қолтығынан су бүркіп отырғандар бар. Белсенділер соларға арқа сүйеп, момын елге қырғидай тиіп жүр.

	Сағындық: – Сол белсенділер арқа сүйеген өкімет адамдарының намысына тиеді екенбіз деп жүре бергенмен, елдің өзегін өртеген запыран ертелі-кеш сыртқа шықпай қоймайды.

	Сұлтанбек: – Иə, бұл асығып-аптығатын шаруа емес. Көп болып, қабырғамызға салып, кеңесейік. Байыбына жетпей көзсіз тəуекелге барудың соңы орны толмас өкінішке ұрындырары анық.

	Салықбай: – Айтқан сөзің орынды. Сол белсенділерден забыр көргендер тек біз емес шығармыз? Айналамыздағы көрші елдердің жағдайын білейік. «Ақылдасып пішкен тон келте болмас». Бір жағадан бас, бір жеңнен қол шығарып, ел елдігін жасайтын қадамға бара қалған күннің өзінде, жұрттың бəрі бірдей дүрмекке қосыла қояр ма екен? Сондықтан төңірегіміздегі елдің ой-мақсатын алдын-ала байқап, тамыр соғысын біліп алғанымыздың залалы жоқ. «Жартытөбе», «Үштөбе», Бабата, «Құмкент» төңірегіндегі ел де шолақ белсенділердің зорлық-зомбылығынан жүрегі қарайып отыр. Қаратаудың арғы беті – Түркістан, одан төмен Сырдың бойындағы Жаңақорған, Шиелі төңірегіндегі елдің де ниетін білу керек. «Сауысқанды», «Ақсүмбе», «Қарағұр» бойын, «Қозмолдақ», «Сызғандағы» елдің тамырын басып көрген жөн. Төскейде малымыз, төсекте басымыз қосылған, іргеміз ажырамай келе жатқан елдің игі жақсыларымен тілдесу керек. Одан бөлек Мойынқұм, Көкшеқұмның жықпыл-жықпыл қойнауын, Шудың бойын, арғысы «Жетіқоңырдың» құмына дейін қыстап отырған елдің жағдайын білейік. Төменгі Сарысу бойындағы ағайындармен де хабарласу керек. Ұзынқұлақтан естуімізше – ол жақтағы елдің ішіне де лаң кіріп, жұрттың өкімет адамдарына деген ішкі қыжылы бар көрінеді.

	Асадулла тəуіп: – Қара күзде шығысымыздағы – Сарысу, Талас бойын, Меркеге дейін аралаған сапарымда жағалай қоныстанған елдің күнкөріс көзі – төрт түлік малын «Берсең қолыңнан, бермесең жолыңнан» деп, белсенділердің бас салып, қорасынан айдап кеткенін, қарсылық көрсеткендерді абақтыға жапқанын естіп-білдім.

	Сағындық: – Райком, исполкомдағы соңғы болған жиында көтерілген əңгіме ауаны көңіл көншітерлік емес екен. Аудан басшыларының айтуына қарағанда – Созақтағы елдің колхозға ұжымдасып, отырықшылыққа айналуы өзге өңірмен салыстырғанда тым сылбыр жүріп жатқан көрінеді. Енді басшылар колхозға өз еркімен кіргісі келмегендердің мал-мүлкін тəркілеп, күш қолдануды қолға алмақ.

	Мырзахмет: – Елдің басын қосып, түнемеге бір жатаққа малша иіріп, айдап келіп қамап, таңертең қорадағы қойша өргізіп шығаратын, еркек пен əйелді тоғытып, бір көрпенің астына жатқызатын ондай колхозының тап əкесінің аузын! Ата-бабамыздан бері сахараны емін-еркін жайлаған елді енді келіп, бір жерге топырлатқысы келгеніне біз көне қояр ма екенбіз?

	Сағындық: – Үйде жоқ кезімде «Қызыл отаудан» шақырушы келіп, бойжетіп отырған қызымды ертіп кетіпті. Қас қарайғанша қызым үйге келмеген соң балам соңынан іздеп барса, ондағылар жөнді жауап қатпастан, өзін көк-ала қойдай етіп, сабап жіберіпті. Қойшы не керек, əлгі «Қызыл отаудағылар» алақанға салып, аялап отырған қызымызға айуандық іс істеген. Он екіде бір гүлі ашылмаған елдің қызын бұзатын жын-шайтанның ордасы – ондай «Қызыл отау» мен құлыбыңа есі дұрыс адам бармаса керек.

	Сұлтанбек: – Созақтағы абақтыда қамалып жатқандардан кімнің хабары бар?!

	Мырзахмет: – Елді үркітіп-қорқыту үшін абақтыда əдейі ұстап отыр. Оларды тамақтан, судан қысады, ұрып-соғып, азаптайды. Əйтеуір, өздерінің құр сүлдесі қалған. Жуық арада оларды Түркістанға алып кеткелі жатқан көрінеді.

	Салықбай: – Олар түгілі екі жыл бұрынғы партияның ірі байлардың мал-мүлкін кəнпескелеп, өздерін жер ауда ру туралы қаулысына ілігіп, ит жеккенге айдаған Созақтың отыз екі азаматынан да хабар-ошар жоқ. Сол қаулыда көрсетілген төрт жүз ірі қара малы бар байлардың санатына жатқызатындай, ол азаматтардың қолындағы малының саны аз еді ғой? Асыра сілтеушіліктің бұдан асқан сорақы түрі жоқ болар. Нақақтан-нақақ күйіп кеткен Абақтың Дайырбегі, Шағырдың Əлісі, Отыншының Сыздығы, Оңдыбайдың Арыстанбегі, Мырзахметтің Рамазаны, Исаның Жанəділі, Құдайбергеннің Төреханы, Молдамұсаның Өскенбайы, Торжанның Төлепбегі, өзге де азаматтар арамызда аман-есен жүргенде момын ел мұншалықты күйзелмес еді-ау!

	Мырзахмет: – Мына елдің шектен шыққан зорлықзомбылыққа бұдан əрі шыдас беретін түрі жоқ. Өкіметтің жоғарыдағы басшыларына кісі жіберейік! Жаңақорғанға аяғымыз бір іліксе, арғы жағында Қызылорда жақын көрінеді. Биліктің тізгінін ұстап отырғандарға Теріскей елінің басындағы ауыр халді айтып түсіндірейік. Олар құлақ аспаса, арғы жағы Мəскеуге, Сталиннің өзіне баруға талпынып көрейік. Ақтөбеден өтсе, əрмен қарай Мəскеуі ұзақ емес екен.

	Сағындық: – Қайда барсаң да Қорқыттың көрі. Жоғарыдағылар да қай оңған адам дейсің!? Олар да жергілікті жердегі құйыршықтарының сөзін сөйлейді. Қаратаудың етегін мекен еткен Қоңыраттардың бас көтерер, елге сөзін өткізе алатын азаматтары – Нарыш, Иманбай, Құлдандармен сөйлескенде, ол елдің де белсенді, жандайшаптарын айтақтатып қойған өкімет саясатына наразы, іштен тынып отырғанын байқадым. Қорасында тігерге тұяғы, сыпырасында ұны қалмаған елдің алды ағайын-туыс сағалап, күнгейге қарай қоныс аударып жатқан көрінеді. Таудан асса, ар жағындағы қалың елге сіңісіп, өзегі талмас тіршілігін жасап кеткілері бар. «Қозмолдақ», «Сызғандағы» Жаппарқұл бастаған Саңғылдар да нұсқау келсе, шама-шарқы жеткенше қам жасауға бел буып отыр. Ойдағы-қырдағы ағайынның басын қосып, қабырғасымен кеңесіп, жұмылып жұдырық болуға серт байласқан сыңайлары бар.

	Сұлтанбек: – Кешегі күнге дейін Сарысудың бойында екі болыс ел болып, іргесі сөгілмей келген халықтың да берекесі кетіп-ақ қалған екен. Ол елдің басына түскен нəубет Созақтағы жағдайдан бір мысқал кем емес. Өкіметтің сайқал саясатын бетке ұстап, момын елдің жиған-тергенін сыпырып-сиырып тауысып бітіргенше билік басындағылардың тыншитын сыңайлы байқалмайды. Дəулеті бар деген жандардың өзі түтін басының алым-салығын төлегенімен, ет-бауыр жақындарының борышын өтеймін деп қорын сарқып алған. Күнделікті ішетін қатықсыз қара көжеге зар болып, көгенкөз балаларын қалай аман алып қалудың жолын таппай отырғандар бар. Өздерінің арасынан шыққан жау – жандайшап белсенділер басынып, бастарына шығып алған. «Жаман айтпай жақсы жоқ», шыдамы таусылған ел бір бүйірден айқай шыға қалғандай болса, қолына іліккен шоқпар, айырын алып, дүркірей атқа қонуға дайын отыр.

	Асадулла тəуіп: – Сіздер осы төңіректегі қалыптасқан ахуалды, халықтың басындағы жағдайды айтып отырсыздар. Қаратаудан асып Түркістан, Жаңақорған, Шиелі маңындағы елді аралап қайтқан сапарымда кеңес өкіметінің солақай саясатының халық наразылығын ушықтырып жібергенін, ел ішіндегі ахуалға алыс-жақын шетелдер де құлақ түріп, назар салып отырғанын білдім. Көрші өзбек, қарақалпақ, қырғыз, тəжік халқы да өрмекшінің торына мықтап іліккен. Мұсылмандар көп шоғырланған Ташкент пен Бұхара, Хиуа мен Ферғананың, өзге де өңірлердің халқы кеңес өкіметінің жүргізіп отырған зорлықшыл саясатына өлердей өш. Көмейі үлкен жайынның құлқынын қайтсек тойдырамыз деп арқа еті арша, борбай еті борша болып, əбден титықтап біткен. Қарапайым халықтың тапқан-таянған ырзық-несібесін Ташкенттен, Шымкенттен жүк вагондарына тиеп, күндізтүні Мəскеуге қарай жөнелтіп жатқан көрінеді. Тамақтың тесігінен өтетін азық-түлік түрлерінен бөлек, алтын-күміс, асыл зат, темір-терсек, жүн-тері, аңның тұяғы мен мүйізіне дейін жөнелтеді екен. Осылайша елдің маңдай терімен тапқан ырзық-несібесі өзгенің құлқынына жұтылып кетіп жатыр. Ол жақтағы қанауға түсіп, əбден қансырап біткен халықтың мұң-мұқтажы мен мүшкіл халін ойлаған азаматтар бас қосып, бірігіп, əрекет етудің қамына кіріскен. Бұл қазақ баласының титығына тиген нəубет пе десек, өзге де түбі бір, тамыры ортақ халықтың ашу-ызасын қоздырып, ашындырып отыр. Көп болып жұмылса – басқа түскен бұл бəлекеттен де құтылудың жолы табылар. Жаратушы иеміз момын елін қашанғы жылатсын? Көзжасын көріп, еңсе көтерер күн де туар!

	Иманбек: – Жақында ғана «Жартытөбе», «Үштөбе», Бабата жақтан оралдым. Ол жақтағы елдің басты-басты адамдарымен сөйлесіп, ой-мақсатын білдім. Əбден тұншыққан, езілген елдің намысқа тырысып, бас көтеру ниетінен көрі, бойларын қорқыныш билеп алған. Ол ауылдардың біраз адамы Ащысай кен орнының қара жұмысына жегіліп, күнін көріп жүр. Кен орнына жұмыс бабымен Түркістан мен Шымкенттен келетін адам аяғы үзілмейді. Орталық жерлердегі қалыптасқан ахуал, өкіметің ұстанған саясаты туралы насихаттың күштілігінен болар, олар билік басындағыларға қарсы əрекет етуге, дүрмекке қосылуға құлшынып отырған жоқ. Араларынан қаны қызып, оқшау шыққысы келгендерді өзгелері қақпайлап, сабасына түсірген жайы бар. Қашанғы шыдап отырсын? Ертелі-кеш төзімнің де шегі бар, көп болып қабырғасымен кеңесіп, бір шешімге келер.

	Сұлтанбек: – Ауыл-ауылдан естілген күңкіл-сүңкіл əңгіме ұлғая келе елдің жаппай наразылығына жалғасатын түрі бар. Алым-салық жинауға келген белсенділер мен милиция қызметкерлерін бала-шаға, қатын-қалашқа дейін əзірейілдей көріп, қарсы алатын болған. Бетіне қараған қорадағы азын-аулақ ақадал малын кім өз еркімен көлденең келген кісінің алдына салып бере қойсын? Ел ішінде біренсаран қарсылық көрсеткенді белсенділер айдап кетіп жатыр. Созақтағы абақтыға қамалғандардың қатары күннен-күнге артып келеді. Қалай дегенде де екі жақтың арасындағы жік күннен күнге ашылып барады. Ымыраға келуден əлдеқашан кеткен. Билік басындағылар өздерінің қолдаушыларына сенер. Қарапайым халық зорлық-зомбылыққа шыдай алмай, мінез көрсетіп қалуға шақ тұр. Кеудесінде намысы бар халық ертелі-кеш бір айбат етері анық. Мал екеш мал да кеудесінен жаны шығарда аяғын серпеді.

	Жиылған көпшіліктің ішінен қызбаланып сөйлегендер де шығады.

	– Елге көрсеткен зорлық-зомбылығы үшін оларды қойша бауыздау керек!

	– Олар адамнан, біз аюаннан жаратылыппыз ба? Бізді тіпті, шыбын құрлы көрмей қойды. Оларға біздің барымыздан – жоғымыз, тоқтығымыздан – аштығымыз керек!

	– Ертелі-кеш жұмыр басты пендеге бір өлімнің келері хақ! Бұдан артық шыдап, отыра берудің қажеті жоқ!

	Асадулла тəуіп: – Жə, сабыр сақтаңдар!? «Ашу – дұшпан, ақыл – дос, ақылыңа ақыл қос», əзəзіл ашудың соңына еріп, құр босқа арандап қалмайық. Алланың ақ жолынан тайып,

	Құран Кəрімді тəрк еткісі, жарық күнде жаратқан иеміздің нұсқаған ақ жолынан тайдырғысы келген, дінінен безген кəпірлердің қолында орасан күш бар. Теріскейді жайлаған аттөбеліндей елдің қаптаған құдайсыздарға қарсы тұруға қауқарсыз екенін естен шығармайық! Қандай да əрекетке бармас бұрын ақылға салып, көп болып кеңескеніміз жөн. Бізге сары алтындай сабыр керек екенін естен шығармайық! Иманбек: – Қалай дегенде де, біздің ісіміз ақ. Асекең дұрыс айтып отыр. Көп болып, қабырғамызбен кеңесіп, ақылға салып пішкен тон келте болмас!

	Сұлтанбек: – Қадірлі жарандар! Ағайын-туыс, жекжаттар! Сырт жақтан хабар күтіп, елдің ыңғайына қарап, аңысын аңдығанымыз жөн де шығар. Дегенмен əрекетсіз, қолқусырып отыра беруге болмас. «Ал, көтерілетін болдық!» деген хабар келіп жетсе арық атқа жайдақ міне салып, қолымызға айыр, шоқпар алып, Созаққа қарай жапатармағай шаба жөнелгенімізді көрген өзге емес, өзіміздің бала-шаға, қатын-қалаш бетін басып, күлмейді ме?

	Көпшілік оның бұл сөзін даурыға қоштап кетеді:

	– Дұрыс айтады! Екі аяқты адам түгілі жыртқыш аңға да бес қаруыңды сайлап баруың керек. Айласыз, қауқарсыз жанды жыртқыш аң да оңай майып етеді.

	– Сонда не істеуіміз керек? Айыр, шоқпардан басқа оқ шығаратын қаруды қайдан алмақпыз?

	– Бір мылтықтың өзі оқ-дəрісімен əжептəуір пұл тұрады. Ішер ас, киер киімге жарымай отырған ел мылтықты қайдан сатып ала қойсын?

	Салықбай: – Ел ішіндегі бар қаруды жиыстыру ке рек. Кісі аяғы жететін жердегі ағайын-туыс, жекжат-жұрат, əйтеуір, сөзі өтетін жандардың оқ шығаруға жарайтын мылтығын ебін тауып, қолға түсіруге тырысу керек.

	Көпшіліктің даурыққан сөзі естіледі.

	– Елден жиып-терген мылтық бəрімізге жете қояр ма екен?

	– Арамыздан кісі шығарып, Түркістан, Атбасардың базарына жөнелту керек. Шама-шарқы келетіндер қаржы жинап берсін! Аудандық аңшылар қоғамында сенімді адам бар, онымен сөйлесіп көрейік. Мылтық, оқ-дəріден көмек беретін шығар.

	Сағындық: – Иə, бүгінде оңай беріле салатын жауды көрмедік! Жан беріп, жан алысып, айқасып жүріп өледі. Қолдағы биліктен, жайлы өмірден кімнің айырылғысы келеді дейсің!? Совет өкіметінің құрығы ұзын, жер-көкті өрмекшінің торындай құрсаулап тастаған. Ойдағы-қырдағы ел жаппай көтерілгенде ғана аждаһаның бетін қайтаруға болады. Тəуекел іске білек түрініп, кіріскен соң жұдырықтай жұмылып, бір кісідей қайрат көрсеткен жөн!

	Сұлтанбек: – «Бөріктінің намысы бір», тектен-текке ұнжырғамыз түспесін! Еңсемізді тік ұстайық! Қаратаудың теріскейін қоныс еткен, жайлауымыз – Бетбақдала, қыстауымыз – Мойынқұм, мал соңында жүріп күнелткен момын елдің «Халықты жарылқайды, теңдікке қолын жеткізеді» деп сенген өкіметі шолақ белсенділерін итше айтақтатып, тізесін батырып барады. Олардың басынғаны сонша – енді үйдегі қатын-қалаш, қыз-қырқынға дейін ауыз салды. Араша түскенді көкала қойдай етіп сабап, Созақтың абақтысына жапты. Қыстың ақшұнақ боранында «Түйеңді күзе, қойыңды қырқ! Жүн салығынан құтыл! Малыңды сойып, қатық өткіз, астық бер!» деп апшымызды қуырып барады. Сіңірі созылған көнтерлі ел мұндай қорлыққа қашанғы төзеді? Шыдамның да шегі бар. Сыздаған жараның аузы ертелі кеш жарылары хақ. Бүгіннен бастап, нартəуекел іске бел буып отырмын! Соңымнан ергісі келетіндерді Созаққа бастап баруға қай кезде болсын дайынмын! Ендігі жерде əр ауыл жігіттерін жинақтай берсін!

	Көпшілік оның сөзін даурыға қолдап кетеді.

	– Ой, бəрекелді! Ел басына күн туғанда белсеніп шығар осындай ер-азамат керек қой!

	– Қол бастайтын жаужүрек батыр шықса соңынан еретін жігіт табылар!

	– Ел шетіне жау тигенде қолына найза ұстаған батыр бабаларымыздың ұрпағы осындай болса керек-ті!

	Асадулла тəуіп: – Алла тағаланың ақ жолымен тəуекел іске бел будық екен, ортамыздан басшы сайлап алайық!

	Қалғанымыз соның қосшысы болып, айтқанын екі етпей, орындайтын болайық! Мың қосшыға – бір басшының керек екені рас. Ата-баба дəстүрін жаңғыртып, арамыздан басшы етіп – хан сайлайық!

	Көпшілік дауысы:

	– Хан сайлағаны несі? Хандықтың дəурені баяғыда өтті емес пе?

	– Тағы нені бастады мынау!? Артық етеміз деп, тыртық етіп алмайық!?

	– Діні мен ата салтынан безіп, қалың елді Алла тағаланың ақ жолынан тайдырғысы келгендерге қарсы ымырасыз күресте хан сайлап алғанымыз жөн! Асадулла тəуіп дұрыс айтады!

	– Ал, ендеше, хан болуға кім лайық!?

	Асадулла тəуіп: – Хан болуға Сұлтанбек лайық!

	Сұлтанбек: (Жан-жағына қарап, қозғалақтап қалады):

	– Хандыққа елге сөзі өтімді, естияр жан болғаны мақұл!

	Иманбек: – Сен немене, жаспын деп отырмысың? Тəуекел іске ақылмен қоса, қайрат та керек болып тұрған жоқ па?

	Көпшіліктің дауысы:

	– Имакең дұрыс айтады! Сұлтанбектен лайықты жанды көріп отырған жоқпыз! Өзінің күш-қуатына ақылы да сай. Одан басқа лайықты кім бар қане, айтыңдаршы!?

	– Сұлтанбек хан болсын! Сұлтанбекті хан сайлайық!

	– Жалғыз ханның қолынан не келеді? Оның қасында арқа сүйер қосшылары болуы керек қой!

	– Дұрыс айтады! Ел басқару еріккеннің ермегі емес. Қасында кеңесіп, ақылдасып отыратын ақылгөйлері болуы керек.

	– Ал, ендеше, кімдерді сайлаймыз? Бас уəзір мен бас сардарға кім лайық?

	– Ханның қасындағы имам, дін істері жөніндегі уəзірлікке

	– Ыбырайымұлы Асадулла, ақ ту ұстаушы əрі қазылыққа Əліпбайұлы Иманбек, сарбаз ісі жөніндегі бас уəзірлікке Шылманбетұлы Сағындықты бекітейік!

	– Бас уəзірдің көмекшісі Бəзікеннің Мырзахметі, бас сардар – Салықбай мерген болсын!

	– Бір басшыға мың қосшы керек! Осы азаматтардың төңірегіне, Алла тағаланың ақ туының астына топтасатын болсақ бізді алар жау жоқ!

	Ортақ мəмілеге келген көпшілік жапа-тармағай жабылып, хан сайлаудың ырым-салтын жасаған болады. Ортаға ақкиіз жайып, Сұлтанбекті үстіне отырғызып, сайдың тасындай жігіттер көтереді. Қайта жерге қойғанда жанжақтан аңдағайлаған жандар қалтасынан бəкі, кездіктерін алып, ақкиізді жапырақ-жапырақ кесіп, «Хан талапай» етіп жатады. Асадулла тəуіп бата беріп, жиылған жұрт жақсы ниетпен бетін сипайды.





Үшінші көрініс




	Аудандық партия комитетінің кеңсесі. Есік маңдайшасында қызыл ту ілулі тұр. Елдің сөзін сөйлер, ауылауылдың баскөтерер азаматтары – Сұлтанбек, Салықбай, Асадулла, Сағындық, Мырзахмет, Иманбектер аудандық партия комитеті хатшысының қабылдауын өтініп келеді. Есік аузында тұрған Кəпір Мұса, Əбсадық, қасында милиция қызметкері олардың алдын кес-кестеп, тұра қалады.

	Кəпір Мұса: – Əй-шай жоқ, баса-көктеп ентелеп, қайда барасыңдар?

	Сұлтанбек: – Аудан басшысымен бетпе-бет жолығып, халықтың мұң-мұқтажын айтып, жеткізгелі келдік. Ол да адамның баласы ғой, біздің сөзімізге құлақ асып, тыңдар деген үмітіміз бар!

	Əбсадық: – Мына сендер сияқты ел құлағын көтеріп, жамандық іске бастап, кешегі ата-баба дəуренін аңсап жүрген қараңғы тобырдың аудандық партия комитетіне топтанып келуін қалай түсінуге болады? Тыныш жатқан елді дүрліктіріп, өкіметке қарсы қойып жүрген сендер екенсіңдер ғой. Бұл арам пиғылдарыңды хатшы білсе, шетіңнен ұстатып, абақтыға жаптырып тастайды.

	Кəпір Мұса: – Əй, Асадулла тəуіп, Иманбек! Бастарыңа дағарадай сəлде орап алып, бұл сендер келетін жер емес! Аман-есен тұрғанда табандарыңды тайдырыңдар!

	Асадулла тəуіп: – Созақтағы Алла тағалаға құлшылық етіп жүрген мешіттен қудыңдар. Енді келіп, өкімет кеңсесінің есігінен де сығалатқыларың келмейді. Сонда біз қайда барып əділдікке жүгінеміз?

	Кəпір Мұса: – Өздерің бұл елге қайдан келіп едіңдер? Сырттан келген кірме немелер, тыныш жатқан ел құлағын көтермей, ертерек қараларыңды батырғандарың жөн болар! Асадулла тəуіп: – Біз сырттан келсек те ел ішінде халықпен қоян-қолтық араласып, мұңымыз да, жырымыз да бір болып, өмір сүріп келеміз. Осы елді билеп-төстеп отырған биліктегінің көпшілігі сырттан келгенін сен жақсы білесің.

	Сұлтанбек (Топтың арасынан суырылып шығады): – Бəрімізді бірдей аудан басшысына жібермесеңдер де, арамыздан екі-үш адамды кіргізіңдер! Ердей келіп тұрып, ел аманатын жеткізейік!

	Əбсадық: – Жарайды, хатшыға сендердің келгендеріңді ескертіп көрейік! Келісім беріп жатса, айтармыз!

	Ол ішке кіріп кетіп, біраз уақыттан кейін қайта шығады.

	Əбсадық: – Хатшыға тек екі адамның кіруіне ұрықсат берілді.

	Есік аузында топтанып тұрғандадың ішінен Сұлтанбек пен Салықбай бөлініп шығады. Милиция қызметкерлері олардың қойны-қоншын тінткілеп, ішке өткізеді. Қара кəстөм-шалбар киіп, галустік таққан, шашын артқа қайырған аудан басшысы оларды сызданып қарсы алады. Қабырғада Сталиннің портреті ілулі тұрады. Шекпен киіп, құлақшынын қолына алған Сұлтанбек пен Салықбай хатшының қарсы алдындағы орындыққа жайғасады.

	Сұлтанбек: – Қарағым хатшы, жасың бізден кіші болар! Қазіргідей қиын-қыстау кезеңде ел басқарудың оңай емес екенін білеміз. Партия өзіңді Созақ ауданына елдің жағдайын жасасын, қамын ойласын деп жіберген болар. Біз де сол қара халықтың қазіргі хал-ахуалын жеткізу үшін алдыңа келіп отырмыз.

	Хатшы: – Өзің айтып отырған халықтың жағдайы жаман емес сияқты. Көштен қалып, аштан өліп жатқандар туралы əлі естіген емеспін. Сондықтан ерте бастан байбалам салып, елді дүрліктірудің қажеті жоқ қой деп ойлаймын.

	Салықбай: – Сөзіңіз жөн, хатшы жолдас! Бірақ, қа ра халық бүгін аштан өлмесе де күні ертең аштықтан қырылудың аз-ақ алдында тұр. Өйткені, жанбасы мен малбасына салынатын салықтың мөлшері тым артып кеткен. Өзіңіз ауыл-ауылды аралап, елдің хал-ахуалымен танысып көрсеңіз, оған көзіңіз анық жетеді.

	Хатшы: – Елге салық салсақ, біз ойлап шығарған заң емес, партияның ұстанып отырған саясаты. Ол тек Созаққа ғана емес, жалпы қазаққа ортақ тəртіп. Салықтан бас тартқандар социалистік шаруашылықтың зиянкесі ретінде жауапқа тартылады. Күнделікті ел аралап, жағдайымен хабардар болып отырған партия ісіне шын берілген қызметкерлеріміз бен белсенді активистеріміздің жеткізген мағлұматынан, сендер айтқандай, алдын-ала дабыл қағарлық жағдайдың жоқ екеніне көзім жетеді.

	Сұлтанбек: – Арадағы жандардың айтқанына сенгеннен көрі көзіңізбен көргеніңіз əлдеқайда шындыққа жанасар еді. Хатшы: – Немене сендер, сөзіме күдікпен қарап отырсыңдыр ма? Көп жылдан бері сынақтан өткен, аудандық партия комитетінің есебінде тұратын адал коммунистердің сөзіне сенбейтін болсам, осында басшылық етіп несіне отырмын?

	Салықбай: – Құлақпен естіген өз алдына, қанша дегенмен көзіңізбен көргендей болмайды.

	Хатшы: – Сендер ел ішінде партия мен өкіметтің саясатына қарсы үгіт-насихат жүргізгенше, халыққа дұрыс түсіндіріп, ортақ шаруаға көмекші болмайсыңдар ма?

	Сұлтанбек: – Алым-салықтың мөлшерден тыс асып кеткенінен бөлек, сіз сенген сол партия қызметкерлері мен ауыл белсенділерінің қара халыққа тізесін батырып, жасаған өрескел ісі де елдің титығына тиіп бітті. Қорадағы малды күштеп айдап əкету, қыз-келіншекке сөз айту, зорлықзомбылыққа тыйым салатын кезіңіз əлдеқашан жетті.

	Хатшы: – Сен айтқан партия қызметкерлері мен ауыл белсенділерінің өрескел ісі туралы бізге нақтылы мəлімет келіп түскен жоқ. Арыз-шағым айтып келушілер де тіркелмеген. Сендердің осында қандай мақсатпен келгендеріңді түсінбей отырмын. Айтқан сөздеріңе қарасам, халықтың жағдайын ойлаған, шын жаны ашыған кісі сияқтысыңдар. Ал, ішкі жандүниелерің мен ниет-пиғылдарыңа ой жіберсем, мүлде басқа болып шығады.

	Салықбай: – Біздің пиғыл-ниетімізде ешқандай да бөгде ой жоқ. Халық жағдайының күннен-күнге ауырлап бара жатқанын айтып, өзіңізге ескерткелі келдік!

	Хатшы: – Сол айтып отырған халықтың ішінде осы отырған сендер де жүрсіңдер. Маған жасырмай айтыңдаршы, тап қазір сендердің жағдайларың қандай күйде? Түрлеріңе қарасам, ішерге үнем таппай отырған жанға ұқсамайсыңдар. Осында аудан басқарып отырған менімен салыстырғанда, əлдеқайда жақсы ма деп қаламын. Далада қазы-қартаны кертіп жеп, қымыран-қымызды тойып ішіп, істейтін шаруа болмаған соң аудан басшысына келіп, атқарып отырған ісімізді жоққа шығарғыларың келеді.

	Сұлтанбек: – Тап солай ойласаңыз, мықтап қателесесіз! Дала қазақтарының ет пен қымыздан басқа қорек етер өзге тағам түрінің жоқ екенін жақсы білуіңіз керек. Сол көпшілік елдің қорек етер ет пен қымызы да таусылып, қатықсыз қаракөжеге зар болып отырған жайы бар.

	Хатшы: – Манадан бері көзімнің анық жеткені – сендер мен біздің саяси бағытымыз мүлде бөлек, түсінігіміз бен көзқарасымыз да қиғаш-қиғаш екен. Сондықтан ортақ мəмілеге келуіміз қиынға соғатын шығар деп ойлаймын! (Хатшы алдындағы қоңырауды сылдыратқанда ішке көмекшісі кіреді). Мына кісілерді шығарып салыңыз!

	Сұлтанбек пен Салықбай қипақтап, орындарынан тұрады. Сыртта есік алдындағы милиция қызметкерімен тұрған Əбсадық пен Кəпір Мұса мысқылдап күледі:

	Əбсадық: – Иə, сонымен не тындырып қайттыңдар!

	«Бостан-босқа əуре болмаңдар!» дегенімізге құлақ аспаған өздерің. Аудандық партия комитетіне топтанып келудің саяси астарын ойлау керек. Бұл жүрістерің жақсылықтың нышаны емес. Аудандық партия комитетіне келіп, елдің атынан наразылық білдіру жағдайы екінші мəрте қайталанатын болса, бізден жақсылық күтпеңдер!

	Кəпір Мұса: – Басқа түскенге көнбеске амал бар ма? Одан да біз не айтсақ, соны бұлжытпай орындай бергеннен жақсысы жоқ.

	Сұлтанбек пен Салықбай Асадулла тəуіп бастаған жақтастарына келіп қосылады. Кеңседен ұзаңқырап шығып, өзара сөйлеседі.

	Сұлтанбек: – Бұл əрекетімізден ештеңе шықпайтынын ішім сезген. Ұялас қасқырдай бір-бірін қызғыштай қорып, өздеріне шық жуытқылары келмейді.

	Салықбай: – Иə, біз олардың алдынан өтіп, тамырын басып көрдік. Пиғыл-ниетін білдік. Ендігі жерде өзіміздің əрекетімізге алаңсыз кірісетін боламыз.

	Асадулла тəуіп: – Сендер не байқадыңдар? Кеңсенің іші-сыртында, орталық көше бойында қызыл шəпкілілердің қатарын көбейтіп жіберген бе деп қалдым. Соған қарағанда ел ішіндегі толқудан секем алып қалған сияқты. Көпшілігі сырттан келген бе, əлде кейінгі жастарды жыға танымадым ба, əйтеуір, бейтаныс жан көбейіп кетіпті.

	Сұлтанбек: – Ендігі жерде бұлардан титімдей де жақсылық күтудің қажеті жоқ. Ауыл-ауылдағы бас көтерер азаматтарға хабар беру керек. Қол жинап келіп, ашық айқасқа шығамыз. Тек білектің күшімен, найзаның ұшымен ғана бұларды тəубасына келтіру керек!

	Салықбай: – Халықтың көтерілетін күнін белгілеп алуымыз керек.

	Сұлтанбек: – Иə, көп болып, ақылға салып, бір тоқтамға келуіміз керек.

	Асадулла тəуіп: – Қол жинап, халықты көтеруді ұзаққа созудың қажеті жоқ. Уақытты созған сайын халықтың жағдайы қиындай беретінін ұмытпауымыз керек. Қасиетті Рамазан айының бітуіне санаулы күндер қалды. Оразаның соңғы, ертең айт деген арапа күні жаппай атқа қонатын болайық!

	Иманбек: – Асекеңнің айтқаны жөн-ақ! Ислам дінінің тазалығын сақтап, Алла тағаланың ақ жолы үшін жаппай жорық қасиетті ораза айынан қалмағаны мақұл. Алланың ақ жолынан адасқан дінбұзарлар мен құдайсыздар қасиетті Құран Кəрімді тəрк етті. Мұсылманның баласын мешіттен қуды. Бейкүнə момын жандарды дінінен бездіріп, теріс жолға салды. Момын елге шектен тыс зорлық-зомбылық, қиянат жасады. Қыз-келіншекті ар-ұяттан, азаматты имандылықтан тайдырды.

	Сұлтанбек: – Дұрыс айтасыз! Алдағы айттың арапа күніне жиналғанымыз жөн. Ендеше сол күні Онекінші ауылда бас қосамыз. Мойынқұмның қойнауында бас құрап, таңертең жасақты Созаққа қарай қаптататын боламыз.

	Салықбай: – Иə, қолға алған істі соза берместен, ертерек бастайық. Жер-жерге хабар беріп, Онекінші ауылда бас құрайтын болайық!

	Көпшілік бір тоқтамға келіп, жан-жаққа тарап кетеді.





Төртінші көрініс




	Қолдарына айыр, бақан, найза, шиті мылтық ұстаған, үстеріне жұпыны тон-шекпен, түлкі тымақ, бөрік киген кедей-кепшік есігінің маңдайшасына қызыл ту ілінген кеңсе алдына келіп, иін тіресіп тұрады. Жан-жақтан лек-легімен келгендер қосылып, ашық алаңда адам қарасы толып кетеді. Алдынғы қатарда Сұлтанбек, Салықбай, Асадулла тəуіп, Иманбек, Сағындық, Мырзахметтер тұрады. Кеңсенің жабық есігінен сыртқа шыққан жан болмайды. Иін тіресіп тұрған ашулы ел кеңсеге қарап, даурығып сөйлейді:

	Сұлтанбек: – Іште кім бар-ей!? Шықсын бері! Бізге аудан басшысы керек! Мына халық басшымен тілдесіп, соңғы рет мəмілеге келуге шақырады. Өкімет адамдары мен белсенділер момын халықты қанауын қоймаса, бұдан əрмен шыдаудың мүмкін емес екенін ескерткелі келдік!

	Кеңсе ішінен шыққан дауыс: – Сендер жақында ғана аудан басшысымен жолығып, елдің мұң-мұқтажың жеткізген жоқ па едіңдер?

	Сұлтанбек: – Содан бері талай күн өтсе де басшылар ешқандай шара көрген жоқ. Халықтың жағдайы күннен күнге төмендеп барады.

	Салықбай: – Ел арасынан шыққан шолақ белсенділерге тыйым салынсын! Бұдан əрі оларға еш аяушылық болмайтынын ескертеміз! Момын халықтың еркегін құл, əйелін күң еткісі келетіндерге жол бермейміз!

	Сағындық: – Момын елге тізесін батырғандарды қолымызға шығарып берсін! Халықтың наласына ұшырағандарға ешқандай аяушылық болмайды.

	Асадулла тəуіп: – Мешіт пен медресені өзімізге қайтарып берсін! Бес уақыт намаз оқып, құдайға құлшылық етуге тыйым салу жойылсын!

	Мырзахмет: – Жас балалар мен қыз-келіншектерді күштеп алып барып, тура жолдан тайдырған «Қызыл отау» жабылсын!

	Салықбай: – Ініне кірген суыр тышқандай жасырынбай, сыртқа шығыңдар, қане!?

	Осы сəт ұзына бойы кеңсе терезелерінің бір-бір көз əйнектері салдыр-гүлдір сынып, іштен көп мылтықтың шошайған ұңғысы сумаң-сумаң етіп шыға келеді. Ел дүрлігісіп, артқа шегінді. Есік пен төрдей жерден өздеріне кезенген суық қаруға үрпиісе қарайды.

	Іштегі дауыс: – Бұл жерден тез арада тараңдар! Сендердің бұларың көзсіз батырлық! Кеңес өкіметіне қарсы арандатушылық əрекет. Бұл үшін маңдайларыңнан ешкім сипай қоймайды. Одан да бас амандығы мен бала-шағаның саулығын ойлаңдар. Қане, тез тараңдар!

	Əуелде абдырып қалып, есін жиған халық суық қаруға қарсы қару кезеніп, тіресіп-тіресіп тұрады.

	Сұлтанбек: – Біздің қамымызды ойлап, жаны аши қалған бұл кім болды екен? Сенің шыбын жаның мына тұрған көпшіліктен артық емес шығар? Одан да сыртқа шық, бетпебет сөйлесейік!

	Іштегі дауыс: – Мұндай көзсіз батырлықтың соңы жақсылыққа алып бармайды. Жағдайды ушықтырмай тұрғанда, бұл жерден табандарыңды тайдырыңдар!

	Салықбай: – Сендердің сөздеріңе сенуден қалғанбыз.

	Одан да аудан басшылары шықсын алдымызға!

	Іштегі дауыс: – Аудан басшылары шығады деп ойламаңдар! Одан да тез тараңдар!

	Сұлтанбек: – Елмен жүзбе-жүз беттесуден қашатын ол қандай басшы? Одан да ел алдына шығып, ойлаған мақсатын айтсын!

	Іштегі дауыс: – Босқа əуре болмаңдар! Сендерге соңғы рет ескертеміз! Қане, бұл жерден табандарыңды тайдырыңдар!

	Сағындық: – Мынау Əбсадықтың даусы ғой. Нақ соның өзі! Созақтың халқын ашса алақанында, жұмса жұдырығында ұстағысы келетін сабаздың нағыз өзі!

	Салықбай: – Бəсе, сөздері ірі, түйеден түскендей. Сүйенері мықты болған соң дауысы да нық, жарқын-жарқын шығады.

	Іштегі дауыс: – Соңғы рет ескертемін! Бұл жерден тез арада табандарыңды тайдырыңдар! Бұдан кейін сендерге ешқандай аяушылық болмайды.

	Сұлтанбек: – Ойбай-ау, мынауың бізге тоқ көрсетуге айналды ғой!? Өзінің ештеңеден тайсақтайтын түрі байқалмайды. Бұл иттермен тəжікелесіп, шошайған он мылтықтан қорқып, осылайша тырп етпей, тұра береміз бе?

	Осы сəт терезе көзінен шошайған мылтықтардың ұңғысы жоғары көтеріледі де, бір мезгілде гүрс етіп, аспанға оқ шығарады. Мылтық дауысынан шошынған ел кейін шегінеді.

	Іштегі дауыс: – Тараңдар дедік ғой! Ендігі жерде еш аяушылық болмайды!

	Салықбай: – Сендерден қай кезде аяушылық болып еді? Аудан басшысымен ауызба-ауыз тілдесіп, елдің талаптілегін жеткізбей, бұл жерден ешқайда кетпейміз!

	Терезе көзіндегі мылтықтардың ұңғысы енді иін тірескен халыққа қарай кезенеді. Көпшілік демін ішіне тар тып, тылсым тыныштық орнайды. Іле-шала бір деммен атылған мылтық даусы естіліп, алдыңғы сапта тұрған бес-алты адам құлайды. Белін буған қара тонның кеуде тұсынан қадалған оқтан бойын жинай алмаған Сарман тізесі бүгілген күйі құлап түседі.

	Сұлтанбек: – Құлыным, Сарманым-ау, сені мұнда қай құдай айдап келді?! – Ұлына қарай ұмтыла береді де зор дауыспен: «Атыңдар!» деп айқайлап жіберді. Гүрс-гүрс атылған мылтық дауысынан құлақ тұнып, жер-дүние дүрлігіп жүре береді. Сұлтанбек ұлын көтеріп, адам аяғынан қаға беріс, дуал түбіне жатқызды. Баскиімін желкесіне жастап, тонының өңірін қымтайды. Алақанына жұққан қызыл қанды дуалға сүртеді. Бұл кезде гүрсілдеген мылтық дауысы күшейіп, адамдар бір-бірімен араласып кетеді. Əні-міні дегенше оқ тиіп құлаған, жарақат алғандардың қарасы көбейеді. Сұлтанбек арыстандай ақырып, топты жарып, алға ұмтылады. Қалың жасаққа қарай оқ боратқан кеңсенің есігін екпінімен келіп тепкенде, жақтауымен опырылып, ішке қарай құлап түседі. Сағындық, Салықбай, Мырзахмет бастаған топ оқ атылған терезелерге қарай лап қояды. Қираған есік-терезелерден ішке қарай адам легі толассыз кіріп жатады. Жасақ жігіттері іштегі адамдарды тепкілеп сабап, көшеге сүйреп, алып шығады. Мылтықтың дүмімен, шоқпармен, балтамен ұрып жазалайды. Кеңсеге басып кірген нөпір халық қуыс-қуысты тінткілеп, іштегі дүниенің астаң-кестеңін шығарды. Орындық, үстелдерді, қағаздарды далаға алып шығып, отқа жағады. Жасақ жігіттері іштен алып шыққан мылтықты үлестіріп алып жатады. Кеңсеге жақын үйлерден аудан басшысын, қызмет істейтіндерді көшеге сүйреп, шығара бастайды.

	Сұлтанбек: – Абақтыда жатқандарды босату керек!

	Қызыл шəпкілілер оларды майып етіп кетеді!

	Сағындық: – Əлгі найсап Əбсадық қасында ОГПУ-дің уəкілі Тыныштықбаев пен үш-төрт милиция қызметкері бар, сыртқы есіктен шығып, қашып кетіпті!

	Салықбай: – Ол оңбағаннан шынымен-ақ айырылып қалғанымыз ба? Олар бостан-босқа кеткен жоқ. Халықтың баскөтеруін Түркістанға хабарлайтын болды-ау!

	Сағындық: – Екі дүниеде көгермегірлер! Тарс-тұрс мылтық атылып жатқанда артқы есіктен шығып, аттарына мініп, қашып кетіпті.

	Кеңсенің маңдайындағы қызыл ту алынып, орнына ақ ту ілінеді. Мылтық атылып, даурығысқан дауыс естіледі.

	Сұлтанбек (Қасындағы нөкерлеріне бұйрық беріп): – Ашу-ызыға бой алдырып, адам қаны бостан-босқа төгілмесін! Жасақтың бетін бері қайтарыңдар! Əркім өзінің жігіттеріне ие болсын!

	Салықбай, Сағындық, Мырзахмет бастаған жандар жан-жаққа жүгіріп кетеді. Жасақ жігіттері Сұлтанбектің қасына қайта жиналады.

	Асадулла тəуіп: – Бүгінгі Алла тағаланың ақ жолындағы құдайсыздарға қарсы жорықта жаратушы иеміз бізді қолдады. Дінсіздердің беті қайтты, құдайдың қарғысына ұшырады. Сұлтанбек: – Қуануға əлі ерте. Үлкен шайқас, қанды қырғын алда болғалы тұр. Əлгіндегі қашып кеткен шағын топ көп кешікпей, қызыл отрядпен қайта оралатын болады. Ендігі қатер күнгей жақтан келеді. Сондықтан тау асуларына мықты бекініс орнату керек! «Балықшы» асуына Салықбай мергендеріңмен барасың! «Суындық» асуына жасақты өзім бастап барамын.

	Салықбай: – Сіздің Созақта қалғаныңыз жөн. Осындағы шаруаның басы-қасында болғаныңыз жөн!

	Сұлтанбек: – Ішкі жаудың беті қайтты. Ендігі кезекте сыртқы жаудың жолын кесу керек. Асадулла тəуіп, Иманбек бастап, қыстақты өліктен тазартуды қолға алыңдар! Шейт кеткендерді жер қойнына тапсырып, ертерек бетін жасырайық!

	Сұлтанбек пен Салықбайдың төңірегіне жасақ жігіттері екі топ болып, жинақталып тұрады.

	Асадулла тəуіп: – Жортқанда жолдарың болсын! Жаудың бетін қайтарып, жарқын жүзбен оралатын болыңдар!

	Тəуіптің батасына көпшілік бетін сипап, Салықбай мен Сұлтанбектің жасағы сахнаның екі жағына қарай суыт шығып кетеді.





Бесінші көрініс




	Созақ қыстағындағы Орталық мешіттің сыртқы бейнесі алыстан көрінеді. Алды бастырмалы жатаған үйлер, дуалды көше бойы. Пулеметтің сақылдаған үні, зеңбіректің гүрс-гүрс жарылғаны естіледі. Сұлтанбек пен Салықбайдың соңынан ерген аз ғана топ сахнаның екі жағынан шығып, бір-біріне қосылады. Тау асуына аттанып кеткен жасақтың ойсырай жеңіліске ұшырағаны алба-жұлба киімінен, əбіржіген түрінен байқалады. Асадулла тəуіп, Сағындық, Мырзахмет бастаған топ та келеді.

	Сұлтанбек: – Созақты бетке алып, қарғын судай қаптаған, бақайшығына дейін қаруланған қызыл əскердің санында қисап жоқ. Тау асуынан бері қарай өткізбеуге тырысып, табан тіреп атысқанымызбен, көп көптігін жасап, біздің жасақты кейін тықсырып жіберді.

	Салықбай: – Бəрінен де ажал оғын жаудырған сақылдаған пулеметіне төтеп беру мүмкін емес. Біздің мергендер алғашқы қарқынмен қызыл əскердің командирі мен біраз жауынгерін жер жастандырғанымен, соңынан жеткен қалың қолға қарсы тұра алмай, кейін шегінуге мəжбүр болды. Біз жақтан да біраз жігіттер оққа ұшты.

	Сағындық: – Бізге жеткен мəлімет бойынша, Түркістаннан Исаевтың, Қызылордадан Поляковтың отряды, Ташкенттегі əскери училищеден Малышев бастаған бес жүз курсант төрт зеңбірегімен, Алматыдан Ахаевтың кавалерлер эскадроны Созаққа бет алып келеді. Одан бөлек Мəскеуден шыққан бронды пойыз батысымыздағы Жаңақорғанға келіп, аялдап тұр. Енді не істеуіміз керек?

	Сұлтанбек: – Қызыл əскердің көптігінен қорыққаннан жанымыз аман қалмас. Тəуекел іске бел будық екен, соңына дейін табандап тұрып, қарсыласамыз. Осындағы жасақтың басын қосып, жинақтау керек. Ендігі қызыл майдан осы Созақтың ішінде болады.

	Асадулла тəуіп: – Құдайдың берген жанын қай кезде аларын өзі біледі. Біздің əрқайсымыз осы қызыл қырғында ажал құшсақ та, ақ өліммен о дүниеге аттанады екенбіз. Алланың алдында да, адамның алдында да арымыз таза.

	Бұл кезде жасақтың жігіттері жиналып, нұсқау күтіп тұрады. Пулеметтің сақылдаған, зеңбіректің гүрсілдеген дауысы күшейеді.

	Сұлтанбек: – Ал, жігіттер! Қасиетті жерімізді, соңымыздағы ағайын-туыс, бала-шағаны жатжұрттық құдайсыздардан қорғау үшін қасық қанымыз қалғанша аянбайық! Салықбай мерген, сен жігіттеріңмен шеп құрып атысыңдар! Мүмкіндігінше жауды ішке өткізбеуге тырысыңдар!

	Қаптап келген қызыл əскерге қарсы дуал-дуалды тасалап, қарсы оқ жаудырады. Оқ тиіп, құлап жатқан жасақ жігіттері. Сұлтанбек, Мырзахмет, Асадулла тəуіп те құлайды. Салықбай мергенді қызыл əскерлер жабылып ұстап, қолын қайырып, мылтықтың дүмімен түйгіштеп, алып кетіп бара жатады. Қызыл əскер Орталық мешіттің сыртқы терезесін сындырып, пулеметтен оқ жаудырады. Намазға жиылған жандардың ыңыранған, айқайлаған дауысы естіледі. Қолы артына қайырылған Салықбай: – Ей, имансыздар! Алла тағалаға құлшылық етіп, мұсылмандық парызын өтеп жатқан жандарда қандай əкелеріңнің құны бар! Сендерге қарсы шыққан біз екенбіз, ол қарттардың жазығы не?

	Ашу кернеген Салықбай қатты жұлқынғанда құрсаудан босанып кетіп, қызыл əскелерді жан-жаққа ұшырады. Топтанып келген қызыл əскер тағы да бас салып, қолын артқа қайырып, байлап тастайды.

	Салықбай: – Қайран Сұлтекем, қайдасың? Жаудың оғы арыстандай айбатты, жолбарыстай қайратты жігеріңді жасытып, шынымен-ақ жүрек соғысыңды тоқтатқаны ма!? Бірге тумаса да туғанымнан артық болған Сағындық пен Мырзахмет бауырларым, неге дауыстарың естілмейді? Ей, қызылкөз жауыздар! Бұлайша тірі қалдырып, қорлағанша атып тастаңдар! Созаққа сендерді кім айдап келді? Туыпөскен жерің, қара ормандай елің қайда? Бұл Созаққа не іздеп келдіңдер? Үлкен-кішісін таңдамай ата беретін мына бейкүнə халықтың жазығы не?

	Қызыл əскерлер Салықбай мергенді мылтықтың дүмімен түйгіштеп, алып кетеді. Кеңсе маңдайындағы ақ ту алынып, қызыл ту қайта ілінеді.





Алтыншы көрініс




	Қолына кісен салынып, бет-аузы көгерген, ақ сұрып көйлегінде қан дағы бар Салықбай мергенді қару кезенген қызыл əскер тергеушінің алдына алып келеді. Оның қасында ауыл белсендісі Кəпір Мұса мен милиция қызметкері Əбсадық қатар тұрады. Тергеуші алдындағы қағазға қарап, үйреншікті сауалдарын қояды.

	Тергеуші: – Əлеуметтік шыққан тегің қандай?

	Салықбай тергеушінің сауалына түсінбей, аңтарылып қарайды.

	Əбсадық: – Шыққан тегі қара шаруа!

	Салықбай: – Шыққан тегімді менен көрі сен жақсы білесің.

	Тергеуші: – Екеуің жақсы таныс болып шықтыңдар ғой?

	Бəлкім, туыстық қарым-қатынастарың да бар шығар?

	Кəпір Мұса: – Бар болғанда қандай?! Бір рудан, əрі аталас болып келеді!

	Əбсадық: – Аталас екеніміз рас! Бірақ, саяси көзқарасымыз екі бөлек!

	Тергеуші: – Неше кластық сауатың бар?

	Кəпір Мұса: – Бұл сабазда қандай сауат болсын?!

	Оқымаған, қараңғы!

	Салықбай: – Бала кезде ауыл молдасынан ескіше оқығанмын. «Құран Кəрім» мен «Пікайданды» тауысқанмын. Тергеуші: – Бұрынғы ата-бабаңның хандық дəуірін аңсап, кеңес өкіметіне қарсы шыққаның, сол ескіше оқығаныңның кесірі болса керек. Қандай кəсіппен шұғылдандың?

	Салықбай: – Ел қатарлы азын-аулақ мал өсірдім. Араарасында аңшылықты кəсіп еттім.

	Əбсадық: – Айтып отырған аңшылығың – кəсіп емес. Жолдас тергеуші, тұрақты айналысатын кəсібі мен мамандығы болмаған деп жазғаныңыз жөн.

	Тергеуші: – Бұрын-сонды қылмысты болып па едің?

	Салықбай: – Жоқ, болған емеспін!

	Кəпір Мұса: – Жолдас тергеуші, мұның жауабына таңырқап тұрмын. Сен қалай қылмысты болған емессің? Қылмысты қалай жасағаныңды білмесең, мен айтып берейін. Кеңес өкіметінде иесіз жатқан, сұраусыз ештеңе жоқ екенін білуің керек. Аң ату үшін де жергілікті орынның ұрықсат қағазы керек. Аңшылар қоғамынан заңды түрде тіркеуден өтуің керек. Өзің түгілі, иғыңа асып жүрген мылтығың да тіркеуден өткен жоқ. Міне, көрдің бе, сен бұдан бұрын да қылмысқа белшеңнен батқан жансын! Қайда сенің, соңынан ерген сыбайлас достарың? Көкірегіне нан піскен хансымақ – Сұлтанбек Шалақов, оның қолшоқпарлары – Сағындық Шылманбетов, Мырзахмет Базыкенов, Асадулла Ибрагимовтың қайда кеткенің білемісің? Сенің аз күн болса да көретін жарығың бар екен.

	Əбсадық: – Бұл сабаздың атқан оғы бос кетпейді. Далада жортқан аңнан бөлек, кешегі қанды қырғында қанша қызыл əскердің жанын жаһаннамға жібергенін өзі ғана біледі. Дəл маңдайдан оқ тиіп, тіл тартпай кеткен командирлер мен жауынгерлердің ажалы да осы найсаптан болған!

	Тергеуші: – Ендеше, кешегі Созақтағы ұрыста оққа ұшқан коммунист жауынгерлердің қанын мойнына жүктеген де осы оңбаған мен серіктері болды ғой?

	Салықбай: – Сіз оларды айтасыз – мешітте намаз оқып жатып, қынадай қырылған, «Тастақсайда» беті жабылмай қалған бейкүнə халықтың обал-сауабы кімнің мойнында? Оларды неге есепке алмайсыңдар? Оққа ұшқан аз ғана қызыл əскердің сұрауы бар да, жазықсыз қан төккен көп халықтың өліміне кім жауап береді?

	Орнынан тұрған тергеуші қабырғаға сүйелген винтовканы алып, үстел үстіне қояды.

	Тергеуші: – Егер мына винтовкаға тіл бітсе, сенің бар құпияңды жайып салар еді. Сонда көрер едік – сенің қалайқалай сайрағаныңды. «Аюға əріп үйреткен таяқ» деген сөзді естуің бар ма?

	Мерген өзіне төнген қауіпті сезбейді. Ту сыртында тұрған қызыл əскер мылтықтың дүмімен көк желкеден түйіп жібергенде отырған орындығымен құлап түседі. Қызыл əскер қос бүйірінен, жонарқасынан тепкілейді. Салықбай алақанымен бетін басады. Қызыл əскер графиндегі суды бетіне шашып, қолтығынан демеп, қайта отырғызады.

	Тергеуші: – Бір оқты шығын етіп, бұралқы иттей, атыпақ тастайтын адамсың!

	Салықбай: – Ендеше, жанымды қинай бергенше, атып тастамайсыңдар ма? Кешегі қызыл қырғында оқ құшып, өлген серіктерімнен артық емес шығармын?

	Тергеуші: – Мына сабаздың айтқан сөзін қара! Бір оқпен жаныңды жаһаннамға жібере салу – біз үшін түкке тұрмайды. Ит қорлықпен ұзақ азаптап, сүлдеңді сүйретіп жүріп, өлтіру керек. «Созақ көтерілісін ұйымдастырушыларды тірідей қолға түсіріп, қалайда Шымкентке жеткізу керек» деген нұсқау болмағанда мойныңа қылшылбыр салып, халқым деп еңіреген еліңнің көзінше ат құйрығына байлап, сүйретіп жүріп, масқара өліммен өлтірген болар едік. Бес-он күн болса да көретін жарығың бар екен. Шымкентте сені «Қайтпасқа» алып барып, бұралқы иттей атып тастайтын болады. Мына қағазға қолыңды қой!

	Салықбай мерген тергеушінің алдындағы қағазға қолын қояды.

	Тергеуші: – Əбсадық мырза, туысқаныңмен қоштасып қалмайсың ба? Енді бауырыңды тірі көресің бе, көрмейсің бе?

	Əбсадық: – Сіз де айтады екенсіз-ау, тергеуші мырза! Бұл итті қолыма берсе, қазір-ақ көшеге шығарып, атып тастар едім!

	Мылтық кезенген қызыл əскер Салықбай мергенді алдарына салып, бөлмеден алып шығып кетеді.





Жетінші көрініс




	Төбесі жатаған үйлі шағын ауыл. Үй алдында жер ошақтың төбесіне шайла жабылған. Сахнаның шетінен ақ көйлек пен қынамабел нымша киген, ақ жаулықты, көңілі алып-ұшқан Ұлбала жүгіріп шығады. Қолында ақ параққа жазылған хаты бар.

	Ұлбала: – Елім-жұртым, сүйінші! Біздің үйдің отағасынан, мергеннен хат келді! Отағасы тірі, аман-есен жер басып жүр екен! Міне, мынау өз қолымен жазған хаты!

	Ұлбаланың даусын естіген ер кісілер мен ақ жаулықты əйелдер оны қоршап тұрады.

	Бірінші əйел: – Ұлбала қарағым, шынымен айтып тұрсың ба? Мерген қайнаға шынымен тірі ме екен?

	Бірінші еркек: – Біздің Салықбай мерген тірі ме екен? Мергенді баяғыда-ақ өлгендердің қатарына қосып қойған едік. «Қырық жыл қырғын болса да ажалы жоқ тірі қалады» деген рас екен-ау!

	Ұлбала: – Менің жүрегім бір жақсылықты сезген! Əйтеуір, отағасы аман-есен жер басып жүргендей көрінетін.

	Екінші еркек: – Иə, Салықбай мерген хатында не жазыпты! Қане, оқып берші!?

	Еркек-əйел Ұлбаланың қолындағы хатқа ентелей түседі.

	Ұлбала хатты оқи бастайды.

	Ұлбала: – «Құдай қосқан қосағым Ұлбала!»

	Бірінші еркек: – Қайтсін-ай, азаматым! Келін шырағым, сені шын сағынған екен!

	Екінші əйел: – Қоя тұршы! Иə, Ұлбала, ары қарай не жазыпты!?

	Ұлбала: – Ауыл-аймақ, көзкөрген ағайын-туыс аманесен бе?

	Екінші еркек: – Аман, аман! Асыл азаматтың ел-жұртын ұмытпай жүргенін қарашы!? Салықбай мергенді көрмегелі, оны өлдіге санағалы қанша уақыт болды десеңші? Сол Созақтағы атың өшкір бүліншілікке де бес-алты жыл өтіп кеткен бе? Одан бері қаншама су ақты. Теріскей елінің тең жартысынан астамы сол бүліншіліктің кесірінен Қаратау асып, Күнгей асып, тоз-тозы шықты емес пе? Қуғынсүргіннен шошынған ел Өзбекстан мен Тəжікстан жаққа бас сауғалап кетті. Қақаған аяз бен аптап ыстықта далада аштық пен шөлден шыбындай қырылған жазықсыз халықтың обалсауабы кімнің мойнында?

	Бірінші еркек: – Иə, ол зобалаң өтті-кетті! Одан да Салықбайдың не жазғанын тыңдайық!

	Ұлбала: – Мен де аман-есенмін! Ауылдан айдалып кеткен соң Шымкентте алып барып, атып тастайтын шығар деп ойлап едім. Құдай қарасып, атпады, он жылға кескен үкімін шығарып, Сібірге жер аударды. Жүк пойызымен ұзақ жүріп отырып, Карелия жеріндегі алғашқы бесжылдықтың екпінді құрылысы – Беломор-Балтық каналының қара жұмысына əкеліп салды. Ауылдағылар «ит жеккен жер» деп атайтын Сібірдің қытымыр ауарайы мен қара жұмысына да əбден көндігіп алғанбыз. Қарнымыз тоқ, киіміміз бүтін дегендей. Төрт-бес жыл əні-міні дегенше өте шықты. Құдай сəтін салып, ендігі жерде қалған кесімді мерзімін өтеп, өздеріңмен аман-есен көрісуді жазсын. Ауыл-аймақтағы көзкөрген ағайын-туыс, үлкен-кішінің бəріне менен дұғай сəлем айтарсың! Қайда жүрсем де, қандай қиындық көрсем де, жүрегім өздерің деп, ауыл деп соғады. Алла тағаланың бұл көрсеткеніне, аман-есен жер басып жүргеніме мың да бір шүкіршілік, тəубе етемін. Ұлбала, ауылдың амандығын айтып, мына əдіріске хат жазып жібер!

	Екінші еркек: – Қайтсін-ай, азаматым! Қайда жүрсе де ауылды ұмытпаған екен! Лайым тілеуіне жетсін! Алла тағала ел-жұртымен аман-есен көрісуді жазсын!

	Бірінші еркек: – Ұлбалажан-ау, ауылдың амандығын айтып, тездетіп осы əдіріске хат жазып жібер! Өзінен дерек білген ауылдағы ағайын-туыстың тегіс қуанғанын жазуды ұмытпа! Бізден де дұғай-дұғай сəлем жолда!

	Ұлбала: – Иə, міндетті түрде хат жазамын! Хатты кішкентай қайным бар ғой! Сол қайныма айтып отырып жазғызамын!

	Екінші екек: – Кішкентай қайның əлгі Жақай бала ма? Иə, ол өзі бір сабағына ұқыпты, тындырымды бала көрінеді. Сол қайныңа жаздырғаның мақұл!

	Бірінші еркек: – Иə, сөйт! Салықбай мергеннің тірі екенін естіп, қуанып қалдық. «Аман ердің аты шығар» деген осы емес пе?

	Көпшілік жан-жаққа тарайды. Қуанышты Ұлбала сахнаның екінші жағына жүгіріп шығып кетеді.





Сегізінші көрініс




	Жатаған үйлі ауыл. Ауылдың кедей-кепшігі күйбең тіршілікпен айналысып жатады. Жұпыны киінген ауылдың төрт-бес баласы сахнаға жүгіріп шығады.

	Балалар жамыраса: – Алақай, Салықбай көкем келеді.

	Мерген көкем келеді!

	Ауыл адамдары елеңдесіп, шаруасын қоя салып, балаларға қарайды.

	Бірінші еркек: – Мына жүгермектер не айтып жүр! Шынымен Салықбай мерген келе жатыр ма?

	Екінші еркек: – Салықбай мергеннің кесімді жазасын өтеуіне əлі ерте емес пе? «Он жылға кесіліп, Сібірге жер аударылды» деп естімеп пе едік!?

	Осы кезде сахнаға үстіне күпəйке, аяғына етік киген, иғына қапшық асқан Салықбай мерген жай аяңдап келе жатады. Сахнаның екінші жағынан қынама бел нымша киген, ақ жаулықты Ұлбала күйеуіне қарай ұмтылады. Күйеуінің төсіне басын қойып, орамалының ұшымен көзін сүртіп, көңілі босап тұрады.

	Ұлбала: – Отағасы, сізді аман-есен көретін күн болады екен-ау!? Құдайдың бұл көрсеткеніне мың да бір шүкіршілік етемін!

	Ауылдың еркек-əйелі екеуінің төңірегіне жиналып қалады. Салықбай мергенмен төс қағыстырап, жүз көріседі.

	Бірінші еркек: – Айналайын, Салықбай, ат-көлігің аман, туған еліңе аман-есен жеттің бе?

	Екінші еркек: – «Кебін киген келмейді, кебенек киген келеді» деген тап рас сөз. Көрер жарығың бар екен! Ендігі өміріңде құдай жаманшылық көрсетпесін!

	Бірінші əйел: – Ер-азаматтың басына не келіп, не кетпейді!? Қалған өміріңде қосағыңмен қоса ағарып, балалышағалы болуды жазсын! Аман-есен арамызда жүріп, жағың түскенше жаманшылық көрме!

	Бірінші еркек: – Енді өткенді еске алып, босқа өкіне бермей, белді бекем буып, тірінің тіршілігін жасау керек. Кешегі атың өшкір көтерілістен кейін жан-жаққа тарыдай шашылып кеткен ағайын-туыс басын құраған мына ауыл колхозға бірігіп, өзіне лайықты əрекетін жасап жатыр. Иə, өзің тағдырдың басқа салғанын көріп, қайда болдың, қайда жүрдің?

	Салықбай бастап, жайғасып отарады. Мерген алқымының түймесін ағытып, иғындағы қапшығын жерге қояды.

	Салықбай: – Өздеріңмен осылай аман-есен жүз көрісемін деп ойладым ба? Бұған да шүкір. Темір құрсаулы түрменің тас қамалында жатып, өлсем сүйегім жат жерде қалатын болды-ау деп уайымдадым. Сібірдің ит тұмсығы өтпейтін қалың орманында кеңестер елінің түкпір-түкпірінен ауыр сот кесімін арқалап келген мың-сан адамның қатарында канал қазудың ауыр жұмысына жегілдік. Адам түгілі, ит байласа тұрмайтын сор батпақ жерге кім өз еркімен бара қойсын? Адам өмірінен көрі канал құрылысының ерте рек бітуін ойлаған басшылар қаптаған тұтқынды үстінүстін төгіп, қатаң бақылауға алды. Ақ теңіз бен Онеж көлін қосатын, ұзындығы 227 шақырымдық аса маңызды халық шаруашылығы жүгін тасымалдайтын су жолы құрылысының барысын Мəскеуден Сталиннің өзі қадағалап отырды. Қарулы əскер күзеткен ауыр пейнеттен талай жанның өмірі ерте үзіліп кетті. Мергендігім қылмыстық делода жазылып қалған екен. Құрылыс басшылары маған орманнан аң атып, асхананы етпен қамтамасыз етуді тапсырды.

	Бірінші еркек: – Ой, бəрекелді! Бойыңдағы мергендігің ит жеккен жерде де кəдеге жараған екен! Иə, сонымен əрі қарай айта бер?

	Салықбай: – Орман ішінде сиырдан да үлкен бұлан деген аң болады екен. Əлгі жануарларды атып əкеліп, асхананы еттен тарықтырмай тұрдым. Елік, қарақұйрық, аю дейсің бе, жабайы шошқаға дейін атып əкеліп жүрдім. Алдындағы ас-ауқаттан қаракесек ет үзілмеген канал басшылары да, тұтқындар да жақсы көрді.

	Екінші еркек: – Жөн-ақ екен! Етті қазақтар ғана жақсы көреді ме десем, өзге халықта да ұнататын болды ғой. Иə, сонымен əрі қарай айта бер!

	Салықбай: – Көктемде толассыз жауған ақ жауынның астында үсті-басы сəмілтір-сəмілтір су болып, мылтық қарауылында қара жердің қыртысын ақтарған, құмырысқадай тырбанған тұтқындардың əлжуазы қынадай қырылып, аман қалғаны алғашқы бесжылдықтың екпінді құрылысын аяқтап шықты-ау, əйтеуір! Жазда су жіберіліп, каналдың ашылу салтанатына «Анохин» кемесімен ел басшыларын Сталиннің өзі бастап келіп, үлкен жиын өткізді.

	Бірінші еркек: – Қойшы-ей, шынымен ұлы көсеміміз Сталинді көзіңмен көріп, сөйлеген сөзін құлағыңмен естідің бе?

	Салықбай: – Əрине. Сталин жолдас екпінді құрылыс – канал жұмысын ерте аяқтап, іске қосқан тұтқындарға рахметін айтты. Канал құрылысына қатысқандарға жеңілдік берілетінін хабарлап, қуантып тастады.

	Екінші еркек: – Əп, бəрекелді! Иə, сосын не болды?

	Салықбай: – Сталин жолдас Мəскеуге бара салысымен уəдесінде тұрып, Беломор-Балтық каналы құрылысының аяқталуына байланысты арнайы қаулыға қол қойды. Жазалауға ұшыраған жиырма мың адам кесімді жазасын өтеуден босатылды. Одан бөлек алпыс мың адамның жазасын өтеу мерзімі қысқартылды. Сол алпыс мың адамның ішінде, құдай жарылқап, мына алдарыңда отырған мен де бар болып шықтым.

	Бірінші еркек: – Əп, бəрекелді, жарайсың мергенім! Алла тағаланың шапағатымен азаттыққа қол жеткізген екенсің!

	Салықбай: – Канал құрылысында ерекше көзге түскен жандар «Беломор-Балтық каналы құрылысына белсене қатысқаны үшін» медалімен марапатталды. Міне, мына медаль!

	Салықбай күпəйкесінің өңірін ашып, төсіндегі медалін көрсетеді.

	Екінші еркек: – Бəрекелді, бұл медальді саған бермегенде кімге береді? Бойыңда күш-қайратың жетерлік əрі құралайды көзге атқан мергендігің тағы бар. Қойшы, сонымен он жылға кесілген жазаңды мерзімінен бұрын аман-есен өтеп келдім десеңші? Əйтеуір, ақталған қағазыңның бəрі дұрыс, заңды шығар? Енді не істемек ойың бар?

	Салықбай: – Иə, ақталған қағазымды аудандық ішкі істер бөліміне тапсырып, көңілді демдеп, ауылға келіп тұрған бетім осы. Өзімнің ауылыма, ағайын-туыстың арасына келдім. Қалған өмірімді осы жерде өткізіп, тағдырдың маңдайға жазғанын көре жатармын.

	Бірінші еркек: – Е, Салықбай қарағым, сол Созақтағы қанды оқиғаға біраз жыл өтсе де соңындағы ізі əлі суымай жатыр ғой. Былтырдан бері қайта қозып, ауыл-ауылдан елдің баскөтерер азаматтарын ұстап, алып кетіп жатыр. Сенің ауылға келгенің, ел-жұртыңмен аман-есен көріскенің, əрине, жақсы. Мына жүдеп-жадаған ауылды сенен қызғанбаспыз. Бірақ, бірер күн ағайын-туыспен қауышып, мауқыңды басқан соң өзге қалаға кетіп, бой тасалай тұрғаның жөн болар деп ойлаймыз. Қайда жүрсең де мына Ұлбала келінді де өзіңмен бірге алып кеткенің мақұл. Сенің жолыңды тосумен болды ғой, келінжан!

	Бірінші əйел: – О не дегеніңіз қайнаға!? Көңілі алыпұшып келген мергенді ауылдан қумақсыз ба?

	Екінші əйел: – Жоқ, қайнаға, не көрсе бізбен, осы елмен бірге болады!

	Салықбай: – Осы ауылдағы ағайын-туыстың арасы нан ұзап қайда бармақпын? Ендігі өмірімде Алла тағала тыныштығын берсін!

	Осы кезде сахнаның сыртынан қасына милиция қызметкерін ерткен Əбсадық көпшіліктің қасына таяу келеді.

	Бірінші еркек: – Əбеке, Салықбай мерген арамызға аман-есен оралды ғой! Бəріміздің жақынымыз Салықбай мерген ауылға келді деп тұрмын!

	Салықбай: – Ассалаумалейкүм, Əбеке! Өзіңізді аманесен көргеніме қуаныштымын!

	Салықбайдың созған қолын алмаған Əбсадық үн-түнсіз тұрады.

	Əбсадық: – Сен қуанғаныңмен, мен қуанып тұрған жоқпын!

	Екінші еркек: – Əбеке-ау, о не дегеніңіз!?

	Бірінші еркек: – Əбеке-ау, қатарымызға адам келіп қосылғаны қуаныш емес пе? Тіпті, сүйек қуып келгенде мерген осы тұрған бəрімізден, сізге бір табан жақын емес пе?

	Əбсадық: – Мұндай кесапаты мол жанның жақын емес, алыс болғаны жақсы!

	Салықбай: – Соншалықты түңіле сөйлейтіндей, не бүлдіріп қойыппын!?

	Əбсадық: – Тыныш жатқан елдің тағы да берекесін кетіріп, бүлік шығарып жүрмесіңе кім кепілдік береді? Осы кезге дейін түрме көргеннің түзеліп кеткенін көрген емеспін. Қаны қарайып, қырық жылғы кегін ішіне сақтап келеді. Сенің ішіңде қандай иттің өліп жатқанын былайғы жұрт қайдан білсін? Ішкі сырың мен саусағыңды бүккен мына түріңмен елді алдаусыратқанмен мына мені, милицияның адал қызметкерін алдай алмассың! (Əбсадық жұдырығымен төсін түйгіштеп қояды) – Сен атып өлтірген жандардың топырағы əлі кеуіп үлгерген жоқ. Сол жандардың жақын туыстары бетімізге салық етіп басып, ел ішінде еркін жүруден де қалып барамыз. Көз көрмес, құлақ естімес жаққа қараңды батырмай, бұл ауылға сені қай құдай айдап келді? Бұл жерден қандай жайлы өмір, барқадар табамын деп келдің!?

	Салықбай: – Бұл ауданда өзім білетін бір адамға мылтық кезеніп көрген емеспін. Жазығы жоқ момын халықтың қанын судай шашқан дінінен безген жатжұрттықтарды аттым. Түрмеде отырып шыққанымды өзгелер бетіме басса да, сен айтуға тиісті емес едің. Қылмыс жасасам, қолыммен істегенді мойныммен көтеріп, кесімді жазамды өтеп қайттым. Маңдай тер, адал еңбегіммен ақталған қағазымды өзің істейтін орынға да тапсырғанмын.

	Əбсадық: – Сенің ақталдым деп тұрғаның далбаса сөз. Талай жанның мойныңдағы қаны түрмеде алты жыл отырғанмен жауылып кетті деп ойлайсаң, мықтап қателесесің! Ауыр қылмыспен итжеккенге алпыс жылға айдалсаң да ақталмайсың, білдің бе? Сенің органға тапсырған қағазыңның анық-қанығына əбден көз жеткізгенше қатаң бақылауда боласың. Жүр, алдымызға түс! Бөлімге барған соң сөйлесіміз!

	Бірінші еркек: – Бұл қалай болды, Сəке?

	Екінші еркек: – Салықбайдың сөзіне күдік келтіруге болмайды. Мергеннің осы кезге дейін жалған сөйлегенін кезіктірген емеспіз!

	Əбсадық: – Сендер сенгенмен, мұның сөзіне мына біздер сенбейміз. Қане, түс алдымызға!

	Салықбай (Ауыл тұрғындарына қарап): – Иə, сіздер, уайымдамаңыздар! Уақытша түсініспестік қой. Бəрі қалпына келетін болады!

	Салықбайқолтығынан демеп тұрған Ұлбаланы қалдырып, қару кезенген милиция қызметкерлерінің алдына түседі.





Тоғызыншы көрініс




	Ауыл адамдары тіршілігін жасап жатады. Сахнаға Ұлбала жүгіріп шығады. Дегбірсізденген ол адамдардың қасына жақындайды.

	Ұлбала: – Милиса қайнаға алып кеткелі бері біздің үйдегі отағасынан əлі хабар болмай тұр. Ендігі бір хабар болып қалуы керек еді?

	Бірінші еркек: – Е, қарағым Ұлбала, Салықбай көп кешікпей келіп қалар! «Ит жеккенге» кеткен ұзақ сапардан да аман-есен оралды емес пе?

	Екінші еркек: – Сонша жерден арып-ашып, еліне аман келгенде ана қызылкөз бəлекет, Əбсадықтың қармағына іліккенін қарашы!?

	Ұлбала: – Сіздер барып, біздің үйдің отағасынан бір хабар алсаңыздаршы! («Бір хабар алсаңыздаршы!» сөзі жаңғырып, қайталанып естіледі). Соңынан іздеп барсаңыздаршы! («Соңынан іздеп барсаңыздаршы!» деген сөз де жаңғырып, қайталанады).

	Сахнаның екініші жағынан Салықбай мергеннің бүктелген ақ сұрып көйлегінің үстіне қойылған бөркін қария көтеріп келе жатады. Дегбірсізденіп, ары-бері жүгірген Ұлбала қарияның қолындағы киімге шошына қарайды. «Бір хабар алсаңыздаршы!», «Соңынан іздеп барсаңыздаршы!» деген сөз жаңғырып естіліп, ақырындап басыла береді. Ұлбала тізерлеп отыра қалып, қолын көкке созып, аңырап жылап жібереді.

	Ұлбала: – Құдайым-ау, тағы не жазып едім? Көрсетейін дегенің көп екен де! Отағасының осы кезге дейін көрген азабы мен бейнеті аз ба еді? Талай жыл үмітімді үзбей, сарылып күтіп жүріп, оралған қосағымды қайтпас сапарға біржола алып кеткенің бе? Ниеті қара, пиғылы бұзық қу милиса қайнаға! Аңдып жүріп, ақыры көздеген мақсатыңа жеттің бе? Бір шаңырақтың ошағын ойран етіп, шырағын сөндіргенде қандай пұшпаққа жетпексің? Екі дүниеде көгермегір, көктей солғыр, қара бет!

	Ауыл адамдары Ұлбаланы қолтығынан демеп, орнынан тұрғызып, сахнадан алып кетіп бара жатады. Қаралы əуен ойнап, сахна жабылады.





	Оглавление

	Бірінші көрініс

	Екінші көрініс

	Үшінші көрініс

	Төртінші көрініс

	Бесінші көрініс

	Алтыншы көрініс

	Жетінші көрініс

	Сегізінші көрініс

	Тоғызыншы көрініс





