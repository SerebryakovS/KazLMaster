	Алдан Смайыл

	Саяси-әлеуметтік публицистика





	Жазушы, Қазақстан Республикасы Мемлекеттік сыйлығының лауреаты Алдан Смайылдың бесінші томына саяси-әлеуметтік публицистикалары еніп отыр. Онда ХХІ ғасырдағы қазақ қоғамының саяси-рухани негіздері жан-жақты зерттеледі. Мемлекет пен халықтың өміріндегі тұлғаның орны және ұлттың тарихи рөлі жайлы жаһандық философиялық тұжырымдар арқылы кеңінен баяндалған. Ұлтшылдық, жаңа замандағы ұлттық сәйкестік, ұлттық намыс пен ұлт тілі туралы толғаныстар деректердің молдығымен және тың ой-байламдарымен құнды.

	Өткен ғасыр шындығын арқау еткен публицистикалық мақалалар бұрын белгісіз болып келген тарихи мәліметтерге бай.

	Жазушының бұл еңбегі қазіргі қоғамтану ғылымына қосылған елеулі шығармашылық үлес болып табылады.





ЗАУЛАҒАН ЗАМАН, ҚҰБЫЛҒАН АДАМ





I




	Қарсы ал, әлем, үмітпен мен келемін!

	Мен келемін, ғаламды меңгеремін!



	Өмірге осылай жар салып періште дидарлы сәби келді, сарқылмайтын арман, телегей теңіз сезім келді. Бітіспейтін күрес келді. Жылап көнер төзім келді. Қайрауы қатты кек, шешілмейтін жұмбақ келді. Адам атты құдірет келді!

	Құдірет дейміз-ау, шындығында солай ма? Оның есімі жай әшейін пенде емес пе еді: жат айбынар ісі жоқ, жау қашырар күші жоқ, бір күндік қызық үшін барын салатын, бір сәттік мансап үшін арын сататын елеусіз пенде ғой.

	Иә, пенде. Ғұмыры өлшеулі, тілеуі көгендеулі пенде. Бірақ мына қысқа тірлігінде ол осы пенделігін мойындап көріп пе, сірә. Арқырап – айға, күркіреп күнге шауып, ел тыншыса еліріп, жұрт тыншыса жұлынып, сойқан да салған, ойран да салған, ғаламға да, заманға да алауыз пенде емес пе?!



	Жоныңнан тілер таспа бір,

	Адамға қандай айлаң бар.

	Айуаннан бетер тасбауыр

	Адамнан туған айуандар.

	(Қ. Мырзалиев)



	Қайтесің енді, адамның 50 мың жылдық саналы ғұмырының ұзына бойында атыс-шабыстың дабылы тынбай қағылып жатса, бар заманнан зар заман мол болса солай демеске лажың қайсы?!

	Қиын ғой, дәуірлесе тәңіріңді көзге ілмейтін, асқақтаса аспаныңды аласа дейтін кесірді тану қиын ғой. Айтса – біткен, қайырылмай кеткен кесімді тану оңай ма?! Жер-жаһанда 6 миллиард адам болса, 6 миллиард сауал бар. Сол көп сауалдан сан сұрақ сандалып тарайды.

	Екі аяқтының бәрін ақыл иесі, жұмыр бастының бәрін ар иесі десең, тегінен тозған шаланы қайда қоясың, дәуірден озған дананы қайда қоясың? Елім деп өткен ерді қайда қоясың, елін есеңгіреткен езді қайда қоясың? Заманды алға ұмсындырған кемеңгер адам болғанда, өмірді өксіткен кесапат кім болмақ?!

	Адам – ақылға сыймайтын қайшылық.

	Адам өзінен-өзі ұялуды үйренгенде, сол қайшылықтың тоңы жіби бастамақ. Ал ұялар шағы қайда? Шалғайда ма, маңайда ма? Ананың көкірегі перзентіне иісе, перзенттің жүрегін кім жібітпек? Адамы заманынан ба, заманы адамынан ба? Кімі зор, кімі қор? Қоғамның түзелмегі неден, адамның оңалмағы кімнен? Адамзаттың әлімсақтан бергі күмбіріне құлақ түрсең, күлгенінен күрсінгені, жайқалғанынан жабыққаны көп болмағы қалай? Бал тамар тілден неге у тамады?



	Құйрығы жоқ жалы жоқ,

	Құлан қайтып күн көрер.

	Аяғы жоқ қолы жоқ

	Жылан қайтып күн көрер, –



	деп, өмір, адам, заман бейнесін осылай кескіндеген, солай шерлендірген, шер түбіне жетпеген абыз Асанның қайғысы, сорлы сарын сыздауықтай сыздап неге егіледі де тұрады? Неге үзілмейді? Дәуір сайын зорланып, ақын сайын жонданып, қайта-қайта қоздайды, қай-қайдағыны қозғайды. «Қайғысы тар заманның өзінен зор» демеген ақын қайда, дана қайда?

	«Жүрегім менің қырық жамау, қиянатшыл дүниеден» деген Абай күрсінісі ғасырлардың көгінде жаңғырығып жатыр.



	Уф, Алла! Жан болды ма бізден мұңлық?!

	Дариға! Не көрмедік, не көрмедік?

	Көргенше сонша қорлық, сонша зорлық,

	У ішіп, отқа түсіп неге өлмедік?



	Осылай айтқан, қажып айтқан, қайрап айтқан, түңіліп айтқан сорлы Мағжан сол күнәһар уақыттың көп құрбанының бірі еді ғой. Зарлы құрбаны, арлы құрбаны болатын. Халқының ұлы мұңы еді.

	Ұлтының ұлтаны болып жайылған асылдардың сарынына салсаң, Ұлт пен Рух – қос қасиет қатар тұлғаланады. Пендені күйкі тірліктің күйбеңінен суырып алып, күрескерлік айбынмен шыңдайтын егіз құдірет сол шығар, бәлкім?! Мәңгілікке қайрайтын қыран қайрат болар.

	Ұлт. Адам. Пенде... Тереңіне бойлап, терезесіне үңілген кім бар?! Абыз Асанның «Арғымаққа міндім деп, артқы топтан адаспа» деген көсегелі сөзі көбейіп бара жатқан көп көсемнің төркін сөзіне айнала ала ма? Самғауы сұңқар Үмбетейді сергелдеңге салған тасырлықпен: бай болмаған бай болса, жайламаған сай қоймай, би болмаған би болса, сөйлемеген сөз қоймай, хан болмаған хан болса, қанамаған ел қоймай, халық – кәде үшін, адам әжуа үшін желіп жүрмей ме?!

	Талай да талай замандар солай болып келгенін кім жоққа шығармақ?

	Талай да талай ғасырлар солай бола бермесіне кім иландырмақ?

	Солай болып отырмағанына кім сендірмек?

	Мына жарық дүниеге жар салып келген нәресте аруақты ақын Дулатқа «Саудагер сарттай қайтты өмір, құмар ойнап ұтылған» дегізген тірлік атты ғұмырыңды сауып тауысқанша талай тар жолды тайғақ кешерсің. Сол жолдың талайы өзіңнің ет пен сүйектен жаралған кәдуілгі адам екеніңді түсінгенше құр бекерге өтіп те кетер. Ақиқатқа жүгінсек, адамның дені өмірге кім болып келіп, кім болып кеткенін білмей ғайыпқа аттанып жатады ғой. Тағы да Дулат жырауша толғансақ, «мөңіреп жұртқа ой қайтар, бұзауы өлген сиырдай».

	Анығында, өмірді жалған дегізетін өкініштердің бәрі адамның өзін-өзі іздемеуінен. Иә, адамды іздеп жүрген адамды кім көрген. Ал адамды адамдықтан тайдыратын амалды іздеушілерден жер қайысады. Бұған шүбәң болмасын. Осы елде бүгінде не көп, қалың қарындастың «қалған көңіл – шыққан жан» дегізетін талмау шағы көп. Алаөкпе тірлікте адам сәт сайын мың өледі, мың тіріледі. Дарынсыздың – қызғанышы, қызғаныштың – дауы, өкпенің өші бар. Өресіздікті бүркеудің бағзы амалы – алаяқтық. Шамасы барда – түрпідей, шамасы жоқта – арсыз күлкідей.

	Жер-жаһанды жалқы күндей айналған ой мұңлық күңірене-күңірене шерменде болғалы қашан. Тегінде бұл дүниеде ұғылмаған ойдан сорлы не бар? Қабырғалы қалың ойдың үміттен туып, бейшара мұң болып сөнгенінен өткен азап жоқ шығар, сірә. Арғы-бергі замандардың асылдары мен абзалдарының бәрі ажалынан емес, азапты ойдан өлген.

	Қайырылып келіп Ұлы Абайға жүгінсек, «ауыр ойды көтеріп ауырған жан» қашанғы төзсін, «тірі болса да анық тірі еместің» күйін кешіп шөгеді де бір күн.

	Ал «қайғысыздың бәрі асау». Қылығы бірде төре, бірде төлеңгіт, орайы келсе – үйірін, ыңғайы келсе, рухын ат құйрығына байлай салады.

	Тарихтың атасы аталған Геродоттың айтуынша, Сақ патшасы Скил Эллин елінің тәрбиесінде болады да, туған халқының дәстүрінен, ата салтынан безінеді. Елін тәрк еткені соншалық – сақпын деуге арланады. Эллиндерге келгенде соңына ерген сақ нөкерін қалаға енгізбей, сыртқа иіріп тастап, өзі бастан-аяқ сол жұртша киінетін болған. Эллин шаһары Борисфенде үй салдырып, көбіне сонда тұрған.

	Скилдің бұл қылығы сақтардың Эллин елі алдында әжуа болуына әкеледі. Намысқа булыққан сақтар Скилді тақтан тайдырып, басын шабады.

	Ұлт! Рух! Адам! Жеке-жеке дара ұғым ба, ажырамас сара ұғым ба?

	Осылай бір қиналғанда ақын Шәкәрімнің адам жайлы сауалы онсыз да күрмеуі қиын түйінді одан сайын шиеленістіреді.

	«Алланың адамды жаратқандағы мақсұты не?»

	«Заман өткен сайын адамдардың адамшылығы түзеліп бара ма, бұзылып бара ма?»

	Қайтара қояр дайын жауабымыз жоқ. Адамның құбылмалы мінезіне қарайсың да, сұрақтан сұрақ қуып белгісізге сіңіп жоғаласың.





II




	Адам өзін-өзі таныған сәттен тарих басталады. Мексиканың философы Сеа осылай депті. Ал адам тарихты атамзаманнан бері сан қопарып, әр дәуір мен әр идеологияның тайқазанында талай-талай қайнатқан. Тарихты тану арқылы ғаламды тануға ұмтылған. Алайда күні бүгінге дейін не адам, не тарих, не ғалам түгенделген жоқ. Адам тану да, басқа таным да әліппе шағында жүр. Қазіргі тұрпатты адамның қалыптаса бастағанына 50 мың жылдай уақыт өтсе, осы қыруар уақыттың ішінде адамзатты түгел баурап, сүттей ұйытатын ортақ наным-сенімнің болмауы мұның айқын дәлелі. Адам әлі күнге өз санасының тапқаны мен танығанын ғаламның таразысына сала алмай, зерденің сағымын сапырумен келеді. Бұған ең алдымен табылған шындықтардың қарама-қайшылығы себеп. Ғаламдық тарихқа жүгінсек, ақиқат әуелде жалғыз еді. Ол жаратылысқа бір құдіретті күштің ие екендігі туралы түсінік болатын. Адам баласы сол ұлы күштің алдында бас иіп, ортақ мәмілеге келіп, өзін де, өзге әлемді де қайырымдылық пен мейірімділіктің шуағында жылытпақ еді. Бірақ ортақ құдайдың елдің бәріне жақсылықты тең бөліп беретін жалпақ әділдігі қажеттілік өскен сайын қоза түскен пенделік тойымсыздықтың талғамына татымайтын болды. Жер бөлісі, ел бөлісімен бірге құдайды бөлісуге кірісті. Дүние-әлем таным-түсініктердің шекарасын айқындауға құлшынды. Көктегі тәңірдің құдірет-күші екі аяқты пенде Исаның бойына дарытылып, христиан діні етек-жеңін жинады. Жер қайысқан Шығыста шыңылтыр мінезді Будда тас мүсін болып қатты да қалды.

	Адамзат осынау пайымдардың иірімінде шыр айналған талмау шақта жаратылыстың сырына сусыны қанбағандардың санасына ислам тәлімі сәуле түсірді.

	Наным мен сенімнің, рухани құндылықтың әр жүректе осылай алшақтауы адамзатты лайықтылар мен лайықсыздарға, өмір сүруге хақы барлар мен жоқтарға бөлгізген ымырасыз жіктеуге алып келді. Тәңірлік ақиқатты іздеу адам баласын сол тәңірдің өзі араша бола алмайтын қырғиқабақ жатсынуға жетектеді. Діні бірлер мен діні бөлектер қан майданда бетпе-бет тұрды. Әлемдегі барлық соғыстардың жартысынан астамы діни жатсынудан шыққан. Сонда жалғыз хақтың құшағына сыймаған адам қай құдіреттің аясына аялдайды? Әркімнің өз құдайы, өз ақиқаты болса, жер басып жүрген 6 миллиард пендені түгел ұйытатын шындық, сірә да, табылмақ емес пе?! Бәлкім, тарих үшін, ғалам үшін, болашақ үшін адамзатты табыстыруды құдайларды табыстырудан бастау керек шығар.

	Инквизиция өртеп жіберген кемеңгер Бруно: «Ғалам – ұлы дененің санасы», – дейді. Бұл ұғымды ғалам – ғарыш, ұлы дене – жаратылысты санамен билейді деп түсінуге болар. Қазіргі ғылым мұны жоққа шығармайды. Ғаламның жанды-жансыз денелері өзара үндестік заңына бағындырылған био-энергетикалық байланыста болатыны дәлелденіп отыр. Сол денелердің бір-бірін рух қуатымен, ізгілік қайнарымен нәрлендіретіні де анықталды. Сол нәр ғаламдық биоэнергияның ең ұлы жеңісі – адамның санасын, ақыл-есін, ой мен сезімін туғызды. Керек десеңіз, рух құдіретінің ақиқат екеніне де ғылыми дерек бар. Болгар ғалымдары осы заманғы аса сезімтал құрал арқылы өлген адамның қабірінен 360 күн бойы жұмбақ толқынның есіп тұратынын байқаған. Ол толқынның тірі адамның ми қабатынан бөлінетін биоэнергияға аса ұқсас екендігі белгілі болуда. Кейін осы энергия ескі қабірлерден де таралып жататыны анықталған соң, адамның рухы ешқашан жоғалмайды деген қорытынды жасалыпты. Олай болса, адам ғаламдық биоэнергетикалық қуаттың бір бөлшегі ретінде жаратылып, өлген соң сол қуатпен қайта табысады. Бұл табысу дін тілінде адамның ақырзаманда қайта тірілетіндігімен түсіндіріледі. Егер философ Августинше айтсақ, адам өзінің азаматтық мақсаты – құдайдың патшалығына бірте-бірте өту парызын осылай аяқтайды.

	Ақиқатында ғалам мен адамның арақатынасы, саналық байланысы Адам Ата жаралған сәтте айқындалған. Дәлелді сөйлеу үшін Құран Кәрімге жүгінейік. «Адам баласы – жер жүзінің халифасы» делінеді осы қасиетті кітапта. «Сендерді әлемге үстем қылғанымды еске алыңдар» деген Алла тағаланың ескертуі қатар айтылады. Бұл ғаламдық сананың, құдіреті күшті жаратушының адамға ой-сезімнен үлес алған айрықша тіршілік иесі ретінде сыйлаған ерекше артықшылығы еді. Бізге, адамзатқа, жер жүзінің халифасы болу үшін ғаламдық сана мен өз санамыздың ұдайы үйлесімде болуы тапсырылды.

	«Тәубә» атты таразы ұғым тудырылды.

	Адамзаттың бүкіл жүріп өткен жолын сүзіп шықсақ, сана нақ осы «Тәубә» ұғымын жоғалтқан сәттен жиырма бір ғасырлық азапты сапарымыз басталыпты. Сол күнәһар сәт Хауа Анамыздың бейіштегі жұмақ өмірге тәубә демей, ібіліс ұсынған алманың дәмін татқан кезінен өріледі. Дәл осы сағаттан жазғыру мен сату, екіжүзділік пен қатыгездік тамырланған. Адам Ата жұмақта қалмаққа ұмтылып, бар күнәні Хауа Анамызға үйіп-төккен деседі.

	Сол екеуінен алғаш өнген ағайынды Қабыл мен Әбілдің күнәсі бұдан да зор. Қызға таласқан Қабыл Әбілді таспен ұрып өлтіреді. Осыдан да шығар-ау, Адамның баласына дәуірлердің де, дәуірлік тұлғалардың да өкпесі қара қазандай, Нұх пайғамбар жұртты мұсылмандыққа 700 жыл үгіттегенде, ері бар, әйелі бар 80 адам ғана ұйығанына қатты налып, Алладан сол сексеннен басқасын жазалауды сұраса керек. Топан су осыдан дейді аңыз.

	Бейішке сыймаған сол адам қатықсыз қара суға жарытпаған жұмыр жерге қалай сыйсын. Жанары тойған дүниеге түпсіз құлқыны тоймаған, ат жалында күн кешкен, арпалысқан ғасырлар басталды. Сана ержеткен сайын жер атты жерік асқа талас, адамға жасалатын үстемдікке талас өрши түсті. Құдайға жағыну емес, сол құдайға ұқсаудың ақсайтаны атойлады. Атақ пен мансап жолындағы ашкөздік ештеңеден тайынбайтын жауыздыққа ұласты, толарсақтан қан кештірді.

	Тарих алдында әділ, адам алдында адал болу үшін сол күнәһар өткеннің өзіне жүгінейік.

	Әйгілі Ғұн көсемі Әділ 434 жылы немере ағасы Білдені өлтіріп, Ұлы империяны жеке-дара билеп-төстеді. Өзбек ханнан туған Жәнібектің баласы Бердібек хандық билік өз тұқымында қалу үшін ағайын-туғандарын түгел қырған. Атақты Ақсақ Темірдің кіндігінен тарайтын Аурангзеб Үндістанды билеген әкесі Шаһ Жаһанды түрмеде шірітеді. Ішінен шыққан шіріген жұмыртқаның қайғылы тұтқыны болған шаһ сүйікті әйелі Мұмтазға өзі соқтырған Тәж Махалға түрменің терезесінен телміріп өтіпті. 1227 жылы Меккеде Бейбарысқа адал болуға ант берген уәзір Қалауын сол сұлтанның өзін де, балалары Сайд пен Ахметті де тақ үшін мерт қылған.

	Осынау сұрапыл қатыгездік тойымсыз билікқұмарлықтың ылаңы болсын. Ал сол жауыздықтың таққа қонған соң да тоқтамауы неліктен?

	Қатыгездігімен аты шыққан император Кампула гладиаторлардың қырқысын күнде көріп жалыққан соң, әйелдер мен қариялардың қанды жекпе-жегін тамашалайтын әдет тауыпты. Ал Венгр графинасы Елизавета ғұмырының соңына дейін 650 шаруа әйелін құрбандыққа шалған.

	Осындай адам жаны түршігетін қаталдық Еуропада жылдар жылжыған сайын асқына берген. Инквизиция, крест жорықтарының сұмдықтары әлі күнге дейін ұмытылған жоқ. Бәлкім, сондықтан шығар философ Юнг: «Европа – матерь всех демонов», – депті.

	Біз бұл жерде Еуропаны Азиядан әдейі бөліп алып отырған жоқпыз. Еуропа өркениеті мен ұқыптылығының арқасында осы құрлықтың иманды және имансыз деректері қолымызға көбірек түсіп отыр. Сол деректер XVII ғасырдан бері қарай аталған континенттің қырғиқабақ соғыстардан көз ашпағанын көрсетеді.

	Бұл жойқын қақтығыстар азаттық үшін немесе әділдік үшін емес, үйіріп әкеліп үйірге қосу үшін, үстем болу үшін жүргізілген.

	Өзіміз тілге тиек еткен XVII ғасырдағы соғыстарда 8 млн адам қаза тауыпты. XVIII ғасырдың қырғындарында 5,2 млн адам көз жұмған. XIX ғасырдың атып-асқаны бес жарым миллион жан. Ал XX ғасырдағы атышулы ІІ дүниежүзілік соғыстың алғашқысында 10 млн, соңғысында 50 млн адам оққа ұшты. Осы ақырғы алапатта 18 млн тұтқын құлақ естіп, көз көрмеген қатыгездікпен азапталды, 11 миллионы айуандықпен өлтірілді. Бұған коммунистік режимнің концлагерлерінде, азамат соғысында, қолдан жасалған аштықта қынадай қырылған 15 млн боздақты қосыңыз. Бас-аяғын түгендесек, ажалы жеткенге заманақыр, ажалсызға айтақыр болған XX ғасыр, жендет ғасыр, 75 млн адамның түбіне жетіпті. Ал біз білетін, дерегі жеткен барлық соғыстардың жалмағаны – 94 млн өмір. Жалаң қылыш жүзінде, сұсты найза ұшында, ысқырған оқтың өтінде дірдек қаққан 94 млн жүрек. Тойдым деген заман, қойдым деген адам бар ма?!

	Жанары жасқанған осынау қағылез сауалға жүрегі шайлыққан жауап бар. Заман қанға тойған жоқ, адамзат озбырлығын қойған жоқ. Дәуір алға озып, өркениет кемелденген сайын тақ таласы мен дәулет таласы қыза түскенін көресің. Бізге қыр астынан қол бұлғап тұрған XX ғасырда мемлекет басшылары мен ел тізгінін ұстамақ болғандарға 185 рет қастандық жасалыпты. Осы жүзжылдық мәңгілік уақыттың табалдырығын құрбандықпен ашқан. 1901 жылы 6 қыркүйекте АҚШ-тың Президенті Мак Кинли жалдамалы жендеттің қолынан мерт болды. Қастандықтың жемтігіне айналғандардың ішінде Францияның Президенті Поль Думер, Австрияның Федеральды канцлері Дольфус, Югославияның Королі Александр I, Иорданияның Королі Абдаллах, АҚШ Президенті Джон Кеннеди, Египет Президенті Абдель Насер және басқалары бар.

	Міне, осындай сұмдықтан Азия мен Еуропаның, Америка құрлығының бір де бір мемлекеті ада емес. Сол зұлымдықтың атыс-шабыс үйреншікті әдетіне айналып кеткен Батыста жиі болуы аса таңдандыра қоймаса, Алла жолына елжіреген Сауд Арабиясында көрініс беруі қайран қалдырады. Фейсал патша жақын туысының қолынан қаза тапты. Оның өліміне себепші болған АҚШ-тың алпауыттары, өлтіруге бел байлатқан – таққұмарлық. Сонда араны ашылған аждаһа тойымсыздық сәби сәтінен исламның уызын еміп өскен иманды елдің де жүрегін қарайта алатын болғаны ғой.

	Осынау жылымшы деректер, тарихтың мәңгүрт мәліметтері адам баласы сана-сезімге ие болған 50 мың жылдың, табаны күректей – 400 ғасырдың ұзына бойында кәмелетке толмағанын қайта-қайта дәлелдейді. Адамзаттың есейіп, ақыл-ойының етек-жеңін жинап, мейірім шуағына бөленуі, ғаламдық құдіретті сананың «тәубә» атты қасиетімен қылаусыз табысуы үшін әлі қанша ғасыр қажет екен?!





III




	Хақ тағала сәбиді жарық дүниеге ізгілік бейнесінде әкеледі. Періште дидарлы тазалықты, күн дидарлы шұғыланы сүйгізеді. Адамзаттың тас емшегін солай иітпек болады. Көрген көз нәрестедей уылжығысы, сәбидей нұрланғысы, көңіл кірінен, өкпе-назынан арылып, кең дүниеге емін-еркін еркелегісі келеді. Сол нәрестемен бірге Адам-Ана да, Жер-Ана да қуаныш пен үмітке толғатады.

	Иә, әр сәби жарық дүниеге шырылдап келген сайын Жер-Ананы толғақ қысады. Себебі Алла тағала адамды қазіргі Қаһба тұрған жерден Әзірейіл әкелген топырақтан жаратқан. Отыз тоғыз күн Мекке мен Тайфтың арасына қойған. Қырқыншы күні жан салған. Араб тілінде «адам» сөзі «жер қыртысы» деген ұғымды білдіреді.

	Сөйткен адамның әлемге қадам басқанына 2 миллион жыл өтсе керек. Сол ғаламат уақытта бір сәтке болса да бақытқа қылаусыз бөленіп көрмеген адамды жарату Хақ тағалаға қажет пе еді, жоқ па еді. Бұл сауал күнәдан арылып көрмеген пендесі жайлы толғанғанда Құдіретті де сан мәрте ойландырған шығар-ау. Ал осы сұрақ сол адамның өзін мазалап көрді ме екен. Біздер, жер шарында 6 миллиардқа жеткен пенделер, кім үшін, не үшін керекпіз? Баянсыз дүниенің сағымында сандалып қалған ар-ұятпен бірге ғаламның сайқал сарынына сіңіп кету үшін бе?!

	Ес кетірген ашкөздіктен түршіккен тіршілікті одан әрі азапқа сала түсу үшін бе?

	Біріккен Ұлттар Ұйымының адам құқын қорғау жөніндегі комиссиясының мәліметтеріне жүгінсек, планетамыздағы әйелдердің екі пайызына жуығы ашық түрде жезөкшелікпен айналысады. Бес пайызынан астамы күнкөрістің қамымен қызмет бабында күйеуінің көзіне шөп салады. Пентагонның құпия тапсырмасымен жасалған вирустың сыртқа шығып кетуінен пайда болған ғасыр дерті – СПИД-ке шалдығушылардың саны 40 миллионға жетті. Бұл дерттен бүгінде бірде-бір ел ада емес.

	Қатыгездік бұрын-соңды болмаған жауыздыққа ұласуда. Айуандықпен кісі өлтіру тәсілі 200-ден асқан. Қайыршылық азаюдың орнына үдеп барады. XX ғасырдың соңында жер жүзінде қайыршылыққа душар болғандардың қатары 1 миллиард 300 миллион адаммен есептелді. Оның ішінде 840 миллион адам аштықтан бұратылуда. Мұның 200 миллионы балалар. Кедей елдерде жыл сайын 14 миллион нәресте айықпас дерттен өледі. Жарты миллион әйел босана алмай көз жұмады. 700 миллион адам тиіп-қашып жұмыс істейді. Планетаның әрбір үшінші адамы электр жарығынсыз отыр. 1,5 миллиард жан таза ауыз суға зәру.

	Түбі осылай боларын сезбей өмірден озған Адам Ата кіндігінен тараған ұрпағы 400 мыңға жеткенде о дүниелік болыпты.

	Қандай өсиет қалдырды екен?

	Махаббат есімді кәусар сезімнің мәуелі бағы болған Хауа Анамыз үрім-бұтағы 180 мыңды құрағанда көз жұмыпты.

	Қай мұратына жетті екен?

	Ол дәуірден бері қарай қайғы да, бақ та талай-талай өзгерді ғой. Арман мен үміт те өңін сан құбылтқан. Бүгінде қоғам түгілі, бауырыңдағы балаңның да нені толғап, неге тебіренерін білу қиын.

	Қытайдың ғұламасы Конфуций рас айтса, «Аса ақылдылар мен аса ақымақтар ғана өзгермейді». Ал аса ақылдылардың қай заманда да саусақпен санарлықтай екені, аса ақымақтардың жыртылып айырылатыны ақиқат десек, адамзаттың ақыл-есі әлемдегі ең баяу дамитын құбылыс болады да шығады.

	Асылында мінездің залымы, басым түсер қалыңы адамзатты бауырым деп тұтас сүйген бірен-саранда емес, бас-басына би болғысы келетін миллиондарда ғой. Сол миллиондардың болмысын зерттеген Еуропаның XX ғасырдағы қайраткерлері адам мінезін сараптай келіп, «бұқара адамы», «тобырдың адамы», «Фауст адамы» деп жіктеген. Осы жіктеуде «ізгіліктің адамы», «имандылықтың адамы» деген баға жоқ.

	Неліктен? Бәлкім, алғашқы жаратылыс қағидаларынан, әлемдік рухтан адасып қалғандығымыздан шығар.

	Карл Маркске де ұстаз болған неміс ойшылы Гегель: «Әлемнің тарихи дамуы ғаламдық рухтың эволюциялық даму заңдылықтарымен реттеледі», – дейді. Олай болса, адамның санасындағы эволюциялық даму жердегі жанды және жансыздың табиғи қалыптасу жолымен жүріп отыруы керек. Адамзаттың «табиғаттың бермесін тартып алмақ болған» әрекетінің бәрі сол эволюциялық өркендеу процесін ырғағынан жаңылдыруда. Жер атты жаратылысқа жасалып жатқан биологиялық, химиялық, техникалық және өнеркәсіптік тәжірибелердің аяғы планеталық апатқа әкеліп соғатыны, сол апатқа жақындап қалғаны бүгінде екінің біріне аян. Озон қабатының шұрқ тесік болғаны өз алдына, ауа райы әлемдік көлемде алғанда тез жылып келеді. 1961-1990 жылдармен салыстарғанда 2001 жылы ауа райы 0,42о С-қа ысыған. Дүниежүзілік ауа райы бағдарламасының жетекшісі Кен Дэвидсон егер көмірқышқыл газ қоршаған ортаға қазіргі көлемде үздіксіз тарала берсе, 2010 жылы температура 1,5о С-қа жылитынын ескертіп отыр.

	Табиғи эволюцияны осылай бүлдірсек, адамның биологиялық өсіп-өнуіне де имансыз араласа бастадық. «Известия» газеті АҚШ-тағы «Қозғалысқа түскен технология» компаниясының жаңалығын түршіге жазды. Компания адамды қалағанынша биологиялық өзгертудің жолын тапқан. Сізге Гитлер керек пе, Сталин қажет пе, клеткалардың орналасуын қалауынша реттей отырып, жасап шығарады. Оны аз-сынсаңыз, жер бетіндегі ғұмырыңызды мәңгілік ұзартудың мүмкіндігі тумақ. Ал еркексіз бала туғызу оп-оңай нәрсе. Сөйтіп біз құдайдың құдіретіне қол сұқтық. Пенденің жанын Тәңір емес, адам алатын болды. Жаппай қырып-жоюдың небір үрейлі тәсілдері табылуда.

	Көрнекті неміс иммунологы профессор Якоб Сегаль СПИД-тің қолдан жасалған дерт екеніне нақты дәлел келтіріп отыр. АҚШ Парламенті 1969 жылы Пентагонның гендік инженерияның көмегімен адамның санын ретке келтіруге қажетті вирус жасау жөніндегі тапсырмасын қолдайды. Дәл осындай вирус Мэриленд штатындағы Форт-Детрикте құпия лабораторияда жасалса керек. «СПИД-ке шалдыққандардың алғаш рет 1979 жылы Нью-Йоркте тіркелгені тегін емес», – дейді ғалымдар.

	Әлем осындай сұмдықтарға жанталаса қарсы шығуда. Францияда адамды қолдан жасауға әрекеттенгендер – 20 жыл, Германияда – 5 жыл, Жапонияда 10 жыл түрмеге отырады.

	Италия мен Австралия, Еуропа кеңесінің адам құқы және биомедицина жөніндегі конвенциясы да тиым салды. Ал Британ Парламенті құшағын жайып қарсы алған. Себеп дейсіз ғой. Себебі медицина ғылымындағы бұл жаңалықтан қыруар ақшаның исі аңқиды. Ал бұл әрекет түптің түбінде немен тынады?

	Қолдан жасалған Гитлер мен Сталиндердің, басқа да көсемдердің адамзатты қайта дүрліктірмесіне кім кепіл. Биологиялық құрылымы өзгерген жаңа ұрпақ жыртқыш ұрпақ бола ма, жымысқы толқын бола ма?! Осынау сандалған сауалдан сеңдей соғыласың.

	Ғаламдық рух пен санадан жаңылу адамның мүмкіндігін асыра сезінуіне әкеліп соқтыратындығына әлемде мысал көп. Кир, Македонский, Шыңғысхан, Гитлер... Осылай жалғасып кете береді.

	Гитлер өзін Мессия санаған. Ол жаңа рейхке, яғни ғұмыры мыңжылдықпен есептелетін жаңа империяға ие болуды, адамзаттан өзін үстем етуді ойлады. Бұған оны итермелеген «рейх» туралы бұрыннан бар идея еді. Тарихта «әр мыңжылдықта бір империя дүниеге келеді, оның орнауына мессия құдіреті дарыған ерекше тұлға ықпал етеді» деген тұжырым болған. Сол тұжырымға сәйкес Атлантиада алғашқы, Еуропа екінші империя атануға тиіс екен. «Ал үшінші империя неге Германия болмауы керек» деген желік Гитлерді атқа қондырды.

	Осындай қияли-ғажайып елестер еврей жұртында әлімсақтан бар. «Книга откровения» және «Книга пророка Иезикиля» деген шығармалар аталған елде әлі күнге қасиетті деп танылады. Солардың түпкі насихатына үңілсек, еврейлер ешқашан жойылмайтын, сірә да құрып кетпейтін айрықша халық болса керек, құдайдың үкімін жерге жеткізетін қасиетке ие екен, тарихтың барометрі көрінеді. Діни қайраткер Джерри Фэлуэлл «еврейлер үшін тәңір бәрін алдын ала кесіп-пішіп қойған, олар тарихты аяқтап, жаңасын жасауға көшті. Бұған сенгендердің бәрі азап атаулыдан ада болады» деген уағыз таратуда.

	Тарихта құдайдың рухына жақындап, өзін соған ұқсату секілді күпірліктің көпшілік жағдайда дінбасылардан шығатыны туралы деректер де аз емес. Ватиканның алғашқы қасиетті жиыны 1869-1870 жылдары болған. Сол тұста Папа Пий IX еді. Жиын осы Папаны күнәдан тыс деп жариялады. Ал әлемдегі дін атаулының бәрінде күнәдан ада тек Жаратушы ғана.

	Өзін тәңірге теңеу үрдісі Қытайда да ертеден бар. Хина философтары оны осы елдің ерекше жаратылысымен түсіндіріп келді. XIX ғасырда Конфуцийге 1560 храм салған Қытайға не болса да жараса беруге тиіс секілді еді. Сондықтан қытайлықтар император ханым Цысидің Мейірімді, Бақытты, Бәрінен құдіретті, Сақтаушы, Денсаулығы күшті, Аса данышпан, Нұрлы, Сабырлы, Ұлы, Сенімді, Ұзақ ғұмырлы, Құрметтелуші, Тәңір текті, Кемеңгер, Көкке өрлеген, Күн дидарлы деген қошемет атауларын қойдай жамыратқан.

	Мұндай дәріптеудің ең асқынған түрі христиандарға тән. Олар өзекті пенде Христосты Құдай деп жариялады. Жыл есебін де соның туған жылынан бастады. 1468 жылы христиан дінінің жетекшілері әлемдік жыл тізбені осылай өзгертті. Христостың мерейін үстем ету үшін.

	Американың ғалымы Бертран Расселдің зерттеу дерегі рас болса, Христосты солай көкке көтергісі келгендердің өздері оның туған күнін анықтай алмай лажы құриды. Амалдары таусылған дінбасылары сенделіп отырғанда Дионисий деген монах сөз сұрайды.

	– Мен білемін, – дейді ол, – Христос жайлы барлық мәліметтерді қарап шықтым, 532 жылы туған.

	Мұның анық-қанығын бәрібір тексере алмайтын дін жетекшілері Дионисийге сенеді. Ал осы монахтың тегі туралы айта келіп Рассел: «Ол сақ жұртынан еді», – деген байлам жасайды.

	Өзін көкке көтеру орасан зор билігі бардың қолынан келеді. Өзгені өзегі талғанша дәріптеуге ар-ұяты алаяқтанған екі жүздінің дәрмені жетеді. «Кітабыңды Александр патшаға арна» деген Наполеонға «Мен еңбегімді ешкімге арнамаймын, кейін өкінбес үшін» деп жауап берген Гетенің бекзадалығы біздің көбімізге бұйырмағанына өкінесің.

	Бір-ақ қарғып көкке шығып, күн дидарлы құдіретке айналу көне дүниеден жеткен жұқпалы дерт. Мұхаммед пайғамбардың тұсында жалған пайғамбарлардың аз болмағанын білеміз. Иеменде ал-Асвад, шығысында Масалама, солтүстігінде әйел Саджах, Орталық Аравияда Тулайха өздерін құдайдың елшісіміз деп жар салған.

	Көктегі рухтан жаңылу, сол арқылы санадан адасудың себебін жалғыз идеологиялық сарыннан іздесек, қателесеміз. Рас, түрлі режимдер ақылдан алжастырып бақты. Соның ішінде марксизм мен ленинизмнің залалы діни адамгершілікке жойдасыз болды. Ленин Құдаймен таласушылардың ішіндегі ең зоры еді. Жер жүзі пролетариатының осы көсемінің өлі денесіне жүргізілген зерттеулер ми клеткаларының 90 проценті көптен бері өлгенін анықтайды. Адамның мұндай жағдайда тірі жүруі мүмкін емес-ті.

	Осы медициналық деректі және Лениннің соңғы сәтінде түнгі айға қарап ұлып отырып көз жұмғанын баяндай келіп, публицист Игорь Бунич «Золото партии» деген кітабында Ильичті Құдайдың алдына баруға қорыққан, дінсіздігіне күйзелген әбілетке теңейді. Кім білген?!

	Иә, діннің ұсақталуына тек режимдер ғана себепкер емес.

	Оған діннің өз ішінде ыдырауы да кінәлі.

	Исламның бүгінде қырық сегіз бұтағы бар. Христиан діні өзара қырқысқан жүзге тарта буынға бөлінген.

	Діннің тармақтануы бойынша Жапония рекорд жасап отыр. Қазіргі таңда осы елде 300-ден астам діни ұйымдар әрекет етеді. Теолог Ван Вольфреннің пайымдауынша соғыстан соң Жапонияда дінге репрессияның тоқтатылуы жаңа наным-сенімдердің қаптап шыға келуіне жағдай жасаған. Елде басқаларын былай қойғанда эзотерикалық сектаның электрге табынатын түрі де бар.

	Мұндай жалған діни ағымдардың бетімен кеткені соншалық, 1951 жылы ғана 700 жаңа түрі жарияланыпты.

	Алланың құзырына осылай имансыз шабуыл жасаған адам, егер реті келіп тұрса, «Сен өміріңді маған бер де, о дүниеге аттан» демесіне кім кепіл?!

	Халиф Абдрахман, өзінің пайымынша, бар ғұмырында он төрт күн бақытты болыпты.

	Өмірінде мыңдаған күнгі бақытқа да тоймайтын ашкөздік тірлігіңдегі бірер сәттік күлкіңді де көп көріп, «қуаныш-қызығыңды маған тарту ет те, ит қорлықпен жүре бер» демесіне кім кепіл?! Солай болып жатпағанына кім куә?! Осылай болдырудың амалы іздестірілуде екендігінен хабарыңыз бар ма? Мәскеудің құпия ғылыми орталығы адамның ой-қабілеті мен талғам таразысын өзгертетін тәсілді зерттегеніне көп болды.

	Сіз жұмыр басты пенденің осыншалық құдіретке ие болуынан қорықпайсыз ба? Қолындағы шексіз билігі мен білімін тек ізгілікке ғана жұмсайтын тәңірлік кемеңгерлік оған қайдан келсін. Бар болғаны заманына қарай қырық құбылатын бейшара пендеміз ғой. Данышпан Мөңке үкімін баяғыда шығарып қойған қорғансыз пендеміз. «Құрамалы, қорғанды үйі болатын, айнымалы, төкпелі биі болатын, ішіне шынтақ айналмайтын ежірей деген ұлы болатын, ақыл айтсаң ауырып қалатын бедірей деген қызы болатын, алашұбар тілі болатын, дүдәмалдау діні болатын» сергелдеңбіз.

	Қайрауы қатты би қанша қазып айтса да, бүгінгі шындық одан да ащы. Сол шындықтың шыңырауынан бізді кім шығарып алады екен? Өзіміз, әлде өзгелер?

	Бәлкім, ғаламдық рух!





IV




	«Алла мен ақ патшаның тұқымдас емес екенін түсінуге көп ғасырлар керек», – дейді сырбаз ойшыл Ғабит Мүсірепов. Ағылшын көсемі, атышулы Черчиль он екі жыл бойы генологияны зерттеумен айналысқан. Сондағы мақсаты – король билігі құдайдың әмірімен болатындығын дәлелдеу.

	Бұл бас қатыру әйгілі премьерге не үшін керек болды екен дейсің. Бәлкім, «Таққа жетудің қандай жолы болса да кешірімді, өйткені билікке құдайдың жарлығымен ғана бара аласың» дегісі келген шығар. Бірақ Черчиль бұл ғылыми ізденісінен ештеңе өндіре алған жоқ. Алайда ел билегендердің тәңірге таяу тұратыны жайлы ой сан ғасыр бойы сананы сансыратып келеді.

	«Мейлі!» дейсің, өткен замандардан жеткен кемғабыл түсініктің қара суығынан ықтасын іздеп. Ауыры сол, жаңа ғасыр, жаңа сана өзінен бұрынғы күндердің дертті тұжырымдарынан арылғанша даму эволюциясы тежеледі.

	Генологиядан сауға сұрамақ болған Черчиль де, басқа талай билеушілер де өздерін сол эволюцияны көгертушілерміз дей отырып, жеке тұлғаның астамшылығы тарихты жүрген жолынан жаңылдыратынын мойындаған әрі ескерткен. Асылында бір империяға немесе мемлекетке телінетін саяси шешімдер әуелі жалғыз адамның идеясы ретінде көрініс береді. Ол идея адамзатқа жайлы ма, жайсыз ба, өкінішке орай мұның жауабын кейін тарих беріп жатады. Себебі идея саясатқа айналса, оған сол заман қарсы тұру мүмкін емес. Саясат қай кезде де мұздай қаруланған жойқын күш.

	Мұның дәлелі шаш етектен. Өткен ғасырда Карл Маркс пен Владимир Ильич коммунизмнің елесін қуғызды. Елеске сенбегендер қынадай қырылды.

	Мына ғасыр – АҚШ Президенті Рузвельттің әлемде халықаралық капиталдың диктатурасын орнату, сол арқылы дүниежүзілік экономиканы тәуелді ету жөніндегі идеясы қызу жүзеге асырылып жатқан ғасыр. Оған қарсы келгендердің төбесінен жай түсуде.

	Сол халықаралық капитал біздің қойын-қонышымызды да аралап жүр.

	Әдетте мұндай идеялар дауласуға арыңды барғыза қоймайтын адамгершіл тіректерді тауып ала қояды. Коммунизм идеясы – теңдік ұранымен бет қаратпады.

	Халықаралық капитал адам құқы мен демократияны келденең тартуда. Сылтау іздесе, әлемнің кез келген түкпіріне «сен балаңды неге жылатасың» деп жұдырық ала жүгіреді. Қабылданған заңыңнан, айтылған ойыңнан сыныққа сылтау табады.

	Ал осы халықаралық капиталдың қызығын миллиондар емес, бірен-сарандардың көріп жатқаны адам құқының тапталғаны деп саналмайды. Қазақстан Республикасының Мемлекеттік хатшысы Әбіш Кекілбаев «Егемен Қазақстан» газетінде жарияланған «Тәуелсіздік толғауы» атты кең тынысты пайымында жер бетінде осы бүгін бізбен бірге ғұмыр кешіп жүрген үш бай адамның қолында ең кедей 47 елдің дәулетіне тең қазына бар екені, 447 ауқаттының қалтасына жарты адамзаттың байлығына пара-пар дәулет сыйып отырғаны туралы дерек келтіреді.

	Біріккен Ұлттар Ұйымы отызға жуық дамыған елдің өзге елдерді шикізат өндірушінің тағдырына байлап қойып, кедейлендіріп бітіргенін айтып отыр. 1960 жылы байлар мен кедейлердің табысының арасалмағы 13:1 болса, бүгінде 60:1. Дүниежүзі байлығының 86%-ы планета халқының бестен бірінің қолында.

	Қазақстанға келсек, республика халқының 31,8%-ы өмір сүрудің ең аз мөлшерінен төмен қаржымен қалт-құлт етіп ғұмыр кешуде. Осы ресми статистика бойынша еліміздегі аса ауқаттылардың он пайызы әлгі көлемдегі жұрттың байлығынан он бір есе асып түсетін дәулетке ие екен.

	Қайтесіз, дамушы елдердегі демократия әлемдегі демократия секілді біреуге оңқай, біреуге солақай асықтай. Осыны көріп-біліп отырып, Черчильдің: «Демократия да оңып тұрған жоқ, бірақ әзірге одан оңтайлысы және жоқ», – деген сөзін еске аласың.

	Әсілінде кез келген қоғамда сол режимді құрғандардың өз үлесін ойып алатыны заңдылыққа айналып кеткен құбылыс. Игорь Буничтің «Золото партии» деген кітабындағы деректерге сенер болсақ, байлыққа қарсы атойлап, кедейлікті уағыздаған пролетариаттың ұлы көсемі Ленин Еуропа банктеріне көзі тірісінде 75 млн швейцар франкін аударыпты. Ал Дзержинский мен Троцкий бастаған жеті большевик мырза 1921 жылы ғана АҚШ банктеріне 102 млн 290 мың долларды жөнелткен. Сталиннің қызы Светлана кеңес паспортын әуежайда қақ айырып лақтырып тастап, шетелге кеткен соң әкесінің Швейцария банктеріндегі қаржысына жап-жақсы өмір сүрді.

	Брежнев ақсақалдың ұл-қызы 8 млн кеңес рублі мен 1,5 млн АҚШ долларын олжалап үлгергені белгілі. Ал Георгадзенің үйі мен кеңсесін тінткенде 8 кг бриллиант пен алмаз, әрқайсы 20 кг жүз құйма алтын, 40 млн рубль, 2 млн доллар, қаптаған қымбат жүзік пен сырға, Леонардо да Винчидің, Рубенстің, Ван-Дейка мен Айвазовскийдің төл туындылары табылған. Кезінде саяси бюро оны елдің алдында ашық әшкереледі.

	Компартияның XX ғасырдағы жырынды көсемдеріне осылай түре тиіскен Андропов Георгадзеден кейін Лигачевке, Соломенцевке, Рекунов пен Афанасьевке, Требилев пен Гусевке құрық салуға оңтайланған соң, өлтірілді.

	Теңдік пен пәктікті үсті-үстіне ұран еткен кеңестің қомағайлығы осындай.

	Адам құқы мен демократияны жалау еткен бүгінгі заманның өңешіне үңілуге қорқасың.

	Хрущев АҚШ-қа барып келген соң Микоянға: «Олар коммунизді бізден бұрын құрып қойыпты», – деп қынжылыпты. Жеке поместьесі бар, өз коммунизмін жасап алған Микоян кейін Америкада болғанда, көл-көсір деп жүрген дәулеті ондағы орта фермердің байлығындай ғана екенін көреді.

	Осыдан соң олар кеңес шаруасының жағдайын ойлады ма?

	Жоқ. Қайта Никитаның тұсында ел кебек жеді.

	Жалпы XX ғасырдың екінші жартысында зиялы деп аталатын қауымның халықтан алыстап кеткені байқалады. Олар ұлт немесе мемлекет тағдыры шешілетін тұлғалы оқиғалардың қозғаушысы бола алмады. Рас, жоталы жағдайлардан соң дабыл қағып, оқиғаның беделімен атқа жайдақ шапқандар әркез табылып жатты.

	Қазақ халқының кеңес заманының жетпісінші және сексенінші жылдарындағы екі тарихи қаһармандығы кімнің кім екендігін анықтап берген. Ең алдымен, ұлт өзінің дәуірлердің жойқын қозғаушы күші екендігін дәлелдеді. Сонымен бірге сол ұлттың қаймағын қалқып ішіп жүрген интеллигенцияның сатқындықтан қысыла қоймайтынын әшкере етті.

	1979 жылы Ақмола өрендері КПСС Орталық комитеті саяси бюросының Орталық Қазақстанда Неміс автономиялық облысын құру жөніндегі шешіміне батыл қарсы шықты. Ереуіл екі күнге созылды. Қазақстан Орталық комитетінің хатшысы Коркин бастаған автономияның ұйымдастыру комитеті де, Венадағы кездесуінде АҚШ Президенті Картерге сол облыстың құрылғанын мәлімдеуге тиіс Брежнев те бұлай боларын сірә да күтпеген. Целиноградтың обкомы да есінен айырылғандай болды.

	Ереуілге қатысқан Ұлы Отан соғысы ардагерлерінің, студент-жастар мен жұмысшылардың талабы қаншалықты орнықты болса, сол талап аяқасты етілтен жағдайда бүкіл республиканың дүр сілкінетіні де соншалық анық еді. КПСС лажсыз шегінді, шешімнің күші жойылды.

	Осы оқиғадан соң облыстық партия комитетінің бюросы мәселеге баға беруге жиналған. Комитеттің сол кездегі бірінші хатшысы Морозов ереуілге қатысушылардың ешқайсысы жазаланбауын тапсырды. Бұған бюро мүшелерінің бәрі дерлік үнсіз келіссе, хатшының бірі апыр-топыр қарсы болды. Сірә, ұлты қазақ бола тұрып, қазақ ұлтшылдығын айыптап сөз сөйлемеуді коммунистке жат қылық деп санаса керек. Сондай бір қырағылық танытып, большевикте ұлт болмайтынын зор жауапкершілікпен делелдегісі келсе керек. Бәлкім, осындай сергектігімен қызметін одан әрі орнықтыра түскісі де ойында болған шығар. Әйтеуір ереуілшілерді жазасыз қалдырмауды талап етіп тұрып алған. Морозов «Бұл Қонаевтың нұсқауы» деген соң ғана іркілген.

	Ал ереуілге қатысқандар неміс автономиялық облысын құру туралы шешімнің жүзеге асырылмайтындығына мәз еді. Олар осы қуаныш үстінде өздерінің тарихи ерлік жасағанын сезген де жоқ. Партия партия аталғалы ұлттық республикалардың ішінде Қазақстан тұңғыш рет өз жеріне өзі ие екендігін мәлімдеп, халықтың да саясатқа баға беруге хақы барлығын паш еткенін, бұл қазақ шежіресіне мәңгілік жазылатын қаһармандықтардың біріне айнала алатын батыл қадам болғанын ойлап та жатпаған. Туған бауырының сол үшін тас-талқан тулағанынан да хабарсыз-ды.

	* * *

	Мен Желтоқсан көтерілісінде Алматыдағы жоғары партия мектебінде болдым. Саяси білімімізді жетілдіруге шақырылғанбыз. Бір топ адам едік, аудандық партия комитеттерінің идеология жөніндегі хатшылары, облыстық комитеттің бөлім меңгерушілері, журналистерден жиналған жеті-сегіз жанбыз.

	Қолына қалам ұстағандар бірыңғай жүрсін деді ме, облыстық «Целиноградская правда» газеті партия тұрмысы бөлімінің меңгерушісі Лежнев екеумізді жатақхананың бір бөлмесіне жайғастырды.

	– Жүр, партия мектебінің оқытушысына сәлем беріп келейік. Жақсы танысым еді. Түбінде керек болып жүрер, – деді әріптесім орналасып алған соң.

	Танысы мектептің тап-тұйнақтай кабинетінде жалғыз отыр екен. Жас шамасы өзіміз қатарлы. Арнайы жүздесуге келгені үшін Лежневке риза болып қалды. Шаңырақ иесінің қонақжайлығына салды ма, әлде шын мәнінде солай ойлай ма:

	– Тың облыстарынан келгендер саяси шыңдалғанын аңғартып тұрады, – деп көтермелеп қойды. Содан кейін жан-жағына қарап алып:

	– Орталық комитеттің ұйымдастыру пленумы жүріп жатыр. Бірінші хатшы ауыстырылады. Қонаевтың орнына Колбин отырады, – деді.

	Лежневті білмеймін, мен аңтарылып қалдым.

	– Колбин деген партия қайраткері жоқ еді ғой. Белгісіз адам екен, – дедім қайран болғанымды жасыра алмай.

	– Олай демеңіз. Жоғары партия қызметінде ысылған адам. Грузия секілді күрделі республиканы да басқарған. Саяси Бюро кімді таңдауды білетін шығар, – деп оқытушы даусын қатайта қойды.

	– Солай-ақ болсын, алайда бірінші хатшылыққа Қазақстанның өзінен лайықты адам табылмағаны ма? – дегенімде, жақтырмағанын анық аңғартты.

	– Менің уақытым аз еді, келгендеріңізге рахмет, – деп кете беруімізге болатынын сездірді.

	Лежнев екеуміз жатақханаға үнсіз оралдық.

	Іле-шала Желтоқсанның дауылы дүр ете қалды. Сол күні қалада болғандар Брежнев алаңына жастардың жиналып жатқанын айтып келді. Себебін бірден түсіндік. Оқиғаның ортасында болайық деп сыртқа шықсақ, қақпаның бәрі тарс жабылыпты. Құлып салынған. «Бұларың қалай?» деп сұрайтын жан жоқ. Мектептің басшыларынан ешкімді таба алмадық. Ертеңіне «Жастар ішіп алып, алаңда төбелес шығарып жатыр. Сендер соларды тәртіпке шақыруға барасыңдар деген жарлық берілді. Білегімізге байлайтын қызыл шүберек үлестірілді. Қақпа ашылды. Тыста екі автобус дайын тұр екен.

	Адамға лезде лық толды да, біразымыз сыймай қалдық.

	– Сендер жаяу барыңдар, – деді басшы болып жүрген біреу. Абай көшесімен алаңға қарай жүріп келеміз. Ауыл шаруашылығы институтынан аса бергенде көшені кернеген халық көрінді. Тротуарға дейін кең жайылған. «Жасасын Қазақстан!» деп салған ұран бүкіл қаланы дүр сілкіндіргендей аса қуатты естілді.

	«Қонаев! Олжас!» деген дауыстарды да Алматы серпе жаңғырықтырып, көкке көтеріп әкетті.

	Аяңдаған қалпымыз орталарына сіңіп кеттік. Кілең өрімдей жастар, бозбала жігіт, бойжеткен қыз. Қауіп-қатер күтпеген алаңсыз, бейбіт шеру. Әр тұстан транспаранттар көрінеді. Асығыс жазылса керек, жақыннан болмаса, анық оқылмайды. Қол ұстасқан, жұптары жарасқан жастар бір сәт Шәмшінің «Менің Қазақстаным» әнін шырқай жөнелді. Сол лекпен, осы әннің жетегімен кері қайттық. Партия мектебінің жанына келгенде қақпаның алдында әбігершіліктің бары байқалды. Тұсына жеткен шеру мұндағылардың есін шығарып жіберсе керек. Сыртта апыр-топыр болған алты-жеті адам ішке зып беріп, есікті жауып ала қойды.

	Салған әні Алматының, осынау шаһарды бауырына басқан Алатаудың гимніндей асқақтаған шерумен бірге кетіп бара жатқанымызды өзіміз де аңғармаппыз. Әлдебір тылсым құдірет тұла бойды кернеп барады. Беймәлім қуатты сезім жүректі дүрс-дүрс соқтырған.

	– Сендерге не керек? – деген дауыс селк еткізді. Ұзын бойлы, қара торы жігіт жолымызды кес-кестеді. – Ағалар, кім болсаңыздар да жөндеріңізге кетіңіздер. Бізге бөгде көз, бөтен сөздің қажеті жоқ.

	Жанары өткір, үні үстем еді. Тәрізі бізді шеруге әдейі қосылған үндеместің жансыздары деп күдіктенген болуы керек. Айтқанын орындататын айбат танытқан. Еріксіз бөліне бердік. Шеру әні үзілмей, жұбы жазылмай Ленин көшесімен төмен түсті.

	Партия мектебінде бізді жайсыз хабар күтіп тұр екен. Алаңдағы жастарды қуып таратуға спецназ жіберіліпті. Әркім әртүрлі болжам айтып жатты.

	– Қару жұмсай қоймас.

	– Жастардың алғашқы екпіні ғой, ендігі өздері де тараған шығар.

	– Жаңағы шеру де жайына кетті ғой.

	Сөйтіп алакөңіл болып тұрғанда мана алаңға автобуспен кеткендер келе бастады. Өңдері әлемтапырық, қайсыбірі бұрқ-сарқ қайнап жүр.

	– Қырып жатыр! Қанға бояп жатыр!

	– Бүйткен партияңның да, Горбачевтің де...

	Олардан мән-жайды сұрап үлгергенше әлдекімді сүйрете жүгіре басқан үш-төрт жігіт көрінді. Жетектеріне алғанның бет-аузын қан жауып кетіпті. Бәріміз көмекке ұмтыла бердік. Дәл сол сәтті аңдып тұрғандай мектептен бейтаныс, қанын ішіне тартып алғандай сұп-сұр ықшам топ шыға келді. Жаңағыларды ыңғайына ала, ішке сұғындыра жөнелген, лезде бөліп әкетті.

	Мән-жайды бәрімізді ішке үйіріп, есік-қақпа тарс жабылған соң білдік. Жастарды сабырға шақыруға барған жігіттер алаңға ене алмапты. Әудем жерден көліктен түскен олар әуелі ашынған, жанұшырған дауыстарды естиді. Содан сақтанған біраз адам бойтасалап кері серпіледі. Бір шоғыры не де болса көзбен көруге таяла бергенде, қарулы солдаттар түре қуады. Қолдарына ілігіп қалғандар соққыға жығылады.

	– Амал жоқ, бас сауғалауға тура келді, – деді көрші бөлмеде тұратын қызылордалық жігіт. Аты есімде қалмапты. Ұмытпасам, қалалық партия комитетінде нұсқаушы болатын. – Арт жаққа қарайлап жүгіре басып келе жатқанымда, әйелдің шырқыраған үні жетті. Жалт бұрылсам, о сұмдық-ай, бір солдат екі қолын жан-дәрмен сермелеп, қорғана қашқан қызға төне түскен сәтте шолақ күрегін құлаштай сермеді. Сорлы қыз жерге бұратыла құлады. Сірә, басы қақ айырылған болуы керек.

	Осыны айтып жігіт аңырап қоя берді. Төрден есікке, есіктен төрге аунады.

	* * *

	Сол күні партия мектебі жедел сақтық шараларына көшкен. Телефон атаулы үзілді, сыртпен байланысудан мүлде қалдық. Сақшылар көбейді. Бізден қауіптенетіні айқын аңғарылып тұрды. Қалың тындаушының жастарға қосылып кетуі де мүмкін болатын. Олардың кейбірі елді-еліне шұғыл аттанып, Алматыдағы сұмдықтан бейхабар өңірледі дүрліктіруі де кәдік еді.

	Ертеңіне барлық оқу топтарын акт залға жинады. Жағдайды түсіндірмекке партия-совет, комсомол қызметкерлері жіберіліпті. Жай қызметкерлер емес, басшы кадрлар.

	Мен олардың кімдер екенін ашып айтпай-ақ қояйын. Дені осы күнге дейін аман-сау, белді орындарда тәуелсіздіктің сөзден дауыл тұрғызған патриоттары болып жүріп жатыр. Бәрі мінсіз, түгел абыройлы.

	Мән бергім келгені, сол зиялылардың тайғанақтығы мен жүрексіз бейшаралығы еді. Сөздеріне қарасақ, біз білмей келіппіз. Қазақстанды ұлтшылдық жайлап алыпты. Жайлатып бара жатқан анау-мынау емес, Дінмұхамед Қонаевтың өзі көрінеді.

	– Не деген масқара, – дейді олар, – Алматының дәл төрінде қазақ балабақшасы ашылады. Оған қазақ ертегісінің батыры Ер Төстіктің аты беріледі. Ол ол ма, Қонаев бұдан да әріге сілтеп, армияға қазақ офицерлерін арнайы даярлатады.

	Сөйлеушілердің екпіні күшейе түседі.

	– Жеке балабақшасын ашу деген сүттей ұйыған орыс-қазақты ала тайдай бүлдіру деген сөз. Қазақстан Компартиясының басшысы оны білмейді емес. Біле тұра, жол ашып отыр. Ол бұдан да асқынып, кадрларды іріктеуде ұлттық сыңаржақтыққа бой алдырған. Қазақтан партия совет және шаруашылық мамандарын даярлауға тапсырма берген.

	Осылай төпелейді, төгілдіреді. Айыптайды, асқындырады.

	Осы сатқындық Желтоқсан күндерінде қалай өршігенін арнайы зерттеу арқылы қазақ интеллигенциясының ұлттық деңгейін дәл өлшеуге болар еді.

	Сол кездегі айыптаулар мен жазғырушылардың пікірлерін талдау арқылы ел зиялысының халықтық сипаттағы ойлау дәрежесін айна-қатесіз анықтай алар едік.

	Сол сұрапыл сәтте, жендеттердің қолында суық қару сесті жарқылдаған тұста, Орталық Комитетке елдің сөзін ашық айта алған, топырағың торқа болғыр Сағат Әшімбаев секілді тағы бір ұлтжанды шоғырдың ерлігін түсінуге ұмтылу арқылы олардың азаматтық қуаты қайдан, қандай қасиеттерден бастау алғанын пайымдау да рухани қажеттілік еді.

	Халқының сөзін сөйлегендерге сол шақтағы ең ауыр жаза қызметтен кету болатын. Біразы лауазымды таңдады.

	Неге деп толғандық па?

	Адам болу, ұлттың азаматы болу қандай қиын еді. Желтоқсан көтерілісі нақ осы жағынан әлі күнге зерттелген жоқ.

	Христиан доктринасында мынадай ұғым бар: Жұмақтың ортасында екі ағаш өсіп тұр. Бірінің жемісін жесең – жануарға, екіншісінің жемісін жесең – адамға ұқсайсың. Адам Ата алғашқысынан дәм татты. Жануар ұрпақ өрбітті.

	Ақиқат болып жүрмегей.





V




	Көрнекті этнограф Рудольф Итс: «Алғашқы адамдар табиғатты және оның құбылыстарын, ал кейінгілер өзін зерттеді», – дейді. Егер ойлау қабілеті бар саналы адам осыдан 40-50 мың жыл бұрын қалыптасты десек, содан бері өзіміздің жүрегімізге үңілуде екенбіз. Бірақ адамтану әлі күнге шырқау шыңына көтерілген жоқ. Адам әлемдегі шешуі қиын ең күрделі жұмбақ күйінде қалуда. Сол жұмбақты шешкісі келген, адамның саяздығынан әбден қажыған Абай:



	Атымды адам қойған соң,

	Қайтіп надан болайын, –



	деп қиналады.

	Ұлы ақынға осынау трагикалық хал туған халқына қатал сын айтқыздырды.



	Адам деген атым бар,

	Адам қылмас халқым бар.

	Өтірік пен өсекке

	Бәйгі атындай аңқылдар.



	Адам жайлы шыңырау ой сарсаңға салған тағы бір дана, Ғабең, Ғабит Мүсірепов:



	Адам екеніме сенбеймін,

	Адам болғаныма ұяламын, –



	деп түңіледі.

	«Адам болдым ба деп ойлаймын», – деп үміттенеді.

	Жер бетінде саны 6 миллиардқа жеткен адамды түсіну оның осынша көптігінен бе, әлде басқа рухани себептері бар ма? Американдық генетиктер адамзат бір әйелден туғанын, бұдан 190 мың жыл бұрын ерлі-зайыптық қатынаста болған еркектен өрбігенін дәлелдеп отыр. Яғни 6 миллиард пенденің қаны да бір, жаны да бір, сөйте тұра өзді-өзі ұқсайтын, мінезі, ойлау қабілеті, талғамы, т.б. ортақ адамдардың табылмайтынын анықтап, ғалымдар және таң қалуда.

	Адамзаттың сорына ма, әлде бағына ма, бұл дүниеде адам ғана емес, ел де, жұрт та сан алуан. Жер шарында 160 мемлекетке біріккен 2500-3000 ұлт бар. Олар өз ішінде алты нәсілге бөлінеді. Көрнекті этнограф әрі антрополог Карл Линней сол нәсілдерді былай жіктейді:

	1. Тағы адам (Жердің жаралғанына 5 млрд жыл өтсе де жабайы өмір кешетіндер әлі бар)

	2. Жартылай тағы

	3. Америкалық қызғылт терілі холерик

	4. Еуропалық ақ түсті етжеңді сангвинник

	5. Азиялық сарғыш түсті денелі меланхолик

	6. Африкалық қара түсті флегматик

	Карл Линней тағы мен жартылай тағы адамға анықтама бермейді. Жабайының аты жабайы. Америкалық холерикті бағындырып алып, қалауыңызша жұмсай беруіңізге болады. Еуропалық етжеңді сангвинник оған көнбейді, қит етсең заңды ала жүгіреді, есептескенде есіңді кетіреді. Азиялық меланхолик задында бірбеткей, қатал әрі сараң, байлыққұмар және ырымшыл. Африкалық ұйысқан шашты флегматик нағыз кержалқаудың өзі, өмірдегі өзгерістерге, тірлігіне немқұрайлы, әмірге жүгінгіш.

	Мейманасы асқан еуропалықтар нәсілдерді осылай жіктеуден гөрі бір сөзбен үкім айтып, қақ жарып тастауды ұнатады. Нәсілдерді дәуірлеп келе жатқандар мен дәурені өткендерге бөліп тастау керек те, алдыңғысымен ғана санасу қажет.

	Соңғысына бас ауырту артық. Отарлау саясаты қарқын алып тұрған тұста осылай болған, қазір де сол ызғардың салқыны ауық-ауық есіп тұрады. Ассирия патшасы Ашшурбанипал адам терісінен қайыс илетсе, Британия мен Ресей өздері бұратана атаған халықтардың жонынан таспа тілді. Құл саудасы Африка халықтарының 100 миллион адамын сатып жіберді. Александр Исаев бұратана халықтарсыз Ресей империясын құру туралы идея ұсынып, олар үшін қаржы жұмсап шығынданудың керегі жоқ деп даурықты. Өздерімен өздері жоқшылық пен надандықтан құрып біткені керек.

	XX ғасыр өзге ұлттарды төмендете отырып қалай пайдаланудың наразылық туғызбайтын сұңғыла жолдарын іздеуден бір сәт жаңылған емес. XX ғасырда отарлаудың күйреуін Еуропаның ұлағатынан деп келдік. Солай да шығар. Алайда бодан елдерге бостандық берілгеннен кейінгі дүниежүзілік экономикалық саясат кімдерді көтеріп, кімдердің ернін кезертіп отырғанын тиянақты зерттеп, соның нәтижесіне үңілген адам саяси отарлаудың материалдық отарлауға аса ептілікпен ауыстырылғанын көреді. Алпауыт мемлекеттер құрған континенттераралық ірі компаниялар дүниежүзі шикізатының орасан зор бөлігін дамушы делінетін елдерден арзан жұмыс күшіне өндіртіп, сутегінге сыпырып алып жатыр. Сол тегінге жуық шикізаттан жасалған тауарды әлгі елдерге қайта сатып, қыруар пайдаға және кенелуде. БҰҰ-ның дерегіне жүгінсек, екі жүзден астам ірі корпорациялар арқылы Америка Құрама Штаттары, Британия, Жапония мен Германия, Еуропаның басқа да алдыңғы қатарлы елдері дүниежүзілік жалпы өнімнің 40%-ына жуығын қанжығасына байлап отыр.

	Ал шикізат беруші мемлекеттер ше? Дамушы елдер халқының 80%-ы сауатсыз. Теріскей Америкада әр жүз мың адамға шаққанда – 37, Араб елдерінде – 3, Азияда 2 адамның ғылыми дәрежесі бар.

	Бұл елдер дәуірлеп тұрған Еуропаға қай заманда иық теңестіре алады? Аталған сауалды сол Еуропаға қойсаң, мынау не сандырақтап тұр деуі мүмкін.

	КСРО ыдыраған соң кедей-кепшіктің о жақ, бұ жағында қалған Ресейдің өзі жан басына шаққандағы табыстың деңгейі жөнінен АҚШ-қа теңелу үшін қиялда ғана болатын серпіліс жасауы керек. Американың осы бақталас республикадан оза шауып кеткені соншалық – оның бір жылғы соғыс шығыны Ресейдің жылдық мемлекеттік бюджетінен он есе көп.

	Батыс адамының ірі держава АҚШ арқылы жасап отырған және жүзеге асыруды жоспарлаған үстемдік саясаты уақыт өткен сайын асқынып келеді. Сол үстемдік олардың өз экономикалық әдісін, қоғамдық құрылымы мен тауар саудасындағы жүйесін таңу арқылы көріне келе, моралі мен дәстүрін, мінез-құлқын таңуға ұласты. Батыс өркениеті адамзатты қазіргі заманғы басқару мен қоғамдастырудың жалғыз дұрыс жолы ретінде қарастыруда. Егер бұған келіспесең, ұлттық ерекшеліктер мен экономиканы жүргізудің тек өз еліңе тән үрдісін ұсынсаң, қорғаныс қабілетің нығайып бара жатса, әлемдік «сегіздік» барлық жағынан қысым жасауға, оқшаулап тастауға әркез әзір. Тең құқықтық қай салада алсаңыз да, АҚШ-тық немесе Батыстық өлшемнің дүрбісімен қаралады, сол өлшемнен тыс теңдік танылмайды. Латын Америкасының көрнекті философы Леопольдо Сеа АҚШ-тың тендік жайлы тұжырымдары мен нақты әрекеттерін зерттей келіп, мынандай түйінге тіреледі: «Проект равноправия, по их мнению (США), наносит ущерб их могуществу и влиянию, которые они считают своей прерогативой, а также их личной свободе, обожествленной со свободой всего мира. Не высказывают малейшей готовности ограничить свои интересы во имя свободы других народов».

	АҚШ-тың өзін осылай асқақ ұстауына бүгінде мүмкіндігі зор. Бірақ тарихтың сан ғасырғы сабағына сүйенсек, адам тек басқа адамға, халық тек өзге халыққа қатысты ғана еркін болады. Анығырақ айтсақ, басқа адам байғұс болып отырғанда, сен өзіңді ешқашан да толық бақыттымын деп санай алмайсың. Сократ сенген баршаға бірдей абсолюттік шындық осыған саяды.

	Өмірде естілердің бәрінің көзі баяғыда жетуге тиісті бір құдіретті ақиқат бар, адамды толық білмеген адам әлемді де, қоғамды да, тарихты да қанық ұға алмайды, өзінен де, болашақтан да адасады. Бұрынғылардың да, біздің де тарихқа қайта-қайта айналып соға беруіміздің бір сыры осында. Өйткені тарихта адамның балаң шағы қалған. Өзін-өзі ұққысы келген пенде сол сәби кезінен бастап түсінуге тырысады, жеткіншек дәуірдің қойны-қонышын ақтарып, кеткен қате, шалыс басқан қадамынан сабақ алмақ болады, түзелмек болады.

	Ерте ме, кеш пе, адам қоғамның қарым-қатынасын қоғамдық құбылыстармен емес, адамдардың арасындағы қарым-қатынас арқылы талдауға көшетін болады. Бұл қарсылықты қойдай жамырататын аса күрделі қадамға айналады. Себебі қоғамдық қарым-қатынасты ұқсатпағандардың әрекеті зерттеледі. Қоғамның сөзі дұрыс, ісі бұрыс болуына соқтырғандардың іс-қимылы сарапқа салынады.

	Адам XXI ғасырға дейін ғаламды, табиғатты, қоғам мен тарихты қанша зерттесе, енді адамның әлемін соншалықты зерттеуге борышты. Табиғатты адамға қызмет еткізудің ұңғыл-шұңғылын білген адам енді адамның адамға еңбек сіңіруі туралы адамзаттық ілім мен этикалық-моральдық және заңдық негіздерді қалыптастыруға тиіс.

	Бұған көшпеген заманның бәрі – қам-қаракеті қоғамдық қатынастан биік тұрғандардың қанжығасында кеткен, тарихтан да, халықтан да, адамнан да ұрланған заман.

	Қытай ғұламасы Конфуций елінің адамдарын былай жіктеген:

	• Жоғары ар-ұяты барлар.

	• Соларды билеп-төстейтін парықсыздар.

	Шығыстың қысыңқы жанары қадалған жерінен осындай шындық олжалаған. Конфуцийдің бұл жіктеуіне қарсы уәж айтатындар табылар, алайда халыққа салсаң, Қытай данасының тұсынан табылатыны анық.

	Асылында замандарды кілең ақылдылар мен абзалдар басқарып келді дегенге арғы тарих та, бергі тарих та сенбейді. Әсіресе XIX-XX ғасырлар көнбейді. Осы жүзжылдықтардың көсемдеріне жанарың тоқтаса, жүрегің бірге тоқтайды. Ат ойнатқан – ақ тер, көк тер еткен, от қойған – орамымен өртеген сол билеушілердің дүниежүзілік ылаңға айналған ойрандарын еске алыңыз. Планетаны шарпыған немесе бір елдің ішінде тұтанған соғыстар мен төңкерістердің, қуғын-сүргін мен жаппай атып-асудың бәрі қоғамдық дамудың барысында туған қажеттіктер дегенге кім иланады? Бұл қырғындардың дені сол XIX-XX ғасыр тирандарының жеке мүддесіне оңтайластырылған қатыгездіктер болатын.

	«Біздің пәтуамыз – соғыс пен диктатура!» – дейді өзін бірде барысқа, бірде маймылға теңеген «ұлы асыраушы» Мао Цзе Дун.

	Ойы мен ісінде кедір-бұдыры көп болған Черчиль өмірінің соңына дейін большевиктерді қыруды армандады. Саяси ағымдарды жеке басына сапырылыстыра пайдаланғаны соншалық, Англияда «Черчиль партияларды қалпағынан гөрі жиі ауыстырады» деген сөз мақалға айналып кеткен.

	Ленин өз халқын өзі аяусыз талаған тирандардың алдыңғы сапында тұр. Күнәһар сөйлемеу үшін Ильичтің нұсқауларын қаз-қалпында берейік:

	«Наша важнейшая задача – это задача натравить сначала крестьян на помещиков, а затем, и даже не затем, а в то же самое время натравить рабочих на крестьян!»

	«Следует добиваться подчинения, и притом беспрекословного, единоличным распоряжением советских руководителей, диктаторов, выбранных или назначенных, снабженных диктаторскими полномочиями».

	«Замаскируйтесь под «зеленых» (а позднее мы на них это свалим), проскочите 10-20 верст и перевешайте всех кулаков, священников и помещиков».

	«Изъятие ценностей, в особенности самых богатых лавр, монастырей и церквей, должно быть произведено с беспощадной решительностью, безусловно ни перед чем не останавливаясь и в самый кратчайший срок. Чем больше число представителей реакционной буржуазии и реакционного духовенства удастся нам по этому расстреливать, тем лучше».

	Лениннің осындай кезекті декреттік нұсқауына қол қойылған сәтте Халық Комиссарлар Кеңесінің іс басқарушысы Бонч Бруевич:

	– Ресейден не қалады?! – деп түршігеді.

	– Есіңде ұста, көкешім, Ресейге түкіргенім бар, мен большевикпін! – дейді қызынып алған Ленин. (И. Бунич. «Золото партии»).

	Белгілі ғалым-публицист Д. Волкогонов пен Р. Медведевтің келтірген деректері бойынша Сталиннің құрбанға шалған боздақтары мынандай түрде сұрыпталады:

	• 7 миллион адам жаппай саяси қуғын-сүргінге ұшыратылып, концлагерде азап шекті, өлді, атылды.

	• Одақ республикаларында 20 миллионға жуық халық аштан қырылды.

	Осынша қаны қатқан қаталдық пен миллиондаған халықтың өмірін қандай «жарқын келешекпен», нендей «жайлы қоғаммен» ақтауға болады? Ақтау үшін есің ауысуы керек, не адамдық қасиеттен біржола арылуың керек.

	Ленин де, Сталин де сол зұлмат тәжірибені, қанға бояу тәжірибесін, Ресей мен оның аймақтарындағы елдің 80%-ына жуығы коммунизм орнату кезінде аяққа оралғы болады деп санағандықтан іске асырған.

	Осы екі «көсем» жүзеге асырған сұмдықты айтып келген ажалдың өзіндей болған Гитлер неміс ұлтына жасамаған. Коммунистерге қарсы қуғын германдықтарға Ресейдегідей жаппай қырғын мен аштық әкелген жоқ. Ол зәрлі жанарын басқаларға қадады. «Мы должны развить технику обезлюживания» деп атқа қонған Гитлер көп кешікпей түпкі ойын айқара ашып тастайды. «Я освобождаю людей от отягощающих ограничений разума, от грязных и унижающих самоотравлений химерами, именуемыми совестью и нравственностью, и от требований свободы и личной независимости, которыми могут пользоваться лишь немногие».

	Нацизм адам баласын үш категорияға бөлді:

	• Нацизмнің жаулары;

	• Жоғары адам, яғни таза нәсілді;

	• Құл болатындар.

	Гитлердің маңындағылар неміс ұлтын асқақтатып, басқа нәсілдерді аяққа таптауға келгенде Адольфтен кем соққан жоқ. «Адамның ең тұрпайы түрінен біздің барынша дамыған нәсіліміздің арасындағы алшақтық – сол тұрпайы адам мен жетілген маймылдың арасындағы қашықтықпен бірдей», – дейді Розенберг.

	Адамзатқа деген осыншалық жеккөрініштілік еврейлерге келгенде өрши түсті. «Соңғы еврей өлмей, күн сәулесі төгілмейді» деген Штрейхердің қолдаушылары Еуропаның бүкіл еврейлерінен тірі конвейер жасап, Украинадан Германяға дейін тұрғызып қойып ұн мен мал жеткізуге пайдаланбақ болған.

	Міне, XX ғасырда әлемді билей жаздаған үш адамның сиқы осындай, Қытай ғұламасы Конфуцийге енді сенбей көріңіз.

	* * *

	Осы тирандар өмір сүрген XX ғасырдың дәмін татып үлгерген Лев Толстой көсемдерге табынудың әлеуметтік зардабына тоқтала келіп, ең сорақысы олардың мінезі мен ісіндегі кемшіліктердің бүкілелдік үлгіге айналатындығы екенін айтады.

	Түрколог ғалымдар біліп айтса, ұлы далада адамға табыну IX-X ғасырда Баба Түкті мен Қорқыттың кезінде төбе көрсетіпті. Содан бергі табаны күректей он ғасырдың ішінде шалқайғаннан шалық кеткен жоқ, жүгінгенге жүрек біткен жоқ.

	«Басы барлар иілуде, тізесі барлар бүгілуде».

	Егер тірлікті кешегі Никита Сергеевич Хрущев секілді сезініп қабылдай алсақ, «Мен бастықпын – сен ақымақсың, сен бастықсың – мен ақымақпын», – деп жүре берер едік.

	Осының бәрін баяндай отырып, ой елегінен өткізе келе, адам жайлы ешуақытта айтып тауыса алмайтынынды ұғасың. Тарихтағы арғы-бергі даналардың бәрі адамзатты бір шаңырақтың астына ұйытып, бір ошақтың отына жылытуды көксеумен күрсініп өтті. Көктеп көркейетіндігіне, тілегі тоғысатынына сеніп кетті. Сол сенім рухқа айналып, ғаламды үмітпен кезіп жүр. Шарль Фурье адам жер бетінде 3 миллиардқа жеткенде Гомерге тең 37 миллион ақын, Ньютонға тең 37 миллион ғалым, Мольерге тең 37 миллион драматург болады деп болжаған. Осы болжамның миллиондарын алып тастап, отыз жетісін қалдырыңыз, алты миллиард адамның ішінен соны да таба алар ма екенсіз.

	Көне дүниеден қалған бұлыңғырлау наным бар. Адам бұл жалғаннан рух түрінде көшумен шектелмейді, босқын түрінде де қопарыла ауады. Жер-Ана біздің тойымсыздығымыздан тұралап біткен талмау шақта ұлы көш галактикаға бет түзейді. Келешекке болжам жасаушылар мұны жоққа шығарып отырған жоқ. АҚШ XXI ғасырдың ортасында ғарыштағы саналы ғұмырмен байланысқа шығатын тәрізді. Ал осы елде галактикалық тіршілікті іздеуге арналған мемлекеттік бағдарлама Президент Эйзенхауэрдің кезінен бар екенін публицист Кейт Такетт «Теория заговора» атты кітабында қадап айтады.

	Қалай десек те, адамзат талғамы да, моралі де, парқы да өзгеше жаңа заманға беттеп келеді. Енді XXI ғасырға дейінгі мінез-құлықпен өмір сүре алмайтынымыз анық. Гарсиа Маркестің бір кейіпкері айтқандай, адамның сан ғасырлық жойқын күнәсінен арылатын шағы қол бұлғап тұрғандай. Соған бүкіл жан-тәніңмен бейімделмесең, су аяғы құрдым екені және анық. Жаратылыс адамдық бейнеңді жоғалта бастағаныңды жиі еске салатын болды. Маркес сомдаған бейненің нәрестесі жатырда жатып жылайды, көзін ашып туады. Бетін аулақ қылсын дегізетін, түршіктіретін хикмет.

	– Қайтеміз, ел тыныш болсын, – дейді момын жұрт. Осыдан басқа тілегінің бәрінен күдер үзген соң айтады.

	– Адам бол, – дейді сол адамнан қажыған рух. Айтады да күрсінеді.





VI




	«Адамзаттың бүкіл ғұмыры Бодлердің бір жол өлеңіне татымайды», – дейді жапонның классик жазушысы Акутагава. Бодлер дәуірінің дүрбелеңді сөзін жамыратты. Әдетте ащы ойды ащы заман туғызады. Жылымшы күндердің сөзінде тұздық жоқ. Елі мен кезеңін өрге салған уақыттың тілі өткір. Ғасырдың өресін айтылған ойдың деңгейінен танисың.

	Көшіп кеткен көп күнге осы пайыммен оралсаң, қазақ заманаларының ішінде Абай дәуірі оқ бойы озық тұр. «Сүйсе – жалған, сүймесе – аянбаған» сол заман ұлы ақынға исі қазақтың түгел сөзін айтқызды.

	«Біріңді – қазақ, бірің дос Көрмесең, істің бәрі бос».

	Егер таза ұлттық Конституция жазылар болса, осы ой сол Ата заңның ұранына айналары хақ.

	Егер қазақ деген қарабайыр халқын сүйген азамат болса, сол ұран жүрегінде жалын боп жанары хақ.

	Өткеннің ескірмеген озық ойын бүгінгінің бүтінделмеген бәсіре сөзіне жалғағанда, сол Абайдың тұсындағы «Өтірік пен өсекке бәйге атындай аңқылдаған, қу тілмен қулық сауып, қысқа күнде қырық жерге қойма қойған, сәлемі борыш, сөзі қулық батырдан барымташы даңғой туған» қазақ оңалды ма деген сауал суырылып шығады. Ұлы ақын қажып сынайтын қазақ – қай қазақ? Жалпақ далада жайдақ жүрген жадағай қазақ па, әлде сол жайдақты қанжығасына үйіріңмен үш тоғыз деп байлап алған аз қазақ па?

	Бұл сауалдарға бүгінгі күннің жауабы жоқ. Өйткені ұлт туралы дара ой жоқ, жүре айтылған, жүгіре басқан пікір бар.

	Әлемдегі айтулы елдердің бәрі бірдей ұлтын өркендету арқылы ғаламды ерттеп мінген. Ұлты туралы таусылып айтпаған ұл қалмаған.

	Сөзі мен ісіндегі трагедиялық қайшылықтарға қарамастан, тарихта қалатын тұлғалардың бірі Ленин Максим Горькиймен әңгімесінде: «Ақылды орыстың әдетте не еврей, немесе евреймен қан араластырған адам болып шығатынын көресің», – деп қынжылады.

	Лев Толстой сол Горькийден: «Сен орыссың ғой», – деп сұрайды да, «Иә, сен орыссың. Нағыз орыссың!» – деп, солай болғанына қуанады.

	«Құдайдың өзі берген ата-бабаларымыздың тарихынан басқа тарихты қаламас едім» деген Пушкиннің жан-тәнінде де орыс адамына арналған ғажап махаббат бар. Ал Достоевский орыс халқын адамзаттың ағасы деңгейіне көтеріп көрмек болды. Осы асыра сілтеу әсіре қызық ойларды туғызды. Ресей Думасының депутаты Марков: «Қырғыз-қайсақтар Шыңғысханның тікелей ұрпақтары, сондықтан Шыңғысхан бізге XIII ғасырда не жасаса, біз оларға дәл соны жасап өш алуымыз керек», – деп мәселені төтесінен қойды.

	Талай заман солай болды да. Өшпенділіктен, иттің етінен жек көруден, жерлеу мен қорлаудан, ашық геноцидтен қаусаған жылдардың сүйек сықыры әлі естіліп тұрғандай. Бәрінен де ауыры – өз қолыңмен өзіңді бауыздағаны. Ұлт зиялылары бір-бірімен ұстараның жүзінде арпалысты.

	«Бейімбет – ұсақ буржуазияның ауылдағы бөлігінің, Сәкен қаладағысының жыршысы еді, Абай – саудашыл байдың ақыны», – деді Әзімбай Лекеров.

	«Абай ешуақытта көпке сенген емес. Ұлтшыл ақындарға Абай пікір жағынан да аға болды», – деді Ғаббас Тоғжанов.

	«Абайдан бізге жаңа сөз табылмайды. Абай сөзі бізге ескі, кешегі көшкен жұрттағы қалған қойма секілді қазан», – деді Ілияс Жансүгіров.

	Найзаның ұшында осылай безек қаққан жесір жылдардың да жарасы жазылар деп кім ойлаған?!

	Үш ғасыр рухы ұрланған, жады жаңылған, тарихы таланған халық кекке қайта қайнап, қайратын қайрап, түгел дүниеге түлеп шықты.

	Сол сайын халық есесі еселеп кетсе де, түре тигендер түбіне талай жетсе де арнасынан аспаған, өзгені өңірінен баспаған. Қазақтың арғы-бергі ұлтшылдығы, әрі кетсе Мағжан ақынның «ұйқы басқан қабағын, бастыра киген тымағын, жалқаулықты жар көрген, жүрген ескі заңымен» момын елін оятпақ болып серпілген тұсындай, «Ерте күнде отты Күннен Гун туған, Отты Гуннен от боп ойнап мен туғам» деп ширыққанындай серке сезім ғана. Ара-тұра Сұлтанмахмұттың жүрек бұлқынысымен: «Алаш туы астында, Күн сөнгенше сөнбейміз!» – деп өршілденген болады. Шымыр ойға шым болатты суарған Дулат жырау «ту ұстап, тұлпар жаратады, алдынан топ таратады». Атақты Мөдеден арыстан туған Хан Кенеге дейін елінің есендігін, жерінің бүтіндігін ойлайды. «Менің қалауым екі иеліктегі халықтың тыныш өмір кешуі екендігін сізге хабарлауды құрмет деп есептеймін, бірақ қазір сіз мені өзіңіздің қол астыңыздағы халықты өзіне қаратып алуда деп күдіктенесіз, менің айтарым, қайта сіз біздің атамыз Абылайға тиісті жерлерде округтік дуандар құрып, қырғыздардан алым-салық аласыз, олай болса, сіз төмендетіп отырсыз, ал біз бұған наразымыз және салық төлеп, сіздің басқаруыңызда өмір сүру ешқандай мүмкін емес, мысалы, Ресейді басқа бір ел басқарса, қалай болар еді», – деген, 1838 жылы Батыс-Сібір генерал-губернаторы Горчаковқа осылай хат жазған Кенесарының бар жазығы – халқының азаттығын көксегені болатын. Бәсіре болған бауырдың, бәсең тартқан баланың еңсесін есіктен төрге сүйресем деген-ді. Өткен-кеткен дәуірлердің бәрінде ұлы даланың адамға іңкәр философиясы өзге жұрттың төліне өгей қарамайды. Қос тізгінді кере ұстап, «ат болатын тай-үйірсек» деп, адамзаттың ұлы дүрмегіне талпынады. Ғұн және азуы алты қарыс Түрік империялары асқақтап тұрған шақтар да шарасынан шықпаған. Әредікте ақберен Ақтамберді болып, «Мұртымыз өрге шаншылып, бұрын да сөйлер ме екенбіз» деп тақымын қысқан, қомданған, сарыала қамшы қолға алған тоқбасары болмаса.

	Қазақ табиғаты әлімсақтан «жұмсақ мінез жібектер, сүттей таза жүректер» болып, нәзік жанды ақындай, мөлдір ағып алқынбай майда еседі. Сол жібек мінез қазақ баласы тасыр мінезді тақсыр заманға тастай батып, судай сіңе ала ма? Олжа қуған – омақаса асырған, тиынға тиын қасынған ғасыр қай қияныңнан табылады?

	«Адал адам адалдығы үшін салық төлеп тұрады», – дейді Чехов. Қазақ халқы адалдығы үшін атанның құнын емес, адамның құнын төлеп келді.

	Адалдығы үшін мына ғасыр не сұрар екен?! Шекарасы бар, шебі жоқ, есігі бар, ілгегі жоқ жөңкілген жолаушы ғасырдың қабағын таныған кім бар? Қабағын тану үшін өзімізді таныдық па?! «Қазақтың ұлттық мүддесі, ұлттық дүниетаным, ғаламға ұлттық көзқарас, ұлттық болашақ» делінетін сара бағыттар сайрап жататын күн туған жоқ па?!

	Құдайға таяу тұрудың бір жолы осы деп бабаларымыз:

	«Жебірейіл түркі тілінде сөйлейді», – деген аңыз таратыпты. Мұны естіген парсылар: «Періштелер біздің тілде сөйлеуді ұнатады екен», – деп ду ете қалса керек.

	Көкке қол созу күпірлік емес, тәңірден биік құдірет жоқ. Халықты асқақтату астамшылық емес, ұлтыңнан асқан асылың жоқ.

	Мұны өзге жұрттардың ұранға айналдырғанына ықылым заман өтті. Оларда ұлтты өрге оздырудың сырбаз саясаты да, әміршіл идеологиясы да баяғыда қалыптасқан.

	Ресейде Вологда қаласында 1985 жылы 29-30 мамыр күндерінде «Кеңес әдебиетіндегі қара топырақты емес аймақтың мәселелері» атты республикалық ғылыми-практикалық конфереңция болды. Оны ұйымдастырған Ресейдің Мемлекеттік Баспа комитеті. Жазушылар одағы мен кітапқұмарлардың ерікті қоғамы. Негізгі баяндаманы әділет ғылымдарының докторы Литвинова Галина Ильинична жасады. Кеңес империясы ыдыраудың алдында тұрған тұста орыс зиялыларының қандай ұлттық саясатты ұстанғанын аңғартып өту үшін осы баяндамадан үзінділер келтірейік.

	«Бір кезде артта қалған халықтарды жедел қарқынмен қатарға қосу үшін жасалған жеңілдіктер өзінің нәтижесін берді. Енді ондай жеңілдіктерді сақтау қауіпті болып отыр.

	Кешегі кенже елдер өздеріне қол ұшын созған халықтан озып барады. 1979 жылғы халық санағының қорытындылары жоғары білімді мамандармен ең аз қамтылғандар орыстар мен белорустар, Балтық жағалауы елдері екендігін көрсетіп берді. Бұл ретте Кавказ халықтары, Қазақстан мен Орта Азия жұрты жоғары көрсеткішке ие. Батыс Сібір, Шығыс Сібір, Орал, Волговятск, орталық қара топырақсыз аймақ Волга бойы жоғары білімді мамандармен Грузияға қарағанда үш есе аз қамтылған.

	110 ғылыми қызметкерге орыстарда – 9,7; белорустерде – 13,4; түркімендерде – 26,2; қырғыздарда – 28,8, қазақтарда 32,6 аспиранттан келеді.

	Грузия мен Әзірбайжанда армяндар мен орыстардың, украиндардың қатары азайып, ұлттық оқшаулану процесі жүріп жатыр. Революцияға дейін құрып кетуге шақ қалған қазақтар, қырғыздар, түркімендер, азиаттық басқа да халықтар бүгінде табиғи өсу қарқыны жағынан әлемдегі алдыңғы орында, ал орыстар депопуляция (жойылу) қатеріне тап болуда».

	Г.И. Литвинова орыстардың жағдайын осылай жұтаңдатып келіп, әр ұлттың табысына дейін санайды. Өзбек колхозшыларының табысы ресейлік шаруалардан біршама артық екеніне ерекше мән береді. Содан кейін халықтардың демографиялық және әлеуметтік ахуалына қайта оралды. Бұдан 30-40 жыл бұрын Қазақстан мен Орта Азия халқының санын қосып есептегенде орыстардан аз болғанын, бүгінде жастардың қатары теңелгенін, Ресейде бірте-бірте кему байқалғанын қынжыла хабарлайды. Өндіріс интеллигенциясының арасында орыс еместердің басымдануы байқалғанын, бұлай бола берсе, КСРО-ның әлеуметтік-экономикалық тізгіні азиаттардың қолына көшетінін қатты ескертеді. Осы жерде айқын ұлтшылдық көзқарас ұстанады. Орыс еместердің ғылымға көптеп араласуы ғылыми-техникалық прогресті тежейді деген ой түйеді. Өзге ұлттардың патриоттық, отансүйгіштік қасиетіне күмән келтіріп, әскери-стратегиялық қатер төніп келе жатқанына сендірмек болады. АҚШ ғылыми орталықтарының мәліметі бойынша, 2000 жылы КСРО әскерінің тең жартысын мұсылмандар құрайтындығынан шошынады.

	Бұл «хикметтерден» арылудың бірнеше жолын атап көрсетеді. Ресей зиялыларын басқа ұлттардың өкілдеріне жоғары білім беруді шектеу, барлық жергілікті басқару орындарында орыстарды көбейту, орыстардың басқа ұлттармен некелесуінен туған балалардың орыс болып жазылуының салдарын зерттеу, халықтың туу көрсеткішін жақсарту, орыстарды қара жұмысқа жегуді тоқтату үшін күресуге шақырады.

	Ресейде үздіксіз жүріп жатқан осы сарындағы озбырлық идеологиясы сол 80 жылдары шырқау шегіне жетті деуге болады. Өйткені алып держава өзін-өзі басқарудың өркениетті тетіктерін табуға дәрменсіз еді. Ұлан-байтақ жерді сан алуан елдерді ұстаудың бір ғана жолын, ертеден келе жатқан күш көрсету жолын меңгеруге мүмкіндік беретін тұрпайы мәдениеттен басқа мәдениет жасалмаған-ды. Егер КСРО халықтарды барлық жағынан ымыраластырудың, екінші сөзбен айтқанда, тең дәрежеде дамытудың, әр ұлтты өз жерінде көгертіп, ортақ мақсатқа келгенде, нәсіліне қарамай топтасудың рухани қажеттіліктерін тапқанда, Одақтың шаңырағы шайқалмайтын да еді. Экономикасының 90%-ы орталыққа бағынып, фосфордың – 90, цинктің – 70, қорғасынның – 60, мыстың 33%-ын және жыл сайын 13 млн тонна астық беріп келген Қазақстан бұдан әрі Г.И. Литвинова секілділердің үстем саясатына төзе алмасы хақ-ты. Осынша шикізат үшін еліміз Одақтан жылына 700 миллиард сом валюта алуға тиіс екенін сол әсіре ұлтшыл білмеуге тиіс емес-ті.

	Әсіре орысшылдық көзбен қарасаң, аталған конференцияның шарасыздығын түсінуге болатындай. Қандай тәсілмен болса да, осы жиынға қатысушылар өзінің туған халқына қызмет етіп отыр ғой. Олар сол басқосуда Ресей идеологиясының ең зор жетістігін ескермегені болмаса, басқа сарындарды мұқият қарастырған. Ал бұл жетістік қандай жетістік десек, ол өзге ұлт зиялыларының санасынан елдік ұғымның өшіріле бастағандығы еді. Мұның шырқау шегіне жеткендігі соншалық, сол зиялылар, яғни аз ұлттар интеллигенциясы бейбіт жолмен келген, бүкіл халық сан ғасырлар құдайдан бұршақ салып тілеген тәуелсіздікті тұтастықпен қарсы алуға дәрменсіздік танытты. Өздерінің ұлттың адамынан гөрі кеңестің пендесі екендігі туралы түсінік меңдеп алғандардың қомақты сап түзегенін көрдік.

	Бұған менің дәлелім жеткілікті.

	1995 жылдың ақпан айының аязды күндерінің бірінде Целиноград қаласындағы тың игерушілер сарайына халық лық толды. Олар белгілі ақынмен кездесуге жиналған еді. Осынау дүбірлі жиынды «Лад» Славян қоғамы ұйымдастырғандықтан келушілердің дені сол ыңғайдың нөпірі болатын.

	Ақын сөзді бірден республиканың саяси ахуалынан бастады.

	– Маған осы қалада жолыққан бір әйел «Шаһарымыз астана бола берсін, тек үкімет Алматыда қалсын, басшыларды өзімізден табамыз» деді, – деп елді желпіндіріп алып, тоқетеріне көшкен. Атағы алысқа кеткен даңқына сымбаты сай ақын жұртты баурап, ұйытып бара жатты. Сондағы түйіндерін «Қараөткел» газеті он үш буынға жіктеп жазған еді. Қаз-қалпында келтірейік.

	1. Қазақстанда тоқырау осыдан 7-8 жыл бұрын ғана басталады, оған дейін бәрі ойдағыдай болатын. Сондықтан экономиканың социалистік тіректерінен айырылмауымыз керек. Ал нарықтық экономика, яғни Қазақстанның қазіргі экономикалық бағыты – халыққа қарсы бағыт.

	2. Бізден өзгеше ойлайтын, қате ойлайтын республиканың бір топ басшысына қалайша сенбекпіз.

	3. Маған АҚШ-қа барғанда кешегі Кеңес Одағының қайта кұрылуы мүмкін деген ой айтты. Сондықтан Батыстың қазіргі мақсаты – экономикамызды әбден құрту. Ертең қайта қосылғанда мықты болып кетеді деп қорқады.

	4. Жапондар Карл Маркстің «Капиталын» бізден тереңірек оқыған. Біз Маркстен үйренуіміз керек.

	5. Қазақстанның басшылығы халық тоқ, мұқтажы жоқ деп ойлайды, сондықтан оның әл-ауқатын жақсарту мәселесімен шұғылданбай отыр.

	6. Қазақстан бүгінде Батыстың көмегіне сүйенуде, ал біздіңше, тек өз күшімізге сенуіміз қажет.

	7. Қазақстанда жекешелендіру тоқтатылсын.

	8. Республиканың басшысы уақытында ауысып тұру керек. Біз Шығыс деспотизмінің тәртібін қабылдай алмаймыз. Халықты өмір бақи басқару құқы ешкімге берілген жоқ.

	9. Біздің ұлттық белгіміз – Қазақстанның біріккен халқы.

	10. Орыс тіліне мемлекеттік дәреже беру жөнінде 1991 жылдан бері айтып келемін. Конституция өзгертуге болмайтын Құран емес. Ал біздің Конституциямыз әлі шала. Ішкі татулық үшін орыс тілін мемлекеттік тіл етейік. Сонда бәрі Қазақстанның патриоты болады.

	11. Президенттің елге көп уәде бергені рас. Оны орындамаса, халық неге төзеді? Бар кінә – халықтың төзімділігінде.

	12. Республиканың облыстары, қалалары, аудандары өзін-өзі басқаруы керек. Орталыққа жалтақтамасын.

	13. Біз Кеңес Одағының тарауына қарсы болдық, оның формасын өзгерту ниетінде едік, мәселен конфедеративтік түрде. Ал ондай одақ әйтеуір бір кезде құрылады.

	Тың игерушілер сарайына жиналғандар орындарынан тұрып кете жаздады. Айтылған ойлардың оларға ұнағаны соншалық, сол сәт тарих кері қарай дөңгелей жөнелетіндей еді. Облыс бойынша халықтың – 70, ал қалада 80%-дайын құрайтын славян тектес жұрт көктен тілегені жерден табылғандай шаттанды. Ақынды президент болуға шақырды.

	«Лад» қоғамының президиумдағы басшыларының айдарынан жел есті.

	Көрнекті шайырдан шындықты там-тұмдап сауғанымыз үшін ғафу өтіне отырып, Ақмола өңірінде оғаш ойлар бұдан бұрын да аз болмағанын айтпақ едік. Соның бірі Қазақстан Халық конгресі партиясы жанын сала насихаттаған «Қалалар одағы» құрылымы болатын. Оның алғашқы хабары бізге 1992 жылы жеткен-ді.

	Түпкі мәніне терең үңілсеңіз, бұл одақ Қазақстанды өндіріс орындарынан айырудың қитұрқы құралы екенін көру қиын емес еді. Одақтың 1992 жылғы 21 сәуірде Екатеринбург қаласында қабылданған жарғысында жүректі күпті ететін жайлар көп болатын. Жарғының алғашқы бабында құрылым «қоғамдық-саяси одақ» делінеді. Түрлі республикалардағы 54 қаланы біріктіретінін мәлімдейді. Бұл шаһарлардың қатарына Қазақстаннан Ақмола, Қостанай, Павлодар, Петропавл, Теміртау, Өскемен, Екібастұз қалалары тіркелген. Олар экономикалық саясатын республикамен емес, Екатеринбургтегі одақпен келісіп жүргізуге тиіс. Жарғының 2.17-бабы бойынша аталған одақ бұл өндіріс орындарына «қаржылай – материалдық және басқа көмек көрсетеді». 2.5; 2.15; 3.3; 3.4; 1.3-баптарға сәйкес одақ мемлекеттік билік органдарының өндірісті қалалар орнаған аймақтар жөніндегі шешімдеріне комплексті тескеріс жүргізеді, оларды экономикалық дербес аймақтарға бөліп, дамытудың нұсқауларын белгілейді, бұл жерлерде дербес саясат ұстанады, өзінің туы, гербі және басқа белгілері болады. Міне осылай мемлекеттің ішінен мемлекет құрады. Бұл Орталық және Солтүстік Қазақстанды республикадан бөлудің сол кезде жасалып жатқан жымысқы әрекетінің бірі болатын. Еліміздің алты өнеркәсіпті қаласын экономикалық жолмен бірте-бірте ажыратып әкету арқылы қазақ жерінің оңтүстігін бірыңғай оқшаулаудың, ақыр соңында Алматыға сол өңірге қанағат тұт деудің суық саясаты еді. Осы бағытты халық конгресі Целиноград облыстық ұйымының төрағасы, өзіміздің ағайынымыз Хамит Тұрсынов барынша насихаттап бақты. Мәжілістеріне қаладағы басқа қоғамдардың басшыларын қайта-қайта шақырып, қостап қолдауға үгіттеп-ақ бақты. Ол соның бәрінде әлгі ақынның беделін пайдаланатын.

	Мәселе осылай ушығып бара жатты. Жер мен билік бөлінісіне Степногорск қалалық советі де білек сыбана араласқан. Осы советтің XX шақырылған үшінші сессиясы мынандай шешім қабылдады. «Учитывая национальный состав Казахской ССР внести изменения в статью 1 Закона о языках Казахской ССР о признании государственными языками республики казахского и русского и соответствующие изменения в другие статьи Закона, обеспечивающие добровольность изучения языков. Мы требуем, чтобы исполнительная власть всех уровней Казахской ССР обеспечивала безусловное верховенство и выполнение Законов Союза. В случае непринятия наших преддожений оставитъ за собой право, на основе Закона СССР «О свободном национальном развитии граждан СССР, проживающих за пределами своих национально-государственных образований или не имеющих их на территории СССР» использовать возможность создания национального административно-территориального образования на территории нашего Совета».

	«Лад» қоғамының Ақмолада өткен III конференциясы бұл талаптың тамырын тереңге жаюдың барлық мүмкіндігін жан-жақты ойластырып барып шақырылған еді. Оған дәлел конференцияда территориялық бөліну идеясы негізгі мақсатқа айналған. Делегат Супрунюк Қазақстанның Моңғолиядан қазақтарды қабылдауына үзілді-кесілді қарсы шығып, олар кілең сифилис, ауру әрі жұмыс істемейді деген қорлауға дейін барды да, Ақмоланы республиканың астанасы етіп үлгергенше славяндардың астанасына айналдыруға шақырды.

	Орыс ұлтшылдығы осылай қоза түсті. Жоғарғы Кеңестің депутаттығына кандидат, локомотив депосының директоры В.И. Скориков Ресей мен Қазақстанға ортақ Парламент пен үкімет құруға, Орта Азия Республикалары Славяндарының одағын ұйымдастыруға үндеді. Тағы бір үміткер Никулин Қазақстан Республикасының Президенті мен басшыларын түрмеге жабу керек деп ұрандады. Өзіміз әлгінде атын атаған Хамит Тұрсынов қазақ ұлтшылдығының асқынғанын айтып атойлады. Жоғарғы Кеңес депутаты В.П. Михайлов «Лад» газетінде Конституцияға реформа жасай келіп: «Необходимо, на наш взгляд, и 15 статья этой главы в следующей редакции.

	«Гражданам Республики Казахстан любой национальности в местах проживания предоставляется право на образование культурно-национальных автономий», – деп уағыздады.

	Саяси шиеленіс осылай қызған кезде қалай қарап отырасың. «Қараөткел» газетінде «Ақынға ашық хат», «Жер қазақтікі, билік кімдікі?», «Асыңды ішіп, аяғыңды теуіп», «Көпке топырақ шашқан көмусіз қалады», «Намысың қайда, қалың ел!», «Саясаттағы барымташылар», «Ертең қалай өмір сүреміз», «Қазақтың сыртынан тон пішіп», «Екіжүзділік» секілді ұзын саны жиырмадан астам мақалалар жаздым. Облыстық прокуратура мен әділет басқармасына жіберген талап-шағымдар өз алдына бір төбе.

	Осымен бірге славяндық сыңарезу саясаттан украин, неміс, корей, шешен-ингуш мәдени-ұлттық орталықтарын бөліп әкетуте біраз күш жұмсалды. Олар біздің, яғни қазақ халқының тарихи мүддесін түсінді. Түсінуіне барынша ықпал еттік. «Қараөткел» газетінде осы орталықтар басшыларының

	«Ладтың» саясатын айыптаған мақалалары шыға бастады. Бұл үлкен жеңіс еді.

	Ал алғашқы жеңіске біз бұдан бұрын, 1991 жылдың қараша айында, жеткен болатынбыз. «Тіл және мәдениет» қоғамының ұйымдастыруымен Ақмолада әділет басқармасы тіркеген Казак қоғамының жарғысы күшін жойды.

	Оқиға былай өрбіген еді. 1991 жылғы қараша айының 10 жұлдызында Казак қоғамының жарғысы тіркеледі деп естіп, таңертең облыстық әділет басқармасына бардым. Басқарма бастығы В. Андриановтың кабинетінде 15 казак әскери киіммен отыр екен. Мені көріп тіксініп қалды. Андрианов та жақтырмай қараған, бірақ бөлмені босатыңыз дей алмады. Тек:

	– Шаруыңызды тезірек айтыңыз, – деді.

	– Шаруа сол, мына қоғамның жарғысын тіркемейсіз, – дедім.

	– Неге тіркемеу керек? – деп тіксінді ол.

	– Біріншіден, казактар этнос та, ұлт та емес. Сословие де бола алмайды. Ресейде олар 1920 жылы сословие ретінде таратылған, заңсыз деп танылған. Екіншіден, бұлардың ұстанып отырған саясаты Қазақстан Республикасының Конституциясына қайшы, – деп келе жатқанымда сары ала киімді, қылыш асынған казактар дүрсе қоя берді.

	– Бұл дәлелденбейтін тұжырым. Сіз жала жаппақ ойдасыз, – деп шу етті.

	– Дәлел жеткілікті, – дедім мен. – Осы күндері Ақмолада Батыс Сібір және Дала өлкесі казачествосының аймақаралық үлкен жиынының Қазақстан мен Ресейдің Жоғары Кеңестері мен Президенттеріне жолдаған талаптары жасырын таратылуда. Онда екі бірдей азаматтық туралы заң қабылдау, қалалардың тарихи атауын қайтаруды тоқтату, өзгертілгендерін қалпына келтіру, Қазақстаннан казачествоға автономия сұрау секілді республиканың тәуелсіздігіне кереғар шарттар бар. Ең сорақысы, осы талаптар орындалмаса, Ресейдегі он бір казак әскері Қазақстанға басып кірмек. Мына қоғам дәл осы саясатты жүзеге асыруды көздеп құрылуда.

	Казактар тоқсан тоғыз сылтау айтып, дес бермеді. Андрианов соларды ашық қолдап, қоғамның жарғысы мінсіз екенін дәлелдеуден танбады.

	– Жақсы, – дедім мен, – бұл тәжікелесуден ештеңе шықпас. Тек ескертуім керек. Жарғының күшін бәрібір жойдырамыз. Ертең тіркеген құжатыңыз заңсыз деп танылады.

	Осыны айтып шығып кеттім. Кешке облыстық телевидениеден уақыт алып, болған жайды елге хабарладым. Бұл ретте қазақ редакциясының сол кездегі бас редакторы Смағұл Рахымбеков көмек көрсетті.

	Ертеңіне ел орталық алаңға топ-топ болып жинала бастады. Біздің күткеніміз де сол еді. Жұртты тым даурығып кетпеуге шақыра жүріп, облыстық кеңестің төрағасы А.Г. Браунмен кездесуге сұрандық. Ол аяқ астынан жоқ болып кетті. Бізбен жүздесуге орынбасары Б. Жүсіпов шықты. Оған жалғыз талап қойдық. Облыстың прокурорына барлық құқық қорғау орындарының басшыларын жинап, мәселені біржола шешу сұралды. Б. Жүсіпов келісті.

	Осыдан кейін елге шығып, мән-жайды айттым. Мәселенің ақырын үйде тосуды, қазір тарауды өтіндім.

	Оқиғаны әрі қарай болған ізімен тарата берсек, ұзақ әңгіме. Тоқетеріне көшсем, облыс прокуроры О. Гайдановта өрбіген пікірталастардан соң, В. Андриановқа казак қоғамының жарғысын тіркеген құжаттың күшін жою туралы нұсқау берілді. Сол күні Андриановтың өзі де өтініш жазып, қызметінен кетті. Ал кешке телевидение арқылы елге шығып, болған жайды жеткіздім, халық сабасына түсті.

	Менің осы әрекеттерімді «Лад» қоғамы да, Қазақстан Халық Конгресі партиясының облыстық ұйымы да, казактар да кешірген жоқ. Алғашқысы прокуратураға шағымданып, екі жақ та ескерту алумен тарастық. Екіншісі сотқа берді. Екі айға жуық соттасып, бейбіт бітіммен жөнімізге кеттік. Үшіншісі баламды соққыға жықты. «Әкеңе айт, келесіде бұдан да жаман болады», – депті ұрып жатып.

	Осындай тартысты жылдарда мен қазақ әулетінің төрт жікке бөлінгенін көрдім. Бірінші топ – барып тұрған сатқын топ еді. Олар қазақтың елін де, жерін де, намысын да қызметіне кез келген уақытта айырбастай салуға дайын болатын. Бұлардан 30 жылдардағы имансыз алаяқтардың исі аңқып тұратын. Солардың арасында кейін ГКЧП-ны қолдағандар да шықты. Мені А.Г. Браунға айдап салушылар да көптеп табылды. «Қараөткел» газетіндегі мақалаларымның осы облыс басшысына ұнамайды-ау деген жерлерін орыс тіліне аударып, ұдайы жеткізіп отыратын. Браун сол айдап салумен маған талай шүйлікті де, бірақ жеме-жемге келгенде ымыраға келіп жүрдік. Оның Ақмола облыстық драма театрын ашу, Ақмола атауын қайтару жөніндегі талабымыздың орындалуына үлесі айтарлықтай болды.

	Екінші топ – беті қазақтан мүлде ауып кеткен нағыз кеңесшіл топ еді. Бұлар орысша тәлім алған, тілі де сол жұртша шыққан, ұлттық қаны әбден сұйылған әсіре большевиктердің нақ өзі болатын. Бәрін күні өтіп бара жатқан компартияның таразысына салады да, қызыл саясаттан өлсе де аттап баспайды. Олар біздің ұлттық мүддедегі ойларымыздан түршігумен жүрді.

	Үшінші топ – бәріне сақтықпен қарайтын аса қырағы топ. Олар пікірін әдетте ішінде ұстайды. Үнсіз тыңдап, ыңыранып қана отырады. Қай жақтың түбінде ұтатынын дүрбі салып, қас қақпай қадағалайды. Міне, еңсереді-ау дегенде, жедел үн қоса қояды. Сенің әуелден дұрыстығыңа көзі талайдан жетіп, тілектес болып жүргенін алдыңа көлденең тартады. Төріңе шығып алып, ал кеп сайрайды дейсің.

	Төртінші топ – қазақ халқының нағыз адал перзентері болатын. Олар 90 жылдарда ұлттың мүддесі үшін аянбай күресті. Сол жолда ештеңесін аяған жоқ, ешқандай қиындықтан тартынған емес. Бұл орайда, әсіресе қарапайым ел мен жастар айрықша қайратымен көзге түсті.

	Тегінде халық өз зиялыларының сатқындығын да, алаяқтығын да, озбырлығы мен жемқорлығын да кешірумен және түзетумен келеді ғой. Сол халықтың бойында биліксіз даналық бар, ол осы кемеңгерлікті бойына тұтас сіңіре алар ұлға зәру. Асылында кез келген қоғам – биліктің қолдан жасаған белгілі бір кезеңі ғана. Ол биліктің өресі қандай болса, қоғамның мінез-қаракеті де сондай болмақ. Халық ешқашан қоғамдық режимдерді кұрған емес.

	Ал биліктің басында әдетте нақты адам тұрады. Соған сәйкес тұтас халықтың жеке адамның ой-парасатына тәуелді болатын кезі көп. Сірә, мұндай тәуелділіктен заманалардың да, халықтың да тыс тұратын шағы тумас та. Адамзаттың қасіреті нақ осында ма дейсің.

	Соны ойлағанда, адам құқы, демократия деген ұғымдар әлгі тұйықтан шығудың әлжуаз талпынысы секілді ғана сезіледі. Толыққанды демократия абсолютті шындық биліктің тәңірісі болғанда орнайды десек, адамзат бүгінде ақиқат табанның астында жатқан дәуірде жүр. Осыдан да болар, адам атаулы шындықты әлімсақтан тарихтан іздеп әуре. Сол тарихтың жүрегіне үңілсең, адамның өз шындығынан өзі қорқумен ғасырлардан-ғасырға жасқана өтіп келе жатқанын көресің. Гарсиа Маркестің бір кейіпкері: «Досыңның ең жақсысы – бұ дүниеден өтіп кеткені, өйткені онымен бірге сен туралы шындық та бірге өледі», – деуді жақсы көреді екен. Билік атаулы да сондай, сырын білгеннің соңына шырақ алып түсуден танған емес.

	Қазіргі танда ТМД елдерінде 20 миллион адам психикасы бүлінгендер ретінде есепте тұрады, солардың дені өздерін шындықты іздеушілерміз дейді екен.

	Ал біз білген шындығымызды айтуға батылымыздың бармайтындығына қорланып жүрміз бе? Әлде «ақиқат Тәңірге ғана жарасады» деп, сытылып шыға келетін сәтіміз көп пе?! Кейде шындықты айту бізге тиесілі емес тылсымдай сезіледі. Ойын батыл айту бүгінгі заманда тек АҚШ пен Батыс саясатшыларының үлесіне тигендей. Американың политологы Р. Райт «Жаңа, онша үлкен емес және біркелкі ұлттарды жасау» жолындағы ұсыныстарын әлемге ашықтан-ашық мәлімдеуде. Осыған ұқсас ойды бұдан бұрын осы елдің президенті Вильсон таратқан болатын. Оның пайымдауынша, жер бетінде «бір ұлт – бір мемлекет» болғанда планета жұмаққа айналады.

	Адамзаттық көлемдегі, қала берді континенттік шеңбердегі идеяларды жамыратуға еврей ғалымдары мен қаламгерлері де бейім тұрады. Белгілі ғалым Сахаров барлық ұлттық-территориялық субъектілерден – 53 халықтық республикалардан тұратын жаңа федерация құруды ұсынған болатын. Еуропа мен Азия Кеңестік Республикалары Одағының Конституциясын жазғаны да белгілі. Мұндай бірлік «Еуразия Құрама Штаттары» аталуға тиіс еді.

	Бұл идеяны Ресейдің саясаткерлері Еуразия елдерін бір қосып, бір ыдырату арқылы әлсіретіп, тізе қосып қимылдап отырған АҚШ пен Израильдің әлемге үстемдігін жеделдету деп айыптады. Бәлкім, рас та шығар. Қалай десек те, Американың үстемдігі бүгінде айқын біліне бастағаны шындық. Басқа елдің әскері екінші елге қырғын соғыстарда ғана енген. Қазіргі заманда айдаладағы террористердің атымен үркітіп, іргеге қоныстанып жатыр. Осы қауырт қимылдан АҚШ Президенті У. Тафттың саяси айналымға түскен «Доллар дипломатиясы» идеясының қарулы дипломатияға айнала бастағанын аңғарғандай боласың. Г. Тафт жаһанды ақшаның құдіретімен басып алуды үйреткен еді. Орта Азияға алдымен доллар келді, соңынан әскер төбе көрсетті.

	Атақты Құбылай: «Бұл әлемді ат үстінде жаулап алдық, ер үстінде ұстап тұруымыз керек», – деген ғой. Ғаламнан дәмелілердің аузынан осындай ой жамырамауын тілеңіз.

	Адамның, бүгінгі қазақ адамының бас қатыратын шындықтары осылай жалғаса береді. Сол күрделі, қайшылыққа толы ақиқат оны шамырқандыруға тиісті. Ширыға алдық па? Әлде доллар дипломатиясы құлқын дипломатиясына айналып, жаһандасу үрдісіне өзіміз құлшынудамыз ба?

	Құран сүресінде «Алла жерді сендер үшін көнбіс қылып жаратты» делінеді. Жұмыр жердің осы көнбіс мінезін ерекше қабылдаған елдің бірі біз шығармыз. Оған дәлел жеткілікті, тек сол көнбістікті ұлттық биік қасиет ретінде насихаттайтынымыз түсініксіз. Асылында көнбістік намыстың жұқаруына, талпыныстың тауы шағылуына, ұдайы жетекке еру дағдысының дәстүрге айналуына әкеліп соқпай ма?!

	Ал жер-жаһанның жүйкесі күн өткен сайын жұқара түсуде. АҚШ пен Германияда жұмысын жоғалтқандар сары уайымнан бес жыл ғұмырын жоғалтады екен. Жұмыссыздық тұрақты құбылысқа айналған біздің елде миллиондар қанша өмірін қысқартты екен? Оны есептеп жүрген, есептеу ұлттың қамы үшін керек екендігіне мән беріп отырған кім бар?! Жүйкенің осылай жұқаруы арқылы XXI ғасыр ұсақ сезімдер ғасырына айналғанын БҰҰ-ның арнаулы комиссиясы дәлелдеп берді. Олай болса, адамның да ұсақталғаны ғой. Бүгінде өзара сенімнің сұйылу себебін осыдан іздеу керек шығар. Бұл құбылыс жаңа тұрпатты адамның қалыптасуына әкеле жатыр. Философ Джозеф Нидем ондай адамды өзін бір мезгілде әрі қанаушы, әрі қаналушы ретінде сезінетін, соған орай мейірімділігі қатыгездікке оп-оңай ауыса салатын, өмір сүрудің ешқандай да тұрпайы жолынан тартынбайтын жан түрінде бейнелейді. Бұған күмән келтіру қиын.

	Ғылыми философияда саналық дамудың үш кезеңі белгілі. Олар: ғарыштық эволюция, табиғи эволюция және тарихи немесе мәдени эволюция.

	Ғарыштық эволюция бізге дүние жаралғаннан бері белгілі ақиқат. Біз дін арқылы тегіміздің ғарыштық екендігінен жаңылмай келеміз. Адам Ата мен Хауа Анамыз көктегі жұмақта жаратылған.

	Бүгінгі ғылым осы эволюцияның хақтығын дәлелдейтін нақты мәліметтерге ие. 1988 жылы Египеттің «Розе эль-Йусуф» журналында әлемді елең еткізген мақала жарияланды. Осы жылы француз египтологы Луи Капара Хеопс пирамидасынан аса ұқыпты жасырылған камера табады. Сонда сақталған хрусталь саркофагта гуманоидық тіршілік иесінің денесі сақталғанын көреді. Саркофагтың жанына қойылған қораптан шыққан папирус бүктемесінен Хуфу (Хеопс) фараонның жұлдыздан келген қонақты қабылдағаны, оның осы жерде өз ажалынан өлгені, көз жұмардан бұрын пирамиданың құрылыс жобасын сызып қалдырғаны, соның ішіне денесін жерлеуді өсиет еткенін оқиды.

	Есі шыға қуанған Луи Капара дереу Испаниядағы әріптесіне телеграмма салады. Египетологтарды жинап, тез жетуін өтінеді. Ғалымның бұл әрекеті сол заматта мемлекет басшыларына хабарланған. Луи қамауға алынып, асығыс келген білімдарлар әуежайдан кері қайтарылады.

	Бірақ ашылған жаңалықты біржола жауып тастауға Египеттің құдіреті жетпеді. Бұл күнде ол барша әлемге белгілі. Сөйтіп пирамидаларды ғарыштан келген өркениет өкілдерінің салғаны туралы айтылып жүрген болжам ақиқатқа айналып отыр.

	– Олай болмаған күнде, – дейді ғалымдар, – ежелгі египеттіктер күннің жерден қандай қашықтықта орналасқанын қалай білген. Пирамиданың биіктігі осы екі ғарыш денесінің өзара қашықтығының миллиардтан бір үлесіне тең. Алып құрылысты салушылар қолданған ұзындық өлшемі жер радиусының оннан бір миллион бөлігін құрайды.

	Ал қабырғаларының биіктігі әлгіндей 365,23 өлшем, яғни жыл ішіндегі күндердің санымен бірдей. Ең биік пирамиданың параметрлері арқылы осы күнге дейін болған және болатын соғыстар мен табиғи апаттардың мерзімін дәл есептеп шыға аласың. Хеопсқа серіктес пирамидалардың саны химиялық элемент атомындағы электрондардың санына тең.

	Ғарыштық эволюцияның хақтығына бұдан көп бұрын, 1969 жылғы 16 шілдеде, АҚШ астронавтары А. Армстронг, Майкл Коллинс пен Эджуин Е. Олдрин көз жеткізген болатын. Олар Айдағы белгіленген меже тыныштық көліне қонған соң, Армстронг ұшу кемесінен түсуге ыңғайланады. Сол сәтте оның үрейлі даусы шығады Хьюстондағы басқару орталығы аяғынан тік тұрады. «Маған жарты миль жерде бірдеңе зораяды, – дейді ғарышкер дегбірі қашып. – ені 6-15 метрдей. Өздері қозғалатындай. Қарсы алдымда із жатыр. Танк жүріп өткен секілді».

	Осы тұста Хьюстондағы орталыққа теміржол локомотивінің ысқырығына ұқсас дыбыс жетеді. «Бұл не? Түк түсінсем бұйырмасын! – деп безектейді Армстронг. – О, Құдайым! Мына жерде ғарыш кемелері тұр. Бізді бақылауына алған».

	Айда болған осы оқиғаны алғаш рет «Контакт КЭЦ» Халықаралық Ғылыми-инженерлік орталығының президенті Марк Мильхикер жариялады. Ол осы сапарда ғарышкерлер әлгі кемелерді түсірген суретті көргенін де айтады. Ал кейін АҚШ-тың «Меркурий», «Апполон», «Джелини» ғарыш кемелерінде болған ғарышкерлер белгісіз ұшу аппараттарының өздерін талай рет айналып өткенін мәлімдеген екен.

	Ғарышкерлер мұнымен бірге көкте әлдебір дауыстың әредік естіліп тұратынын да айтқан. Бұл дауыс ғылымда «электронды дауыс» деген атпен 70 жылдардан белгілі. Енді кеңістікте адам санасынан тыс электронды сана бар екендігі дәлелденіп отыр. Бұл жаңалықтар ғарыштық эволюцияның әлі күнге жүріп жатқанын айғақтайды. Яғни адамзат галактикада жалғыз емес.

	Табиғи эволюцияға келсек, оның сыры бесенеден белгілі. Бұл даму біздің жер шарындағы биологиялық өмірбаянымызды қамтиды.

	Мәдени эволюция болса, адамның санасына тәуелді. Дәлірек айтсақ, саналық өркениетпен бірге жетіледі. Осы өркениетті бұдан әрі кемелдендірудің оңтайлы жолы ретінде АҚШ-тағы халықтық үлгі ұсыныла бастады. Онда ұлт жоқ ұлттардың тарихи тамырынан үзілген өкілдері бар. Әлемде тек осы елде ғана халықтың атауы ұлттың атауымен емес, құрлықпен анықталған. Дүниенің төрт бұрышынан шұбырып жеткен жүздеген нәсіл өздерін американдықпыз дейді. Оларда ұлттық қан бірлігінің мәні жоғалуға айналған. Сондықтан халық құқынан адам құқы жоғары тұрады. Әлемге тек сол құқықтың талаптары бойынша баға береді. АҚШ үшін ауғандық немесе қазақтық, ирандық немесе орыстық ұлттық мәселе ескірген архаикалық түсінік секілді. Жерде нәсілдер емес, адамдар өмір сүретіндей.

	Осындай тұжырымды темірқазық еткен ұлы держава ұлттар болып емес, адамзат болып бірігудің қамында жүр. АҚШ политологтары мен философтары ғаламдағы саяси және экономикалық түйіндер ұлт түрінде тұтас дамудан әлемдік адам ретінде дамуға көшкенде тезірек шешіледі деген ой айтуда. XXI ғасыр сол идеяны жүзеге асырудың ғасыры болмақ. Нақ осы кезеңде экономиканы жүргізу тәсілінің біркелкіленуі, коммунистік ымырасыздық идеологиясы секілді кедергілердің жойылуы, әлемнің сегіз қуатты мемлекетінен басқа елдердің доллар үстемдігіне тәуелділігі бұл процесті жеделдетуге тиіс.

	Батыстың осы заманғы ойшылдары аталған пайымды адамзаттың бастапқы қалпымен қайта табысуы деп бағалайды. Әуелде ұлттар емес, тек адамдар ғана болды ғой. Бұл тұжырымға қазіргі күнде ғылыми негізде қарсы шығып отырғандар – Латын Америкасының философтары. Олар табиғи эволюцияның ағысына қарсы жүзуге болмайтынын, ұлтсыздану гендік тоқырауға ұрындыратынын, мәдениеттің біркелкіленуі саналық апатқа бастайтынын дәлелдеуге барын салуда.

	XX ғасырдың ірі мәдени және қоғам қайраткерлері адамзаттың ақылынан алжасуы туралы айта бастағаны белгілі. Атақты қылқалам шебері Пикассо өзін адамның жан дүниесіндегі сол алжасуды бейнелеушімін деп есептеген. Суретшінің еңбектерінде адамның дене мүшелері сапырылысып жатуы санадағы шатысулардың кескіндемесі еді. «Қазіргі заманғы адамды танығың келсе, менің картиналарыма қара», – дейді екен ол.

	Күрделі психологиялық салмағы сезіліп тұратын осы тәсіл сурет өнерінің әлем қабылдаған беделді ағымына айналды. Сөйтіп Пикассоның даналығы арқылы адамзат өзінің шын бетпердесін көре алды, сол әлемтапырық кескінін мойындады.

	Табиғи және мәдени эволюциялардың жүздеген ғасыры ішінде біз өзіміздің шын бейнемізді алғаш рет осылай айнытпай салған шығармыз. Бұл Пикассоның өнердегі, анығырақ айтсақ, адамтанудағы революциясы еді. Оның жаңалығы қандай да құрметке лайық.

	Жаңа мыңжылдық осындай кемеңгерлерді ардақтай білу жағынан да үздік шыға қойған жоқ. Мұның да үлгісін өткен күндерден табасың. 1416 жылы Леонардо Бруни Флоренцияда ұлтқа сіңірген еңбегі үшін салықтан босатылған. Ол сол жылы «Историяның» бірінші томын жариялаған еді. Жұлдызшы Нострадамусқа емшілігі мен көріпкелдігінің құрметіне өмірлік зейнетақы тағайындады.

	Қазақ халқында ұлтына елжіреген жүрегі мен қайраткерлігі үшін мемлекет салық төлеп тұратын асылдар жоқ емес.

	Алла біз үшін төзімді етіп жаратқан жұмыр жердің толағай ойлардан белі қайысқандай. Сол Жер-Ананы көк түріктер аялдамаға теңеген.



	Таққа кіріптар бектер,

	Сендер жаңылғышсыңдар ғой.

	Бұрын бұл аялдама болса,

	Қазір де аялдама жер болса.

	Мәңгі тас қалаттым, жаздырдым.



	Күлтегін ескерткішіне осылай ойылған. Иә, жер жарықтық толассыз көшкен адам керуенінің ат шалдырар алаңы. Бір аяғың жерде, бір аяғың ауыздығымен алысқан уақыттың үзеңгісінде. Айдынында дәуірлер ағып өтіп жатқан мәңгілікке кімдер бұйым болған. Адамның өлшемі – қас-қағым сәт. Ілесе келген толқын оны сезгенше қай заман?! Өмір өтпестей, ғұмыр өшпестей сезінбек. Сол ұрпаққа жанарын сүзіп халық атты кие тұр. Азамат атты ұлының бір-бірлеп емес, біртіндеп емес, тұтас есейгенін тілеп тұр.





VII




	Адамзаттың, жалпы алғанда жер-жаһандағы барлық саналы-санасыз тірліктің мәңгілік рухани қуаты және ізгілік қайнары үш пайғамбар туралы біз қаншалықты терең білсек, өзімізді, яғни адамды соншалықты дәйекті тани аламыз. Ол үш пайғамбар: Мұса, Иса және Мұхаммед.

	Қазіргі теологияда пайғамбарларды Ғарыштың, яғни Алланың жер бетіне ұлы мақсаттармен жіберген елшілері деп қарап, оларды адам атаулыдан тыс қою дәстүрі бар. Бұл орайда келтіретін нақты дәлел де жоқ емес.

	1947 жылы сахарада қой жайып жүрген бәдәуи қозысын жоғалтып алады. Соны шарқ ұрып іздеп жүріп, үңгірге тап болады. Оның ішінен қаптаған қыш құмыраларды көреді. Ашып қараса, толған қағаз, сарғайған, шаң басқан орамдар.

	Өлі теңіздің жанындағы Құмран қойнауынан ойда жоқта табылған осы мол мұра – кейін ғалымдар «Ғарыш архиві» атап кеткен манускриптер көне тарихтың талай құпиясын ашуға мүмкіндік берді. Зерттеушілердің дәлелдеуінше бұл жазбалар еврейлердің б.д.д. II ғасырдан б.д. 68 жылына дейін мұқият жинақтап келген шежіресі. Ол 48 мың жазба парақтардан тұрады, 600 шығарманың қалдықтары бар.

	Ғалымдар анықтап оқыған беттердің бірінде Синай тауына ғарыштан кеме келіп қонғаны баяндалады. Кемеден түскен адамдардың басы алмұрт секілді, ал терілері жасыл-қоңыр түсті екені ұқыпты суреттелген. Әсіресе олардың басшысы, негізгі ғарыштық туралы кеңірек әңгімеленеді. Жалындаған жасыл көзі, қою қызғылт шашы, еңгезердей биік тұлғасы көрген елге ерекше әсер етсе керек. Жерден өлшегенде 9 фут екені де қағазға түсірілген. Бір фут – 30 см. десек, бойының биіктігі 2 метр 70 сантиметр болып шығады.

	Манускрипте оны Құдай деп атаған. Ол Мұсаны Алланың жерге көктен келген елшісі деп жариялайды.

	Мұсаның нақты өмірбаяны Библияда да бар. Ол левия бұтағынан тарайтын еврейдің отбасында дүниеге келеді. Туған жері – еврейлер 400 жыл езгіде болған Египет. Аштыққа ұшыраған еврейлер Египетке бас сауғалап келіп, соңынан жаппай құлға айналады. Мұса туған тұста Фараонға Египетте еврейлер шамадан тыс көбейіп кеткен секілді болып көрінеді де, осы нәсілден жарық дүниеге келген барлық ер балаларды суға лақтыруға бұйрық береді. Ал еврей қыздары балиғатқа толғанда египеттіктерге тұрмысқа шығуға тиіс болады. Сөйтіп кірме халықтың өсімін біржола тоқтатуды ұйғарады.

	Мұсаны шешесі қалай аман алып қалғаны көпке белгілі. Бізге керегі оны теологтардың және манускрипті жазушылардың неге көктен түсті дейтіні болса, Алла тағаланың Мұсаны ғарышқа әкетіп, қайта әкелуі де мүмкін ғой. Синай тауына сол заманда ғарыш кемесі секілді әлдененің қонғанын бүгінгі ғылым жоғары дәлдіктегі техника арқылы дәлелдеп отырған кезде осылай ойламасқа лажың да жоқ.

	Ғарыш елшісі тегінде ғарыштық энергиялық қуатқа ие болады. Оның бойына Алла дарытқан дарын бүкіл адамзаттың игілігі, ізгілік қайнары бола отырып, пайғамбарлар адам баласын төніп келе жатқан қатерден имандылық жолымен құтқаруды мақсат етеді. Қажет ілімді қажет жерінде және қажет уақытта үйретеді. Адамзат пен Алланың арасында үзіле бастаған байланысты қайта орнықтырады. Дәл осы парыз Мұса пайғамбарға жүктелген еді. Ол үшін адам атаулының адамгершілік заңы болып есептелетін он өсиетті ғарыштан қабылдап алады. Ал Иса пайғамбар Алла мен адамзаттың арасын жақындатудың Жаңа кезеңіне жауапты еді. Ол Алланың жалғыздығын уағыздады, сол жалғызға діни нұсқаулар арқылы емес, махаббатпен, шын пейілмен сенуге насихаттады. Әр адамның рухында құдіреттілік болатынын, адам Алланың теңдесі жоқ қазынасы екенін жеткізуге асықты. Рухани жетілу арқылы адамның эволюциялық дамуына жол ашылатынына сендіруге тырысты. Өзі жарық сәуле болып табылатын адамның жан дүниесінде нұр болатынын, сол нұрдың шұғыла шашуына ізгілік қана ықпал ете алатынын жүректерге сіңірсем деді.

	Иса пайғабар арқылы ғарыштың «арылу» туралы қайырымдылық заңы таралды. Күнәсін тәубәмен мойындаған, соған жан-тәнімен өкінген, шын тазарғысы келген адам кешіріледі. Энергоинформациялық арналар жаңа, кіршіксіз энергоинформацияны қабылдау үшін ашылады. Адам екінші рет рухани қайта туа алады.

	Осының бәрі адамның өзін-өзі тануы арқылы жүзеге асуға тиіс. Ал Алланың бірлігі туралы ұлы ұғым адамзатқа ортақ ұғым болуы қажет. Ғарыш ілімі, яғни дін ұлттық шеңберде қала алмайды, адамзаттың ортақ игілігі ретінде бәрінен жоғары тұрады.

	Христиан дінін алғаш қабылдаған еврейлер еді. Ал бұл сөз, діннің атауы Израильде емес, Сириядағы Антиохияда пайда болды. Иса пайғамбар және оның апостолдары, ең алдымен Павел, Христиан дінін барлық халықтарға арналған әмбебап дінге айналдырды.

	Уақыт өте Иса пайғамбардың уағыздары әр елде әр басқа түсіндіріле бастады. Жалғыз Құдайға деген сенімге көлеңке түсті.

	Мұхаммед пайғамбарға Алланың хақтығын және оған жақындататын жол дін тәліміндегі ізгілік мұраттары екенін тағы да дәйектеу парызы жүктелді. Ол Ыбыраһым, Мұса, Иса пайғамбарлардың уағызы шынайылығына куәлік етуге тиісті еді. Ғарыш ілімін қаптап кеткен қасаң пайымдардан, философтар мен шала діншілдердің қате тұжырымдарынан арылту мұратын ұстанды. Діннің қарапайымдылығы оны жүрекпен қабылдауды жеңілдететінін ескеру керек болды. Дін басы артық міндеттерден босатылды.

	Алланың бұйрығы адамзат үшін ортақ, ол адам баласының есепсіз және тәубәсіз айтылатын ойларымен және қорытындыларымен сәйкеспейді. Ізгілік пен имандылық әртүрлі бола алмайды. Ислам адамзатты жалпыға жайлы жалғыз құндылыққа – үйлесімді өмірге ұйыта отырып, діндер мен халықтарды біріктіруге қызмет етеді.

	Мұхаммед пайғамбар уақыттан озық тұрды, қоғамның мүмкіндіктерінен биік ойлады, адамзаттың бірігуіндегі негізгі белгі ұлттық этникалық ерекшеліктер емес, рухани тұтастық екенін дәлелдеді. Дінді әркелкі түсіндіру, әр халықтың мүддесіне лайықтау оның тұйықталуына әкеліп соқтыратын еді. Пайғамбарымыз уағыздаған ғарыштық Ақиқат – Аллаға сенгендердің бір ұлт, тұтас халық бола алатындығы.

	Ислам барлық жағынан қарапайым дін еді. Оған сенгендер Мұхаммедтің өзінің қарапайымдылығына еліктейтін. Намазға тұрушылар ашық аспан астында парызын орындай беретін. Пайғамбардың Мединеде салған мешіті төбесіне пальма бұтақтары жабыла салған жұпыны сарай еді.

	Осы дәстүрді Әбу Бәкір де ұстанды. Халиф қаланың сыртындағы шатырда тұрды. Қызметін өткеріп болған соң, сол елеусіз баспанасына жетуге асығатын.

	Ислам тәлімінің осы артықшылығы екінші халиф – Омардың тұсында бұзылды. Ол туған-туыстарын көтермелей бастады, өзі де салтанатқа үйір болып алды. Қарудың күшімен жаулап алынған елдерден тарту-таралғылар ағылды. Халифаттың ішінде бақталастық өршіді, билікке талас қозды. Біреулер Мұхаммед пайғамбардың үрім-бұтағы ғана халиф бола алады десе, екіншілері еркін сайлау арқылы ғана тандаймыз деген пікірден айнымады. Дау жанжалға ұласып, Әзірет Әлі мерт болды. Жаңа халиф араб жерінде тұруды қажет деп таппай, елді Дамаскіде отырып басқарды. Сол жақтан Мединеге түрлі қауесет жетіп жататын. Салтанатын асырған билеуші ән салдырып, би билетіп рахатқа кенелуде деген сөз мединеліктерге ауыр тиетін. Өйткені мұның бәрі, мейманасы асу, дін жолынан ауытқу болатын. Ақыры Медине халифты заңсыз деп тапты.

	Бұл шешім қалаға қырғын әкелді. Ашуға булыққан халиф Мекке мен Мединені тас-талқан қылды. Мұхаммед пайғамбардың серігі болғандар мен күрейіш руынан бес мың адам өлтірілді.

	Араб қылышы қынабына қайта сұғылған жоқ, Атлант мұхитынан Гималай мен Үндіге дейінгі жер бағындырылды. Осылайша ислам діні ұлан байтақ аймаққа тарады. Бірақ бұған жаулап алушылардың қаруы емес, ислам дінінің құдіреттілігі ықпал еткен еді. Мұхаммед пайғамбар дінге әкелген қарапайымдылық оның көпке ұғымдылығы мен шынайылығы өзіне сара жол ашты.

	Үш пайғамбар – бір тоқтам. Алланың хақтығы және жалғыздығы. Алла тағала мұны адамзатқа үшінші рет ескертіп отыр. Төртінші ескерту болар ма екен?!

	Пайғамбарлар адамға қазы емес. Адам Алланың алдындағы күнәсі үшін сол жасағанның, қоғамдағы қылмысы үшін сол қоғамның алдында жауап береді. Пайғамбар адамзаттың өміріне түзету енгізеді, рухани немесе біржола құрып кетуден сақтайды. Сондықтан қиын уақытта келеді. Қоғамды, сананы игілікке қарай өзгертуге күш бере келеді.

	Өзіміз жоғарыда сөз еткен манускрипте адамзаттың жаңа түр мен мағынада басқа планетада ғұмырын жалғастыратыны жазылған. Сол планетаны суреттеп те берген, сипаттауына қарағанда Марсқа келеді.

	Бұған таңданудың қажеті де болмас. Ғарыштық ғұмыр жер бетіндегі өмірмен тұйықталмайды ғой. Жер-Ананың мүмкіндігі де шексіз емес. Ол да біздің, адамзаттың, күнәлары мен қылмыстарынан бір уақ дем алуы керек.

	Ал әзірге адамға жұмыр жерде аялдай тұруға мұрсат берілген. Жалғыз шартпен... Егер адамдық кейпіңді жоғалтпасаң және рухани тазалығыңды сақтай алсаң.

	Пайғамбарлардан соң да адасқан адам мұны түсінер ме екен?!





VIII




	Сіздер Аллаға сенетін, ал дінге сенбейтін елдің қатары молайып кеткенін білесіздер ме? Олар Хақ тағалаға иланады, тәубәсіне келеді, бірақ не мешітке, не шіркеуге, не пұтханаға бармайды. Ораза ұстау, басқа да үшін парыздарды сақтау ойларында жоқ. Осындай адамдардың саны бүгінде 768 миллионға жетіп отыр.

	Аллаға осылай дінсіз сенудің себебі неде? Жүз емес, мың емес, миллиондардың жер бетіндегі бір де бір діннің уағыздарын қабылдамауында терең сыр болуға тиіс қой.

	Бәлкім, біз білетін діндер адамзаттың рухани талап-тілегін қанағаттандыруға толық қабілетті емес шығар?! Мүмкін діндер өзінің әуелгі тазалығынан айырылып, пенделік мүсәпір ой-идеялармен кірленген болар?! Әлде біздің дінге деген кіршіксіз сезімімізді дінді уағыздаушылар әлдеқандай күнәһар қаракеттерімен сейілтіп жібере ме?!

	Иә, бұл жалғанда адам ластамаған қандай қасиет қалды дейсіз. Діннің бүгінгі тармақтары мен ағымдарына қарап отырсаңыз, ислам да, христиандық та белгілі бар ықпалды топтардың мүддесіне лайықталып, кей ретте тіпті таптық сипатқа ие болғанын көресіз.

	Исламның ішінде ваххабистік ағым бар. Ол XVIII ғасырда араб көшпенділерінің арасында туған. Құм арасында қиын күн кешкен бәдәуилер қалаларда тұратын елдің тым тәуір өмір сүруін әділетсіздікке балады. Салтанатты байлар мен саудагерлер халықты қанаушылар деп жарияланып, соларға қарсы қарулы көтеріліс бұрқ ете қалды. Көтерілістің ұраны – тең тұрмыс, артық байлықтан бас тарту еді.

	Арабтарды қанаушылар мен қаналушыларға бөліп тастаған ваххабистер XX ғасырда Еуропаның ықпалына қарсы шықты. Мекке мен Мәдинені өздеріне қаратты.

	Ал осы қозғалыс, байларға қарсы ат ойнатып ұрандау, Ресейдегі таптық революцияға ұқсап тұрған жоқ па?!

	Исламның ішінен туып, кейін біржола бөлініп кеткен тағы бір тармақ – бахаизм интернационалдық бағытты ұстанады. Тегеранда 1817 жылы туған Бахаулла есімді діндарды Алланың елшісі деп мойындайды. Осы жалған пайғамбар барлық адам бір ұлт болып бірігу керек деп уағыздаған. Ол үшін бес шарт орындалуы керек.

	• Рухани қайта түлеу;

	• Барлық адамдардың бауырластығы;

	• Әйелдер теңдігі;

	• Дінбасыларына көзсіз бағынудан арылу;

	• Дінге соқыр сеніммен берілуден және ырым-жырымнан босану.

	Бахаистер әр адамның және халықтың өз діндерінде қалуын қалайды, өйткені дін атаулының түбі бір, өзара тығыз байланыста әрі бір-бірін толықтырып отырады. Олардың үндесуіне ұлттық мүдделер ғана кедергі болып келеді, сондықтан жалпы адамзаттық ынтымақ пен бірлік үшін сол мүдделерді садақа ету парыз.

	Бахаистердің осы уағызымен танысқан Лев Толстой: «Аса ұлы әрі таза діни ілім», – деп жоғары баға беріпті.

	Аталған ағым бүгінде дін ретінде әлемнің барлық түкпіріне таралған. Индияда, Америка Құрама Штаттары мен Израильде, Сиднейде, Франкфуртте бахаистердің салтанатты храмдары көз тартады. 1948 жылға дейін осындай храм Ашхабадта да болыпты.

	Исламнан бөлінген бұл ағым заманның тынысын бағып отыратын секілді. Ғылыммен байланысты қуаттайды және өркениеттің жаңалықтарын оңтайлы пайдаланады. Адамның рухани азат болуын үндейді. Әр адам ақиқатты өз қалауынша іздеуі керек, қоғам соған жағдай туғызуға тиіс.

	Біз жоғарыда баян еткен, діндерге сенбейтін, тек Аллаға сенетін 788 миллион адамның бахаистерге ұқсастығы бар екенін байқау қиын емес.

	XX ғасырдың соңғы он жылдығында адамзаттың дінге сенуі күшейді. Сонымен бірге әр дінге сын көзімен қарау, талғап, таңдау ұлғайып келеді. Өйткені діндердің шығу және өзгеру тарихын табуға, оны мен танысуға мүмкіндік көбейді. Әсіресе христиан дүниесі туралы пайымдар жиі айтыла бастады.

	Бүгінде әлемде 1 миллиард 990 миллион христиандар бар.

	Олар өз ішінде былай жіктеледі:

	• Католиктер – 1 миллиард;

	• Протестанттар – 321 миллион;

	• Православиялықтар – 222 миллион;

	• Ағылшын шіркеуіне сенушілер – 74,5 миллион.

	Христиан діні деп аталатын осы төрт буынның арасы әр кездегі дін басылары енгізген түзетулердің салдарынан едәуір ашылып кеткен. Ашылатындай жоталы себептер де аз болмаған. Соның бірі – Рим епископы Геласияның XVI ғасырда Иисустың төл өсиеттерін жойып жіберу туралы бұйрығы. Новый Заветтегі Иисус өсиеттерін тілге тиек етіп, епископтың жаңа уағыздарына қарсы шыға берген діндарларға ол осылайша тиым салды.

	Кейін католик шіркеуі бұдан да батыл қадамға барды. Енді Библияны насихаттап түсіндіру тоқтатылды. Осының бәрі шіркеуге деген іштей сенімсіздікті оятты. Соның салдарынан 1054 жылы Рим империясы ыдырап, германдықтар жаулап алған кезде православие католиктерден бөлініп шықты. Бұл ағымды жақтаушылар католик шіркеулерінің әлемдік соборы құрастыратын уағыздардың қасиетті деп танылуынан шошынған еді.

	Христиан дінінің жіліктеліп кетуіне инквизиция да ықпал жасады. Еркін ойға тағылық шабуыл түршіктірмей қойған жоқ. XVI ғасырда Еуропада католиктерге қарсы қозғалыс жандана бастады. Неміс князьдері өздеріне және қол астындағыларға дінді жүрек қалауымен таңдап алу құқын беруді талап етті. Империяның бес князі мен бірқатар қалаларынан осы мазмұнда «протест» жіберілді. Міне, осылайша протестанттар пайда болды.

	Қазіргі күнде православиенің өзі дара басқарылатын 15 шіркеуден тұрады. Кипр, Грузия, Серб, Румын, Болгар, Польша, Америка, Словакия болып кете барады.

	Бір діннің ішіндегі мұндай текетірескен қайшылық сол діндегілердің көңіліне шіркеу түсірмей қоя ма?! Көзі ашық діндар Иса пайғамбардың әуелгі өсиеті қалай бұрмаланғанын көрген сайын тарам-тарам ағымнан арылып, тек жалғыз Аллаға жүгінуді ойламайды дейсіз бе?! Ал бүгінгі алыс-беріс көбейген заманда, белгілі бір аймақты тек менікі деу қиынға соғып бара жатқан шақта, жер шарын келісіп игермей болашақтан қол үзіп қалу мүмкін екендігі күн өткен сайын айқын аңғарылған тұста рух біріктіру идеясы өміршең бола түседі десек, бұл да ақиқат. Анығында Мұса, Иса, Мұхаммед пайғамбарлардың Алладан алған аманаты да осы, діндердің тоғысуы – адамзаттың тоғысуы екендігі туралы ілім.

	Заман озып, сана-сезім байсалды шағын тапқан сайын діндердің арасалмағы өзгеріп келе жатқаны байқалады. Әлемдегі ең жас дін – исламның беделі арта түскені аңғарылып отыр. Бүгінде мұсылмандардың қатары 1 миллиард 190 миллион адамға жетті. Басқа діндерге статистикалық көзбен қарасақ:

	• Индуизмге сенетіндер – 774 миллион;

	• Будда дініне сенетіндер – 359 миллион;

	• Тайпалық діндегілер – 252 миллион;

	• Жаңадан пайда болған діндегілер – 101 миллион;

	• Иудаизмді ұстанушылар – 14,2 миллион.

	Осынау тармақтарға бөлінген миллиондар ұлы ақиқатты сарыла іздеу жолында адасқан жазықсыз жапа шегушілер секілді болып көрінеді. Әлемнің барлық даналары ғаламдық маңызын елжіреп айтқан дін исламның сара бағыты табан ізінен жаңылған сол көпті түбі бір өз даңғылына салатынына сенгің келеді. Мұхаммед пайғамбарға Алла табыстаған ұлы борыш адамзаттың саналық толысуы арқылы, шексіз сабырмен осылай орындалары хақ.

	Ал діндердің күні бүгінге дейінгі тарихында адамзатты табыстырудан гөрі тартыстыруға көбірек қызмет еткеніне мысал көп. Діни сыйыспаушылықтан туған соғыстар бұрын да аз болмаған, қазір де жеткілікті. Жаңа мыңжылдыққа жасалып жатқан көп болжамның бірінде бұл дәуірде діни шиеленістің асқынуы мүмкін екені айтылады. Діннің қайтадан мемлекеттік билікке ұмтылуы ғажап емес.

	Әлемде адамзатты тұтас ұйыта алатын діннен басқа рух сезімі жоқ, 6 миллиард жанды түріне, тегіне, тіліне қарамай, түгел ұйытуға қабілетті идея ұсынуға қабілетсіз мына дүниеде бәрі де ықтимал.





IX




	Ұлы ақиқатқа жету ұлы сабыр мен кіршіксіз құрметті қажет етеді. Бүгінде соның бәрін пайғамбарымыз туған топырақтан табасыз.

	Мұхаммед пайғамбардың, адам баласына Алланың ақ жолын ашқан ұлы тұлғаның, туған топырағы – Сауд Арабиясы жайлы сөз болса, қасиетті Қағба мен Мединедегі ғажап мешіт, содан кейін Жойқын құм дариясы көз алдыңа келеді. Сауд елі сол қос қасиеттің қадірін арттырған, құм теңізін ырыс мұхитына айналдырған, экономикасы мен мәдениеті барынша дамыған, көсегесі көгерген ел, Алла жарылқаған, әлемге Алланың шапағатын жолдаған осынау алаңсыз ел әлімсақтан исі мұсылманға айрықша қымбат. Сауд жері – дін мұсылманның құбылысы. Жаратқанға иман тілеп жалбарынған жанның жүрегін қасиетті Қағба иітсе, қария өңірдің ыстық құмы сол Қағбаны бауырына басқан.

	Ізгілік пен тазалықтың, имандылық пен мәңгіліктің құбыласы болған Қағбаны айналған, сонда ізгі ниетпен болған мұсылман әлемдегі барша пендеден бақытты.

	Осынау әңгімемізде Сауд Арабиясының Қағбаны ерте дүниеден күні бүгінге дейін қалай қастерлеп келе жатқаны жайлы баян етпекпіз. Қағба жайлы сөз қозғауды мүмкін еткен Жаратқанның жақсылығына мың да бір шүкіршілік демекпіз. Ыбыраһым пайғамбар мен оның ұлы Ысмайыл ғибадат ету үшін салынған Қағба қай заманда да ықылас-құрметтен кенде болмаған. Оны көркейту алғаш рет б.д. 605 жылы қолға алынған екен. Бізге жеткен әңгіменің бірінде былай делінеді. Меккені мекендеген екі тайпа Қағбаны жөндеуге таласады. Әрқайсысы өз артықшылығын айтып, дау қызады. Осы тартыстың үстінен шыққан Мұхаммед бір-біріне дес беруден кеткендерді сабасына түсіреді. Желбегейін шешіп: «Мынаны екеуің екі жағынан ұстап, Қағбаға керек тасты бірге тасыңдар», – дейді. Қағба содан бері ымыра мен ынтымаққа қызмет етуде екен. Бұл исламнан бұрынғы оқиға болса, дін ислам орныққан соң Қағбаға қамқорлық жасап, сәл кеңейткен адам Омар халиф. Кейін Омея дәуірінде Абдел Мәлік халиф алдындағы алаңды тағы да ұлғайтады. Египет пен Сириядан арнайы сыр алдырып, сол заманға лайық безендіреді. Аббасиддер дәуірінде Әбу Жаппар әл Мансұр төбесі жабық галерея тұрғызады. 776 жылы әл Мағди халиф Әл-Харам мен Масаның аралығындағы үйлерді сатып алады да, мешіттің алаңын едәуір кеңейтеді. Алаң 120 шынтақ өлшеміне ұлғаяды.

	Қағбаны кеңейтумен бұдан соң айналысқандар – Муатадет және Моктадер халифтар. Бұл 918 жылдардың шамасы еді. Арада талай заман өткен соң Әл-Харамға айрықша қамқорлық жасаған адам, көрнекті мемлекет қайраткері, Сауд Араб мемлекетінің іргесін қалаған ірі тұлғалардың бірі – Абдул Азиз ибн Абдул Рахман әл-Хайзал әл Сауд. Сол күндерде, яғни XX ғасырдың табалдырығында Меккеге аман-есен жету үлкен олжа болатын. Құмды жайлаған бедеуиндер шалғайдан қажып жеткен елге тұтқиылдан тап беретін. Абдул Азиз осы қарақшылыққа бүкіл Сауд жерінде тосқауыл қойды.

	Құла дүздегі құба шөлді мекендеген халықты Алла тағала ырзықсыз жаратпаған. Мұнай атты ен байлыққа кенелткен. Осы жер асты қазынасынан түсетін табыстың мөлшерін аңғарту үшін 1995 жылы ол 60 миллиард АҚШ долларын құрағанын, ал 2000 жылы 69 миллиард долларға жеткенін айта кетейік. Сол ен байлықты Алланың ақ жолымен адал жұмсау арқылы Сауд халқы бүгінде әлемнің өндірісі мен ауыл шаруашылығы қатар дамыған іргелі еліне айналып отыр. Жалпы жылдық өнім бұл мемлекетте – 140 миллиард доллардан асып түседі. Дүние жүзінің 118 елімен экспорт байланысын орнатқан.

	Осының бәрін жіліктеп отырғандағы мақсатымыз – дін исламға адалдық пен қасиетті Қағбаға құрметтің ұшан-теңіз құт-берекеге ұласқанын бөле-жара айту еді. Ағайынға ой салу еді. Осы мол байлық Қағбада аса ауқымды құрылыс жұмыстарын дүркін-дүркін жүргізуге ұдайы жұмсалып келеді. Сауд патша 1955 жылы Әл-Харам мешітін көркейтіп кеңейту жөнінде бұрын-соңды болмаған ұлан-ғайыр жоспар жасады. Ол бірнеше кезеңге бөлініп атқарылды. Сол 1955 жылы Масаның маңы тұрған үйлер мен сауда орындарынан тазартылып, Маруаның жаны құрылысқа ыңғайландырылды. Осыдан соң Маруадан Катараға және Шалиге дейін жол тарту қолға алынды. Көп күш-жігерді қажет еткен осы қыруар шаруамен бірге Масаның үстіне тағы бір ғибадат қатары тұрғызылды. Оның ішкі бөлігі едәуір кеңейтіліп, ұзындығы 395 метрге жеткізілді, екінші қатар тоғыз метрге көтерілді. Масаның шығыс жағынан 16 қақпа ашылды.

	Коммуникациялық жабдықтар да толығымен жаңартылды. Төменгі қабаттың астынан ені 3,5 метр кеңістік жасалып, құбыр тартылды. Зор ықыласпен атқарылған осы істің әр сәтін Сауд патша ұдайы қадағалап отырды.

	Екінші кезең 1959 жылы басталды. Мешіттегі галереяның іргесі қаланып, қабырғалары гранитпен көмкерілді. Арқалықтар мен маңдайшалары асыл тастармен безендірілді. Құрылыстың ауқымы бас айналдырғандай еді. Әл-Харамның іргесінде мәрмәр төселген бес алаң кең көсілді. 64 қақпа жер асты туннельдерімен жалғасты.

	Бұл жолдар қажылық күндерінде жиналатын қисапсыз елдің қиындықсыз жүріп-тұруы үшін жасалды. Ал қажылық рәсімі мешітті қайта салу кезінде тоқтаған емес. Мыңдаған адамның емін-еркін ғибадат етуіне құрылыс қызған шақтың өзінде жағдай туғызылып отырылды.

	Сауд патшаның бастамасымен бүкіл мемлекеттің назарын ерекше аударған осынау ерен еңбектің нәтижесінде Әл-Харам 193 мың шаршы метрге кеңейтілді. Бұл осыған дейінгі көлем 163873 шаршы метрге ұлғайтылды деген сөз. Енді мешітке бір мезетте 400 мың адам еркін сыятын болды. Қағбаның төңірегіндегі алаң да кеңейіп, ғибадат етушілердің айнала жүруі едәуір жеңілдеді.

	Сауабы ұшан-теңіз, алғысы шексіз Алла қалаған іс еді бұл. Жаңарған, ерекше ажарланған Әл-Харамға келген ел Жаратқанға құлшылық етумен бірге мешіттің айрықша сәулетіне қуанып, иманға құштар жүректерді мақтаныш кернейтін. Ал Қағбаға таза ниетпен бет түзеушілердің қатары жыл өткен сайын толыға берді. Олар әуемен де, жермен де, теңізбен де ағылып жатты.

	Алланың ақ жолына түсушілер исламға ертеден иіген мұсылман жұртынан тысқары елдерде де көбейді. Олардың Меккеге жетуі де жеңілдеді. Енді Сауд патша қыруар күш пен қаржы жұмсаған алып құрылыстың өзі тарлық ете бастады. Мұрагерлік жолмен таққа отырған Фахд патша мен оның ізбасарлары Абдел Азиз әл-Харамды одан әрі кеңейтудің жаңа жоспарын ойластырды. Мешіттің батыс қапталына Әл Омар мен Әл Мәліктің аралығындағы кіші базардың жерін қосу туралы шешім қабылдады. Айнала алаңды мәрмәрмен көмкерудің жайы да қарастырылды.

	Ықылас пен ырзалық қыздырған жойқын еңбек қайта жаңғырды. Қойылған талаптың зоры – Әл-Харамға сабырлы сұлулық сипатын беру еді. Таудан кесілген мәрмәрдің өңінде салиқалылық танылуы мақсат етілді.

	Ою мен нақыш халықтық өнердің дін исламнан нәрленген мазмұнымен суарылуы айрықша ескерілді.

	Жаңадан бой көтерген, биіктігі 89 метр екі мұнарадан сымбатпен қатар мән тереңдігі есіп тұруы арман етілді.

	Сап түзеген 1453 бағананың әрқайсысы жеке өнер туындысына айналды.

	Осы бағаналардың биіктігі 4,5 метрден асса, Әл-Харамның еңсесі 22,5 метрге көтерілді. Ол бүгінде үш қабаттан тұрады.

	Бірін-бірі әсем толықтырған осы сәулет ғажаптарын 71 алып люстра одан әрі көркейтті. Әл-Харамдағы шамдар шоғырын қосып санасақ, 160-қа жетеді. Олар түгелдей мыс пен хрустальдан жасалған. Әрқайсысы 13 метрге бой созған үш күмбез заңғарлықтың белгісіндей қараған сайын баурай түседі. Әл-Харам кеңдігімен және сәулетімен ғана емес, ғибадат етушілерге барлық қолайлы жағдайдың жасалуымен де ерекшеленуге тиіс болатын. Мешіттің төменгі және жоғарғы қабаттарына жеңіл көтерілу үшін 56 эскалатор іске қосылды.

	Оның әрқайсысы сағатына 15 мың адамды ерсілі-қарсылы өткізе алады. Ал мұнараларға лифттермен шығасыз.

	Қазақы ұғыммен айтсақ, ауқымы ат шаптырым деуге сыятын Әл-Харамның іші ауа райының кез келген жағдайында қоңырсалқын қалпын жоғалтпайды. Жанға жайлы самал бойыңды сергітеді. Осы заманғы желдеткіштер жүйесіне қосылған, мұзды судың салқынын үрлейтін насостардың қуаты – 13500 тонна.

	Мешіттің жол тармақтарына дейін жүз ойланып, мың толғанып барып жасалған. Автокөлік те, адам да алаңсыз қозғалады. Қосымша салынған 4 көпір, жаяу жүргіншіге арналған туннельдер инженерлік үздік шешімдер саналады. Ал қажылыққа келген қалың ел аялдайтын шатырлы мекеннің өзі қалаға бергісіз.

	Сәулет өнерінің озығын, жоғары талғам мен зергерлік шеберлікті қажет еткен осы құрылыс жұмыстарына 30 миллиард Сауд реалы, яғни 11 миллиард АҚШ доллары жұмсалған. Сөз орайында айта кетейік, Фахд патша билік құрғаннан бері елдегі мешіттерді күтіп ұстауға және көркейтуте 18,6 миллиард АҚШ доллары бөлінген екен. Дін исламның сауабына бағышталған қаржының соңы да бұл емес. 1985 жылы ашылған Құран басып шығаратын ғылыми орталықтың бюджеті бөлек қаралады. Шаңырақ көтерген 15 жылдың ішінде осы жерде 160 миллион дана Құран кітабы басылып, мұсылман елдеріне тегін таратылған екен.

	Орталық Құран пайымы жайлы 700-ден астам зерттеу еңбектерін де әзірлеген.

	Осы қыруар кітаптар аса сапалы қағазбен, ерекше мұқабамен, алтынмен апталып шығарылатынын ойласаңыз, жыл сайын ұшан-теңіз қаржы жұмсалып жатқанын зерделей аласыз.

	Біздің сол қаржының көлемі туралы сауалымызды орталықтың жетекшілері ебін тауып жауапсыз қалдырды. Қасиетті Құранға жұмсалған дәулетті санау әбестік екенін аңғарып, бұл тақырыпқа қайтып оралған жоқпыз.

	әл-Харам мешіті бүгінде сәулет өнерінің әлемдегі айтулы ғажаптарының бірі. Сол ғажаптың тағы бір ерекшелігі – қажылыққа келген елге барлық қолайлы жағдайдың жасалатындығы. Шалғайдан ізгілікке шөлдеп жеткен халықтың құжатын тіркеуден межелі жерге бастап апару, орналастыру, қауіпсіздігін қамтамасыз етуге дейінгі қызмет аса зор ерекшелікпен, мұсылман баласына тән ілтифатпен атқарылады.

	Қажылықтың жүректерді иман-сауаппен әлдилейтін ғаламат сезім кәусары қайырымдылықтың қылаусыз шарафатына ұласып жатады. Құрбандыққа шалынған мыңдаған малдың тоңазытылған еті алыстағы мұқтаж елдерге жөнелтіледі.

	Түгендеп айтсақ, Сауд Арабиясы жарты құрсақ халықтарға көмек түрінде жыл сайын 500 мың қой мен ірі қара жұмсайды екен. Мұның сыртында берілетін миллиардтаған доллар жәрдем және бар. Мемлекеттің бұлжымас қағидасына айналғанындай, ішкі табыстың бес пайыздан астамын әлем халықтарына көмекке ұдайы бөліп келеді. Біздің қолымызға түскен дерекке сүйенсек, 1995 жылы Сауд Арабиясы Африканың – 38, Азияның 22 еліне және дамушы 10 мемлекетке 70 миллиард доллардан астам жәрдем көрсетіпті.

	Дін исламға ұйыған осынау елге, барша мұсылман қауымына Алланың нұры жаусын!

	Дініміз – ислам. Қай қазақтан сұрасаң осылай дейді. Бірақ сол қазақ өзінің тұрмыс-салтында, мінез-әрекетінде исламды үнемі құрмет тұта ма? Бұл сауалға «иә» деп жауап берсек, өтірікші боламыз.

	Ғұсман халифтың (644-656) тұсында басталған ислам жорығы тоқтаусыз жалғасып келіп, Кутейба ибн Муслим қазақ жеріне күштеп таңған бұл дін біздің халықтың жүрегі мен санасына әлі күнге дейін орнығу үстінде. Құран қағидаларын бұлжытпай орындайтын жай қазақ былай тұрсын, шариғатқа бүкіл жан-тәнімен адал молланы табу да оңай емес. Ал жалпыға аян осы ақиқаттың себебі неде?

	Біздіңше, оның тамыры тереңде, тарихта, тарихпен біте қайнасып кеткен көне сенім мен халықтың рухында. Исі қазақ шыр етіп, жарық дүниеге келген күннен ежелгі Тәңір дінінің нанымдары бойынша өмір сүре бастайтынын аңғара бермейді. Ықылым замандар өтсе де, жадымыздан «Тәңір» атты құдірет тылсымы өшкен емес. Жүрегімізде сол Тәңірдің баламасы болып табылатын ұлы Табиғатқа деген құрмет пен табыну, тұрмысымызда жаратылыспен санасудан туған салт-дәстүр ғасырлар бойы сақталып келеді. Сонда осынша иландырып, бүкіл саналы тіршілігімізбен етене сіңісіп кеткен бұл қандай құдірет? «Тәңір» деген не? Оған ата-бабаларымыз қай заманнан бастап сенген?

	Тарихтың атасы Геродот «История» атты әлемге әйгілі еңбегінде Сақтар туралы айта келіп: «Единственный бог, которого они почитают, это – Солнце. Солнцу они приносят в жертву коней, полагая смысл этого жертво-приношения в том, что самому быстрому богу нужно приносить в жертву самое быстрое существо на свете», – деп баяндайды.

	Енді белгілі ғалым Лев Гумилевке жүгінейік. Түркі дүниесін терең зерттеген ғұлама «Хұндар» кітабында: «Хұндар жыл сайын көктемде өздерінің ата-бабаларына, аспан мен жерге, аруақтарға құрбандық берген. Күн сайын шаньюй (қаған) екі рет – таңертең шығар күнге, кешқұрым айға тағзым еткен. Бір іске айлар мен жұлдыздардың тууына қарап кіріскен», – деп жазады. Ал «Көне түріктер» еңбегінде осы наным-сенімнің түркілер әлеміне кеңінен тарап кеткенін айта келіп, Қытайдың «Вэйшу» және «Суйшу» шежірелерінен деректер келтіреді. Вэйшу түркі дінінің бірнеше салтын атап көрсеткен: «Олар Хан ордасына шығыстан кіреді. Жыл сайын ата-бабалар үңгіріне барып құрбан шалады. Бесінші айдың ортаңғы онкүндігінде қара халықты жинап, өзен бойында Көк аруағына бағыштап құрбан шалады». Лев Гумилев осы деректерді салыстыра, сабақтастыра келіп, түркілердің табынатын құдіреттерін былай саралайды:

	1. Күнге табыну. Көк Тәңіріне табыну. Көк Аспанға табыну. Аспан аруағына табыну.

	2. Ата-бабалар аруағына табыну.

	3. Тауға табыну.

	* * *

	Енді осы наным-сенімге ата-бабаларымыз қалай келді, соны өзімізше таразылап көрелік.

	Күнге табыну – Тәңірлік сенімнің ең жоғарғы сатысы. Ол – жаратылысқа көзсіз табынып қана қоймай, шығармашылыққа, әлем сырын терең білуге, сол арқылы ғаламмен үндесуге бастайтын қайнар көз, адамзаттың барлық игілікті ісіне шабыт беруші. Бүкіл жаратылыс, аспан әлемі, жер мен көк, жан иесі түгелімен Күннен нәр алып, мәңгілікке беттейді. Бұл орайда Күн саналы және санасыз өмірдің тамыршысы және реттеушісі. Дүниедегі бірде-бір қозғалыс, ойлы немесе ойсыз қадам мен өзгеріс Күннің қатысуынсыз жасалмайды. Магниттік өріс, зат алмасуы, әлемдік тартылыс заңы, көненің тозып, жаңаның көктеуі – бәрі Күн атты ғаламат энергиялық қуатқа тәуелді. Күн құдіретінің әлемдік байланыстағы анық мысалы – планеталар атаулының Күнді айнала қозғалатындығы. Осы қозғалыс, солдан оңға қарай айналу бүкіл уақыт өлшемін өзіне мәңгі бағындырған.

	Саналы ғұмырдың тәңірі – адам миы клеткаларының информация қабылдау, оны қорыту және ой дамыту мен әрекетке әмір беру жүйесі солдан оңға қарайғы болатын процестермен реттелетіні баяғыда дәлелденген. Біздің тәніміздегі қан айналымы да осы бағытта жүріп жатады. Табиғаттың аса айбатты құбылысының бірі – жел планетаны солдан оңға қарай қыдыратыны, алып мұхиттардағы ағыстар да осы заңдылыққа бағынатындығы және анық. Сіз бұдан хабарсыз болғандықтан, қолыңыздағы сағаттың тілі неге оңға қарай айналатындығына, әрине, мән берген жоқсыз. Егер сағат тілі керісінше қозғалса, адамзат уақытты секунд, минут және сағатқа бөліп, дәл өлшеу мүмкіндігінен айырылар еді. Өйткені ол Күн реттейтін әлемдік тартылыс заңына қайшы келеді.

	Бүл жаңалықты алғаш ашқан, сөйтіп Көк Тәңірі іліміне ғұмыр берген ғұлама – Заратуштра. Біздің дәуірімізге дейінгі жетінші мыңжылдықта өмір сүрген осы Тәңір текті данышпан әлемдік қозғалыстың, тіршілік қозғалысының бағытын төмендегі жобамен белгілеп беріп кеткен.



	Осындағы крест – әлемнің төрт құбыласы. Ал олардың ұшындағы төрт сызық планеталар қозғалысының бағытын белгілейді. Заратуштраның бұл ғаламдық схемасын адамзат мәңгіліктің белгісі деп қабылдаған. Заманалар өте келе осы белгіні Гитлер фашизмнің мәңгілік билік құратындығының бейнесі ретінде таңдап алды. Ал крест христиан дінінің ажары түрінде бүгінге жетіп отыр.

	Талай ғалымдар Заратуштраның іліміне ілтипат білдіргенімен, оны терең зерттеген адам әзірге жоқ. Бертінде Мурад Аджи Тәңір дінінің кереметтеріне назарымызды аударғаны рас, алайда бұл қадам да жазушының әсерлі пайымдауынан әріге ұзаған жоқ. Қазақ қаламгері Ә. Байбатша «Қазақ даласының ежелгі тарихы» еңбегінде Заратуштраға сәл ғана ат басын бұрады. «Дала халықтарының жоғары өркениеті сақ тайпаларына біріккен кезенде тарих сахнасына шыққан, дала мәдениетін жаңа сатыға көтерген кемеңгер» деп тоқтайды. Басқа білімдарлар шығармаларындағы түйін де осының төңірегінде. Біз мұны азсынып жүргенде, кейбір замандастарымыз Тәңірлік нанымды түркі әлемінен алыстатып тастап, сонау Мысырдан іздейді. «Түркілер күнінің батуы мен шығуы» атты мақаласында Олжас Сүлейменов:

	«Бала күнге табыну, шамалауымызша біздің эрамызға дейінгі III мыңжылдықтың басында Мысырда пайда болған» деп келте қайырады. Оған нақты дерек келтірмей, «бұлай табыну көптеген тайпаларды Шығысқа қарай ұлы көшке, Батыста сөнген Тәңір шамшырағын қайта жағатын күн Отанын іздеуге жігерлендірді деген» тарихи сенімсіз уәж айтады. Егер бұған сенсек, Шығыстағы халықтар мен дала жұртының арасына батыстықтар келіп сіңген де, батыста пайда болған Күнге табыну нанымын үйреткен.

	Біз бұған келіспейміз. Біріншіден, Сақтардың Көк Тәңіріне сенетінін баяндап кеткен Геродот б.д.д. 431-425 жылдарда туған. Сондықтан оған сол кезде қай халықтың қай дінге сенгені, қай діннің қандай елде туғаны бес саусағындай анық. Егер Күнге табыну О. Сүлейменов болжағандай, Мысырда пайда болып, Батыстан Шығысқа тараса, Геродот Сақтардың діні туралы айта отырып, бұл жайды назарынан тыс қалдырмас еді.

	Екіншіден, Батыс теологтарының бірде-бірінің еңбегінде және Египет (Мысыр) тарихы жайлы жазбаларда Күнге, Көкке, Тәңірге табыну туралы тура дерек жоқ. Оның орнына сол Көкті, аспан денелерінің сырын бақылаған абыздар (жрецы) жөнінде көбірек айтылады. Ал мысырлықтар б.д.д. III мыңжылдықта кімге табынды десек, жергілікті жарылқаушыларға, кейін аңыздық құдай – Птахқа, Атумға, құдай ана Нейтке табынған.

	* * *

	Сонымен Көк Тәңірі, Күнге табыну таза далалық ілім дейміз. Сол даланың дана перзенті Заратуштра аспан денелерін, ғарышты кемеңгерлікпен зерттей келе «Жетіқат» ұғымын туғызды. Ғарыштың жеті белдіктен тұратынын анықтады. Олардың, яғни Жетіқаттың жеті иесі бар. Бұлар: Санжар (Сатурн), Шоңай (Юпитер), Аңырақай (Марс), Шолпан, Болпан (Меркурий), Күн мен Ай. Осы жеті планета жиылып келіп Көк Тәңірі құдіретін құрайды.

	Тәңір дінінде жеті санының ерекше қасиеттелуі осыдан. Дүние салған адамның жетісін беру – оның рухын жеті планетаның қамқорлығына тапсыру. Ата-баба рухы үшін немесе қайғы-қазадан соң жеті нан атау – сол жеті аспан денесінен қайырымдылық тілеу. Осы жерде жеті планетаның, Жетіқатқа сену мен оның жаратылысқа, сана мен қанға әсерін терең білудің тағы бір кереметі келіп шығады. Жеті планета – жеті иеден жеті ұрпақ туып, өсіп-өнбей, яғни жеті ата өтпей қан араластырмау кемеңгерлігі туған. Осы ілім, осы сыр біздің жан мен қан тазалығымызды, сол арқылы рух пен сана тазалығымызды мәңгілік сақтап келеді.

	Заратуштра данадан қалған ілім бойынша, Жетіқаттың жан иесіне жолдайтын қырық жақсылығы мен қырық зауалы бар. Нәресте ана құрсағынан жарық дүниеге шыр етіп келген сәттен бастап қырық күн бойы осы жеті планетаның қырық жақсылығына нұрланады. Сәбиді қырқынан шығарып, қырық қасық сумен шомылдыру оның тәні мен жанына сол жақсылықты тіршіліктің тағы бір қасиетті нәрімен сіңіру болып табылады.

	Баланы қырқынан шығару ата-ананың ғана парызы емес, алқа-қотан ағайынның, бүтін рудың өнегелі ісі. Ол күні қуанышта шек болмайды, мал сойылып Жетіқатқа құрбандық шалынады, ән айтылып, сәбиге арналған ақ тілек қылаусыз ақтарылады.

	Қайтыс болған пенде ол да нәрестедей таза, бұ дүниелік аярлықтан мүлде ада болуға, Көк Тәңіріне күнәсіз аттануға тиіс. Жұмыр басты пенденің бұл дүниеден күнәсіз өтуі қиын. Оны күнәһарлыққа итермелейтін күш жер бетінде жыртылып айырылады. Жоқшылық, қоғамның қатыгездігі, әділетсіздік тағы басқа оралғылар сүріндірмей қоймайды. Марқұмның сол қателіктері үшін оны Жетіқаттың, Көк Тәңірінің қырық зауалы күтіп тұрмақ. Осы жазадан дүние салған адамды арашалауға асығу артында қалған ағайынның парызы. Туған-туыс сол себепті марқұмның қырқын беріп, Тәңірдің алдынан өтеді, рухқа айналған пендеңе кешірімді бола гөр деп жалбарынады, құрбандық шалады.

	Заратуштра ілімі адам мен ғаламды осылай үндестіреді, табиғат пен жан иесінің мәңгілік байланыста екенін солай тиянақтайды. Бұл таным адамды басқа діндердің аңыздық сарындарындай белгісіздікке, мифтік бұлыңғырлыққа үйірмейді, жаратылыстану ғылымының анық дәйектерімен баурайды.

	* * *

	Қазақтың ұлы даласы сол кемеңгердің жойқын лабораториясы болған. Ұлан жазықтағы обаларды зерттеген ғалымдар олардың аспан планеталарының қозғалысын зерттеуге арналған астрологиялық құрылымдар екенін дәлелдегелі қай заман?! Бұған күмәнданғыңыз келсе, мына ұқсастыққа зер салыңыз. Обалар көбіне жетеу болып келеді, яғни жеті планетаны мегзейді. Олардың орналасу реті де сол жеті планетаның ғарыштағы орын тәртібіне бағындырылған.

	Бұл не? Жай еліктеу ме? Жоқ. Ол Күн сәулесінің жеті планетаға түсу ретін білуге жасалған талпыныс, сол арқылы әлемдік табиғи құбылыстардың сырын ұғудың жолы, астрологиялық көрегендік. Дәл осы даналық жылдың қанша айға, айдың қанша аптаға, аптаның тәулікке, тәуліктің сағатқа, сағаттың минутқа, минуттың қанша секундқа бөлінетіні туралы мәңгілік маңызы бар жаңалық ашқызды.

	Сәуле қозғалысының жеті планетаны қыдыру ретін ұдайы бақылау жер бетінде болатын табиғи апаттарды алдын ала болжауға, жыл маусымдарының қабағын тануға мүмкіндік туғызды. Жаратылыспен тілдестірді. Бұл ұлы далада сонау ерте заманнан өркенді шаруашылықты дамытуға жол ашты, ғылымның басқа да салаларына ғұмыр берді. Тәңірге тағзым еткен ұлы далада әлемді аузына қаратқан айтулы ғалымдар, дүние жүрегінің соғысынан сыр сауған кемеңгерлер сомдалды. Талай ғаламат жаңалықтар ашылып, қоғам мен адамның түңғиығын түгендеген сұңғыла ойлар қанаттанды. Жаратылыстың көзбен көріп, қолмен ұстауға болатын қарапайым заңдылықтарынан бастап Жетіқатқа астасқан алыс құпияларын игере келіп, енді соның өз тілінде, төл сезімінде сөйлеуге кұштарланды. Түркі кемеңгері Әл-Фарабидің даналығымен жеті планетаның жеті әуені, жеті музыкалық нотамен өрілді. Дүние үні, әлем сазы, шексіз сезім даусы сол жеті нотаға сыйып келеді, жеті әуез Көк Тәңірінің ана тәлімді әлдиі болып тербетіп келеді.

	* * *

	Біз мал баққан ауылда тудық. Төрт түлікті қадірлеген елдің салтын, табиғатпен тілдесу ғұрыптарын әдейі бақыламасақ та, әкелеріміздің даладағы кейбір мінезі жадымызда. Менің атам Смайыл деген кісі сол даланың әр тасын танушы еді. Жазда жылқыда жүргенде таң рауандап атқанда, тал түсте және ақшамда көк жиекті ұзақ шолатын. Тас обаларға қарап күбірлейтін. Содан соң жылқыны бүгін түн және алдағы күндері қай жерге беттетіп, қалай қадағалауды құлағымызға сіңіретін. Ал түн баласы айдан, үркер мен сүмбіледен сыр сауатын. Шалқасынан туған айға қарап: «Білгенінді істеп ал деп шалжиып жатуын», – деп қабақ шытатын. Ай шалқасынан туса, ауа райы тынышсыз, құбылмалы болатынын содан аңғаратынбыз.

	Орақтың жүзіндей иілген жаңа айды көргенде, айрықша бір имандылықпен тізе бүгіп, Хақ тағалаға мүлгігендей жүгініп:



	Ай көрдім, аман көрдім,

	Ескі айдан есірке,

	Жаңа айдан жарылқа, –



	деп мінәжат етуші еді.

	Көненің көзіндей болған қарт кешкі қарауытқан тауға да тағзым етіп, еліте күбірлеуші еді. «Тау тәңірі Алтай, алтын бесігіміз, жарылқай гөр» деуші еді, «Түнгі аспанға ұзақ қарамаңдар, киесі бар» дейтіні де есте. Осының бәрі Көк Тәңіріне табынған әлімсақтағы ата-бабалардың ұлағаты екенін сонда білдік пе. Жоқ, сезген де емеспіз. Бірақ Күн құдіретіне, Ай қуатына, Табиғат тылсымына сендік. Сеніп тұрып медет еттік, жасқандық. Ешкім соған баулымаса да ұйыдық. Жаратылыстың өзі ұқтыруымен, бізді туған халықтың рухына сіңген наныммен, Тәңір тәлімімен иландық.

	Ата-бабалар санасы мен рухының ғарышпен сіңісіп кеткені соншалық, олар күнделікті өмірде сәт сайын қауышатын кіші әлемге талпынды. Ал ол кіші әлем – сол бабалардың даналығынан туған кәдімгі қарапайым киіз үй.

	Жезқазғандық ғалым Ғұзыхан Ақпанбек «Қазақтардың дүниетанымы» еңбегінде киіз үйдің ғажаптығын ғылыми негізде әдемі баяндайды.

	Керегенің бір қанатындағы желілер 14 ересіннен, 9 сағанақтан, 9 балашықтан тұрады. Алты қанат үйдің сағанақтары мен балашықтарының саны – 108. Бұл сан ежелден аспан саны болып есептеледі... Үй сыртынан айналдырыла тартылған белдеу – аспан белдеуі – зодиактік шеңбер. Шаңырақ шеңбер тәрізді тоғыннан және күлдіреуіштерден тұрады. Күлдіреуіштер парабола тәрізді иіледі. Түндік жабылған шаңырақтың айналу параболоиды. Бұл пішін көк күмбезінің кішірейген бейнесі. Түндік шаршы тәрізді жасалады да, әлемнің төрт бағытын нұсқап тұрады.

	Енді уық санына назар аударайық: 45, 60, 72, 90, 120. Бұл сандардың барлығы 360-ты қалдықсыз бөледі.

	Күн тұсау бойы, шідер бойы, арқан бойы көтеріледі. Осы өлшемдер шаңырақтан түскен күн сәулесінің жүрген жолынан көрінеді, уық санымен есептеледі. Басқаша айтсақ, уақытты 1-5 минутке дейін дәл өлшейтін күн сағаты. Уықтары конусты жасаушылар деп есептесек, төбесіндегі бұрышы 108 градусқа жуық болып шығады. Жоғарыда айтылған аспан саны тағы да кездеседі.

	Ғұзыхан Ақпанбектің бұл сипаттауына қосып-аларымыз жоқ,тек 108 саны – аспан саны туралы бір ғана мәліметті келтіре кетсек дейміз. Бұл санды түркілер ғана емес, шығыс халықтарының біразы қастерлеген. Мәселен, жапондар адамның денесіндегі сүйектің саны 108 деп біліп, пенденің Көкпен осылай үйлескеніне сенген. Сол 108 сүйекті қайта жинаса, өлген адам тіріледі деген түсінік болған. Ғибадатханаға кірер алдында барабанды 108 рет ұрған. Біздіңше, 108 саны – аспан құрылымының 108 дәйегі. Адам денесіндегі 108 сүйек – сол 108 дәйектің жан иесін де жетілдіруге жүргенін, оның барлық жанды-жансыздың құрылу, түзелу шарты екенін аңғарғандай боламыз.

	Анығында. Тәңірлік ұғымда адам кіші әлем болып саналады. Ал кіші әлемнің барлық болмысы – үлкен әлемнің көшірмесі. Сол кіші әлем – адам тас обалар мен киіз үй арқылы үлкен әлеммен сәтті жалғасып, сәт санап, тілдесіп, астасып отырған.

	* * *

	Иә, Тәңір діні – қанға сіңген, санаға сіңген, рухқа сіңген дін. Жаратылыс – құдірет, Табиғат – Ана. Ауылда туған әр азамат осы құдіретпен әкелер нанымы, даладағы тірлік ғибраттары мен қазақ шаңырағындағы салт-дәстүр арқылы тілдесіп өсті. Түн баласы Айды қастерледі, жүлдыздарға тағзым етті. Құс жолынан қасиет, Темірқазықтан тектілік таныды, ағып түскен жұлдыз күрсіндірді, өмірдің өткінші екенін еске түсірді. Тас қараңғыда аспан асты қақ айырылып, жасын тілгілегенде Көктің құдіреті күшті екендігіне илана түсті. Айлы түнде айдалада қара қоста айналаға әлдебір сезікпен, әлдеқандай үмітпен үнсіз қарап жатып, әлемнің тылсым сарынына құлақ түрді. Сонда не естіді, нені аңғарды? Ғаламдық ұлы қозғалыстың ғайыптан талып жеткен беймәлім үніне қанды. Сол үн, сол тылсым сарын, ғарыш демі балқытты да маужыратты. Көк Тәңірінің әлеміне сездірмей баурап бара жатты. Жанарына жұлдыз ұялады, түнгі айдың сүт сәулесі тал бойына шым-шымдап сіңіп, барша мұңнан аршыды, тәтті мұңға ұйытты. Сол мұң, тәтті мұң, әдемі әлди мұңы Тәңірге деген сағыныш, Тәңір есімді жақсылыққа іңкәрлік, Көк есімді Әлем-Анаға перзенттік махаббат мұңы екенін сезді ме ?!

	* * *

	Тәңір дінінің етенелігін адамды көкке көтерген рух асқақтығынан да танимыз. Ол бұл өмірден озғандар мен тірілердің арасын мәңгілікке байланыстырып, ата-баба аруағын әспеттеді. Ғұлама ғалым Әлкей Марғұлан «Ежелгі жыр-аңыздар» еңбегінде: «Исламнан бұрынғы табынатын ұлы күштің бірі – ата-бабаның қабірі жатқан ұйық жер», – деп жазады. Лев Гумилев «Ата-бабалар аруағы демеуші және Көк Тәңірімен арадағы өкіл ретінде сыйындырғанын» дәлелдейді.

	Осы сенім Көк Тәңіріне парапар Аруақ ұғымын туғызды. Аруақ – адам жанының мәңгілік екендігінің, өшпейтіндігінің, қайта о дүниелікте тылсым құдіретке, ерекше желеп-жебеушілік қасиетке ие болатындығының көрінісі. Егер бұған күмәндансаңыз, иісі қазақта ата-баба аруағы аян бермеген, желеп-жебемеген адам жоқ екенін ойға алыңыз. Қай пенденің болсын, қысылғанда тілінің ұшында алдымен аруақ тұрады. Қуанғанда және үміттенгенде де солай, аруаққа сиынып іс бастау, перзентіне ата-баба рухынан медет күту, аруақтың разы болуын үнемі есте ұстау қанға сіңіп, жүрекке ұялаған, төркіні адам баласының жаратылысында жатқан ұлы ізгілік, тәңірлік ілімнің ұлағатты шындығы, имандылық бастауы.

	Аруаққа сену мен тағзым етудің себебін іздесек, ата-ана – жаратушылық қасиетке ие құдіреттің бірі. Біз әке мен шешенің қанынан жаралдық. Екеуінің махаббатынан нәр, рухынан жан бұйырды. Олай болса, ата-ана – өмір иесі. Көк Тәңірі берген әуелгі тірлікті жалғастырушы. Бұл ретте ол кіші Тәңір түрінде табындырады. Ұлы Тәңірмен байланыстырушы ерекше қасиет бейнесінде тұлғаланады. Егер ата-баба рухы жоғалса, соңғы ұрпақ пен Жетіқаттың арасындағы саналық байланыс үзіледі, табиғи сабақтастығын жоғалтып, ғаламды мағынасыздық билейді, зерделі тірлік жабайыланады.

	Біз Тәңірлік ілімнен қол үзгеннен бері, «аруақ» ұғымына ғылыми мән берген емеспіз. Оған қанға сіңген қасиетпен сенгеніміз болмаса, түсінуге талпыныс жасалған жоқ. Ал мұны жаратылыстың табиғи, ғаламдық заңдылықтары арқылы пайымдау адамның өзін-өзі тануына, әлемдік саналық байланыстарды ұғуға, сол арқылы рухани асқақтауға бастайтын ғаламат қадам болмақ.

	Заратуштра кемеңгерден кейінгі түркі ғалымдары әл-Фараби, Бируни мен Ибн Синаның еңбектерін зерделеп оқыған кісі дүниеде жанды-жансыздың бәрі бір-бірін өмірлік қажетті қуаттармен нәрлендіріп отыратынын білер еді. Бұл қуат қазіргі ғылымда биоэнергия деп аталады. Осы биоэнергияның екі тармағы бар, алғашқысы – бізге Күннен және басқа планеталардан келетін инфрақұрылымдағы қуаттар болса, екіншісі – бізден ғарышқа бағытталатын сана энергиясы, ешқашан өшпейтін – жан, оның рухқа айналу қасиеті.

	Сана әлемде өздігінен жеке-дара тұратын ештеңе жоқ екенін, сол сананың әрбір лүпілін ғарыш, оның ішінде жеті планета, Көк сезіне алатынын, біздің пиғылымыз бен ниетімізге жауап беріп отыратынын, жақсылықтан қуаттанатынын терең түсінген сайын ғаламдық жоғары даму сатысына көтеріле түседі. Сананың жаратылыстағы орнының ерекшелігі соншалық, табиғат оны ұдайы жетілдірумен келеді. Өзінен үйрету, құбылыстарының сырын үйрету, жаратылысқа деген құрметін ояту арқылы шыңдап отырады. Ал сананың жоғары даму сатысы дегеніміз – адамның табиғатпен толық үндесуі, жаратылыстың барлық тылсымын меңгеруі. Сол тұста адам мен қоршаған ортаның арасында сезім жүреді, біздің әрекеттеріміз табиғатқа, әлемдік құбылыстарға зәредей де зардабы тимейтін, қажеттіктерді рухани алмасу арқылы өтеуге мүмкіндік туғызатын ғылыми жетістіктер дүниеге келеді. Адамзат бұған қол жеткізу үшін Жетіқатпен биоэнергиялық қуат алмасуының қалыпты болуына ұмтылуы керек. Ал біздің ғарышқа және жаратылысқа беретін биоэнергиялық саналық қуатымыз қандай? Олар:

	1. Адамзатты ізгілікке бастайтын философиялық даналық;

	2. Адамзаттың мәңгілік ортақ рухани игілігіне айналған шығармашылық дарынның туындылары: әдебиет, музыка, сурет, ғылым ғажаптары;

	3. Баршамыздың ізгілігіміз.

	Кемеңгерлік философиялық ой адамдар мен халықтар арасындағы, қоғамдағы қарым-қатынастарды жетілдіру, Жер атты планетада бейбітшілік пен әділдік орнату, биік адамгершілік қағидаларын қалыптастыру арқылы әлемдік тепетендіктің сақталуына ықпал жасайды.

	Ақыл мен сезімге бірдей айрықша қозғау салатын, жан мен рухты ананың ақ сүтіндей нәрлендіретін, адамды өзіне, ізгілікке, жанарына сыйған дүниенің бәріне ғашық ететін, мәңгілікке кететін өлең мен ән-күй, қыл қаламның құдіреті, өмірлік мұрағаттарға қол жеткіздіретін ғылыми жетістіктер – әлімдік қозғаушы күшке ие құдіреттер. Біз солар арқылы адам жанының терең иірімдерін жүрекпен қабылдап қана қоймаймыз, дүниенің, барша жаратылыстың рухына қанамыз! Ар-рухқа жақындау – періштелік ғұмырға жақындау, саналық аса жоғары даму биігіне көтерілу. Сондықтан адам өзінің осындай керемет таланты арқылы әлемнің нұрлануына қызмет етеді.

	Баршамыздың ізгілігіміз – адамзаттың осы даналық ақыл-ойы мен дарынының жеңіске жетуі.

	Сол заңғар бағамдардың шыңынан түркі-қазақ дүниесіне көз салсақ, Тоныкөк, Әл-Фараби, Ибн Сина, Асан қайғы, Қорқыт, Төле, Қазыбек, Әйтеке билер, Абай, Құрманғазы мен Тәттімбет, Мұхтар Әуезов, Нұрғиса... – қуатты рухқа айналған, екі дүниелік сипат алған ғаламдық тұлғалар. Кемеңгерлігі ұрпақтан ұрпаққа ұлағат болған, шығармашылық таланты ғасырларды тамсандырған, ойды заманнан оздырған осы даналардың ұлы рухына қалай табынбайсың?! Ата-баба аруақ ұғымын сондай кемеңгерлердің ерекше қасиетін қастерлей отырып асқақтатқан. Сөніп жатқан сезімге, өшкен үмітке, күйзелген жүрекке жан салатын дарын – ешқашан жоғалмайтын мәңгілік рух. Аруақ мәңгілігі.

	* * *

	Иә, Көк Тәңірі мен пенде, жаратылыс саналық тұрақты байланыста. Заратуштра данышпан сендіргендей, адам Жеті-қаттың жерге жолдайтын биоэнергиясын тәні мен жанына ізгілікпен сіңіре алса, ғұмыры көктейді. Керісінше жағдайда – өмірде тозады.

	Көктің осы қуатын санасына мол дарытқан жан адамзат таңқаларлық тосын қасиеттерге ие болады. Мұндай қасиет қазақ бақсыларына қонған. Ғұлама Шоқанға жүгінсек: «Бақсылардың атақтысы Бағаналық Қойлыбай, ол бақсылардың бақсысы әлде пірі. Тағы Балақай деген бар, ол да бағаналық Көкшетау округінде Шүмен деген бақсы бар. Көкаман мен Ер Шойлан – Қойлыбайдың жындарының аты».

	Шоқан Уәлиханов бұл бақсыларды Тәңір дінімен орайлас қарайды. Атақты ғалым Әлкей Марғұлан да бақсылықтың анықтығын қуаттаған. Бұл пайымды Мағжан Жұмабаев өлеңмен өрнектеді:



	Ертеде ел бар екен қалың Найман,

	Қытайға қалың Найман қанат жайған.

	Қалың Найман ішінде Бағаналы,

	Қазақта бақсы асқан жоқ Қойлыбайдан.

	Қойлыбай жын жүгендеп, пері мінген,

	Алдында жорғалаған шашты шайтан.

	Қойлыбай қобыз алса-ақ қалбалаңдап,

	Көкаман жетіп келед әлдеқайдан.



	Өр ақын Күнді, сол арқылы Көкті дәріптеді:



	Ерте күнде отты Күннен Гун туған,

	Отты Гуннен от боп ойнап мен туғам.



	Жалғыз бұл емес, Мағжан шығармаларында Тәңір, Күн, От құдіреттері жиі асқақталады. Осыдан оңаша ой түйеміз: түркі-қазақтың аруақты дарындарының бәрі дерлік Тәңірді әспеттейді. Шоқан Уәлиханов пен Әлкей Марғұлан бақсылардың атасына бағалаған Қорқыт баба: «Тәңірге сиынбаған адамның тілегі қабыл болмайды», – дейді.

	* * *

	Тәңірлік наным табиғатты жанды дей отырып, әр нәрсенің иесі мен киесі бар деген ізгілік ойға шақырады. Бұл түйін – әлемдік имандылық түйіні. Мұны теріске шығару бізді обал-сауаптан алыстатады. Жанды-жансызды иесіз санау арқылы қатыгездік пен жауыздық көктейді. Түркілік даналық, індетіп айтсақ, тәңірлік даналық сол жанды-жансыздың саналық байланыста болатындығы туралы ілімді әлемдік философиялық бәйге төріне шығарып, Жақсылық атты ұғым туғызды. Содан бері адамзаттың ақыл-ойы сол Жақсылықтың төркінін тану мен оған жетудің жолындағы ізденіс пен қиналыс үстінде келеді. Осы ізденістің шырайын шығарып, қиналысты жеңілдететін, ұлы дүниені құрайтын ақиқат – жанды-жансыздың киелі Рух арқылы мәңгілік байланыста болатындығы. Бұл шындық түптің түбінде жалпы әлемдік дамуға кедергі болатынның бәрінің жалғандығын анықтайды. Мұндай жалғандықтың түрі мен сипаты сан алуан. Олардың сорақысы – қолдан жасалған дін. Қоғамдағы жеке тұлға не үркердей топ әкеліп таңған жетесіз идеология, өз тұсындағыдан басқаның бәрін талақ ететін астамшылық пиғыл.

	Белгілі бір діни ағым немесе қоғамдық танымнан зәредей де болса, зорлықты күштеп таңуға ұмсындыратын уағыз тапсаңыз, оған күмәнмен қараңыз.

	Адамзатпен әлімсақтан бірге туған, арада неше заман өтсе де ұмытылмаған, қанмен дарып келе жатқан өркендінің бәрін қастерлеңіз. Ол жаратылыстың сынынан, даму тезінен, ар-ұяттың қыл көпірінен өткен.

	Дүниені бөліп-жармайтын, адамзатты жікке бөлмейтін, көзқарастар сойқанын өршітпейтін, бірді көптен дараламайтын, сонысымен зорлықсыз әлемді уағыздайтын таным – Ата – баба танымы.

	Жан сабақтастығы арқылы сәбидің сезімімен бірге келіп ғұмыр бойы рухани желеп-жебейтін құдірет – Аруақ қүдіреті, ата-баба Рухы.

	Тәңір жар болсын саған, саналы дүние! Аруақ қолдасын сені, адамның ақ ниеті!





XI




	Тәңірлік сенім қасиетінің бірі – тектілік. Тектілік деген киелі ұғым – ертеден қалыптасып, жігіттің сынын, аталы елдің қадір-қасиетін айқындап келе жатқан нышан. Тегін жоғалтқан түгел жоғалатынын, түбінен айырылғанның түгі қалмайтынын бүгінгі заман айқындап берген жоқ па? Қазақ жан сүйсіне риза болудың белгісін «Е, ол текті атаның тұяғы ғой, сүйегі асылдығына басады да» деген төркіні түгел төбе сөзбен білдірген. Түңілу мен түршігу «тексіз неме емес пе, одан не үміт, не қайыр» деген тірідей көмер суық сөзбен сездірілген. Азаматқа алғашқысын естуден артық мәртебе, соңғысын естуден өткен қорлық болмағандай.

	Бұдан ұғар сыр мынау: әкенің тексіздігі – балаға сор, баланың нашарлығы – ата-бабаға сор. Тегінің ар-намысын ойлаған жігіт арғы-бергі үрім-бұтағының қамын қатар күйттеп, жанын арына садаға етер еді.

	Өткен тарихымызды, сол тарих қалыптастырған ұлттық қадір-қасиетімізді, қанға сіңген әдет-ғұрыпты сараласақ, тектілік деген ұғымды үш мағынада алып қарауға болатын сияқты:

	• Тұқым мен қан тектілігі;

	• Азаматтың өз басының тектілігі;

	• Халықтың тектілігі.

	Алғашқы мағынада ол әулет пен үрім-бұтақтың өн бойында үзілмей келе жатқан түпкі тектілікті білдіреді.

	Исі қазақтың бәрі мойындаған осындай ұлы тектілік әріде Шыңғысханнан басталатын төре тұқымына, беріде Абылай балаларына қатысты айтылған. Бұл ұрпақтан тараған ұл-қыздың осалы жоқ, бәрі қазақ жеріне қаһармандығымен, ұлтжандылығымен, кемеңгерлігімен мәшһүр болды. Азды-көпті ғұмырларын елдің қамын ойлап, ат үстінде жүріп, күреспен өткізді. Бұл бір. Ұсағы жоқ, ірісі көп киелі тұқым еді. Абылай ханның өз басы сарқылмайтын ерлік дастаны десеңіз, Кенесарының даңқы құдіретті уақыттың өзін табындырып, мәңгі жасай бермек.



	Тілесе, берер тілек бір құдайдан,

	Орта жүзде хан өтпес Абылайдан, –



	дегізіп, Шал ақынды тамсандырған тарихи тұлғадан өрбіген ұрпақ ауыз толтырып айтар біліктілер мен бірегейлерге, ерендер мен өрендерге, шүкір, кенде емес.

	Заман зымырап өткен сайын қадірі арта түскен, ұрпағының алғысына бөленіп, пір тұтар әулиесіне айналған екінші бір дара тұқым – ұлы Абайдың айналасы. Өнер әлемінде, ақыл әлемінде Абай топырағының бәрінен де мәртебесі биік, салмағы басым. Қадыр ақынша толғансақ, күпі киген кемеңгер өзі ғана, макинтожды миғұла толып жатыр. Бұл тұқымның тым әріден басталған киесі бар, қанға сіңген тектілік қасиеті бар, үзілмей жалғасқан желісі бар. Кеңгірбай – Құнанбай – Абай – Ақылбай болып өріле береді.

	Ақмола топырағында осындай қасиет Бөгенбай тұқымына қонған. Атақты, аруақты батырдың кемеңгерлік сыр-сипаты мен ірілігі өз басымен сап тыйылмай, Бапан, Саққұлақ Нұралы шешендермен әдемі өрім тапқан. Асылы, дара тектіліктің сара белгісі осында, атадан балаға дарып отыратын қан асылдығында. Уақыт өтер, қалың қанжығалының Бөгенбай өнген саласынан батырдың өзіндей, не көзіндей ұрпақ дүниеге келер, исі қазақ текті ұлына кенелер. Бұған күмән келтіру мүмкін емес.

	Қазақ ұғымындағы осы тұқым тектілігінің құлдырауына бұдан 300 жыл бұрын басталған отаршылдықтың зардабы қатты әсер етті. Ресей қазақты бөліп алып бір билесе, текті тұқымдарды шілдің қиындай тоздырып екі биледі. Хандықты жойып, ел басына сұлтандар мен болыстарды әкелгенде, оның түпкі саясаты – халықтың тізгінін тектілердің қолынан алу еді. Текті әулеттерді жұрт көзінше тексіздерге айналдыру еді. Төре тұқымы, қазақтың басқа да атақты әулеттері осылай бірте-бірте қадір-қасиетін жоғалтып, әр ит бір шабаланатын көлденеңдеп өткен көк аттының кебін киді. Қырағыдан көз кетті, би аузынан сөз кетті. Мылқау шешен болды, дүлей көсем болды. Дулат ақынша айтсақ:



	Қайран қазақ қайтейін,

	Мынау азған заманда,

	Қарасы – антқор, ханы – арам,

	Батыры көксер басы аман,

	Бәйбіше – тантық, бай – сараң,

	Бозбаласы – бошалаң,

	Қырсыға туды қыз балаң,

	Ебі кеткен ел болды,

	Енді қайда мен барам? –



	деген кез келді.

	Тектілердің қатарын сиретіп, қасиетінен айырудың түбі немен тынарын Үмбетей жырау да ерте болжады.



	Бай болмаған бай болса,

	Жайламаған сай қоймас.

	Би болмаған би болса,

	Айтылмаған сөз қоймас.

	Хан болмаған хан болса,

	Қанамаған ел қоймас, –



	деп күңіренді.

	Бұл өзіміз куә болған кеңестік жетпіс жылдың айна-қатесіз көрінісі еді? Талай тексіз ел мен жерді астындағы тағына, қолындағы жөн-жосықсыз бағына сатып, діңкені құртып біткен жоқ па? Сор маңдайға біткен сондай сан тексіздің әлі күнге кежегесі кері тартып жүр емес пе?!

	Текті тұқымдарды тентіретіп жіберген, қараны ханға теңеген, сорлы болған сайын сорпаның бетіне шыққан заманда азаматтың өз басының тектілігі айрықша бағаланады.



	Әкем бар – жетесіз,

	Шешем бар – некесіз.

	Өзі болған жігіттің

	Тегін сұрап не етесіз, –



	дейтін алдаспан мінез, айбарлы Сырымды текті емес деп кім айтар?

	Кешегі өткен Бауыржан ағамыз да қай тектіден кем еді? Ханнан тарамағанымен, бай-патшаның деңгейінде көрінді, төреден тумағанымен бүкіл елге төрелік айтты емес пе?!

	Өкінішке орай, мұндай асылдар аз, жасықтар көп. Бұған менің дәлелім көп.

	Баяғыда, компартияның дәуірінде, Целиноград облысындағы Астрахан ауданын билеп-төстеп тұрған Еренковтың озбырлықтары жайында «Коммунизм нұры» газетінде мақала жарияланды. Оны жазған партия тұрмысы бөлімінің қызметкері Серік Шайманов еді.

	Еренковты сынап жазуымыздың себебі – шовинизмнің дертінен таза емес. Аудандық атқару комитетінің төрағалары болған қазақ жігіттерін адымын аштырмай қағып түсіп жататын. Оның қазаққа шүйілгені сонша, шөп әкеле жатқан ақсақалдың арбасына от қойып жібереді.

	Мақалада сол ауданда тұратын біраз адам Еренковтың осындай талай-талай қыспағына куә болғанын айтады. шағымдары шалқаңнан түсіргендей. «Мың асқанға – бір тосқан» деген осы дестік. Бірақ көп кешікпей су сепкендей басылдық. Жазылған жайға байланысты обкомның комиссиясы шықты да, мақаладағы деректер дәлелденбеді деп қайтып келді. Серікке мәлімет берген ағайындарымыз әуелгі сөзінен бас тартып, бұғып қалыпты. Сөйтіп журналист бәрін өз ойынан жазған суайтқа айналды.

	Міне, тексіздіктің сорақылығы.

	Екінші мысалды Атбасар жақтан келтірейік. «Қараөткел» газетінде осы ауданның әкімі Пашковтың қазаққа әпербақандығы жөнінде баяндайтын мақала жарияланғаны бүкіл Ақмолаға аян. Ал сол мақалаға қол қойған біраз азаматтың артынан «білместік болды, жаздым, жаңылдым» деп орта жолда сүрініп-жығылғанын көпшілік білмейді. Бұл да әлгі тексіздіктің салдары емей немене?..

	Үшінші мысал: Ақмола қаласынан. Осындағы 2552 автоколоннада тақырыбы қиын екі жиналыс болды. Кәсіпорындағы жүргізушілердің отыз пайыздайы қазақ азаматтары болса да, басшыларға сөзін өткізе алмай жүрген. «Ескі мәшинелер беріледі, үй кезегі сақталмайды, әділетсіздік көп» деген шағым түсті. Алғашқы жиынға арнайы қатыстық. Біраз жай анықталды, колоннаның директорына сөгіс беріліп, жіберілген кемшіліктерді жою жөнінде қатаң ескертілді.

	Арада бірер ай өткен соң, жүргізушілердің өкілдері тағы келді. Директор түзелудің орнына асқына түскен. Айтуларына қарағанда, ел әбден ызалы көрінеді. Ертеңгі жиналыста тура отыз адам ашына сөйлемек екен.

	Айтылған уақытта «Егемен Қазақстан» газетінің тілшісі Мұратбек Тоқтағазы екеуміз жетіп бардық. Зал толған ел, төрде бір қора басшы. Облыстық атқару комитетінің өкілдері, транспорт басқармасының басшылары және басқалар бар.

	Көп қауымның ішінен бір жігіт суырыла сөйледі. Сөзі орнықты, дәлелдері көңіл толтырарлық. Одан соң директордың жағындағылар судай сапырылды. Мінбеге бірінен соң бірі көтерілді. Бұлар да шетінен шешен, жап-жақсы әзірленгендері көрініп-ақ тұр. Ал сөйлейді деген отыз адамнан әлі белгі жоқ Манағы қазақ жігіті жан-жағына қарап қолдау күтеді, бірақ қозғалар ешкім көрінбейді, бәрі міз бақпай мелшиіп қалған.

	Ақырында директордың сойылын соғушылардың айдарынан жел есті. Жаңағы жалғызға тұс-тұстан жабылсын келіп.

	«Соттау керек, жала жапқаны үшін жазалау керек»,– деп, таптап береді. Бауырларымыз сонда да селт етпеді.

	Ағайындарымыздан түңіліп, жер болып қайттық. Отыз қазақ жігіті, кейін білгеніміздей, директордың құрғақ уәдесіне сатылыпты.

	Өзімізді-өзіміз қаншама көкке көтергенмен, кемшілігіміздің көптігін ұмытпауымыз керек. Қазіргі азаматтардың тектілігі бүкіл халыққа тән олқылықты көре біліп, соны түзетуге ұмтылумен, елдің мүддесі жолындағы жанқиярлығымен өлшенеді. «Мен қазақ едім, халқымның ұлы едім» деп үйде де, түзде де зар еңірегеннің бәрі текті емес. Атақты Шоң айтқандай: «Нар баласы бақырауық болмас». Арлы ер аз сөйлеп, көп тындырар. Тек осындай табанды азаматтардың қатары толыққан сайын халық тектілене түседі.

	Атақты Шортанбай былай шерленген екен:



	Таңда мақшар күнінде

	Атаның тілін ұлы алмас,

	Ананың тілін қызы алмас,

	Айта беріп қайтейін,

	Өлінің тілін тірі алмас,

	Жақыннан шыққан жақсыны

	Ағайын-жұрты көре алмас.

	Заманақыр белгісі –

	Бірге туған бауырың

	Тату да болып жүре алмас.



	Осыны бүгінде жиі көріп отырмыз ғой. Қазақтың басы қосылып болған жоқ, жікшілдікпен жілігіңді шағып жүргендер жетіп жатыр. Ал біздің қазіргі шағымызда, ғасырлар бойы аңсап күткен тәуелсіздіктің туы қолға тиген тұста, бірлі-жарымның емес, әркімнің, бүкіл елдің Хан Тәңіріндей тектілігі керек. Осы тұста тағы да ақынға, қайран Махамбетке жүгінейікші:



	Қабырғасын қаусатып,

	Бір-біріндеп сөксе де,

	Қабағын шытпас ер керек,

	Біздің бүйткен бұл іске, –



	деген ғой қайсар шайыр. Шіркін, дәл осындай нар қылықты, ер қалыпты азаматтар қайда?

	1986 жылы желтоқсан қырғынында мен Алматыда партия мектебінде болдым. Жастар көшеде жазықсыз жапа шегіп жатқанда, сол кездегі басшы қызметкерлер біздің алдымызда кезек-кезек үгіт жүргізді. Не айтпады олар сонда. Қонаевты ұлтшыл деді, әскери офицерлердің құрамын қазақтандыруға тырысқан, ұлттық балабақша ашқан, жоғары оқу орындарында қазақ жастары көбейіп кеткен, ана жерде ана қазақты, мына жерде мына қазақты көтерген деді. Бар пәлені үйіп-төкті. Қазір солардың кейбіреулері өз ұлтының жанашыры болып, үлкенді-кішілі мінберлерден жар салып жүр. Ал текті азамат осылай қырық құбылар ма еді?

	Қазақ ақсақалдары алдына келген азаматтың ататегін екі мақсатпен сұраған. Бірі – жалпы жөн білу үшін, екіншісі – тегін танып барып, сөз өрбіту үшін. Тегіне көңілі толса, меселін қайтармаған, түбі жұтаң болса, емексітіп қана шығарып салған. Өйткені түбі күдіктінің сөзіне қырық кісі куә керек.

	Қай атаның болмасын пір тұтқан ардақтысы бар. Олар ұмытылған сайын ұрпақтың санасындағы тектілік ұғымы да жұтаңдайды. Сондықтан өз басым әкенің атымен бірге атақты бабасының есімін келтіріп, оған «тегі» деген анықтаманы қосып жазу дұрыс деп есептеймін.

	Мақалада біраз бабаларымыздың тектілігіне тоқталған болдым. Бұл қазақта содан басқа текті ата жоқ дегеніміз емес.

	Халықтың қай буыны болсын тарихта өзіндік із қалдырған. Атырау мен Алтай арасын жайлап, кіндігін Ұлытауға байлаған Алаш ұранды қазақ жұртынан тектіліктің талай таңдай қақтырған қасиетін танисың. Қысқасы, тексіз ата жоқ, тектілігін ұмытқан ұрпақ бар. Сол ұрпаққа тектілік рухын ұялатар ұлағат әлі де аз. Біздің сорымыз, міне нақ осында.

	Айтсаң – тәкаппар да айбатты, кең де кемеңгер халықты айт. Ерінің ерендігін қосып айт. Текті ер елін көкке көтереді, тексіз арын төктіреді. Тектілікті, осы бір киелі қасиетті қайта тірілтіп, азаматқа – ту, жұртқа ұран етейік!

	Алдымен, Аға буын, сен ойлан. Ағалыққа бет алған, жағалыққа жете алған, орта буын, сен де толған. Үкілі үміт – жас толқын соңыңа ерер серт етіп.

	Бабамның қанына біткен, Атамның бойына біткен, қайдасың, қайран тектілік!





ЖАНТАЛАСҚАН ЖАҺАН


	Жаһандану: теория мен әрекет



	Жаһандану туралы пайымдар мен қаракеттер планетада бірін-бірі жоққа шығаратын екі көзқарасты қайшыластырып отыр. «Шекаралар символикалық мәнге ие болып, мемлекеттер саяси мүдделерін өзара тиімді экономикалық мүддеге бағындырғанда, адамзат дамудың жаңа даңғыл кезеңіне аяқ басады», – дейді оны жақтаушылар. «Бұл тұжырымның астарында қой терісін жамылған бөрі пиғыл жатыр. Жаһандану – әлемді тұтас билеуге бағытталған державалық ашкөздіктен басқа ештеңе емес», – дейді қарсы тұрушылар.

	Мұның қайсы дұрыс, қайсы бұрыс екенін айыра алмай аңтарылған елдің күдігі көп, «Глобализация» деген сөзді естіген сайын ұлтқа, оның территориялық тұтастығы мен дәстүрлі мәдениетіне, тілі мен рухына ғаламдық қатер төніп келе жатқандай үрейленеді. Қай континентті алып қарасаңыз да, мейлі ол Латын Америкасы, Кіші және Орта Азия, Африка болсын, осы сезіктен ада емес. Қазақстан, Өзбекстан, Қырғызстан, Әзірбайжан секілді «ресейлік-кеңестік жаһанданудан» зорға құтылған республикаларда да солай, қоғамдық пікір қобалжулар мен шарасыздықтан, ішінара мойынсұнудан тазара алмай әуре. Аталған елдер зиялыларының қайсыбірі: «Глобализациядан қашып құтыла алмайсың, оған бейімделу керек», – деген Шыңғыс Айтматовты қолдаса, көпшілігі «ортақ өгізден – оңаша бұзау» принципінде. Енді бір шоғыры осы құбылыстың түпкілікті мәніне көз жеткізе алмай үнсіз.

	Шындығында «Жаһандану» деген не? Ол тарихи-философиялық ағым ба, әлде XXІ ғасырмен ере келген мылтықсыз отарлау саясаты ма? Бәлкім, адамзаттық-қоғамдық дамудың болмай қоймайтын заңды жалғасы шығар. Біз әлемді тұтас жетілдіретін, бұрын-соңды кездеспеген жаңа өркениетті формацияның табалдырығында тұрған болармыз. Егер солай болса, жаһанданудың идеологиясы қандай?

	Арғы-бергі саяси-философиялық және көркемдік-эстетикалық ағымдарға барлау жасасақ, жаһандану құбылысы тылсым жұмбақ емес екенін, өзінің ұзақ мерзімдік тарихы мен теориялық институтын жасап үлгергенін көреміз. Тым әріге кетсек, ол Александр Македонский, Еділ (Аттила), Шыңғысхан әрекеттері болып, жаһанды түгел билеуге ұмтылу секілді тұрпайы түрінде кездеседі. Осы атышулы тирандардың қай-қайсы да әлемді тізгіндеу идеясының құлы еді және дүниені жаулап алуға болатындығы, бұл жойқындықтың ғаламдық даңққа бөлейтіндігі жайлы даңғаза желікті кейінгілерге мұра етіп кетті.

	Аталған жаһанқұмарлар әлемдік фольклорда ұлы тұлғалар ретінде дәріптеледі, өткендегі және бүгінгі жазба әдебиетте де солай. Македонский жайлы Плутархтан бастап талай тарихшылар мен қаламгерлер тебіренді. Еділ Ұлыбританияның батырлық дастаны «Видсидте» ұлы корольдердің қатарында мадақталса, Италияның дарынды композиторы Джузеппе Вердидің «Аттила» операсы Еуропа сахнасын емін-еркін шарлады. Шыңғысхан жайлы тамсанған шығармалардан атан түйенің белі қайысады.

	Бұдан мынандай түйін түйе алар едік: жаһанданудың, нақтырақ айтсақ, көзсіз күшке сүйенген тұрпайы ғаламданудың идеологиясы көне ауыз әдебиетінде жасала бастаған.

	Сол ұшан-теңіз байлықтан нәрленген ғаламдық идея өзінің бастапқы болмысында агрессивті сипатқа ие болды. «Біз әлемді ат үстінде жаулап алдық, ер үстінде ұстап тұруымыз керек» деген Шыңғысхан тұқымы Құбылайдан бастап, Британияға

	«ұлы» деген атақты қосарлап қойған ағылшындық империялық өктемдік пен Батыс холизміне дейін солай. Жаһанға олардың бірі даңқ үшін, бірі жойқын байлық үшін, бірі нәсілдік үстемдік үшін аранын ашты. Державалық қуатқа ие болу Британияны адам айтса нанғысыз байлықта шалқытты, империя тоқыраған 1901 жылдың өзінде әр ағылшынға он отар құлдан келген.

	Батыста, оның ішінде Германияда холизм идеясы басым еді. Бұл идеяны туғызушы Гермес Трисмегист «Әлемде бәрі байланыста, біртұтас. Ғаламда өз бетінше тәуелсіз ештеңе жоқ, жеке адам да, халық та жақындасу, араласу арқылы ғана тәуелсізденеді» деген ойды уағыздады. Бұдан нәсілдер болып оқшауланудың негізі жоқ деген тұжырым таралған. Бертінде осы ұғымды германиялық географистер басқа арнаға бұрды. Неміс географы Фридрих Ратцель (1844-1904) оған ұлттық астар берді. Мемлекеттер мен ұлттар өмір үшін тұрақты күрес жағдайында болады, әлділері өздеріне шекаралас әлсіздерінің есебінен ғұмырын ұзартады. Егер экспансиялық күшке ие мемлекет жаулап алу әрекетін тоқтатса, құлдырауға ұшырайды, көп ретте жойылып тынады деген байламын мемлекеттік мұратқа айналдырмақ болды.

	Осы ұйғарымға толық қосылған неміс геосаясатшысы Карл Хаусгофер (1869-1946) «Экспансия – өмірлік кеңістікке ие болу. Сондықтан ол мемлекеттік саясаттың өзегіне айналу керек» деп нығарлай түсті.

	Бірте-бірте жаһандық нәсілшілдікке ұласқан осы философиялық ағымның терең тамыры еврей жұртының ұлттық тарихында үстем болған географиялық концепцияда жатқанын да айта кетейік. Әлемдік үстемдікке негізделген бұл концепция осы ұлт философиясында 3000 жыл бойы сақталған.

	«Книга Откровения» мен «Книга Пророка Иезикиильде» әлемдік шырқау шыңында еврейлер тұратыны, олар тарихтың барометрі екендігі, еврей халқының мәңгіліктігі баяндалып, Мессия туралы хабарланады. Кейін Мессия ұғымы әлемдік рейх түрінде түрленіп шықты. Планета тұтастығын сақтау үшін дүниежүзілік рейх керек делінді.

	Осы байламды насихаттаушылар жаһандық биліктің мұндай үлгісі көнеде болғандығына сендіріп, «алғашқы рейх Атлантидада еді» деп жар салды. Ренессанс заманында оның орнын Еуропа басыпты.

	Неміс географшылары бұл тұжырымды іліп ала жөнелді, үшінші рейх Германия болады деп құлшынды. Вашингтондағы Германия тарихи қоғамы Мессия төбе көрсетті дей отырып, оның билік құру мерзіміне дейін тәптіштеді, 1000 жылдың шеңберінде қарастырды. Гитлер атқа қонысымен: «Мессия – менмін», – деп өршіді.

	Жаһанданудың осы агрессивті теориясы әрекетке ұласу арқылы екінші дүниежүзілік соғыс өртінің тұтанғаны белгілі.

	Адамзат осыдан кейін күшпен жаһандандыру идеясынан біржола бас тартуы керек еді. Алайда экспансияны жақтайтын холизм мен географияшылдық ойлар сол сұрапылдан соң да естіліп жатты. Батысшыл ғылыми философ Карл Пеппер адамдар өзі сенген ақиқатын басқаларға таңуға асығады деген пайымын мемлекеттік, жаһандық ауқымда ұлғайтты, еуропалық қоғамдық-саяси үлгіні әлемде орнықтыру идеясын көтерді. Неміс Герденің көкейі де осыған ұқсас еді, ол жер шарында төрт немесе бес нәсіл бар, қалғандары адамзат тегінің түрлі бояулары ғана екенін дәлелдемек болды. Сол бес нәсілді әлемнің тағдырында жауапты етіп, «бояу» секілділерді санаттан сызып тастады. Мұның астарында жаһанды түбінде таңдаулылар билейді деген емеурін бар еді.

	Осы тұста Америка Құрама Штаттарының саясаттанушысы Р. Райт онша үлкен емес және біртекті ұлт жасау идеясын уағыздай бастады.

	Бүгінгі жаһандану теориясында бұл идея аса ызғарлы естіледі. Сараптап көріңіздер, Райттың «онша үлкен емесін» қалай түсінеміз?! Ол таңдаулы ұлтқа ғаламдық үлес беріп, өзгелерінен бас тартуды ұсынып отырған жоқ па екен?! «Біртекті ұлт» дегеннен де соның салқыны еседі ғой. Бәлкім, еуропалықтар Американы, Австралия мен Океанияны жаулап алған кездегі оқиғалар көзіне елестейтін шығар. Осы экспансияның салдарынан тасманиялықтар, оттыжерліктер, бушмендер, азанделер, гаваялықтар, араукандар, тлинкиттер жойылып кетті. АҚШ саясаттанушысының жаһанданудың жойқын процесінде әлемдегі даму деңгейі төмен халықтар солардың кебін киеді деп дәмеленуі де мүмкін.

	Осы күдікті болжамдардың қай-қайсы да түршіктіреді, әсіресе үш ғасырдан астам патшалық, соңынан ресейлік-кеңестік «дөрекі жаһанданудың» ащы дәмін татқан біздер үшін тым уытты. Славяндық еместерді ұлттық құқықтан жұрдай еткен осы отарлау заманында да жекелеген нәсілдердің жойылу құбылысы болмай қалған жоқ, вепстер із-түзсіз кетті, қайсы бір ұлттар үстем халыққа сіңе бастады.

	Н.Я. Эйдельман «Грань греков» деген еңбегінде мынандай дерек келтіреді: 1762 жылы Екатерина ІІ таққа отырғанда Ресейде 18 миллион адам болған, арада екі ғасыр өткенде олардың саны 146 миллионға жетеді. Сонда 128 миллион жан қайдан келген? Соғыстан көз ашпаған, провинциаларында індет пен аштық болып тұрған Ресейде табиғи өсім арқылы бұлай толығу мүмкін емес еді, ендеше отар ұлттардың есебінен шығар дейсің.

	Мұны бертінгі Ресей саясаттанушылары мен зиялылары жоққа шығармайды, олардың орыс болып кеткен басқа ұлт өкілдері тым көп, бұлар тағдырлы кезеңдерде Ресей үшін бас қатырмайды, сондықтан елдің ұлттық қауіпсіздігі үшін нақты есебін алып, таза қанды славяндардың қатарын анықтау керек деген идея көтергенін білеміз. Вологда қаласында 1985 жылғы 29-30 мамырда өткен «Кеңес әдебиетіндегі қара топырақты емес аймақтың мәселелері» атты ғылыми-практикалық конференцияда осындай шешім жасалды. Мұны аз десеңіз, орыстардан басқа ұлттарға білім беру, ғылымға тарту салаларында шектеу қоюға үндеді, бұл Ресейдің болашағы үшін қатерлі екен.

	Біз бастан өткерген КСРО-лық жаһанданудың түр әлпеті осындай. Егер оның түпкі мұратына және тегі бөлектерге жасаған экспансиялық-идеологиялық қысымына терең бойласаңыз, исі ғаламданудан безе қашасыз.

	Бұдан шығатын қорытынды – жаһандану аз ұлттар үшін қалайда тиімсіз. Әйтсе де, соны көріп-біле тұрса да, сол шағын ұлттар зиялыларының арасынан ғаламданудың дербес түрі болып табылатын федерациялық бірігуге құштарлар әр кезде де табылған, әлі де бар. Қазақстанда КСРО тарай бастаған тұста кейбір қазақ беделділері Ресеймен конфедерациялық одақта болу идеясын жанұшыра насихаттады. Дәл осындай «одақшылар» Еуропаның қаруынан да, үстемдік идеологиясынан да зәрезап болған Латын Америкасы елдерінде де аз кездеспегенін Леопольдо Сеаның «Философия Американской истории» еңбегінен біле аласыз. Мексиканың осы әлемге танымал философы Еуроцентризмге қарсы шыға отырып, Батыс саясатының түпкі мәні басқа елдерге өзінің өркениетін таңу және сол өркениеттен басқаны мойындамайтын, дәстүрлі ұлттық мәдениетін жатсынатын зиялылардың қатарын молайту екенін дәлелдеп береді. Ал мұндай интеллигенцияның сыртқы дүниеге әсіреқызылшыл болатыны, отаншылдық сезімін жоғалтатыны белгілі. Олар одақтанудың да, жаһанданудың да кез келген түріне ынталылығымен ерекшеленеді, өйткені ұлттық мұраттардан жұрдай.

	Осыған пейіл бере отырып, лажсыздықтан мынандай түйінге тірелесің: жаһандану XXІ ғасырда екі жақты процеске айналып барады, оның қозғаушы күші – Еуропа мен АҚШ, жақтаушылары – ғаламданудан үріккен халықтардың ұлттық қаны сұйылған өкілдері. Бұлар әдетте өздерін ұлтты әлемдік өркениетке бастаушылармыз деп есептейді. Жерік асындай жұтындырған сол әлемдік өркениет еуропалық немесе американдық реңде ғана бола алмайтынын, адамзаттық мәдениетке негізделетінін түсінгісі келмейді, бұлар батыстық не ұлттық рухани дәстүрлердің уызына жарымағандар. Жаһандық мәдениетті туған халқының төл мәдениетінің сүзгісінен өткізіп барып тану, мүмкіндігінше әлемдік өркениетті өз өркениетіңмен байытуға ұмтылу туралы сондықтан да ойланбайды. Бұлардың: «Еуропалану – дамушы елдерде өркениетті өмір салтын орнықтыру» деген ұраны әр аймақта күн өткен сайын ащы естілуде.

	Олар егер техникалық немесе экономикалық араласуды дара насихаттаса, мұның жөні басқа, ал еуропалық салттың көйлегін әкеліп кигізе салу ақылға қонбайтын, ұлттардың табиғи және тарихи дәстүрлерінің даму заңдылықтарын өрескел бұзуға әкеліп соқтыратын теріс қадам. Осы күнге дейін еуропалық мораль мен тұрмыс салты әлемдік үлгі бола алады деп өзгелер түгілі, еуропалықтардың өздері де ашық айтқан емес. Егер Батыс адамзат моралінің озық үлгісін қалыптастырса, сол кәрі құрлықтың философы Юнг: «Европа – матерь всех демонов», – демес еді.

	Латын афоризмі бар: «Бір адамға ғана арналған өмір өзінің мәнін жояды». Сондықтан да шығар Леопольдо Сеа: «Сыртқы елдердің дәстүрлеріне еліктеу – теңізді жыртумен бірдей», – деген. Ал біздің кейбір әсіре зиялыларымыз нәсілдерді дәуірлеп келе жатқандар мен дәурені өткендер деп екіге бөлетін генетикалық-теориялық ағымға теріс қарамайтындардың шылауында жүргенін сезбейді. Олар француз халқының Жанна д’Аркті өлім жазасына кескен епископ Кошонды бес жарым ғасыр бойы қарғап келе жатқанын әредік еске алып тұрса, дұрыс болар еді. Ал тәуелсіздікті, ұлттық дәстүрлер мен рухани азаттықты дарға асу одан да ауыр қылмыс қой. Үнемі мейірімді бола беруге тәңірдің де шамасы жоқ дегендей, ұдайы кешірімді болуға халықтың төзімі жетпес, ұлттық мүддемен жасырынбақ ойнағысы келгендерге әділ сот әйтеуір бір шақырылатыны анық. Өйткені Хосе Гаос (Латын Америкасы философы) айтқандай: «Басқалардан үйренуге болады, бірақ өзіңнің өткеніңнен бас тарту мүлде мүмкін емес». Ал өткенің – дәуірлер бойы қалыптасқан дәстүрлі өмір сүру салтың, заманалар сынына төтеп берген танымың мен ұлт ретінде сақтап келе жатқан мәдениетің.

	Қария тарих халықтар қисапсыз араласқан сайын олардың мәселелері күрделене беретінін дәлелдеуден жалықпай келеді. Ұлттық қиын түйіндер бір ғана елдің, ол әлемдік державалық қуатқа ие болса да пәрменімен түбегейлі шешілген емес. Сондықтан да Джозев Нидемнің «Әлемдік мәселелер, олар тек еуропалық көзқараспен талқыланатын болса, күрделі күйінде қала береді» деген тұжырымына толығымен қосыласың.

	Мексика ойшылының бұдан біраз бұрын, 1975 жылы, айтқан осы пайымынан АҚШ-тың әлемге танылған мемлекет қайраткері Збигнев Бжезинскийдің Құрама Штаттардың

	200 жылдық мерейтойында жасаған баяндамасы аса алшақ кетпеген еді. Жазатайым жаңсақтық жасап алмау үшін оның Америкаға әлемдік көзқарас жөніндегі тұжырымын орыс тәржімасымен беруді жөн көрдік. Ол АҚШ-тың 1776 жылы қабылдаған Тәуелсіздік Декларациясы ескіргенін, осы Декларацияға негізделген бүгінгі халықаралық саясаттың да еркіндік іздеген халықтардың тарапынан қолдау таппай отырғандығын, тіпті кей ретте ашық қарсылық көрсетуде екендігін айта келіп, былай дейді: «Современный мир проявляет вражду к нам не столько в декларациях, хотя и это имеет место, сколько складам своих ценностей и чаяний, отличных от наших, североамериканских. Международная политика сделалась скорее политикой равноправия, нежели политикой свободолюбия, а народные массы, ориентируясь на такую политику, нуждаются, главным образом в материальном равенстве, а не в конституционной или духовной свободе».

	З. Бжезинский теңдік мәселесін айта отырып, материалдық теңдікті рухани бостандықтан неге жоғары қойып отыр?

	Мұның мәнін АҚШ пен Еуропаның халықтар бостандығы туралы бүгінгі философиясынан табасың. Олар әлемге идеалдар ұсынып отырған жоқ, өздерінің державалық мүдделерін тықпалауда. Бұл мүдделер саяси ықпалды күшейту арқылы шексіз материалдық игілікке жетуді көздейді, сондықтан бостандық пен рухани теңдік ұрандары осы мұратты жүзеге асырудың даңғаза идеологиясы ғана.

	Міне, бүгінгі жаһанданудың Еуропалық және АҚШ-тық тұрпаты осындай.

	Көне ұғым бар: адам бәрінен қорқады, соның ішінде бостандықтан. Иә, одан да қорқуға болады, егер ол сырттан таңылған, ішкі есебі бар, мысыққулық бостандық болса. Осы ретте жаһандық делінетін демократияға да сезікпен қарағың келеді. Нақты елдердің экономикалық, әлеуметтік-ұлттық ерекшеліктері мен формациялық даму жолын көпе-көрне ескермей тықпалап жатқан батыстық демократияның да ішіне бүккен қулығы жоқ па екен?! Оның да жаппай жедел жаһандандырудың жымысқы құралы болуы ғажап емес қой.

	Осындай аса күрделі сәттерде, дәуірлер ауысқан, формациялар өзгеріп, планетадағы күштердің тепе-теңдігі бұзылған тұстарда өздеріне өздері халықтардың үстінен үкім айту құқын беретін солақай саясатшылардың пайда болатыны бұрыннан бар құбылыс. КСРО ыдырай бастаған шақта жаһанданудың одақтық түрін құбылтып әкеліп қайта орнықтырудың жолдарын іздестіргендер табылды. Солардың бірі және бірегейі академик Сахаров еді. Ол ұлттық-территориялық субъектілерден және елу үш халық республикаларынан тұратын жаңа федерация құруды ұсынды, конституциясының жобасын жасап, осы қияли-ғажайып федерацияға «Еуразия Құрама Штаттары» деген ат берді.

	Егер Сахаровтың бұл идеясы алда-жалда жүзеге асса, Еуразия кеңістігіндегі сан алуан ұлттар Еуразиялық жосықсыз жаһанданудың машақатын бастан кешіріп жатар еді.

	Жол-жөнекей айта кетейік, бір-бірін алмастырған екі қоғамға да сіңе алмаған академик бұл идеяны тыңнан тудырған жоқ, мұндай долбар еуразийстердің 1927 жылы өткен дүниежүзілік конгресінде айтылған болатын. Сахаров оны ғасырлар тоғысында өзінше реформаламақ болды.

	Кім біледі, бұл оның жеке ықыласы да емес шығар, әлем бөліске түскен кезеңде халықаралық беделі бар, демократияшыл болып алған ғалымның дуалы аузын белгілі бір күштердің пайдаланғысы келген де болар, әйтеуір еуразиялық кеңістікті федерация шеңберінде ұстау идеясы әлсін-әлі жаңғырығып жатты. Сахаровтан соң Ресейде осы бағытты ұстанған «К новому согласию» ұйымы құрылды.

	Бұл идеяның алдағы уақытта қалай құбылатынын тап басып айту қиын, анығы сол – жаһандану түрлі үлгіде төңірегімізде шыр айналып жүр. Оларды жақтаушылар не өндіріп, не тындырады – бұған кесімді жауап жоқ. Бізге белгілісі – жаһандану мен ұлттық тәуелсіздіктің бағзыдан жұлдызы қарсы екендігі, әлі де солай бола беретіндігі.

	Мұны жаһандану процесіне дем беріп отырған АҚШ та мойындайды, ұлттық эгоизм қазіргі саяси өмірдің басты ерекшеліктерінің бірі екендігі жөнінде осы азулы мемлекеттің политологтары жиі айта бастады. Уильям Пфафф «Гнев нации» еңбегінде: «Қазіргі заманғы технологиялық және экономикалық интеграция ең анайы түрдегі ұлттық күреспен қатар жүруде», – дейді.

	Оның дәлелдеуінше, жаһандану тарихы осы құбылыстың екі қарама-қайшы бағытта өрістеп барып, ақыр соңында әлемдік келісімге тірелетінін баяғыда дәлелдеп қойған. Әуелі ұлттық автономияларға бөліну қарқын алады, соңынан өзара тәуелділік сезімі күшейеді. Бұл процесс тізгінсіз кетсе, планетада шағын соғыс ошақтары бірінен соң бірі тұтанады.

	АҚШ саясаттанушылары бұл пайымнан осы алпауыт елге қолайлы түйін түйіп отыр. Олар Америка Құрама Штаттарын жаһандық полиция түрінде әлемнің тануын хош көреді. Америка 1998 жылы ғана 112 елде 2500 әскери операцияға қатысқан.

	Ирактағы соғыс тұсында АҚШ-тың мұндай қадамына қарсы шығушылардың даусы күн өткен сайын ащы естіле бастады. Олар Америка билеушілерін Вашингтонның тарихи өсиеттерінен бас тартты деп айыптады. Осы атақты президент ұлтпен қоштасу мәлімдемесінде шетелдердің ісіне саяси араласуды шектеп, қарым-қатынаста саудаға басымдық беруді аманат еткен болатын. Бұл өсиет көрнекті мемлекет қайраткері У. Тафттқа дейін ішінара орындалды да. АҚШ-тың халықаралық беделіне қатты алаңдаған ол «Доллар дипломатиясы» деген атпен елдің жаңа сыртқы саясатын жасаған соң, Құрама Штаттар әлемге ақшаның құдірет күшімен үстемдік ету бағытын ұстанды.

	Бұл бағытты «доллардың интервенциясы» деп атасақ, жаңылыса қоймаспыз. Дүниежүзінің көптеген елдері экономиканы жандандыру ниетімен АҚШ-тан несиені күреп алып жатты. Белгілі бір уақыт өткенде «кредит» дегеннің береген қолынан алаған қолы әлдеқайда қомағай екені белгілі болды, Африканың, Еуропаның, Латын Америкасы мен Кіші Азияның талай мемлекеті қарызға белшесінен батып, Американың айтқанын екі етпейтін халге жетті.

	Осы саясаттың белсенді жақтаушыларының бірі болған Рузвельт КСРО-ның әлеуметтік құрылымын өзгертіп, халықаралық капиталдың диктатурасына тәуелді етуді өле-өлгенше армандаған. Егер кеңестер одағы ыдыраса, АҚШ-тың әлемге олжа салуы қиын емес секілденетін.

	Американы жаһандық полицияға айналдыру идеясы аталған президенттің тұсынан бар. Рузвельт оған сын көзімен қарады, бірақ үзілді-кесілді қарсы тұрған жоқ, өмірінің соңғы жылдарында «АҚШ-тың әлемдік мүддесі» деген терминді енгізіп кетті.

	Батыс саясаттанушылары Рузвельттің бұл «жаңалығын» американдық жаһанданудың «доллар интервенциясынан» кейінгі қуатты идеологиялық құралы деп есептейді. АҚШ енді дүниенің кез келген қиянын «Американың мүдделі жері» деп жариялап, бес қаруын асынып жетіп бара алатын еді.

	Билл Клинтонға әлемде емін-еркін ойқастауға бұлар да жеткіліксіз көрінді, АҚШ-ты ғаламдық тұрақтылық пен бейбітшіліктің кепілі деп жариялады. Оның 1996 жылғы 23 қаңтарда халыққа арнаған сөзіне назар аударыңыз: «Біздің ұранымыз анық, АҚШ-тың планетада бейбітшілік пен бостандықты сақтау жолындағы жетекшілік рөлін қуаттаймыз. Американың араласуымен бостандық пен бейбітшіліктің нұрына бөленгендердің қатары молайып келеді.

	Әлем бізге үмітпен көз тігуде, азаттық аңсағандар қол ұшын беретіндігімізге кәміл сенеді. Бүгінде, «салқын соғыстың» ызғары қайтқан тұста, Америка өзінің осы парызынан бас тарту керек деген дауыстар естіледі. Алайда олар қателеседі».

	Осы саясаттың қандай қуатқа ие екендігіне АҚШ-тың Иракқа интервенциясы айқын дәлел. Ирак халқын Саддам Хусейннің диктатурасынан азат ету ұранымен Америка елдің бүкіл саяси құрылымын қарудың күшімен өзгертуде. Әлсін-әлі Иранға да көз алартып қояды.

	Жаһандану идеологиясы уақыт өткен сайын құбылып отыратын жанды құбылыс. XXІ ғасырда оны әлемдегі әлді мемлекеттердің арасындағы саяси-экономикалық бәсеке ушықтыра түсіп отыр. Бүгінде АҚШ пен Батыс «Таяу Шығыста Сирия, Ливан, Израиль, Иордания және Египеттің ресурстарын бір жерге құятын ірі рыноктың құрылуы мүмкін бе, оған Қытай қалыптастыра бастаған, Гонконг, Тайвань, Жапония, Индонезия, Австралия, Жаңа Зеландия мен Индияны қамтитын рынок ықпал жасай ала ма?» деген сауалға күні-түні жауап іздеуде.

	Кәрі құрлық пен Құрама Штаттарға Жапонияның дүниенің барлық түкпірінен инвестициясын Азияға құю үшін қайтарып алып жатқаны да ұнамайды. Екінші жағынан, бұл Қытайдың Азиядағы ықпалын бәсеңдетуі мүмкін-ау деп үміттенеді. Үшіншіден, осы аймаққа өздерінің мүддесін таңудың төте жолдарын іздестіруде.

	Әлемдік экономикалық болжам бойынша Қытай Тынық мұхит рыногын бақылауына алып, дүниежүзілік сауданың тепе-теңдігін өзгертеді. Жапонияның әлемдік стандартқа сай тауарларды ұқсатып жасау тәсілдерін қарқынды меңгеріп, техникалық прогресті шапшаң дамытады, сол арқылы АҚШ пен Еуропа өнімінің жаһандық айналымын ықшамдайды. Бұл өз ретінде, уақыт өте келе Батыс пен Американың айбынын асырған Атлант мұхиты рыногының планетарлық саудадағы беделін түсіруі ықтимал. Еуропаның көрнекті экономистері қазірдің өзінде Қытай, Жапония, Оңтүстік Корея, Гонконг, Сингапур, Малайзия мен Вьетнам күшейтетін Тынық мұхит рыногының жаһанның басы айналатын болашағы туралы тамсана айтуда.

	Бұған «КСРО-дан бөлініп шыққан республикалардың орасан зор шикізат қорына кім бұрын ауыз салады?» деген салмақты сауалды қосыңыз. Сонда жаһанданудың бәсекесі қызған үстіне қыза түседі.

	Ал шикізат қоры әлем бойынша сарқылып келеді, тұтыну көлемі керісінше ұлғайған үстіне ұлғайуда. XX ғасырда отынның қатты қорын тұтыну 11 есе артқан, мұнайды қолдану геометриялық прогреспен еселенуде. Әлемдік өндіріс 1900 жылғы 0,6 триллионнан 1990 жылы 15 триллион долларға өсіп, энергия көздеріне деген мұқтаждық фантастикалық мөлшерге жетті.

	Ғасыр ішінде үш есеге көбейген адамзат болса, күн сайын миллиардтаған тонна азық-түлікті жалмайды. Ал келешегіне сенім үміті жанып-сөнген пенденің қатары үсті-үстіне толығуда. Бір ғана Қытайда халықтың саны жылына 12 миллионға өседі. Жер шары болса, жұтаң тартып барады.

	Осының бәрі жаһандану сөзсіз болады деген пікірге әлемді бірте-бірте иландыра түскендей. «Ресурс тапшылығы қуатты елдердің тарапынан экспансия тудырмауы үшін мемлекеттер жаһандану өркениетін бірлесіп жасауы керек», – дейді дүниежүзілік күрделі түйіндерден басы қатқан экономистер мен философтар.

	Мәселенің өткір қойылып отырғаны соншалық жаһанданудың батыстық мүддесі дін басыларына да қозғау сала бастағандай, Иоанн Павел ІІ 1995 жылғы 30 мамырда «Олар бірге бола алар еді» энцилике жариялап, жер бетіндегі барлық христиан шіркеулерін бірігуге шақырды. Ал ислам дүниесінің саяси белсенді күштері АҚШ пен Батыстың әскери-экономикалық үстемдігіне қарсы жиһадқа шақырып жатыр. Оларға қарсы Англия екі бірдей заң шығарып үлгерді. Соңғы 2001 жылғы заңда ешқандай кешірім болмайтын, қатаң жазалау шаралары қолданылатын исламдық лаңкестік ұйымдардың тізімі көрсетілген. Бұлардың қатарында ИРА, Аль-Каида, Аль-Джиһад, Аден ислам армиясы, Хезболла, Хамас, т.б. бар.

	Ислам әлеміне өзінің қатқыл саясатымен әйгілі болған Маргарет Тэтчердің шүйлігуі тіптен де ерекше. Ол исламизмді большевизммен қатар қояды («Гуардиан» журналы, 2002 жыл), мұсылман дүниесін ауыздықтаудың жоспарын құрып, үш кезеңге бөледі. Әуелі Ауғанстанға күйрете соққы беріп, бұдан соң Африка мен Оңтүстік Азиядағы ислам террористерінің орталықтарын жою керек. Осыдан кейін «ала жын мемлекеттер» (М. Тэтчердің теңеуі) Иран, Сирия, Ливан мен Суданда дұрыстап «жұмыс жүргізген» жөн.

	Тэтчердің алғашқы ұсынысын АҚШ жүзеге асырды, кейінгі екеуі сөз жүзінде жиі айтылып жүр.

	Осы тұста мынандай ой келеді: АҚШ әлемді өзінің мүддесіне бейімдеуге әрекет жасамаса, мұсылман дүниесі тыныш қалар ма еді. Жер бетіндегі қазіргі қарулы қақтығыстарға жаһандану себепкер болып отырған жоқ па екен?!

	Құрама Штаттар мен Батыстың жаһаншыл саясатшылары бұған бас қатырып отырған жоқ, олар бүгінде әлемдік үкімет туралы ойлауда. Астролог-саясаттанушы Ноэл Тилдің пікіріне сүйенсек, дүние бір орталықтан басқарылатын шағына асығуда.

	Өзінің астрологиялық болжамдарының расқа шығуымен талай елге әйгілі болып үлгерген осы білімдардың «Прогнозы на новое тысячелетие» еңбегіндегі әлемдік үкімет туралы пайымдарын оқырмандарға ой салу үшін қысқартпай келтіргім келіп отыр.

	«2008 жылға дейін әлемдік үкімет туралы теориялық талқылаулар халықаралық пікірталастың басты тақырыбына айналады. Осы кезеңде Біріккен Ұлттар Ұйымы мен христиан дінін ұстанушылар арасында Ватиканның ықпалы артады деп үміттенуге болады. Еуропа мен Тынық мұхит аймағындағы рынок орталықтарында ірі өзгерістер жүзеге асырылады. Қытайда және біріккен Кореяда философиялық көзқарастардың өзгеруіне байланысты коммунизм идеясы саяси сахнадан біржола жоғалады. Таяу шығыстағы шиеленістер Израиль мен Иракты Американың «басып алуы» нәтижесінде бәсеңдейді.

	Күрделі мәселелер ақпарат құрылымдарының, сауда мен туризмнің, сондай-ақ ұлттар мен адамдардың қауіпсіздігіне арналған халықаралық ынтымақтастықтың көмегімен шешімін табады. Әлем ақпараттанған сайын күш қолдану бәсеңдейді.

	2013 жылдың жазына қарай Құрама Штаттар авторитарлық тарихын артқа тастап, жаһандық бірігуге ұмтылады. Жаңа әлемдік құрылымның үш жылдық кезеңі басталады. Оны президенттің 2012 жылдың наурызында, бәлкім қыркүйегінде болатын қазасы баяулатуы мүмкін. Бұл оқиға халықаралық тоқырауға ұласып барып, АҚШ-тың әлемге билік орнықтыру мүмкіндігінің түйінді сәтіне айналады».

	Бұған сену-сенбеуіңіз өз ықтиярыңызда. Ал біздің есімізге осы жерде тағы да Шыңғыс Айтматовтың «Глобализациядан қашып құтыла алмайсың, оған бейімделу керек» деген сөзі оралып отыр. Данышпан қаламгер жаңылыспаса керек-ті.





ЖАҺАНДАНУ КІМГЕ ҚОЛАЙЛЫ?




	Жаһандану терминін саясат айналымына алғаш енгізген – АҚШ экономисі Левита. Ол 1983 жылы әлемде саяси, экономикалық, мәдени және ақпараттық тұтасу үрдісі жүретін болады деген болжам айтты.

	Содан бері жиырма екі жыл өтті, бүгінде жаһандану құрлықтардың бәрінің есігін дүрс-дүрс қағып тұрғандай. Енді ешкім де әлемде саяси-экономикалық құрылымдар мен таңдаулар үйлесімін тапқан кезде ғаламданудан қашып құтылмайтынын түсінген. Ол шын мәнінде жүріп жатыр. Мәселе тек ғаламданудың кімдерге қолайлы екендігінде.

	Қазіргі кезеңде дамыған елдер саясаттанушыларының арасында бұл орайда үш тұжырым қалыптасқан. Бұл тұжырымдар әлемдегі ең ықпалды халықаралық байланыстарды зерттей отырып жасалған. Ал ондай байланыстар әуелі саясатта, содан соң экономикада жүзеге асырылғаны, бұл байланыстардың кеңейіп келе жатқаны белгілі.

	Батыстағы статистикалық орталықтардың деректеріне сүйенсек, қазіргі таңда әлем экономикасына аса ірі 500 концерн күшті ықпал етіп отыр. Ал континенттераралық беделді капиталдық құрылымдардың ұзын саны – 60000. Бұлардың ақшалай қуаты биржалардағы ақша мөлшерімен анықталады. Осы көрсеткіш бойынша экономикаға да, саясатқа да нақты талаптар қойып, сөзін өткізе алатындары – 500.

	2002 жылғы мәліметтер бойынша осы бес жүздің жалпы капиталы 16019 миллиард доллар болған екен. Бұл қаржы барынша дамыған жеті өндірісті мемлекеттің жылдық жалпы табысына тең. Осыған қарап, әлгі концерндердің байлығы жағынан тұтас мемлекеттердің деңгейіне көтерілгенін аңғарасың.

	XXІ ғасырдың білікті саясаттанушылары мен экономистері аса ірі капитал иелерінің қаржылық қуатын және мемлекеттер басшыларына ықпалын ескеріп, жаһанданудың авторлары сол қисапсыз байлықтың иелері деп отыр. Екінші сөзбен айтсақ, байыған үстіне байығысы келетін 500 концерн ғаламданудың қарқынды жүруін қалайды.

	Бүгінде бұл тұжырым ресми және ғылыми мойындалған. Әлемдік экономикадағы әлгі 500-дің үлесі мойындатпай да қоймайды. Африка мен Азияның, Қазақстанның ең құнарлы мұнай көздерін игеріп жатқан да, ғаламдық деңгейдегі банктердегі айналымда жүрген қисапсыз қаржының иелері де, азулы телеарналар мен басқа да ақпарат құралдарының қожайындары да солар.

	Енді осы 500-дің ішіндегі ірі он концернді даралап көрсетейік.





	Көріп отырсыздар, ең ірі, әлемдік деңгейдегі концерндердің сегізі Америка Құрама Штаттарына тиесілі. Бұлардың арасында үлкен сегіздікке енген Жапонияның, Франция мен Германияның, Қытай мен Италияның, Ресейдің концерндері жоқ. Олардың кейбір фирмалары алғашқы ондықтан емес, алғашқы жүздіктен табылады.





	Еуропаның басқа елдері де бұл үрдістен, әлемдік экономикаға ат қосу үрдісінен, шет қалып жатқан жоқ. Финляндия, Гонконг, Испания, Тайвань және Оңтүстік Корея табысы миллиардтаған компаниялардың қатарына бір концерннен енгізіп отыр.

	Енді осы елдер компанияларының ғаламдық жаһанданудағы күш-қуатын саралап көрелік. Америка Құрама Штаттарына алқашқы ондыққа енетін – 8, әлді жүздікке енетін

	55 концерн тиесілі. Яғни ғаламдық экономикада АҚШ алпауыттарының салмағы анағұрлым басым. Оларға Еуропа Англиямен тізе қосып қана ілесе алады. Ал Жапонияның дүниежүзілік экономикалық саясаттағы сөзі соншалық өтімді емес.

	Қорытып айтсақ, АҚШ Еуропаға да, басқа әлемге де үстем қарайды. Оның Дүниежүзілік банк пен Халықаралық валюта қорына ықпалы да күшті. Соған орай Құрама Штаттар континеттераралық ірі концерндері арқылы белгілі бір елде экономикалық саясатты өзгерте алады, түсініктірек айтсақ, нақты мемлекеттің шаруашылығын дамытуға не құлдыратуға құдіреті жетеді. Бұл АҚШ-тың экономикада жаһандық рөлге ие екендігіне айғақ. Осыған сәйкес жаһандану процесін Америка алпауыттарының экономикалық мүддесі туғызып отыр деген тұжырым қалыптасқан. Азулы ел миллиардерлері жаһандық экономикалық билікке жету үшін АҚШ-тың сыртқы саясатын соған бейімдей алады.





ЖАҺАНДАНУДАҒЫ САЯСИ ЭЛИТАНЫҢ ҮЛЕСІ




	Бұл бағытты саяси айналымға енгізушілер саяси элитаны алға шығарады.

	Жаһандану дегеніміз, – дейді олар, – билеуші элитаның эзотерикалық ұмтылысы.

	Бұл ұмтылыс нені көздейді?

	1. Жаһандық билеуші элита клубын құру;

	2. Жаһандық мүддені ұлттық мүддеден жоғары қою;

	3. Жаһандық ортақ саяси және экономикалық құрылым орнату;

	4. Жаһандану арқылы әлемнің тең дамуын қамтамасыз ету. Егер осылардан ұлттық мүддені жаһандық мүддеге жығып беру ұғымын алып тастасаң, қалған мақсаттардан ат-тоныңды ала қашудың жөні жоқ секілді.

	Неге?

	Біріншіден, мемлекеттердің билік элитасы қазірдің өзінде түрлі саяси клубтарға топтасқан, Шанхай бестігі, Еуроодақ бірлігі, Еуропарламент, Жетекші сегіздік секілді саяси ұйымдар тұтастай алғанда, әлемнің, екшеп алғанда, жекелеген құрлықтардың тағдырын шешіп жатыр. Бұл ұйымдарға мүше елдердің қатары жыл санап толығуда. Әлем ортақ тіл табуға, шиеленістер мен күрделі саяси-шаруашылық мәселелерді тізе қоса шешуге ынталы. Құрлықтар соғыстар мен қақтығыстардан қажыды, жаһанға тыныштық керек.

	Екіншіден, ешқандай да мемлекет, мейлі ол АҚШ не Еуропа елдері болсын, жеке-дара өмір сүре алмайды. Тек өз күшіне сүйеніп халыққа жұмыс пен тамақ тауып беру мүмкін емес. Әлемге қарым-қатынастарды мейлінше оңайлататын ортақ экономикалық құрылым керек. Дамушы елдердің жапа-тармағай Дүниежүзілік сауда ұйымына ұмтылуы мұның жарқын көрінісі.

	Үшіншіден, әлем тең дамымай, жерде тыныштық сақталмайды. Босқындар шекаралар арқылы шұбырған заманның түн ұйқысы түгел дегенге кімді иландыра аласың. Монархтар мен диктаторлар билеген елдер мен демократия өркениетіне енген мемлекеттердің арасындағы алшақтық екі жақты бір-біріне секеммен қаратады да тұрады.

	Тең дамымаудың салдарлары қандай болатынын алысқа бармай-ақ, іргедегі Өзбекстан мен Қырғызстандағы жағдайдан-ақ білер ең.

	Осы пайымдардан соң жаһандану соншалықты үрейлі емес секілденеді.



	Державалық жаһандану

	Жеке державаның әлемдік билікке ие болуы.

	Жаһандануға қарсылар негізінен осыдан шошынады. Дүние жүзілік валюта қоры арқылы несие беру саясатын ұстанған АҚШ әлемді тізе бүктіруге көшті деп есептейді. Бұған олардың дәлелі жеткілікті.



	Әлемдік арасалмақ

	Қазіргі таңда планета тұрғындарының 1%-ы жер байлығының 40%-ына ие.

	60 мемлекет әлемдік экономикалық даму қарқынына ілесе алмай отыр.

	Дамыған 20 мемлекеттегі жан басына шаққандағы табыс кедей елдердегі осы көрсеткіштен 37 есе артық.

	Әлемдегі ең бай үш отбасының жалпы байлығы кедей елдерде тұратын 600 миллион адамның жылдық табысына тең.

	«Жаһандану осы арасалмақты одан әрі тереңдетеді», – дейді оған қарсы шығушылар. Дамушы елдер шикізат пен арзан жұмыс күшінің қоры болып қала береді, ал алпауыт елдер әлем байлығын қылқ-қылқ жұтады да жатады.

	Бүгінде «Алтын миллиард елдері» деген ұғым қалыптасқан. Ол елдер – АҚШ пен Еуропа мемлекеттері.



	«Алтын миллиард елдерінің» байлығы

	Әлем жалпы өнімінің 84,7%-ына ие. Әлемдік сауданың 84, 2%-ын жүргізеді.

	Әлемдік банк депозиттерінің 85, 5%-ын уысында ұстап отыр.

	Әлемдік электроэнергиясының 70%-ын өндіреді. Барлық металдың 75%-ын балқытады.



	Байлық бөлісі

	1960 жылы дамыған елдер мен кедей елдер байлығының арасалмағы 13:1 болды.

	2001 жылы бұл көрсеткіш – 74:1

	Бір миллиард адам аштық жағдайында өмір сүруде.

	Жер тұрғындарының үштен бірі электр жарығынсыз қалған.

	Жыл сайын 100 000 адам аштан өледі.

	Жыл сайын 30 мың бала аурудан көз жұмады. 100 миллион бала мектепке бармайды.

	1 миллиард адам таза суға зар.

	Планетаның әрбір төртінші тұрғыны кедейлік деңгейінен төмен жағдайда күн кешуде.

	200 ірі халықаралық концерн әлемдік жалпы өнімнің үштен біріне ие.



	Жаһандануға қарсы қозғалыс

	Жаһандануға ашық қарсы көтерілген алғашқы күрескерлер Мексиканың партизан-сепитистері еді. Оған мынандай себеп ұйтқы болды. 1994 жылғы 1 қаңтарда Солтүстік американдық еркін сауда аймағы туралы келісімге қол қойылды да, соның салдарынан Мексика жұмысшылары еңбекақысының 26%-ын жоғалтты. Чьяпас штатында қарулы көтеріліс бұрқ етті. Кейін 1996 жылы осы штатта тағы бір ереуіл болды.

	Қазіргі күнде Халықаралық валюта қоры арқылы жаһандануға қарсы миллиондаған адам жұмылып отыр. Алғашқы көше шайқасы Сиэтлде орын алды, оған 100 мың адам қатысты.

	Бұлардың 80 мыңы сыртқы елдерден келгендер. Ал Генудегі көше айқасында 300 мың адам автокөліктерді төңкеріп, сауда орындарын қиратқан, полицияға қатты қарсылық көрсеткен. Олардың 120 мыңы итальяндықтар, 200 мыңы сырттан ағылғандар.

	2002 жылы Бразилияның Порту-Алегри қаласында жаһандануға қарсылардың бүкіләлемдік форумы өтті. Оған 80 елден 2100 делегат қатысты. Форумда «Жаһанданудың Маршалл жоспары» қабылданды. Ол үш талаптан тұрады.

	Жаһандануды жүргізуші елдер үш жаһандық салық төлеуге тиіс:

	1. Барлық қаржы операциялары үшін;

	2. Концерндердің табысына әлемдік салық;

	3. Шетел инвестициясының табысына салық;

	Осы үш салықтан түскен қаржы әділетті әлем құруға жұмсалады.



	Қаржы несие қатері

	Жаһанданудың дамушы елдерге тигізетін салқыны осылай аталады. Бүгінде әлем елдерінің 90%-ы Халықаралық валюта қорынан, басқа да әлемдік қаржы нүктелерінен алған қарыздың түңғиығына батып кеткен. Олар қарыз берушілердің алдында саяси-экономикалық мүсәпірлерге айналуда. Бұл елдердің қатарында Америка құрлығының, Азияның, ТМД аймағының көптеген мемлекеттері бар.

	Қаржы күресі бүгінде евро мен доллардың шайқасына ұласқан. Енді АҚШ пен Еуропа жаһанданудың бітімге келуі қиын текетіресінде алқынып жатыр.

	Қаржы несие қатері терроризмді туғызуға басты себеп болды деген де болжам бар. Батыстың кейбір сарапшылары лаңкестікті жаһандануға қарсылықтың тұрпайы түрі деп есептейді.

	Жаһандану жайлы қысқаша шолу осындай. Жаһандану жайлы терең ойланатын күн жетті.





ТӘУЕЛДІЛІК ИІРІМДЕРІ




	XXІ ғасырда тәуелсіздік пен тәуелділік мәселесі әлемнің әр қиянында өткір қойыла бастады. Бұған әсіресе қоғамдық формациялар ауысқан тұста көптен күткен саяси бостандыққа ие болған елдер айрықша алаңдауда.

	Мұның себебі неде? Толық тәуелсіздік деген ұғым адамзат қоғамында әуелден жасқаншақ екендігінде ме, әлде жекелеген ұлттың абсолютті бостандығы саяси-экономикалық жаһандану процесі жүріп жатқан кезеңде шартты мағынаға ие болып қалуда ма?! Бәлкім, мемлекеттер арасында уақыт өткен сайын тереңдей түсетін экономикалық өзара тәуелділіктің түптің түбінде саяси-ұлттық тәуелсіздіктен басым түсетіндігі жайлы теориялық пайымдар үрейлендіретін шығар?

	Дүниежүзілік интеграцияға бойлап еніп келе жатқан Қазақстанда да осындай сауал-күдіктер әредік белгі беріп қояды. Ал Батыстың саясаттанушылары тәуелсіздік пен тәуелділікті егіз категория ретінде әлдеқашан қарастыра бастаған. Олардың дәлелдеуінше бір халықтың екінші халыққа тәуелділігі табиғи құбылыс, өйткені өркениеттер деңгейі ешқашан бір деңгейде болған емес, болмайды да.

	Осынау пайымның тарихын қозғасақ, тамыры тереңге кетеді. Тәуелділіктің жаратылыстан екендігін алғаш айтқан грек философы Аристотельге барып тіреледі.

	«Шырылдап жерге түскен сәттен, – деп жазады ол атақты «Политикасында», – кейбір жан иелерінің бірі бағынышты болуға, екіншісі үстемдік етуге бейім жаратылғандығымен ерекшеленеді».

	Көне дүние ғұламасының бұл тұжырымы жер-жаһанға аранын ашқан Александр Македонскийге ерекше ұнаған және есімі мәңгілік философтың өмір сүрген кезінен бастап есептегенде екі мың жыл бойы дау туғызбай келген. Кейін оның орынын еуропалық экспансиялық концепция басты, тәуелділік философиясы енді «Адам-Табиғат» ауқымында ширатылды. Бұл бағытты туғызушылар табиғатты ырқына бағындыра алғандарды адамзаттың ерекше қабілетті бөлігі деп санады, ал жер-анаға табыну деңгейінде қалғандарды құлдық санадан арылмағандардың қатарына жатқызды. Соңғылары алғашқылардың үстемдігін мойындау арқылы өздерін құрып кету қатерінен қорғайды.

	Аталған пайым келе-келе ұлттардың ассимилизацияға түсу арқылы өзара тәуелділіктен арыла алатындығы туралы тұжырымды туғызды. Енді бір халықтың екінші халыққа материалдық және рухани тәуелділігі әлсіз ұлттың басым ұлтқа сіңіп кетуіне әкеліп соқтырады деген ой үстем болды және еуропалық деңгейде қуатты қолдау тапты. Осы құрлықта ерте дүниеден бері жүріп жатқан қан араластыру түрлі мәдениеттердің ерікті түрде тоғысуын қамтамасыз еткені, соның нәтижесінде әлемдегі ең озық Еуропа өркениеті жасалғаны дәріптелді.

	Мұның астарында: «Егер сен өзіңнің ұлттық болашағыңа сенбесең, мәдениетіңнің келешегіне күмәнмен қарасаң, нәсілдік эгоизмді сілкіп таста да, еуропалана баста» деген ой жаңғырығып жатты. Халықтардың метисация тарихы зерттелді, әлемде алғашқы нәсілдік тазалығын сақтап қалған бірде-бір ұлт жоқтығына, дүниетанымдар мен өмір сүру дағдыларының араласуы адамзаттың дамуын жеделдеткен прогрессивті құбылыс болғанына айрықша мән берілді.

	Осы әлеуметтік-философиялық науқан қызған тұста испандықтар өздерінің өрлеу дәуіріне араб мәдениеті мен білімі арқылы жеткенін мойындауға дейін барды. Нормандықтар болса, сакстармен қан араластыру арқылы ағылшын ұлтының негізін қалағандықтарын мақтан етті.

	Аталған ағымның кейбір қайраткерлері халықтар метисациясын саналы түрде ұйымдастырып тұру қажет деген түйінге де тірелген. Олардың дәлелдеуінше, қандай озық мәдениет болмасын белгілі бір уақыттан соң көнереді де, өркениеттің дамуын тежейді, сондықтан оны өзге мәдениеттермен жаңғыртып, байытып отыру керек. Ал мұның бір ғана жолы бар – ұлттардың ассимилизациясы.

	Олар бұл түйіннің өміршеңдігін дәлелдей түсу үшін «мәдениеттердің жатсынуы» ұғымын туғызды. Оның мәні мынада еді – халықтардың арасындағы қарым-қатынас заман озған сайын құлашын кеңге жаятыны қаншалық ақиқат болса, сол қарым-қатынастың барысында түрлі мәдениеттердің текетіреске түсетіні соншалық шындық. Бұл айналып-үйіріліп келгенде, ұлттардың дамуы үшін ауадай қажет көпжақты байланыстың тоқырауына, көп жағдайда халықтараралық шиеленістерге әкеліп соқтырады. Ендеше бірге өркендеуді, өзара тәуелсіз одақта болуды көксегендер мәдениеттерін ерікті түрде тоғыстыруды ойластыруға тиіс.

	Алайда дәуірлер мен ғасырлар тарихы мұндай байламдардың ешқайсы да адамзаттың табиғи-эволюциялық даму заңдылықтарымен үйлесе алмайтындығын қайта-қайта дәлелдеумен болды. Испандықтар жаулап алып ұзақ уақыт ассимилизация процесін бастан өткеруге мәжбүр еткен Латын Америкасының халықтары да, ағылшын отарында болған үндістер мен азиялықтар да төл мәдениетін жоғалтпаған еді. Керісінше ұлттық мәдениет жұқарған сайын жаулап алушылардың мәдениетін жатсыну сезімі күшейе берді. Дәл осындай күйді Ресейдің боданында болған халықтар да басынан кешірді.

	Бұдан шығатын қорытынды айқын еді: мәдениеттердің әркелкілігі бір ұлттың екінші ұлттың алдында тәуелді болуының негізгі себебі емес. Сондай-ақ өркениеттердің тоғысуы баршаға бірдей қолайлы тәуелсіздіктің кепілі бола алмайды.

	XX ғасырдың бас кезінде бұрынғы отар елдер, оның ішінде Латын Америкасы ұлттық мәдениеттің туын асқақтатып шыға келді. Олар тәуелділік төл мәдениетіңнің жоғалуымен асқына түсетіндігіне, тәуелсіздік дегеніңіз сол мәдениеттің сақталуы және халыққа рухани қызмет етуі екендігіне көз жеткізе отырып, ұлттық бостандықтың философиясын жасауға кірісті. Сол тұста Мексикада «Философия идеяларының мектебін» құрған испан философы Хосе Гаостың: «Басқалардың талғам-пайымын түсінуге болатын шығар, ал өзіңнің өткеніңнен бас тарту тіптен де мүмкін емес», – деген сөзі қанатты сөзге айналды.

	Бұл Еуропа отарлаушыларының жүйкесін жұқартты, қол астындағы елдерді тәуелділікке рухани иландырудың толып жатқан жолдары ойластырылды, солардың ішінде жаппай христиандандыру амалы да бар еді. Ал саяси-әлеуметтік таныммен айналасып жүрген ғалымдар Америка құрлығының байырғы халықтарын табиғи жарымжан деп есептеуді және дүлей күшпен ауыздықтауды ұсынды. Француз жаратылыстанушысы Жорж Луи Леклерк Бюффон (1707-1788) «Естественная история» еңбегінде осы ойдың тарихи дұрыстығын дәлелдемек болды. Пруссия ғалымы Корнелий де Пауф 1867 жылы жазылған «Философские изыскания об американцах» трактатында латынамерикандықтардың өркениетті халықтармен теңдікте болуына өршелене қарсы шықты. Еуропа бетпердесін осылай сыпырып тастады, басқа ұлттардың Батыспен тәуелсіздік тілінде сөйлесуін ешқашан қаламайтындығын бүкпесіз аңғартты.

	Ал Латын Америкасы азаттық деп ұран салып жатты. Философ әрі мемлекет қайраткері Х. Мартидің үндеуімен өзін-өзі тануға, барлық рухани құндылықтарды, соның ішінде тәуелсіздік ұғымдарын санадан сылып тастайтын ұлттық қуаттарды іздеуге көшті.

	Еуропа мәдениеттер тоғысуының лабораториясы санаған Латын Америкасының осы сілкінісі Гегель «диалектикалық тарих» деп атаған ұлттар ассимилизациясы дәуірінің аяқталуына әкеліп соқты және мұндай араласудың дамыған отарлаушы елдер үшін ғана тиімді екендігіне көз жетті, жаулап алған халықтың мәдениеті де жаулап алу қабілетіне ие.

	Осы кезеңнің саяси-әлеуметтік болмысын зерттеген бүгінгі латынамерикандық қоғамтанушылар ұлттар ассимилизациясы мен мәдениеттер тоғысуының екінші, түпкі мәнін ашып көрсетуде. Еуропа тұтас құрлықты тәуелділікте ұзақ ұстап тұра алмайтындығын ойлап, байырғы халықтардан Батыс мәдениетіне ғана табынған, этникалық негізінен қол үзген мүлде басқа халық жасау арқылы мәселені түбегейлі шешуді көздеген еді.

	Сонымен, мәдениеттерді сұйылту немесе біржола жою жолымен тұтас халықтарды тәуелділікте ұстау саясатының абыройы айрандай төгілді. Еуропа енді басқа амал іздеуге кірісті. Экспансиялық саясатын идеологиялық қорғау мен қолдау үшін философиялық тұғырлар жан-жақты іздестірілді. Көне дүние, қайта өрлеу және одан кейінгі кезеңдер философтарының еңбектері мұқият зерттелді, солардың ішінен Гегельдің «Феноменология духа» туындысы таңдалып алынды.

	Әйгілі философ осы еңбегінде Еуропа тарихына басымдық береді, оның өз сөзімен айтсақ, дүние тарихы Ертедегі Грециядан басталып, Француз революциясына келіп тіреледі және адамзаттық сипатқа ие, себебі еуропалық экспансия жаңа құрлықтардың ашылуына, әлем халықтарының рухани азаттық жолын таңдауына және адамның өмірдегі мәнін түсінуіне ықпал жасады. Сөйтіп Еуропа адам баласының азаттық туралы түсінігін өзгертті, тиранның ғана бостандығын мойындайтын азиялық деспотизмнің сағын сындырып, жеке пенделердің де еркін бола алатындығына сендірді, халықтар бостандығы туралы ұғым қалыптасты. Сондықтан Еуропа тарихы азаттық тарихы ретінде әлем тарихы бола алады.

	Бұдан дүниежүзі Еуропа тарихын төл тарихы деп қабылдай отырып, осы құрлықты азат етуші ретінде мойындауы және оның артықшылығы мен үстемдігін жатсынбауы керек деген түсінікті сүзіп алу қиын емес еді. Міне, осылай Гегель Батыс саясатшыларының бейімдеуімен жалғанның Еуропаға тәуелділігін дәріптеушіге айналып шыға келді.

	Аталған көзқарас өзінің толысу тарихында талай сұрыптаудан өткен. Уақыт өте келе, егер әлемдік тарих Еуропаға тиесілі болса, әлемдік мәдениет те соның еншісінде деген ой тірілді. Ендеше осы мәдениеттен басқа мәдениет туралы бас қатырудың қажеті жоқ. Яғни дүниежүзілік өркениеттің даму кепілі – Еуропа мәдениетін әлем халықтарының тұтас мойындауы және соған көшуі.

	Кәрі құрлықтан тысқары тұрған халықтарды біржола рухани тәуелді етудің жаңа саясатына айналған бұл пайым түптің түбінде нәсілдік жіктеуге бастап әкелді, ұлттар дәуірлеп келе жатқандар мен дәурені өткендер деп сұрыпталды. Соңғыларын жойылып кету қатерінен сақтайтын жалғыз жол – тағы да еуропаландыру.

	Тәуелділік философиясының біз келтірген осы дәйектері соңғы уақытта өңін өзгерткенімен, түпкі аңсарын қазіргі күнге дейін сақтап қалған. Адамзат енді жаңа заманғы техникалық прогресті жасаушылар мен сол прогрестің жетістіктерін қарадүрсін пайдаланушылар деп жіктелуде. Кейінгілер геосаяси тілде «дамушы елдер» делініп жүр. Бұл сұрыптау бойынша ТМД республикалары соңғысының сапында.

	Тәуелділік адамзат жаратылысының табиғи әрі тарихи заңдылығы екендігін дәлелдегісі келетін тағы бір философиялық ағым «нақтылы адамға екінші адам өзінің осы өмірде бар екенін және сол өмірдегі орнын анықтау үшін керек» деген антикалық қағиданы халықтарға қолданғысы келеді. Олардың сүйіп айтатын философиясы – өз ортасындағы орнын қабілетіне қарай анықтай алмаған адамның коғамынан тыс қалатындығы сияқты, халықтар да даму деңгейіне сәйкес әлемде бұйырған орнын қанағат тұтпаса, тарих тәрік етеді. Олай болса, ұлттық соқыр эгоизмді лақтырып тастап, өзіңнен озық кеткендердің артықшылығын мойындауың керек.

	Мұның астарында да әлемдік өркендеу қарқынына ілесе алмағандарды бәйге төрін дүбірлеткендерге ерікті түрде тәуелді ету ниеті жатыр.

	Толғауы тоқсан осындай көзқарастармен бірге «қандай да халық өзін бір мезгілде әрі тәуелді, әрі тәуелсіз сезінеді» деген ой да қылаң береді. Астарын арылтсақ, ұлттардың өзара тәуелділігі әлеуметтік тәуелсіздігінің кепілі болып табылады екен, өйткені төрт құбыласы тең, барлық мұқтажы шешіліп қойылған пенде де, халық та жоқ.

	Бұл пайым белгілі бір ұлт тәуелсіздікке басқа ұлттар арқылы ғана жетеді деген ауқымда да қарастырылып жүр, яғни дара ұлттық тәуелсіздік болған емес, болмайды да, халықтар тарихтың ұзына бойында бірінің мүддесін бірі арқылы шешуде және солай жалғаса бермек. Мұндай тәуелділік өз ретінде ұлттық бостандықты (ол кейде саяси, кейде экономикалық болуы мүмкін) шектеуді талап етеді.

	Әрине, мұндай шектеулер екі немесе көп жақты сипат алып және ұлттық мүдделер теңдігіне негізделсе, көкейге қонады, ал әңгіме тағы да әлсіздердің әлділер алдындағы шарасыз шегіністері жайлы болса, келісе алмайсыз.

	Тәуелділік философиясын зерттеп тану арқылы тәуелсіздік тіректерін айқындауды мақсат еткен елдерде экономикалық тәуелділік жеке категория ретінде қарастырылып, оның тарихи-этникалық негіздері іздестіріліп келеді. Шығарылған қорытындылар әртүрлі, солардың ішінен үш пайымды сұрыптап алайық.

	Латын Америкасында континент халықтарының ұлттық тарихи және табиғи даму жолынан жаңылуы әлемдік техникалық-экономикалық өркендеу үрдісінен адасып қалуына бірден-бір себеп деген байлам бар. Бұған оларды еуропалық экспансия мәжбүр етті.

	ТМД елдеріндегі пайым да осыған ұқсас, тек мұнда даму қарқынының бәсеңдігі коммунистік режимнің салдарынан деген ой қосақталып айтылады. Большевиктік-кеңестік қоғам тарихи процестің жемісі емес, күштеп таңылған идеологиялық формация еді.

	Үшінші түйін этникалық себеп-салдарларға негізделген. Бұл бағыттағылар жекелеген халықтардың әлемдік ғылыми-техникалық прогрестен кенже қалуын ұлттық мәдениеттерден іздестіреді. Табиғаттың мырзалығы мен ырзалығын көбірек күйттеген далалық қанағатшыл мәдениет пен жақсылық-жамандықты ғайыптан дегізген исламдық дүниетаным адам факторын ұмыттырды дейді олар.

	Аталған тұжырымдардың алғашқы екеуі шынайылығына дау туғызбаса, соңғысы арнайы зерттеуді қажет етеді. Біз әзірге ұлттық мәдениет – ол далалық па, таулық па, батыстық па, әлде шығыстық па – прогрессивті немесе регрессивті деп бөлуге көнбейтіндігін ғана айта аламыз.

	Осы көзқарасты, яғни экономикалық тәуелділіктің этникалық салдарын күйттеушілер бүгінде антропологиядан дәйек табуға ұмтылып жүр. Олар 1707-1778 жылдар аралығында ғұмыр кешкен белгілі этнограф әрі антрополог Карл Линнейді жиі еске алады. Ол адам атаулыны: «тағы», «жартылай тағы», «американдық жұмсауға ыңғайлы қызыл түсті», «азиялық ырымға сенгіш», «африкалық қара түсті әмірге сенгіш», «еуропалық ақ түсті заңшыл» деп жіктеп, соңғысын бәрінен жоғары қойған болатын. Енді «бұқара адамы», «тобырдың адамы», «шығармашылық тұлға» деген терминдер өмірге келді. Алғашқысының өзіндік пікірі жоқ, көптің аузын күзетумен болады, негізінен дамушы елдер тұрғындарына тән қасиет. Екіншісі тобырлық өмір салтына бейім, табиғатқа біржола тәуелді, бұларға логикалық ой-талғам мүлде жат – үшінші дүние өкілдері. Соңғысы – өркениет иелері, қазіргі заманғы прогресті жасаушылар. Сіздің бұған келісе коюыңыз екіталай. Ал тәуелділіктің осындай этникалық себептеріне пейіл беретіндер өз ішіңізден табылып жатса, күйінгеннен тас шайнайтыныңыз да рас.

	Осы тұста Мексиканың көрнекті философы Леопольдо Сеаның «Философия Американской истории» еңбегіндегі мына бір ой еске түседі. Ол саяси немесе экономикалық тәуелділіктен толық арыла алмаған елдерде ұлттық тәуелсіздікті жат-сынатын ғылыми және әлеуметтік топтардың пайда болатындығын және олардың белгілі дәрежеде ұлттық идеяның қалыптасуына кедергі келтіретінін атап көрсетеді.

	Мексика білімдарының осы түйінінен өз ақиқатың да аңдыздап шыға келетіндей. Көзіқарақты жұртқа белгілі, ғасыр табалдырығында, ұлттық ар-намыс тарих таразысына салынған тұста, тәуелсіздікке жатырқай қарап, өзара тәуелділік идеясын көтергендердің даусы ащы шығып жатты. Туған топырағының ғасырлар бойғы саяси-идеологиялық қысымнан рухани жұтқа ұшырағанын көре тұра республикадағы өзге нәсіл өкілдерінің этникалық, тілдік мәселелерін қолдан жасап даурықты. Төл ұлтын тәуелсіздік арқылы дара өркендеуге қабілетсіз жарымжан ұлт кейпінде көрсетуге дейін барды. Сол күрделі кезеңде республиканың алты өнеркәсіпті қаласын Ресейдің басқаруына беруді ұсынғандардың болғанына, мұның себебін қазақ елінің экономикалық білімсіздігінен іздегендігіне өзіміз куәміз.

	Ең сорақысы – ұлттық тәуелсіздікті жатырқаушылар өздерін халықтан рухани-саяси биік тұрмыз деп есептеді.

	Бүгінде осы тараптағылар өзгерген саяси ахуалдың ыңғайымен шұғыл түрде батысшыл болып алған. Солардың әсіре демократияшылдығы мен еуропалық саяси реформаларға тым әуестігіне қарап, қазақ халқы әлеуметтік-мәдени дербестігі ұзаққа созылса, сыртқы ықпалдың кез келген түріне төтеп беретін, рухы берік ұлтқа айналатындығынан қорқатын шығар деп ойлайсың. Мұндай елді өзіңнің жалаң еуропашыл даңғаза ұрандарыңмен желіктіре алмайсың. Адамзаттың болашақта қайғы-мұңсыз өркендеуінің кепілі – этникалық негіздердің жойылып, географиялық атаумен өмір сүруі дейтіндер үшін ол қатерлі ғой.

	Не ұлттық, не еуропалық мәдениеттердің уызына жарымаған, төл мәдениетінен тек қараңғылықты танитын, рухани құндылықтарды соқыр сезіммен сырттан іздеуге құштарланып кеткен осы дүбәраларды байырғы қазақ жөнімен «тексіздер» десек те жарар еді. Ал санадағы ассимиляцияның бейшара төлдері екендіктеріне сәйкес «Ғасыр метистері» деп атасақ, орынды секілді, олар генетикалық емес, рухани тастандылар ғой.

	Бүгінде бұлар «адам жоқ болса, мәселе жоқ» деген солақай қағиданың тонын өзгертіп, «Ұлт жоқ болса, этникалық қақтығыстар жоқ» деп, ғаламдық жаңалық ашқансып жүр.

	Өздерін жаңа дәуірдің озық ойлы, прогресшіл зиялыларына балайтын осы дүбәралар Батыстың өз ұлтынан, ол мәңгілік деген ойдан ешқашан бас тартпайтынын біле ме екен. Еуропа мен АҚШ әлемдік этникалық үстемдікке ұдайы ұмтылумен келе жатқанынан да хабарсыз шығар. Билл Клинтонның «Құдай қаласа, XXІ ғасыр АҚШ ғасыры болады» деген әйгілі ұранының желігі сірә да басылмайтындығын, ол кіші Буштың тұсында екпіндей түскенін де аңғармайтын болар. Әлде көре тұра көргісі, біле тұра білгісі келмей ме. Асылында «Ғасыр метистері» өзге дүниені төл ұлты үшін емес, сол жұртының рухы мен мәдениетінен қол үзіп қалғаны, оның тұнығына сіңе алмайтындығынан сескенетіні үшін іздейді. Осылайша ұлттан безіну дертіне шалдыққан және адамзат алдында да, өз халқы алдында да заманалық кешірілмес қылмыс жасап жатыр.

	Бұлар соңғы жылдары қатарларына бизнес саласынан қосылғандардың ықтиярымен «шекарасыз экономика» идеясын уағыздай бастады. Олардың пайымдауынша саяси дербестік дегеніміз экономикалық халықаралық еркіндіктің тынысын тарылтатын саяси эгоизм болып табылатын көрінеді, сондықтан мұндай дербестікті есік-терезесі жоқ, мемлекеттік бақылаудан тыс экономикалық интернационализмнің жолына құрбандыққа шалу керек.

	Аталған ой Ресейде Ельциннің тұсында пайда болған миллиардерлердің аузымен айтылған еді, бара-бара өзге елдер байсымақтарының көкейін күмбірлете бастады.

	Сөз орайында бұл идеяның XXІ ғасыр «жаңалығы» емес, ертеден бар ағым екенін аңғарта кетейік. Оған алғаш континентераралық алпауыт корпорациялардың идеологтары дем берген болатын. Бұлардың қазіргі ұзын саны 200-ге жуық, дүниежүзілік ішкі өнімнің 34 %-ына ие, дамушы және үшінші әлем елдері байлығының 86%-ын планета халқының бестен бірін құрайтын өркендеген мемлекеттердің қалтасына құюға ерекше үлес қосып келеді.

	«Ұлтсыз экономика» деп ат берілген осы идеяның негізгі мақсаты – өндіріс қуаты жоқ немесе өнеркәсібі қарадүрсін елдерді шикізат көзі түрінде ұстау және сол арқылы экономикалық тәуелді ете беру.

	Аталған мақсаттың, яғни «шекарасыз», «ұлтсыз» экономика идеясының жүзеге асырылуы салдарынан болатын тәуелділіктің дамымаған елдер үшін қандай қиындықтар әкелетіндігіне көз жеткізу үшін Біріккен Ұлттар Ұйымы таратқан статистикалық мәліметтерге жүгінейік.

	Қазіргі таңда дамушы және үшінші әлем елдерінде 1 миллиард 300 миллион адам қайыршылық жағдайда өмір сүріп жатыр. 700 миллионы уақытша жұмыстан түсетін мардымсыз ақыға қалт-құлт етіп күн көруде. 840 миллионы, оның ішінде 240 миллион бала аш. 1 миллиард адам антисанитарлық жағдайға душар, 1,5 миллиарды таза суға зәру. Айықпас дерттен жыл сайын 14 миллион бала өледі.

	Осыдан соң есік-терезесі жоқ, мемлекеттік бақылаудан тыс экономика туралы ойлардан төбе шашың тік тұрады. Оны «жүгендеусіз байлық эгоизмі» демеске лажың қалмайды. Жеке тәуелсіздік үшін ұлттық тәуелділікті қалап алуға дайын ғасыр сатқындығына балауға да әзірсің.

	Міне, осылайша XXІ ғасырда бірін екіншісі тәуелді ету жолында өркениеттер де, жалған демократияшылдар мен өздерін ұлттан жоғары қойған неокапиталистер де сауырына қамшы басып жатыр.

	Француз жазушысы Веркар романдарына «Адам әлде жануар», «Толық немесе жартылай адам» деп ат қойып, шығармаларының өнебойында соған жауап іздейді екен. Қазіргі қазақ қаламгерлері жазылмақ еңбектеріне «Ғасыр метистері әлде сананың адасуы» деген тақырыпты таңдап, осы құбылыстың көркемдік-философиялық шындығына бойласа жөн емес пе?! «Өркениеттің ең маңызды міндеті – адамды ойлануға үйрету» деп Эдисон Томас Алва айтқандай, ұлттық идеологияның ақыл мен жүрекке бірдей әсер ететін құдіретті саласы – әдебиеттің парызы әлемді туған топырағыңның мүддесі арқылы тануға баулу ғой.

	Осы жерде ойыңа тағы да Леопольдо Сеаның кесімді пайымдары оралады. «Біз, латынамерикандықтар, Батыс өркениетін адамзат пен тарихты азат етудің жалғыз ғана мүмкін жолы ретінде дәріптейтін идеяны қабылдай алмаймыз. Біз халықтар арасындағы қарым-қатынастың басқа үлгісін марапаттаймыз: ол – тікелей де, өзара да тәуелділік емес, баршаға тиімді ынтымақтастық», – дейді ол.

	Бұған белгілі жазушы Жорж Сименонның «Кейінгілерге қалдыратын ең асыл мұрамыз – тәуелділік сезімінен таза сана» деген ойын қосыңыз.

	Ал тәуелсіздік пен тәуелділік адамзат таразысының екі басында әлі теңселіп тұр.





ЕУРАЗИЯ ГЕОСАЯСИ КЕҢІСТІКТЕ




	Еуразия! Алапат соғыстар талай қансыратқан, өркениеті адамзаттың бағы мен сорына қатар қызмет еткен, бір-біріне кереғар идеялар мен идеологиялар тынымсыз қайшыласқан қария құрлық. Континентте қойдай жамыраған көп идеяларды аударып-төңкерсеңіз, олардың ел мен елдің арасын жақындатудан гөрі алыстатуға, табыстырудан гөрі шабыстыруға көбірек бейім болғанын көресіз. Тамыры орта ғасырдағы түрлі утопиялық сарындардан нәр алған коммунизм идеясы Еуразияны бір-біріне қатыгез екі саяси лагерьге қақ жарып тастады. «Континентальды еуразиялық және батыс атланттық өркениеттер ешқашан тоғыса алмайды, табиғатынан кереғар мәдениеттерге негізделген» деп уағыздаған «еуразийстер» де құрлықтың саяси-әлеуметтік тұтастығын ойлаған жоқ. Хинганнан Карпатқа дейінгі халықтарды бөліп алып, бір мемлекеттің, империялық Ресейдің қол астында ұстамақ болды. Кейінірек, XX ғасырдың 70 жылдарында, олар жаңа «саяси жаңалық» ашқансыды, шығыс славян және түркі-моңғол ұлыстарының мәдени-тарихи тамырластығы туралы сөз қозғай бастады. Мұның астарында түркі тектестерді «туысқандық» желеумен Ресей державасына сіңіріп алу мақсаты жатты. Бұл идея көрші елдің кейбір саяси бірліктерінде әлі күнге беделді, «біз Шыңғысхан империясының тікелей мұрагеріміз» деген дауыстар естіліп қалады.



	Саяси-философиялық өрісі тар мұндай күмәнді идеялар мен идеологиясымақтардың орны – тарихтың шаң басқан архиві. Еуразияда, оның шығыс қапталында жаңа идея – адамзатты бауырым деп тұтас сүюге шақырған, өркениеттердің ізгілікке қылаусыз қызмет етуіне бастайтын, қанаттаса қатар дамуға кең жол ашатын ұлағат идеясы көктеп келеді. Ол – Қазақстан Республикасының Президенті Нұрсұлтан Назарбаевтың Еуразиялық одақ идеясы.



	Қазіргі заманғы әлемдік экономикалық даму дәстүрлеріне бейімделіп, барынша тиімді, бәсекеге төтеп беретін саяси-индустриялық қауымдастықтар арқылы өркендеуге үндейтін бұл өміршең бастаманың уақыт өткен сайын қанатын кеңге жаятындығы анық. Ол Еуразияның шығысында тағы бір келешегі зор құрылымның – Бірыңғай экономикалық кеңістіктің шаңырақ көтеруіне ықпал етті.

	Еуразия құрлығы, оның еуропалық аймағы ортақ нарық арқылы толысуды жүзеге асырып жатқан кезеңде Қазақстан төңірегін соған шақырып қана қоймай, жұмылдыра алса – бұл тарихи ерлік, саяси көрегендік, экономикалық ойдың алғырлығы.

	Бүгінгінің бағасын келешектен сұра дейді. Қазіргінің құнын тарихтан артық кім айтсын. Қазақ топырағында сәулеленген континентальды стратегиялық идеялардың дәуірлік салмағын терең сезіну үшін сол тарихтың өткен екі-үш ғасырында Еуразия құрлығын қуалай соққан салқын ойларды әредік уақыт сүзгісінен өткізіп тұрсақ дұрыс-ты.

	* * *

	Брукс Адамс: Американың империялық мүддесі Еуразияның саяси кеңістігін жаулап алуға итермелейді.

	Хальфорд Маккиндер: Хартлэнді (Еуразияны) билесең – әлемді билейсің.

	Спайкмен: Еуразияны тізгіндеген – әлем тағдырын қолында ұстайды.

	Жер көлемі 53,4 миллион шаршы километр, мұхиттар айдынында тербеген алып құрлықтың геосаяси кеңістіктегі маңызын Батыс пен АҚШ-тың ғылыми элитасы ХVШ-ХІХ ғасырларда осылай бағалаған. Шындығына келгенде, бұл пайымдар әлем үшін тың жаңалық емес еді, Еуразияның қадір-қасиеті төңірегіне ертеден мәлім болатын. Еуропа мен Азияны қатар жаулап алу арқылы ғана жер-жаһанға әңгіртаяқ ойнатуға болатынын атышулы Александр Македонский де, Ұлы Даладан Батысқа қарай арыстанша атылған Еділ де білген. Жаңа геосаясатшылар сол жойқындардың географиялық стратегиясына АҚШ пен Батыстың экспансиялық мүдделеріне сәйкес қайта үңілді, Еуразияны державалық, онда да әлемдік империялық ауқымда зерттеуге кірісті.

	Бұл бағытта алғаш ой толғаған АҚШ адмиралы А. Мэхэн еді. 1840-1914 жылдардың аралығында өмір сүрген әскери қайраткер Американың сол тұстағы геосаяси көзқарастарының сарынымен жаңа өмірлік кеңістіктер іздеуге кірісіп, «Теңіз державасы» теориясын ойлап тапты. Оның пайымдары қарапайым әрі дәлелді болатын. Әлемдегі төрт ұлы айдын – Тынық, Атлант, Үнді және Солтүстік Мұзды мұхиттарындағы қолайлы су тораптарына кім ие болса, сол жер жүзіне сөзін өткізеді.

	Мэхэн осы тұжырыммен Еуразияға ерекше назар аударды. Алып құрлық аталған төрт шалқарды тел емеді, батысы мен шығысында, оңтүстігі мен солтүстігінде барлық жағынан қолайлы теңіз қақпалары бар. Осы ғаламат географиялық мүмкіндік арқылы XVІІІ ғасырдың өзінде халықаралық экономикалық маңызға ие болып үлгерген Атлант және Тынық мұхит рыногына мықты бақылау орната аласың. Ал соғыс қимылдары кезінде оңтайлы стратегиялық су жолдарының бәрі ашсаң – алақаныңда, жұмсаң – жұдырығыңда болады.

	Экономикасы, соған сәйкес әскери күш-қуаты күн санап артып келе жатқан АҚШ-та адмиралдың «Теңіз күштерінің тарихқа ықпалы» атты еңбегі жоғары бағаланды. Бұл еңбек державалық желік желдей естірген ел үшін әлемді билеудің нақты жолын айқындап берумен бірге, сол жолдағы әскери-саяси тактиканы белгілегендігімен де қымбат еді. Мэхэн Еуразияны Еуропаның көмегімен жаулап алу жоспарын ұсынды. Кәрі құрлықтың еуропалық мемлекеттерімен ауыз жаласа отырып, алдымен Азияны талқандау керек, содан соң шайқастарда діңкелеген одақтастың омыртқасын опыра саласың.

	АҚШ-тың XІX ғасырдың бас кезінде батыл ойларымен танылған геосаясатшысы Брукс Адамс бұл экспансиялық идеяны одан әрі нақтылады. Ол Еуразияны жаулап алу кезінде Еуропа мемлекеттерінің АҚШ-қа одақтас болатындығына сенген жоқ. 1911 жылы жарық көрген «Америка империясы» еңбегі Еуропаға қарсы агрессиялық ойларға толы. Ғалымның бұл орайдағы таным-түсініктері төрт салаға жіктеледі.

	1. Америка империя болуға міндетті.

	2. Империяға айналудың бірден-бір жолы – Еуразияны жаулап алу.

	3. Еуразия үшін Еуропамен соғысуға тура келеді.

	4. АҚШ-тың Еуропадағы негізгі қарсыластары – Франция, Германия, Ресей.

	Брукс Адамстың бұл дәйектерінен АҚШ саясатшылары әлемнің кіндігі – Еуразия, Еуразияның жүрек тұсы – Еуропа деген қорытынды шығарып, оны әскердің бе, әлде саяси дипломатияның ба, қайсысының күшімен тізе бүктіру керектігін ойлап бас қатырды. Енді Ұлыбритания мен Жапонияның жолымен жүріп, Еуразияның азиялық бөлігін жеке-жеке басып алу тиімсіз еді. Аталған екі ел Азиядағы отарларынан Еуропаның қысымымен айырыла бастаған.

	Осының бәрін саралай келіп, АҚШ Еуразияны, нақтырақ айтқанда, Еуропаны іштен ірітудің саяси айла-тәсілдерін іздестірді. Кейбір сарапшылар мен тарихшылар Еуропа мемлекеттерінің арасында болып келген қарулы қақтығыстардың бәрінде Американың қолтаңбасы бар деп есептейді. Құрама Штаттар, әсіресе Германия мен Ресейдің әлсін-әлі текетіресіп тұрғанын қаласа керек.

	Бір жағынан империялық аңсар асқынып, екінші жағынан Еуропа жүректі шайлықтырып дел-сал болған талмау шақта АҚШ-тың айқын агрессиялық ниеттегі саяси қайраткерлері президент Дж. Монроның 1823 жылы жария етілген державалық идеясын еске алған. Бұл идеяның мәні мынада еді: Монро Батыс жарты шарын қақ жарып тастап, оның бір бөлігін «американдық», екінші бөлігін «еуропалық» деп жариялады. Еуропа «американдық» қапталға ешқашан аяқ баспауға тиіс. Бұл аймаққа Еуразияның көптеген жері енетіндіктен де қызыға алмайды.

	Тарихта «Монро доктринасы» деген атпен қалған бұл идеяда екі саяси түйін түйілген:

	1. Еуразияны тұтастай басып алу мүмкін емес, оның еуропалық бөлігі тізе бүкпейді.

	2. Еуропаның Еуразиядағы орнын тарылтып, жер көлемі жағынан ауқымды азиялық өңірін еңсеру керек.

	Еуразия осылай әлемдегі ең маңызды геосаяси орталыққа айналды. Оны жаулап алудың тактикасы мен стратегиясы сол кездегі саясатшылар мен саясатқа жақын ғалымдардың жерік асы болды. 1919 жылы Оксфорд университетінің география профессоры, ағылшын Хальфорд Маккиндер «Әлемдік саясаттың аймақтық кіндігі» идеясын көтерді. «Демократиялық идеалдар мен қазіргі шындық» еңбегінде сол кіндіктің аты алғаш аталды. Ол Еуразияны жаһан саясатының аймақтық кіндігі деп жариялап, «Хартлэнд» деген ат берді.

	Маккиндердің анықтауы бойынша «Хартлэнд» дүниені жер ортасына жұмылдырушы айрықша табиғи орта, оның шекарасы географиялық тұрғыда барынша дәл белгіленуі керек. Еуразия дегеніміз – Орталық және Шығыс Еуропа, Ресей, Моңғолия мен Тибет.

	Оксфорд профессоры бұдан кейін географиялық білім-танымын әуелі Еуразияны, сол арқылы әлемді қалай бағындыруға болатындығын саралауға арнайды. Ғалымның бұл орайдағы нақтылы тезистері төмендегідей:

	1. Шығыс Еуропаны кім билесе – Хартлэнді сол билейді.

	2. Хартлэнді билеген – әлемдік аралды билейді.

	3. Әлемдік аралды билесең – Әлемді билейсің.

	Маккиндер Еуразияға үстемдікке талас кезінде Еуропа негізі қарсылас екенін ескертуді де ұмытпайды. Оның бұл реттегі пайымдары Брукс Адамстың байламдарымен сарындас. Америка империясы жайлы агрессиялық идеяға алғаш дем берушілердің бірі болған осы қайраткерден сәл өзгешелігі – АҚШ-тың Еуропадағы дұшпандарының қатарына Францияны енгізбеген, Ресей және Германиямен шектелген, сол екеуінің әскери одақ құруына еш уақытта жол беруге болмайды деп санаған.

	XX ғасырдың бас кезінде АҚШ-тың саяси айналымына енген осы тұжырымдардың жаңғырығы әлі күнге басылмағандай. Олардың қайсыбірі араға ұзақ жылдар салып жүзеге асырылып жатыр.

	Маккиндер сол 1919 жылдың өзінде Еуропадағы қарулы екі мемлекеттің – Ресей мен Германияның шекарасын мәдениеті олардан кем емес, ұлттық намысы биік елдермен бөліп тастауды ұсынған болатын. Осы аралық кеңістіктен тарихтың ұзына бойында орыстың да, немістің де тізесі көп батқан Польша, Эстония, Литва, Латвия, Румыния, Чехословакия секілді елдерді көргісі келген.

	Еуропаның осы өңіріне қазір көз салыңыз, Маккиндердің арманы тап-тұйнақтай орындалғанын көресіз. Германия мен Ресейдің ортасында АҚШ-қа пейілді, әлемдік өркениетке бейім, саяси діні берік, киіктің асығындай шымыр елдер сұлап жатыр. Олардың неміс жұртына түпкілікті көзқарасы бізге беймәлім, ал Ресейге тоңы жібімейтіні анық.

	Еуразиялық экспансиялық идеялардың бүгінгі нәтижелерін әрі қарай тереңдетпей, XX ғасырдың бас кезіне қайтып оралсақ, дүниені осы құрлық арқылы тұзақтаудың ой-жоспарлары Маккиндермен шектелмегенін көреміз.

	Хартлэндінің әлемдік стратегиялық құндылығы жайлы қадап айтқан ғалымдардың бірі – Йель университетінің халықаралық қатынастар жөніндегі профессоры болған Н. Спайкмен. Оның еуразиялық теориясы мемлекеттердің геосаяси күш-қуатын айқындауға арналған он ерекшелігімен дараланды.

	Олар: орналасқан жерінің бедері, шекараларының оңтайлылығы, халқының саны, пайдалы кен қазбаларының болуы, экономикалық және техникалық даму деңгейі, қаржы қуаты, этникалық біртектілігі, әлеуметтік интеграцияның деңгейі, саяси тұрақтылық, ұлттық рух.

	Сол тұстағы Еуразияда мұның бәрі дерлік бар еді, табиғи-географиялық қолайлылығы дау туғызбаса, экономикалық-техникалық өркениеті АҚШ-тың өзін ойландыратын. Еуропалық бөлігі мұнымен қатар халқының этникалық даралығымен де ерекшеленетін. Азиялық қапталындағы ежелгі мәдениет көзін ашсаң, сарқырап қоя беретін тау бұлағындай еді.

	Спайкмен алтын табақтағы гауһар секілді осы құрлықты Америка империясы, оның демократияның сырғасын салған өркениеті гүлжазираға айналдырады деп үміттенді. Еуразияны өзге әлемнен бөліп алып, одан сыртқы дүниеге «Римлэнд» деген ат берді.

	Римлэндке Йель университетінің саясат сауған профессоры Батыс және Орталық Еуропаны, Турция, Иран, Сауд Арабиясы, Ирак пен Пакистанды, Индия, Қытай, Қиыр Шығысты енгізді. Африка мен Австралия континенттерін үшінші әлем түрінде жеке жіктеді де Еуразияға барар жолды сызып берді.

	1. Римлэндке кім бақылау орнатса – сол Еуразияны билейді.

	2. Еуразияны билеген – әлемнің тағдырын қолында ұстайды.

	Сонымен Еуразияға барар жолда Римлэнд есімді қыруар ел жатыр, ғалам империясы болғысы келген держава әлемге сапарында әуелі соларды баса көктеп өтуі керек. Сөз қозғалып отырған тұстағы халықаралық ахуалға қарасаң, Римлэндке дәл осы кезде жасалған жорықтың ішінара сәтті болуы да мүмкін-ау деген ой туады. Бұл тұста Қытай мен оның маңайы Жапонияның, Индия мен кейбір араб елдері Ұлыбританияның қоластында еді. Осы екеуі сүрінсе, Римлэнд түгелдей болмаса да бауырыңа қарай дөңгеленуі ықтимал-ды.

	Замандас геосаясатшылары секілді Спайкмен де АҚШ-тың Еуразияға барар жолдағы азулы қарсыласы Еуропаның техникалық өркениетке қол жеткізе алған ірі мемлекеттері деп білді. Мұндай байламдардың Батыстағы әлді елдердің бүйрегіне шаншудай қадалғаны анық. Геосаяси идеялық текетіреске солардың ішінде алғаш Германия түсті.

	Реті келіп тұрғанда айта кетейік, Батыстың, оның ішінде Германияның геосаяси ізденістері қорғанысқа негізделді. Бұған Карл Хаусхофердің Ресейде 2001 жылы жарық көрген, бізге там-тұмдап жеткен «Геосаясат туралы» деген еңбегін парақтап отырып илана аласың.

	Карл Хаусхофер – Мюнхен университетінің профессоры, континентальдық жарты орта теориясын дамытуға елеулі үлес қосқан, 1974 жылы осы қалада геосаясат институтының шаңырағын көтерген.

	Ол әуелде әлемге Германия үстемдігін орнатудың саяси және әскери жолдары туралы толғанды. Неміс жұртының жанды-жансыз ресурстарын қайта-қайта түгендей келіп, көп кешікпей бұл бағыттағы ізденістерін тоқтатты, ғаламға Германияның шекпенін кигізем деу ұлттық әсіре сезімнен туған далбаса екендігіне көзі жеткен.

	Осыдан соң неміс халқының тарихи орнындағы есен-амандығына алаңдауға көшкен. «Еуразияны англосаксон тектестердің құрығынан қалай құтқаруға болады?» деген сауалдың соңында кетіп, «Континентальдық одақ» идеясын тірілтті.

	Хаусхофер осы идеясы арқылы алғаш рет Германияның әлемге қожалық ету түгілі, Еуразияның тұтастығын сақтауға қауқарсыз екендігін мойындайды. Бұл неміс геосаясатындағы тарихи батылдық еді. Мың ойланып, жүз толғана келе Германия Еуразия үшін Ресеймен және Жапониямен одақтасуы керек деп шешті. Ресей континенттің өз ішінде сүйеу болса, Жапония теңіз арқылы қорғай алатын еді.

	Ол осы ойынан бұ дүниеден озғанша айнымаған, Ұлы Отан соғысының алдында Германия билеушілеріне АҚШ-Англия одағы күшейіп келе жатқанын, Еуразиядағы саяси-экономикалық катынастарды сақтап қалу үшін КСРО-мен одақта болу керектігін ескерткен.

	Осынау қайшыласқан идеялар мен сапырылысқан саясаттың тасасынан қажыған ғасырларды, сақал-шашы ағарған кәрі құрлықты көресің. Ол континентті саяси-экономикалық болмысы жағынан біркелкілендіре келген XXІ ғасырға үмітпен қарайды. Батыс саясаттанушылары Еуразияның ендігі мұраты – осы бірыңғайлылықты даму жолында тиімді пайдалана білу деп отыр. Жер-жаһанның жерік асы болған Хартлэнді бір кезде коммунизм елесі кезсе, бүгінде өзара сенім мен ынтымақтастыққа шақырған өркениет үні естіледі.

	Қазіргі таңда, адамзат өзінің ұлан-ғайыр тарихында алғаш рет күш біріктіре даму мүмкіндігіне ие болып отырған тұста, қанаттаса өркендеуге шақырған ой-бастамалардың маңызы айрықша. Біз сондықтан да Қазақстан Республикасының Президенті Нұрсұлтан Назарбаевтың Еуразиялық одақ туралы идеясын жоғары бағалаймыз. Осы ой алғаш жарияланған 1994 жылдың 28 наурызын тарихи күн деп білеміз.

	Еуразия, қария құрлық бүгінде өзінің жаңа тарихын жазып жатыр. Сол тарих авторларының бірі – Қазақстан.





РЕСЕЙДІҢ ЖАҢА ЕУРАЗИЙСТЕРІ




	А.Г. Дугин: Еуразия толық геосаяси тәуелсіздікке қол жеткізуі керек.

	Г.А. Зюганов: КСРО шеңберінде біртұтас Еуразия мемлекетін құрамыз.

	В.Л. Цымбурский: Ресей – Еуразияны күйретуші.



	Ресейде ертеден бар Еуразия идеясы қазіргі орыс зиялыларының жерік асына айналғалы біраз уақыт болды. Олар КСРО-ның шаңырағы ортасына түскен күннен бастап осы идеяға жаңа маңыз беріп, оны орыс империясын қайтадан қалпына келтірудің өтімді идеологиясы етуге күш салып бағуда. Себебі дәл осы шақта, әлемнің әлді-әлсіз елдері өзара үндесуге ұмтылған тұста, орыс идеясының бұрынғы үстемдік пен белден басуға негізделген түрлерінің қай-қайсы да саяси астамшылық болып табылатын еді және Еуропаның да, Азияның да қарсылығын туғызатын еді. Ал еуразиялық идеяны қалай құлпыртам десең де еркің, өйткені оның әуелгі астарында – тізе қоса өркендеу, бейбіт қатар өмір сүру концепциялары өрілген. Осы жылы шырайлы, ізгі ниетті ебін тауып Ресейдің жеке мүддесіне ыңғайласаң, сырт көзге күнә емес. Асылында Еуразия атанған ұлан-ғайыр құрлықта тыныштық пен өркениет дәуірлесін деген ойды кім жатырқамақ. П.Н. Савицкийдің анықтауына сүйенсек, Еуропа мен бергі Азияны, Иран мен Индияны, Үнді-Қытай мен Жапонияны біріктіретін және осы алып кеңістіктің кіндігі болып табылатын Еуразияны көктемесін деуге тілің бара ма?! Бірақ...

	Бар гәп осы «бірақтан» басталады. Ресейдің жаңа еуразийстері жамыратып жүрген ой жалпы жұртқа жайлы, қанаттаса даму идеясынан гөрі жеке ұлттың мүддесін көбірек күйттейді. Олар бұл ретте Ресейдің Г. Вернадский, Н. Трубецкой секілді ұлтшылдық ағымдағы еуразийстерімен астасып кетеді. Еске салайық, аталған ойшылдар Ресейді Еуразиядағы ерекше әлем деп білді, іргелес және құрлықтас халықтар мемлекеттігінің мән-мазмұнын айқындайтын орталық күш түрінде әспеттеді. Егер біз бұл тұжырымды қабылдайтын болсақ, Ресейді тағдырымызды айқындайтын құдірет кіндігі деп мойындаймыз. Ал мұның соңы ұлттық дербестік пен ұлттық тәуелсіз даму дегендерді ұмытуға, онда да өз еркіңмен ұмытуға әкеліп соғады.

	Бір ғажабы, арғы-бергі еуразийстердің бәрі де, тіпті біз мадақтап жүрген Л. Гумилев те, айналып-үйіріліп келгенде, Еуразия халықтарының Ресейдің алдында осылай мүлгіп отырғанын қалайды. Лев Николаевич «Конец и вновь начало» деген еңбегінде этностардың симбиоз, ассимиляция арқылы және өз еркімен суперэтносқа айналуы мүмкін екендігін дәлелдей келіп, орыс жұртын сол суперэтносқа жатқызады.

	П. Савицкий болса, құлашты бұдан әргіге сілтейді. Ол Еуразияның басқару жүйесін «идеократия» деген терминмен анықтады. Бұл принцип бойынша Ресей біріктіруші күш, оған нарықтық экономика мен демократия жат, билік басында идеократтар, яғни рухани көсемдер тұрады, мұндай мемлекет партиялық та, ұлттық диктатуралық та болуы мүмкін.

	Ресейдің бүгінгі еуразийстері көбіне осы тұжырымды ұнатады, ал ой-түйіндері мен мұрат-мүдделері жағынан бір-бірінен алшақ түрлі тармақтарға жіктелген. Саясаттанушылар оларды мына бағыттарға бөліп қарауда:

	• атлантикалық – батысшылдар;

	• шығысшыл – батыспен кез келген байланысты тоқтатуды ұсынушылар;

	• жаңа еуразийстер – батыс пен шығыстың тепе-теңдігіне ұмтылушылар.

	Ресей саясаттанушыларының бұл жіктеуін ғылыми тұрғыдан алғанда нақ солай деп қарауға болмайды, әр ағымның осылай таратуға келе қоймайтын ішкі ағыстары бар. Мәселен, жаңа еуразийстердің бірегейі болып табылатын А.Г. Дугин Батыс пен Шығыстан гөрі Ресейдің геосаяси үстемдікке жетуге мүмкіндігі көп деп тұжырымдайды. Оның қайшылықтарға толы пайымдарының ішіндегі дұрысырағы мына пікірге саяды: Бүгінгі біржақтылығы басым әлем жаңа биполярлық рең алуы қажет, тек сонда ғана Еуразия шын мәніндегі геосаяси тәуелсіздікке ие болады. Биполярлық рең бірте-бірте көпполярлыққа бастайды, бұл әр халықтың, әрбір геосаяси шоғырлардың өз құндылықтары негізінде өркендеуіне жол ашады.

	Егер А.Г. Дугин осы тұжырымында тұрақтап қалса, жалпы еуразиялық даму жолын біршама әділ белгілеп берген саяси қайраткер ретінде «бәрекелді» дегізер еді. Ол алайда көп-полярлыққа беттейтін сүрлеулер мен даңғылдарды Ресейге қарай кілт бұрады, орыс отанын Шығыс та емес, Батыс та емес дей келіп, осы екі әлемді біріктіре алатын жалғыз қуат көзі түрінде асқақтатып, құрлықтардың тұтқасы ретінде ерекшелендіреді. Мұны аз десеңіз, Дугинше шырқасақ, Ресей өркениеттер шыр айналып жүретін «тарихтың кіндігі» көрінеді, планетадағы бірде-бір ел ондай дәрежеге көтерілмеген. Ресей әлем атынан сөйлеп, батыс пен Шығыс өркениетін сызып тастауға ерікті.

	Жаңа еуразияшыл бұдан әрі қарай («Введение в геополитику. Геополитическое будущее России», Москва, 1997) орыс халқын Ресейге балайды да оны мессиондық желікпен желдіреді. «Орыс халқы, – дейді ол, – бір емес, бірнеше мемлекет құруға қабілетті, өркениетті ел ретіндегі міндеті – Еуразияның солтүстік шығысына бақылау орнату, стратегиялық мақсаты – Батысқа қарсы тұру, болашақта оны мәдени экспансиялау».

	Шығыс пен Батыс зиялысының мұндай астамшыл оймен келіспейтіндігі белгілі. Сол секілді Дугиннің орыс дүниетанымының бүкіл планетарлық маңызы туралы пайымын да қабылдай алмайсыз, русьтің құдай таңдаған ұлт екендігіне де күмән келтіресіз. Осы байламдардың өзегінде Ресейде әлімсақтан бар сыңаржақ өркөкіректіктің салқыны есетіндігін аңғарып, секеммен қарайсыз, Ресейде дугиншілдер көбейсе, Еуразияда тағы бір дүрбелеңді идея қанат жаятындығына көзіңіз жетеді.

	Ресей еуразияшылдарының басқа өкілдері де орыс отанын әлемнің кіндігі етеміз деп әуре. Олар осы мұратқа жетудің алғашқы кезектегі міндетін айқындап үлгерді. Бұл міндет аясында Ресейдің қазір кімдермен одақтасуы керек екендігі қарастырылған. Сол одақтастардың алдыңғы сапында, Батыс аймағы бойынша Германия мен Франция, Шығыста Қытай мен Жапония, оңтүстікте Иран тұр. Ресей осы елдер арқылы күшейіп, келе-келе жер-жаһанға билік жүргізе алар еді.

	Мұны утопия дегеніміз дұрыс, аталған мемлекеттер экономикалық даму деңгейі жағынан (Ираннан өзгесі) Ресейді шаң қаптырып кеткен, мәдениеті мен осы заманғы технологиясы орыс жұртының бүгінгі ахуалына аянышпен қарата алады, оның үстіне бәрі дерлік әлемге сөзін өткізуге дәмелі және сол жолда құралақан емес.

	Ресей коммунистерінің «көсемі» Г.А. Зюганов осы идеяларды өзінше таратып, нақты практикалық мән беруге ұмтылған. Оның ұйғаруынша, бұрынғы кеңестер одағының шеңберінде біртұтас Еуразия мемлекетін құру керек, бұған Ресейдің дәстүрлі одақтастар мен Балқандағы, араб дүниесіндегі кешегі байланыстарын қайтадан қалпына келтіру арқылы қол жеткізуге болады. Осы мақсат үшін АҚШ-қа қарсы күштердің бәрімен ауыз жаласудың ешқандай әбестігі жоқ (Н.Н. Ашенкампф, С.В. Погарельская «Современная геополитика»).

	Зюганов бұл ойын әрі қарай тарата келе құлашын кеңге сермейді, Ресейдің географиялық жағдайын алға шығарады, орыс жері коммуникациялық және кеңдік ыңғайда алғанда маңдайынан үстем тұруға лайық деген түйінге тіреледі де түлкі дәмесін ашық жайып салады. Ресей, осы еуразияшылша түсінгенде, геосаяси үйлестіруші ретіндегі көп ғасырлық дәстүрлі беделіне қайтсе ие болуға тиіс, өйткені ол әлемдік геосаяси тепе-теңдік пен әділдіктің кепілі.

	Мұның қаншалықты ақиқат екендігі Зюгановтың өзіне белгілі болмаса, бізге жұмбақ. Анығы, Шығыс пен Еуропа Ресейдің кісілігінен гөрі қаруын көбірек біледі. Орыс империясы ХVІІІ ғасырда өзге елдің жерін басып алу мақсатымен 17 рет соғыс өртін тұтатты. ХІХ ғасырда сыртқы елдерде 121 соғысқа қатысып, 67 жылын атып-шабумен өткізді. 1900 жылдың алдында құрлықтың алты да бір бөлігіне ие болды. Қазіргі күнде федерациялық негізде ондаған ұлтты тақымына басып отыр, бұлқынғанына – бұғауы, жұлқынғанына – жұдырығы дайын. Шешенстандағы соғыс қатыгездігі мен ұзақтығы жағынан АҚШ-тың Ирактағы сойқанымен теңеседі. Жылжып жылдар өткенде осы екі соғыстың адамзат тарапынан барынша қатал айыпталары анық.

	Ресей еуразийстері өз идеяларының түптің түбінде әлемдік екі соғыс секілді қантөгістерге алып баратындығын ескермегенсиді. Олар үшін орыс халқынан басқа ұлттардың ерік-жігері мен арман-аңсауы есеп емес, Ресейді державаландыруға қарсы тұратын былайғы елдің тәуелсіздік жолында құрбан болуға даяр екендігі жай әшейін бірдеңе.

	Зюганов кейбір тұжырымдары бойынша орыс ұлттық гео-саяси мектебін қалыптастырушыларға жақындайды. Бұл мектептің белсенділері В. Аксючиц пен Н. Павлов орыстан өзгелерді сыртқа тебу идеясын ұстанған. Олардың ойынша түркі тектестермен және мұсылмандармен жақындасу қастерлі. Түркі дүниесі кеңейе келе орыстарды Еуразия кеңістігіне шашыратып, ұлттық қанын сұйылтып жіберуі мүмкін деп сескенеді. Бұлардың тіреліп отырған геосаяси түйіні төмендегідей:

	• православия шіркеуі беделді орыстың ұлттық мемлекетін құру;

	• Украина мен Беларусьті қосып алу арқылы әлімсақтағы Киев русін қайтадан қалпына келтіру;

	• Ресейдің Орталық Азия мен Кавказдан кетуі;

	• идеологиялық және экономикалық күш-қуатты орыстың ұлттық мәселелерін түбегейлі шешуге бағыттау, коммунистік мұраттардан біржола бас тарту.

	Бұдан ХІХ ғасырдың басындағы панславянизм мен панправославия ағымдарының желі еседі. Осы ағымның «көсемі» Н. Данилевский таза орыс мемлекетін құру мақсатына Ресейдің дәстүрлі еуразиялық идеясын құрбан қылған болатын. Ол державалық желіктен бас тартуға шақырды, Ресей Батыс та, Азия да емес, өзге ел деп жариялады. Аталған қадамға қарағанда батысшыл еуразийстердің ой талпынысы жаңа заманға біршама жақын секілді еді. Өткен ғасырдың 90 жылдарында көтеріліп, КСРО күйреген тұста саяси-экономикалық басшылыққа алынған бұл бағыт екі ұстанымға сүйенеді:

	• Батыс Ресейге Орталық Еуропадан кеткені үшін қаржы-экономикалық көмек көрсетеді

	• Нарықтық экономикаға көшіріп, демократиялық институттардың орнығуына атсалысады.

	Ельциннің тұсында дәл осылай болды, анығырақ айтқанда, соған талпыныс жасалды, Ресей қас-қағымда өзгеріп шыға келді, орыс әлемі асты-үстіне шықты. Сол кезге бүгінгі күннің биігінен көз салған саясатшылар КСРО-сыз Ресей жаңа қоғамға долбармен, орыс болмысына тән қарадүрсіндікпен енді, сондықтан нарық талан-таражға ұласты, жекешелендіру ел үшін емес, елді билеп келгендер үшін жүргізілді, жемқорлық пен саяси таққұмарлық өршіді деп түйіндейді. Саяси және экономикалық реформалардағы қателіктер, әлеуметтік тоқыраулар мен бағдарсыздық Ресейдің шын мәнінде Батыс та емес, Шығыс та емес даму жолында сабақтастығынан гөрі бұралаңы көп бөлек әлем екенін көрсетті.

	Осыдан соң жаңа еуразийстер естерін жинаған тәрізденді, тоқыраған елге қарап державалық астамшылдық төрткүл дүниенің алдында абыройдан айыратын желік екендігін ойлады. Ресей бұдан былай Еуразияның құдай қалаған кіндігі бола алмайтындығын түйсінді. Еуропаның жалына қол тигізбейтіні атқан таңдай анық болса, Азияның айбары күн өткен сайын артып келе жатқаны соншалық кәміл еді. Сол алып дүниеде заңғарлана бастаған Қытай секемдендіре сұсты қарап тұрған.

	Осы ақиқат Ресейді үйлесімді геосаяси үлгі жасауға мәжбүрледі. Бұл үлгіні ұстанушылар әсіре ұлтшылдық та, шымқай батысшылдық пен шығысшылдық та орыс еліне опа бермейді деп отыр. Енді қалыптасқан халықаралық ахуалды анық бағалап, орыс дербестігін сақтау қажет, мына аласапыран заманда соның өзі үлкен олжа. Ал бұған мына саяси тұғырнамалар арқылы қол жеткізе аласың:

	• Ресейдің әскери, басқа да мүмкіндіктерін әлемдік саясатта ұтымды пайдалану;

	• Әлемде жаңа геосаяси ықпалды орталықтардың пайда болуына жол бермеу;

	• Планетарлық әл-қуаты бар державалардың өзара қайшылықтарын Ресейдің сыртқы мүддесі үшін ұтымды пайдалану;

	• Ішкі саясатта елдің дербестігін сақтауға септігін тигізетін шегіністерге бара білу;

	• Аймақтық саясатта Ресейдің бұрынғы үстемдігін сақтау, әсіресе бұрынғы кеңестік кеңістікте;

	• КСРО-дан мұра болып қалған геосаяси мүмкіндіктерден айырылмау;

	• Экономика мен саясатта Еуропалық үлгіге бейімделу және АҚШ-тың әлемге ықпалына тосқауыл бола білу;

	• Еуропаның экономикалық қуатын шектеу үшін Азияны өркендетуге мұрындық болу;

	• Ресейдің транзиттік артықшылығын ұмытпау.

	Бұл бағытты қолдаушылар оңшыл күштердің одағына топтасып жатыр.

	Ресейде әлі де беделді саясаткерлер Г. Явлинский мен В. Чубайстың төңірегіне шоғырлануда.

	Осы ыңғайдағылардың ой-танымын В. Чубайстың «Либеральдық империя» деген терминімен түйіп тастауға болады. Бұл империя АҚШ-қа ұқсауға тырыспайды, яғни әлемнен ашық түрде дәметпейді, орыстың ұлттық құндылықтарын нығайту арқылы этникалық дамуды қамтамасыз етеді.

	Біздіңше, Ресейге қазіргі таңдағы ең ұтымды өркендеу жолы осы. Державалардың түбіне жететін күш сол державаның өзі. Бұл әлімсақтан дәлелденген ақиқат. Сен үстемдігіңді жаһанға таңған сайын дұшпаныңды көбейтесің. Дұшпанды тізгіндеу адамның да, байлықтың да ұдайы шығынын қажет етеді. Ол шығынның орнын үнемі толтырып отыру мүмкін емес. Қазақша айтқанда, «су аяғы – құрдым».

	Г. Явлинский мен В. Чубайс осылай ойласа, Ресейдің қазіргі заманғы философы В. Цымбурский («Земля за Великий Лимитрофом: цивилизация и ее геополитика») басқаша толғайды. Оның дәлелдеуінше, Ресей ешқашан да өзімен-өзі қала алған емес, қала алмайды. Ресей – Еуразияны күйретуші.

	В. Цымбурский Еуразиядағы өркениеттерді былайша жіктейді: роман-германиялық (Батыс Еуропа), араб-ирандық (Таяу және Орта Шығыс), ресейлік, қытайлық, үнділік (Индия). «КСРО ыдыраған соң, – дейді ол, – осы өркениеттердің аралығында тәуелсіз кеңістіктердің тосқауылсыз аймағы пайда болды. Бұл – Ұлы Лимитроф аймағы. Нақ осы аймақ Ресейді көгерте алады, онсыз орыс ұлысы өркендемек емес».

	Философты мазалайтыны: «Лимитроф атанған Шығыс Еуропа мен Кавказ, Орталық Азия өздері бөліп тастаған өркениеттерді байланыстыра ала ма, жоқ па?» деген сұрақ. Егер байланыстыра алмаса, яғни тәуелсіз кеңістіктердегі елдер әлеммен бір ырғақта өркендей алмаса, өңір алдағы елу жыл ішінде түрлі қақтығыстардың ошағына айналады, дүниені қайта бөлісудің көрігі осында қызады. Сондықтан да Ресей Ұлы Лимитрофты өзінің геосаяси аймағы деп жариялауға тиіс. Цымбурский осы тұжырымын мынадай нақты геоэкономикалық қорытындымен дәйектейді: Ресей Лимитрофқа қол салу үшін осы өңірде Еуропа одағы мен Азия Тынық мұхит аймағы секілді плацдарм құруы керек. Бұл тәуелсіз кеңістікке өзге өркениеттердің кеулеп енуін тежейді, Батыс пен Шығыстың байырғы арасалмағын сақтап қалады.

	Аталған ойдың астарына үңілсеңіз, сол баяғы ұлтшылдық кейіптегі орыс еуразийстерінің сарынын сезесіз. Ресей Еуразияның кіндігі болып табылатын Қазақстан, Өзбекстан секілді бұрынғы одақтас елдерді уысынан шығармауы керек. Цымбурский осы жолда Ресейді арандатушы болуға шақырудан да тайынбайды, аталған аймақта жаңа геоэкономикалық ахуал орнатып, тәуелсіз республикаларды өзара қақтығыстырып қоюға үндейді. Сол қақтығыстың барысында олар Ресейді іздеп келуге мәжбүр болар еді деп армандайды.

	Ресейдің жаңа еуразийстері таратып отырған ағымдар осындай. Олар орыс отанының империялық тұлғасын іздеп жанталасуда. Сол жанталастан өз елінің рухани және іскерлік мүмкіндігіне сенбеген, өзгенің есебінен еңсе көтеруді көздеген саяси кемғабылдық танылғандай болады. Саясатта ежелден дүмшелер көп болған ғой.





БАТЫС: ГЕОСАЯСИ ҰСТАНЫМДАР




	Қырғиқабақ соғыстар тоқтап, коммуникациялық байланыстар орнығады.

	Ұлттық мемлекеттер этностықдіни үйлесімдерді таңдайды.

	Өркениеттер қақтығысы әлемдік дамуды тежейді.

	Азия тарихи беделін қайтарады.



	Бұл тұжырымдар қазіргі заманғы Батыс ойшылдарының қадау-қадау пікірлері. Олар бүгінде «АҚШ әлемдік беделін түпкілікті сақтап қала ала ма? Дүниенің тұтқасын келешекте кім ұстайды? Еуропа ықпалының шегі бар ма?» деген сауалдардың төңірегінде бас қатыруда. Аты әйгілі Киссинджердің сөзіне сенсек, XXІ ғасырда жаһанда халықаралық мәнге ие алты орталық қалыптасады, олар: АҚШ, Еуропа, Қытай, Жапония, Ресей, Индия. Бұл орталықтар бес беделді өркениеттің ошағы, сондықтан жаңа жүзжылдықты өркениеттердің жарысы деген жөн.

	З. Бжезинский аталған орталықтарды халықаралық тыныштыққа құштарлар мен оны қажетсінбейтіндер деп жіктейді. Алғашқысына Еуропа одағы мен Жапонияны жатқызады. Қытай болса, Батыстың ың-шыңсыз өмір сүруіне тек экономикалық мүддемен ғана ынталы, оған жаңа сауда кеңістігі қажет. Ал Ресей амалсыздан сондай тілекте, өйткені қазір әлсіреген шағында.

	Белгілі саясаткердің бұл ұйғарымына үнсіз келісесіз, тек оның Еуразия тағдырын осы құрлықтағы ұсақ мемлекеттерсіз шешпек болуы күмән туғызады. З. Бжезинский АҚШ-қа Еуразияда бір-бірімен тығыз байланысқан екі геостратегиялық үшбұрыш құруды ұсынады. Мұның алғашқысына – АҚШ, Еуропа одағы мен Ресей, екіншісіне – АҚШ, Жапония мен Қытай кіруі керек. Міне, осы одақтар ұлан-ғайыр аймақтың тағдырын анықтайды.

	Осы жерде айта кетейік, Бжезинский Ресейді бұл қатарға айқындаушы мемлекет ретінде емес, географиялық орны үшін енгізген. Оның пайымдауынша, Ресей үштікке кіру арқылы Еуропа одағы мен НАТО-ның ауқымы кеңеюіне ықпал ете алады. Керісінше жағдайда қандай да болсын геостратегиялық мәнін жояды.

	Геосаяси ұстанымдардың Батыс назар аударып отырған бір парасы – Э.Рубинстайнның пайымдары. Ол «Россия и Америка: от соперничества к примирению» деген еңбегінде әлемді тек АҚШ-тың беделі арқылы ғана таниды. Осы негізде алты геосаяси аймақты айқындайды.

	1. АҚШ-тың қарамағындағы Солтүстік Америка. Ол бүкіл Батыс жартышарын бақылауында ұстауы керек.

	2. Еуропа. Бұл құрлықтың саяси бірлігі экономикалық интеграциядан көш кейін қалады.

	З. Шығыс Азия. Бұл өңірде Жапония экономиканың тұтқасын қолында ұстайды. Аймаққа Орыс Қиыр шығысы мен Оңтүстік-Шығыс Азия, Австралия мен Жаңа Зеландия тәуелді болады.

	4. Оңтүстік Азия. Индия қозғаушы күшке айналады. Осы төңіректегі мұсылман мемлекеттерінің арасында қақтығыстар болып тұруы мүмкін.

	5. Мұсылман жарты айы аймағы. Солтүстік Африка мен Таяу Шығысты, Түркия мен Парсы шығанағы мемлекеттерін, Ирак, Иран, Ауғанстан мен Пәкістанды, Орта Азия елдерін қамтиды.

	6. Еуразия. Бұл өңірде Ресей АҚШ, Еуропа және Жапонияға қарсы одақтаса алады.

	Рубинстайн бастап, басқа саясатшылар қостаған мұндай байламдарды жасаушылар мондиалистер, ал тұтастай алғанда теориялық ағым мондализм деп аталады. Осы мондализмнің соңғы дәйектері бойынша әлем ірі орталықтарға ғана емес, ұсақ мемлекеттерге де тәуелді. Бұл халықаралық сауданың әлемдік қарым-қатынастағы рөлінің артуына байланысты болып отыр. Күш қолданылмайтын, бәрі келісімдер арқылы шешілетін өркенді дүниеде ірілер мен ұсақтар өзара тәуелділікте қатар өрістейді. Оның үстіне дамушы елдер нарықтық экономика мен интеграциялар арқылы әлемдік өндірістік қауымдастыққа ену мүмкіндігіне ие. Екінші жағынан, әлемдік саудада бұдан бұрын да беделі шағын мемлекеттер геосаяси қуат орталықтары ретінде таныла бастады. Сингапур, Малайзия, Оңтүстік Корея осындай әлем мойындаған республикалар. Қазіргі таңда олардың қатарына ТМД елдерінде алғашқы болып Қазақстан қосылды.

	XX ғасырдың соңы мен XXІ ғасырдың басындағы саяси өзгерістер мен шиеленістер мондализмнің жаңа түрін өмірге әкелді. Ол неомондализм делінеді. Осы ағымның көрнекті өкілі, АҚШ-тағы Дж.Олин есімі берілген стратегиялық зерттеу институтының директоры С. Хантингтон бүгінгі әлем көптеген өркениеттердің дүниежүзілік саясатқа ықпалын ескеруге мәжбүр деп есептейді. «Столкновение цивилиаций и преобразование мирового порядка» деген еңбегінде геосаяси кеңістікке ие – сегіз өркениетті айқындаған.

	1. Атлантикалық, католик-протестанттық. Батыс Еуропа мен Солтүстік Америка;

	2. Славян-православиелік;

	3. Конфуцийлік. Қытай;

	4. Исламдық;

	5. Индуистік;

	6. Латынамерикалық;

	7. Жапондық;

	8. Африкалық.

	Жаһандық ауқымда алғанда бұл өркениеттер ұдайы қарама-қайшылықта болады, күтпеген қақтығыстардың негізіне айнала салуы да ғажап емес. Өркениеттер жатсынуы әсіресе христиандық Еуропа мен исламдық Шығыс арасында анық байқалуда. Алдағы мүмкін алауыздықтардың жаңа себептері ретінде С. Хантингтон еуропалық менмендікті, исламдық илікпеушілік пен Қытайдың қасарыспалығын атап көрсетеді.

	Осы саясаттанушының анықтауынша Батыс пен басқа әлемнің арасын ашып отырған үш негізгі себеп бар. Олар:

	1) Батыстың әскери артықшылығын күшейтуге ұмтылуы;

	2) Батыстың саяси және рухани ұстанымдарын өзге өңірлерге міндеттеуі (адам құқығы, батысша демократияландыру);

	3) Батыстың этностық, әлеуметтік және мәдени құндылықтарын көзінің қарашығындай сақтай отырып, эмигранттар мен босқындардың ұлттық дәстүрлерін аяқ асты етуі.

	АҚШ-тың Вирджиния штатындағы Дж. Мэйсон университетінің профессоры Ф. Фукуяме («Конец истории и последний человек») КСРО-ның ыдырауымен бір тарих аяқталып, жаңасы басталды деп есептейді. Өркениеттерді Хантингтон секілді жіктей келіп, ол дамыған елдер мәдениетінің де біркелкі еместігіне назар аударады. Оның пайымдауынша:

	• Жапония мен Германия қоғамдық жоғары сенімге ие;

	• АҚШ – жеке тұлғалар бағындырған, әлі де бағындырып отырған ел;

	• Ресей – отбасы мен қоғамдық құрылымдары әлсіз, қылмыстық топтары мықты ұйымдасқан мемлекет.

	Фукуяме Жапония мен Германия түбінде оза шабады, АҚШ-тың геосаяси көсемге айналуы дүние үшін маңызды деп түйіндейді.

	Батыс саясаттанушыларының ішінде француз ғалымы Б. Варюсфельдің пайымдары неғұрлым орнықты. Ол таяу жылдарда әлемде екі үрдіс басым болады деп есептейді.

	1. Орталық және Шығыс Еуропаның, бұрынғы КСРО аймағының экономикалық әрі әскери кайта құрылуынан жаңа халықаралық шиеленістер туындайды.

	2. Қару-жарақтың жаңа түрлерінің көптеп шығарылуы және таратылуы халықаралық қақтығыстарды басуға кедергі келтіреді.

	Бірқатар елдер ішкі қайшылықтардың зардабын шегумен болады. Латын Америкасы, Африка мен Азия демографиялық, азық-түліктік, экономикалық қиындықтардан шыға алмайды. Дамыған елдерде бақылаудан кеткен технологиялық даму жұмыссыздық пен экологиялық апаттарға алып келуде.

	Осының бәрі және өркениеттер жатсынуы италяндық ғалым К. Сантороның ойынша «өркениеттер апатын» туғызады. Бұрынғы социалистік елдерде ұлттық сезім күшейеді. Кішігірім соғыстар адамзатты күйзелтеді. Жер-жаһан өркендеудің жаңа жолын іздеп, түптің түбінде «Әлемдік үкімет» құрады.

	Ағылшын саясатшысы Р. Купер («Разлом нации. Порядок и хаос в XXІ в.») барлық мемлекеттерді үш түрге бөледі.

	1. Шала-жансар мемлекеттер. Ішкі күш-қуаты шекараларын қорғауға дәрменсіз (Либерия, Ауғанстан, Сомали).

	2. Модернистік мемлекеттер. Халықаралық қатынастарда күш көрсете алатын ұлттық мемлекеттер (АҚШ).

	3. Өзара қарым-қатынасты күшпен емес, ерікті түрде бір-біріне берген өкілеттіліктер арқылы шешу деңгейіне көтерілген мемлекеттер (Еуропа одағы елдері).

	Купер үшін осы соңғы елдердің әлемдегі орны ерекше. Ол Еуропа одағын геосаяси тұрақтандырушы күш деп есептейді. Кез келген мәселені дипломатиялық жолмен шешуге ұмтылу адамзат қоғамының үлгісі бола алар еді.

	Әзірге әлем саясаттанушылары геостратегиялық ойларын осылай жамыратуда. Дүние құбылмалы. 2006 жыл қандай өзгерістер әкелерін уақыт көрсетер.





ҰЛТТЫҚ ИДЕЯ




	Кейінгі кезеңде қазақ зиялылары ұлттық идея туралы сөз қозғай бастады. Бұл – жақсылықтың нышаны, ұлттық есею мен зерделенудің белгісі. Ұлттық идеяны іздеу – халықтың өзін-өзі іздеуге кіріскендігі. Өткенінде өнеге, тарихында тәлімі бар ел төл дәуірінің толғақты сәттерінде өзіне-өзі есеп беріп, қош айтысқан замандарды санасында қорытып, төрт құбыласын түгендейді, көшкен ғасырлардан сыр сауады, маңдайы тірелген кезеңнің тамырын басады, келер күнге барлау жасайды. Етек-жеңін осылай түгендегеннен соңғы ойды ұлттық идея деңгейінде қорытуға талпынады. Анығында, ұлттық идея дегеніміз – тарихтың жоғалтқанын бүгіннен іздеу, бүгінгінің талабын тарихта кеткен қателіктерден арыла отырып қанағаттандыру, келешекке халық тарихының философиясы арқылы үңілу.

	Батыстың саясаттану ілімі мен философиясында кең зерттелген орыс идеясының тереңіне зер салсақ, аталған идеяның қалыптасуына атсалысқан Ресей ғұламаларының бәрі мәселеге біз айтып отырған қағида арқылы келуге тырысқанын көреміз. Олар ұлттық идеяға халықтың өткен кезеңдері мен нақты өмір сүріп жатқан шағын табыстыратын рухани күш деп қараған. Соған сәйкес орыс идеясы әуелде ұлтты тарихи санасымен қауыштыру және этникалық жетілдіру мақсатын көздеді, оған Ресейді құтқару деген дағарадай ат берді.

	Иә, ұлттық идея – шын мәнінде ұлтты құтқару идеясы. Н.М. Карамзиннен Н.А. Бердяев, Н.С. Трубецкой, И.А. Ильинге дейінгі Ресей тарихшылары мен ойшылдары аталған идеяны тек осы мақсатпен іздеді, «Ортақ мұрат философиясы» деді, орыстың жеке-жеке әлеуметтік топтарының мүддесін бір ұлттық мүддеге біріктіруге күш салды. Келе-келе бұл талпыныс тұтас философиялық категорияға айналып, үш негізге – халықтың тарихи тәжірибесіне, православия дініне, неміс диалектикасына сүйенді.

	Аңғарып отырғандарыңыздай, ұлттық идея – халықтың уақытша қиындықтары мен кезеңдік қажеттіктерін өзек ете салатын тыз етпе идея емес, халықтың бері салғанда ғасырлық, әрі салғанда дәуірлік мұратын айқындайтын, келер ұрпақтарға да шамшырақ бола алатын заманалық рухани философия. Мәселеге дәл осы тұрғыдан келгенде, қазақ зиялылары ұсынып жатқан кейбір ой-ұсыныстар ұлттық идеяның ат шалдыруына да жарамайды.

	Философия ғылымдарының докторы Әбдеш Қалмырзаев («Тағы да ұлттық идея туралы», «Егемен Қазақстан», 9 тамыз 2005 жыл) ұлттық идеяға атқарушы биліктің кезеңдік шаруаларын арқау етпек болады. Егер біз ғалым ұсынып отырғанындай, кедейшілік пен жұмыссыздыққа, ұйымдасқан жемқорлық пен парақорлыққа қарсы күресті, шағын және орта бизнесті дамытуды ұлттық идеяға айналдыратын болсақ, мұндай идея туралы жалпы бас қатырудың қажеті қанша? Әуреге түспей-ақ, үкімет жүзеге асырып жатқан қара жұмыстың жетегінде жүре бермейміз бе?

	Тағы бір ғалымымыз «қазақстандық ұлт» идеясын ұлттық идеяға айналдырмақ болып көшқұлаш мақала жазды. Бұл идея Қазақстандағы қазақ ұлтының тарихи орнын ұрлап, азаматтық делінетін ығы-жығы қауымдастық құруға итермелейді. Мұндай жағдайда исі қазақ этникалық қанын сұйылтып, жер мен мемлекеттің мұрагері ретіндегі құқынан айырылады. Бұл ештеңемен ақталмайтын, тарих та, бүгінгі күн де, ертеңгі келешек те кешірмейтін күнә болар еді.

	Халық заманалардың белгілі бір кезеңдерінде түрлі саяси жағдайлардың салдарынан жерінің бір пұшпағынан айырылуы, селдіреуі, әр елдің құрамына жырымдалып сіңуі мүмкін, солай болып та келді, бірақ қандай ауыр күйге ұшыраса да ұлттың атын жоғалтқан емес, оны әлдебір мақсат үшін саудаға да салған емес.

	Кәне, ақыл тезіне салайықшы, елімізде «қазақстандық ұлт» құрудың қандай саяси-әлеуметтік қажеттілігі бар. Бізді мұндай қадамға не мәжбүрлеп отыр? Бәлкім, бір заманда еуропаның түрлі ұлттарынан жырымдалғандар керегесін керген Америка Құрама Штаттарына еліктегеніміз шығар? Әлде өзге ұлт өкілдерінің этникалық сезімін сұйылтып, қазаққа айналдыруға ұмтылған түріміз бе? Жаһанданудың қазақстандық үлгісін жасағымыз келді ме екен?

	Осылардың қайсын алып қарасаңыз да бүгінгі Қазақстан үшін сұранып тұрған жоқ. «Қазақстандық ұлт» деген ұғым мына мақсатта ғана, елге ой салып, көкейін тану ниетінде айтылғанда ғана өзін-өзі ақтайды. Ол, бәлкім, рухани-әлеуметтік айналымға осы орайда енгізілген де болар.

	Ал қазіргі ақиқат, қазіргі ғана емес, тарихи ұзақ сынақтан өткен ақиқат ұлттың этникалық негізін білдіретін киелі аттың реформалауға жатпайтынын үсті-үстіне дәлелдеуде. Біз өзге ұлт өкілдеріне қазақ баласымен бірге берілген «Қазақстан азаматы» деген қасиетті аттың құдіретін барынша ықпалды пайдалана алсақ та аз жетістік емес. Асылында не саяси, не рухани қажеттігі айқындалмаған және айқындалуы мүмкін де емес жалпақшешей атаудың елесін қуғанша, конституциялық құқықтарға ие, әлеуметтік те, экономикалық та теңдікке кенелтетін осы мемлекеттік мәртебенің күш-қуатына сүйенген жөн ғой.

	Тоқетерін айтсақ, біз «қазақстандық ұлт», «Қазақстан халықтары» деп қайта-қайта жариялау арқылы қазақ халқының жер мен Отанның иесі ретіндегі тарихи құқын сұйылтып әуреміз. Бұл идеялар сондықтан да ешқашан да ұлттық идея бола алмайды. Керісінше ұлттық идеяның күрес объектісіне айналады.

	Сөз етіліп отырған тақырыпқа қалам тартқан Серік Ерғалидың («Ұлттық идеология туралы бас қатыру», «Жас Алаш», 22 қаңтар 2005 жыл) мына ойларын да құптамас едік. Ол қазақ тілділер, орыс тілділер және аз сандылар үшін жеке-жеке идеология жасауды ұсынады. Бұл қазақтарды өзгелерден, өзгелерді қазақтардан ашықтан-ашық бөліп тастау болар еді. Әрі демократияға біржола бет бұрған елдің саяси-рухани ұстанымына сай келмейді.

	Егер С. Ерғали ұлттық идея (идеология емес) ең алдымен республиканың тарихи ұлты – қазақ ұлтының саяси-рухани, экономикалық өркендеу идеясы болады, елдегі ұлттар өкілдерінің кемелдену идеясы содан қанаттанады және сонымен үйлестіріледі десе, көкейге толығымен қонар еді.

	Енді «Ұлттық идея дегеніміз не?», «Оның мақсат-мұраттары қандай?» деген сауалдарға жауап іздеп көрейік.

	Ұлттық идея дегеніміз – белгілі бір тарихи кезеңге ұлттың сай болуын қамтамасыз етуге бағытталған ұлттық мұраттар және оларды жүзеге асырудың жолдары. Оның негізгі нысанасы – ұлттық мемлекет құру. Бұл мынандай үш өмірлік міндетті алға тартады:

	1. Ұлттық саяси элита қалыптастыру.

	2. Ұлттық экономикалық буржуазия қалыптастыру.

	3. Ұлтты жетілдіру.

	Бүгінгі қазақ қоғамына ұлттық құндылықтар (саяси, рухани, материалдық) әлемдік додаға түскен кезеңде жеке мүддесін ұлттың мүддесіне толық бағындыра алған, отаншыл, халықтың тарихы мен мәдениетіне жетік әрі оны құрметтейтін, азаматтық және ұлттық намысы биік, саяси білім-танымы планетарлық деңгейдегі элита ауадай қажет. Тек қана осындай элита халықты жиырма бірінші жүзжылдықтың өткелдерінен жігерін жасытпай алып шыға алады. Қазақстанда Республика Президентінің тарапынан сол элитаны қалыптастыру жолында табанды күрес жүргізіліп келді, ол әлі жалғасуда. Жалпы бұл төзімділікті, парасаттылық пен байсалдылықты қажет ететін, ТМД елдерінің бәрі басынан кешіріп жатқан ұзақ та күрделі процесс.

	Ресейдің ұлттық идея іздеген зиялылары да әңгімені осыдан, билік элитасынан, бастауда. Олардың саяси жетекшілеріне беріп отырған бағасы қатқыл. Бірнеше ғылымдардың докторы, қоғам қайраткері И. Панарин «Технология информационной войны» деген еңбегінде былай дейді: «Ресейдің қазіргі саяси элитасы өзінің мән-мазмұны жағынан романов-кеңес кезіндегі деңгейде. Ол уақыттан ұтылған элита. Кейінгі жүз жылда өзгерген емес».

	Басқа орыс білімділерінің пікірі де оңып тұрған жоқ. Жыйнақтап айтсақ, бүгінгі Ресей элитасы жалғыз қасиетімен көзге түсуде, ол – пайдакүнемдік. Ақпарат тасқыны ғасырындағы ақыл мен білім бәсекелестігіне төтеп бере алмай, шаң қауып қалған.

	Көрші ел зиялылары осылай қажып келіп, «жеңімпаздардың саяси элитасын» армандайды. «Ұлттық рухтағы шығармашылық элитаны» көксейді. «Державалық ауқымда сілкіне алатын жойқын элитаны» аңсайды.

	Біздер де осылай құлшына алар едік. Асылында Еуразияның кіндігіндегі әлемдік державалар көз қадаған, кен байлығы алыптар мен алпауыттардың жерік асына айналған, жер көлемі бас айналдырған, халқының құрамы ала-құла Қазақстанға ерекше элита, Назарбаев сынды тұлғалардан сомдалған айбынды элита ғана жарасады. Нақ осындай элита ұлттық идеяның ұлы мұратының бірі – ұлттық экономикалық буржуазияны қалыптастыра алады.

	Біз ұлттық экономикалық буржуазия деп қазақтың жер байлығына ие болып, оны тиімді игере алатын, осы заманғы жоғары технологиялы өндіріс ошақтарын құруға қабілетті, әлемдік бәсекеге төзімді өнім беруге бейім, патриоттық сезімі күшті, табысының белгілі бір бөлігін ұлттың рухани өркендеуіне бақай есепсіз ықыласпен жұмсайтын, саяси билікке ашқарақ емес буржуазияны айтамыз.

	Ол үш деңгейде болуы мүмкін: аймақтық, республикалық және континенттік. Аймақтық буржуазия – орын тепкен өңірінің экономикасын өрге бастырады. Республикалық – жалпы ел экономикасының жүрек соғысын реттейді. Континенттік – Қазақстанның халықаралық экономикалық беделін арттырады.

	Әлемдік тәжірибеге қарасақ, дүниежүзілік ықпалға ие болған әлді мемлекеттер қазіргі державалық күш-қуаты үшін ең әуелі осындай ұлттық экономикалық буржуазиясына қарыздар. Қазіргі таңда жаһан мойындаған, жылдық кірісі 16019 миллиард долларға жетіп, барынша дамыған жеті мемлекеттің жылдық жалпы табысынан асып кеткен 500 ірі концерн бар болса, олардың бәрі дерлік атақты сегіздікке тиесілі. Солардың ішіндегі ең бай жүз концерннің 55-і АҚШ-та, 17-сі Англияда, 7-еуі Германияда, 6-ауы Францияда, 5-еуі Жапонияда. Осындай алпауыттардан Швейцария мен Италия да құралақан емес.

	Қазақ халқына әзірге мұндай элита қиял ғана. Біздің осы күнгі байлар деп, бизнесмен деп жүргендеріміз «атақты жекешелендіру» кезінде жіліктің майлы басын ұстап қалғандар, елдегі тауар тапшылығының есебінен қалталы атанған саудагерлер мен билік элитасының қорғап-қоштауындағы іскерлер. Бұлардың ешқайсы да стратегиялық өндірістер мен шикізат қорына ие емес. Ие болуға білім-қабілеттері де, қаржы мүмкіндігі де жетімсіз. Олар өзіндегі ұлттық тарихи парызын зерделеп бола алмаған. Мұрты майланғандары – төрге, ұрты майланғандары өрге таласып арамтер.

	Осыдан тағы бір өзекті мәселе туындайды. Егер елдің стратегиялық экономикалық тұтқаларын ұстаған шетелдер компанияларының үлес салмағы 15%-дан асып түссе, бұл ойландыруға тиіс. Себебі оның соңы экономикалық дербестіктің босаңсуына әкеліп соқтырады. Бұл әлемдік сараптаудың дәйегі.

	Ұлттық идея осындай тағдырлы, мемлекеттік стратегиялық және жалпыхалықтық мұраттармен ұлттық бола алады, ұлтқа тікелей қызмет етеді, басты мақсаты ретінде сол ұлтты нақты тарихи кезеңнің саяси-экономикалық, рухани талаптарына сай жетілдіру міндетін таңдайды.

	Ұлтты жетілдіру дегеніміз – оның бойындағы тарихи дәстүрлі игі қасиеттерді адамзаттық деңгейде байытып, қазақ адамын әлем адамы дәрежесіне көтеру.

	Дәл осы мақсатты өз заманында Ататүріктің ұлттық идеяға негіз етіп алғаны белгілі. Оның ғасырында түрік жұрты дамудың еуропалық қарқыны туралы ойлаудан да сескенетін. Соған қарап, ұлтты жетілдіру көштен кейін қалғандардың ғана сыбағасы деп қабылдауға болмайды. Жетілу – жүзден озған жүйріктің де, мыңнан озған тұлпардың да еншісі.

	Әйгілі саясаткер, Нобель сыйлығының лауреаты Г. Киссинджер «Дипломатия» атты еңбегінде Америка халқына қажет екі мұратты атап көрсетеді. Олар – өзін құрметтеу және қайта бейімделу.

	Нақ осы қос қасиетке келгенде американдықтардың алдына жан салмайтыны белгілі. АҚШ-тың әлемдік державаға айналуына экономикадағы буржуазия қаншалықты үлес қосса, халықтың өрлігі мен өзін-өзі көкке көтеруі, ұлттық намыс пен жігер, заманға бейімділік соншалықты ықпал еткені анық. Алайда Киссинджер оған қанағаттанып отырған жоқ. Державалық мәртебе жетілген үстіне жетілуді талап етеді.

	Енді осы мемлекеттер таныған қайраткердің әлгі екі тұжырымын өз ұлтымызға лайықтап көрейік. Қазақ елі заман заңғарынан дәмеленуі үшін өзін-өзі ардақтауды үйренуі керек. Халықтық ұлы серпіліс, Лев Гумилевше айтқанда, пассионарлық содан қайнарланады. Өзін құрметтеуге дағдыланған ел тарихы мен мәдениетін, атадан балаға мұра болып келе жатқан ұлттық идеалдарын дәріптеуді дәстүр етеді. Ұлттық негізде жетілу нақ осы жерден басталады. Өйткені сен тек ұлт адамы, төл халқыңның рухани құндылықтарымен нәрленген адам ретінде ғана толыса аласың. Басқаша көктеу жоқ, бар болған күнде ол тамырсыз, қансыз есею, дүние-әлемге ұлт перзенті бітімінде көз салу бақытынан айырылып, ұлттық мақтаныш сезімі мен намыстың рахатынан жұрдай болған механикалық ержету.

	Ұлттың өзін-өзі ардақтау қасиеті рух құдіретін асқақтата отырып, жаңа толқынды сондай бақытсыздықтан қорғайды. Халықтың жер мен заманның мәңгілік иесі бола алатындығына деген қайсар сенімі де содан нәрленеді. Сол сенім сауырға қамшы бастырады, әлемдік аламанға ақыл-ойдан ат қостырады, ғасыр бойы суырылып шыққандарға қарап «ондай болмақ қайда» демейді, айшылықты алты аттауға жігерленеді. Өзін-өзі ардақтау осылайша ұлттық сілкініс қуатын оятады. Ал ұлттық сілкініс, барға – мәзір, жоққа – қанағат психологиясынан арылу, заман биігінен табылуды намыс мұраты ету – ұлттық идеяның күретамыры.

	Ұлттық идея, оның ішінде ұлттық жетілу мұратына үн қосқан қайраткерлердің бірі – Ресей президенті В. Путин. Ол 1999 жылы халыққа арнауында («Россия на рубеже тысячелетий») орыс ұлысы патриотизм мен державалық құлшыныс арқылы шыңдала алатынын атап айтты. Мұндағы патриотизмнің қыр-сыры әмбеге аян, ал державалық, Путинше таратқанда, ұлттық мүддеде Невский мен Суворовша, Пушкин мен Есенинше, Матросов пен Гагаринше тұлғалану. Осыны өз кеңістігімізге көшірсек, қазақ ұлтының жетілуі – ұлттық мұраттардың жолында Бөгенбай мен Қабанбайша қайраттанып, Абай мен Ахметше толғанып, Шәмші мен Нұрғисаша тебіренуі.

	Қазақстан бұл жолда құрқол емес, тарих, ұлттық сабақтастық, т.б. жылдардың мемлекеттік деңгейде өтуі, кейін қабылданған «Мәдени мұра» бағдарламасы елімізде ұлттық идеяның іргесі қаланғанын аңғартады. Мақсат – осы қозғалысты уақыт өткен сайын мазмұндандыра, елдік идеалдармен байыта беру.

	Бірде көрнекті жазушы, қоғам қайраткері Әбіш Кекілбаев әңгіме үстінде қазақта кәсіп жоқ екенін сөз етті. Мал бағуды ата кәсіп десең, ол күнкөрістің көзі ғана. Егіншілікке толық сіңіп кете қоймағанымыз да белгілі. Тіпті осы екеуін терең меңгердік деп өзімізді-өзіміз көтергіміз келсе де алысқа шаба алмаймыз. Олардан алынатын өнімді тұтынуға дайын, өтімді азық түріне айналдыру – біз игермеген сала. Голландиялық сыр, үнді шайы секілді әлемді аралап кеткен тағамымыз жоқ. Ал техника туралы айту артық, осы заманғы көлік түгілі, үтік шығару ойда жоқ.

	Сонда не істейміз, осылай жүре береміз бе?

	Әлемге көз салсаң, бізден басқаның бәрінің ұлттық ерекшелік пен мақтанышқа айналған кәсібі бар. Жапондар мен кәрістер электрониканың құлағында ойнайды. Қытай ұқсатып тауар шығару (иммитация товаров) арқылы Еуропа мен Азияның рыногын жаулап алды. Кезінде Жапония да осы жолмен экономикасын түзеген. Орыстар соғыс техникасында алдына жан салмайды. Неміс ұлты жеңіл көлігімен әйгілі. Үнділер компьютердің, финдер қалта телефонының технологиясын игеру арқылы ғаламға танылды. Швейцарлықтар қол сағатымен бағзыдан белгілі. Ал қазақта ұлттың атын осылай шығаратын, бүгін де, ертең де, тамағын тоқ, көйлегін көк ететін кәсіп жоқ. Бұл бізді ойландырып отыр ма, әлде «таңғы тамақ тәңірден» дейтін мінезімізге салып, жер байлығына сеніп жайбарақат жүрміз бе? Тегінде толғанатын, толғанып қана қоймай, қолға алатын жай. Қазақ әлемдік рынокқа сай осы заманғы бұйым шығаратын елге, технологияның ұлтына айналуы керек. Ұлттық идеологияның бір буыны, сірә, осы болса лайық.

	Ойсыз қоғам болмайтыны секілді, идеясыз ұлт болмайды. Ғұмырлық идеалсыз халық – жел қуған қаңбақ. Әлемдік тәжірибеге барлау жасасақ, сол идеялар мен идеалдарды туғызған және туғызатын қажеттіктердің әркелкі екенін көреміз. Ол қажеттіктер нақтылы ұлттың ғаламдағы тарихи орнына, әл-қуаты мен дәстүрлі мінез-бітіміне, географиялық жағдайы мен халық санына, басқа да ерекшеліктеріне қарай анықталады. Қытай нәсілін «Аспан асты елі» дегізген құдірет не екенін білеміз. АҚШ-ты әлемді реттеуші держава түрінде айбаттандырып отырған күш те бізге белгілі. Ресей жұртын әлі күнге дейін империялық дәмемен желіктіргісі келетін саяси топтардың тамыры неден нәрленетіндігі де анық, ол – ғасырлар бойға алыс-жақынды аузына қаратқан үстемдік.

	Мұның бәрін жіпке тізіп отырғанымыз, ұлттық идея жайлы ой қорытқанда, айналадағы елдердің ау-жайын назарда ұстау керек болады. Қазіргі таңда әлемде ақпарат соғысы жүріп жатқаны көзіқарақты елге аян. Бұл соғыстың астарында геосаяси мүдде және игеруге таңдалып алынған мемлекетке мәдени интервенция жасау пиғылы бар. Оған АҚШ пен Қытай тарапынан ашылған ақпарат майданының стратегиялық мақсаттары дәлел бола алады.

	Теориялық үрейлендіру, экономикалық ақпарат агрессиясы, мәдениет ақпарат агрессиясы, бейбіт үрейлендіру, психологиялық қысым – міне, Қытай стратегиясының мәні. Мұның ішінде бейбіт үрейлендіру – негізгі тәсіл, психология – басты нысана деп аталған.

	АҚШ тактикасы да осыған ұқсас, көп баптың ішінен ұлттың ерік-жігеріне қарсы операция және ұлттық мәдениеттер деңгейіндегі операция деген бөлімдерін даралап көрсетейік.

	Сонымен державалар тарапынан сезімің мен рухыңа майдан ашылып, ұлттық қаныңды сұйылтуға қам жасалып жатыр. Сен бұған дайынсың ба? Ішіңе еніп алған компаниялар, қаржы берген елінің идеологиясын шым-шымдап санаңа сіңіретін үкіметтік емес ұйымдар, күні-түн эфирлерді босатпайтын ығы-жығы әндер мен экрандарды жаулап алған атыс-шабыстар, кімге не үшін өшігетінін өзі білмейтін, әйтеуір ызалы, түрі – ұлттық, мазмұны – космополиттік ағайындар арқылы кеулеп кеткен мылтықсыз шайқасқа төтеп бере аласың ба?

	Ұлттық идея осы сауалдарға да жауап тауып беруге тиіс. Ол сондай-ақ іргедегі елдің, қыруар жылдар еріксіз тағдырлас, ырықсыз мүдделес болған жұрттың қабағын бағуға мәжбүр.

	Ресейдің қазіргі саясат сахнасында аузы дуалы болып жүрген ұлтжандылары (бәлкім, ұлтшылдары) геосаяси ұстанымға келгенде ашқарақ болып барады. Психология ғылымының кандидаты, саясат ғылымының докторы, әскери ғылым академиясының профессоры, саясат, экономика және әскер салаларындағы ақпараттық күрес бағдарламасының теоретикавторы И. Панарин жоғарыда аталып кеткен еңбегінде Ресей «Москва – үшінші Рим» доктринасына қайтып оралуы керек дейді. Орыстың алдыңғы қатарлы зиялысының байламы осындай. Оған әлемдегі ең үлкен территория – Ресейдің 17 миллион шаршы шақырымнан астам қисапсыз жері тар болып көрінеді екен.

	Негізін Иван ІІІ қалаған, Иван Грозный жүзеге асырған бұл доктрина әуелде Алтын Орда аймағын жаулап алуды көздегені, сол мақсатпен Қазан, Астрахан мен Сібір Ресейге қаратылғаны тарихтан мәлім. Панарин сол доктринаның орыс ұлысы үшін державалық маңызы болғанын қадап айтып, 1480 жылы бар-жоғы 2 млн адамды құраған Ресейдің 1880 жылы 84 млн жанға өскенін, оған әлгі геосаяси басқыншылық әрекеттерінің нәтижесінде қол жеткізілгенін ризалықпен баяндайды. Сол екпінмен XІX ғасырда Н. Данилевский жасаған панславизм концепциясының мәнін таратады. Концепция бойынша астанасы Константинополь болатын бүкілславяндық федерация құрылу керек еді.

	Бұдан кейін түрлі ғылымдардың білгірі еуразийстердің империялық ниетіне ат шалдырып, Кеңес Одағының да орыс кеңістігі үшін қызмет істегенін еске салады. Ақыр соңында қазіргі Ресейдің саяси элитасын либеральдық идеологиядан державалық идеологияға көшуге шақырады.

	Панарин осының бәрін ұлттық идеяның аясында қарастырып отырып, бұл идеяның орыс зиялыларының бәріне бірдей сіңімді емес екені туралы жақ ашпайды. Ал бізге А. Яновтың «Русская идея и 2000 год» еңбегінде орыс идеологиясын – «орыс империализмнің идеологиясы» деп жариялағаны, 1992 жылы Горбачев қоры ұйымдастырған «Орыс идеясы және Ресейдің жаңа мемлекеттігі» конференциясында саясатшы Драгунскийдің де солай мәлімдегені, АҚШ славянисі Скэнланның орыс идеясын архивке тапсыру керек дегені белгілі. Бірақ орыс державашылдарының тізгінін тартар түрі жоқ. Бүгінгі еуразийстер таяуда ғана ТМД республикаларының шеңберінде, астанасы Қазан қаласы болатын империя құру үшін күресетіндіктерін ашықтан-ашық жариялады.

	Біз ұлттық идея, өз атымен атағанда, қазақ идеясын іздеуге кіріскен XXІ ғасырдың басындағы ахуал, арғы-бергі елдердің бірінде мемлекеттік идеологияға айналған, бірінде соған айналуға дәмелі ұлттық идеялар осындай. Оларды ескермеу және есептеспеу табан жолыңнан жаңылдырады. Ұлттық идеяға әлемдік ақыл-ой мен оны қажет еткен ұлттың даналығы, бүгінгі есті ұлдарының көрегендігі мен біліктілігі, мемлекеттің саяси қуаты керек.

	Пушкин өзімен кеңескен ұлтжандыларға: «Халықтың рухына сеніңдер, құдірет санаңдар, бізді құтқаратын ұлы күш сол ғана», – деген екен.

	Абай ақылын сұраусыз-ақ айтты.

	«Біріңді, қазақ, бірің дос

	Көрмесең, істің бәрі бос».





ҰЛТШЫЛДЫҚ




	Ұлтшылдық деп нені айтамыз? Оның қоғамдар мен халықтар мойындаған, тарихи және ғылыми сараптаудан өтіп, ортақ қисынға тоқтаған біртұтас анықтамасы бар ма? Ол қандай саяси немесе рухани қажеттіктерден туындайды. Табиғатында ұдайы реакциялық сипатқа ие ме, жоқ, ұлттардың этникалық өмірінде прогрессивті мәнге де ие бола ала ма? Ұлтшылдық сезім мен намыс халықтың қандай қиналыстары мен құлшыныстары тұсында оянады? Оған сыртқы ықпалдың әсері қандай?

	Аталған сауалдарға жауап іздеп, саясаттану мен ұлттану іліміне жүгінсеңіз, пікірлер мен тұжырымдардың әркелкілігінен аяқ алып жүре алмайсыз. Олардың қабысуынан гөрі шабысуы, тоғысуынан гөрі соғысуы көп. Бұл ең алдымен аталған мәселеге етене араласқан, әлемдік ойға ат қосқан, континенттер таныған ғұламалар мен қайраткерлердің ұлтшылдықтың себеп-салдары жөнінде әр кезеңде әркелкі сөйлеуінен, пайымдар тұрақсыздығынан, әлемді Абайша «бауырым деп тұтас сүйе алмауынан» көрінеді.

	Б. з. 38 жылы туып, жүз жасаған еврей ғұламасы Иосиф Флавий «Иудейские древности» кітабында иудаизмның эллинизмнен артықшылығын дәлелдей келіп, ұлтшылдықты – ұлттық сезімнің шыңы, туған халқына арналған ұлы махаббат деп түсіндіреді. Италияда қайта өрлеу дәуірінде өмір сүрген тағы бір еврей білімпазы әрі ақын Леоне де Моденаның «История еврейского ритуала» еңбегін оқып отырсаңыз, ұлтшылдық мүлде басқа мағынада таратылады. Моденаның ұғындыруынша, ұлтшылдық – белгілі бір ұлттың асып-тасқан, өзін өзгелерден үстем еткісі келген, ауыздығымен алысқан кезеңдерінде асқынатын дойыр сезім. Ал үндінің төрт мың жылдық тарихы бар «Панчатантра» атты халық кітабында ұлтыңды шамадан тыс артық сүю оны шектен тыс жек көрумен бірдей, екеуі де зардапты деген ой айтылады. Біз болсақ, күні кешеге дейін ұлтшылдық – ұлттар арасындағы алауыздықты, ұлттық оқшаулықты насихаттайтын буржуазиялық идеология, ұлыдержавалық шовинизм және жергілікті ұлтшылдық деңгейлерінде көрініс табады деп келдік.

	Ұлтшылдықтың нақ осы маркстік тұрпаттағы анықтамасына талдау жасаған Мұстафа Шоқайдың дәйегіне сүйенсек, («Шовинизм туралы») ұлтшылдық дегеніміз – басқа ұлттардың өмірлік мүдделерін тек өз ұлтының мүддесі үшін құрбан ету. Қазақ қайраткері шовинизм мен ұлтшылдықты бір шеңберде қарайды, өзге ұлттарға бағытталған орыс шовинизмінің жыртқыштық сипатқа ие ұлтшылдық болғанын атап көрсетеді.

	Осы жерде бөле-жара айта кетейік, ұлтшылдыққа баға берген немесе оны айыптаған данышпандардың бәрі бірдей ұлттық мүдде саясаттың таразысына салынған кезде ғұламалық тазалығын сақтап қала алмаған. Бұл әлем таныған қайраткерлер мен философтардың біразына, оның ішінде Ленин құдайдай табынған Карл Маркс пен Фридрих Энгельске де тән.

	Сөзіміз деректі болуы үшін ағылшынның көрнекті советологы Эдвард Каррға жүгінейік. Ол «История Советской России» еңбегінде Еуропа ойшылдары ХІХ ғасырда шағын ұлттардың тәуелсіздікке талпынысы шексіз бола алмайды деген түйінге тірелгенін айта келіп, Маркс пен Энгельстің де осы пікірді қостағанына, Батыстың геосаяси мүддесін қай кезде де жоғары қойғанына, нақ осы тұрғыда ұсақ халықтардың дербестігін тарихи-этникалық қажеттілік емес деуге дейін барғанына бұлтартпас деректер келтіреді.

	Энгельс Еуропадағы славян тектестер ұлттық тәуелсіздікке ұмтылған тұста, олардың бұл талпынысын ұлтшылдық деп айыптаған «Турция, Венгрия және Германияның құрамындағы серб, хорват, русин, словак, чех секілді славян халықтарының қалдықтары қойып отырған талаптарды ешқашан да қолдауға болмайды, – дейді ол. – Өйткені олардың ұлттық құлшыныстары ойдан шығарылған, яғни панславяншылдардың желігі ғана».

	Бұл пайымға қарағанда славян тұқымдастардың дербестік аңсауы – ұлтшылдық, ал оларды еуропалықтардың басып ұстауы – ұлтшылдық емес. Энгельстің дәл осылай еуропалық үш елдің үстемдігін қолдауына не түрткі болғанын індетсеңіз, әсіре батысшылдығының, қазақша айтқанда, қанына тартпағанның қары сынсынның сарыны екендігіне көз жеткізіп тоқтайсыз. «Бұл халықтар, – деп жалғастырады ол, – артта қалған шаруалар. Олардың жеңісі өркениетті Батысты – жабайы Шығысқа, қаланы – деревняға, сауда мен өндірісті, интеллектілікті – славян құлдардың қарабайыр жер шаруашылығына жығып берумен пара-пар».

	Ұлттық кемсітушіліктің анайы түрлерін іздесеңіз, бұдан да зоры табылар, бірақ мына тұжырымның уыты мен зәрі осал түсіп жатқан жоқ. Шығыс – жабайы, славян – құл деген пайымнан Батыстың ертеден бар, ағысы әлі күнге үзілмеген нәсілдік астамшылдығының салқыны еседі. Энгельс сол Батыстың адамы ретінде еуропалық еместерге табиғатынан ұлтшылдық көзқараста болғанын аңғартады, гуманист түрінде жалпы адамзаттық биікке көтеріле алмағандығын дәлелдейді. Ол ұлтаралық мәселелерде мұнымен де шектелмеген, Еуропа славяндарын іске алғысыз етіп болған соң Шығысты тұқыртуға көшкен. «Ресей, – дейді осы «данышпан», – Шығыс үшін шын мәнінде прогрессивті мәнге ие. Тұрпайылығы мен славяндық топастығына қарамастан Ресейдің билігі Қара Теңіз бен Каспий теңіздері, Орта Азия мен башқұр, татарлар үшін өркениетті роль атқарады» («История Советской России», 253-бет).

	Дүние Энгельсше дөңгеленсе, қос теңіз бен бүкіл Орта Азияның халықтары төменгілерден де төменде өмір сүруге тиіс. Екінші сөзбен айтқанда, Батыс-Ресейден, Ресей – Шығыстан көш ілгері тұр деген ойға мүлгіп, дербестік ұғымын біржола ұмытуымыз керек. Бұл қатардағы қарадүрсін ұлтшылдық емес, континеттераралық бітімгерлікке тосқауыл қоятын, шағын халықтардың санасынан тәуелсіздік сәулесін ұрлайтын, отаршылдық үстемдік идеясын желіктіретін тұрпайы ұлтшылдық.

	Энгельс осындай зардапты тұжырымдарымен атышулы ұлтшылдық ағымдар – космополитизм мен еуроцентризмге сіңіп кетеді. Еуроцентризм осы күнге дейін Батыс Еуропа мен Солтүстік Американы Грек-Рим мәдениетінің мұрагері санайды, осы екі құрлық өркениетінің құдіреттілігін дәріптеумен келеді. Шығыс адамзат мәдениетіне айтарлықтай үлес қосқан жоқ деген түйінді дәлелдемек болады, ең сорақысы Шығыс халықтарын шығармашылық пен мәдениетке бейім емес деп есептейді. Космополитизм болса, державалық, яғни Еуропалық мәдениеттің өміршеңдігін насихаттап, ұлттық мәдениеттерді мойындамайды, әмбебап мәдениет идеясын жақтайды.

	Бұлар өз кезегінде Шығыстың шығармашылық және рухани артықшылығын дәріптейтін Востокцентризмді туғызды. Аталған ағым бойынша Батыс рухани құндылықтарды жасаушы емес, Шығыс мәдениетін қабылдап, одан әрі жетілдіруші. Сондықтан да Еуропа төлтума мәдениетімен ешқашан да мақтана алмайды.

	Шығыстың, оның ішінде араб-парсы әлемнің нақ осылай мәлімдеуіне біржола болмаса да бірсыпыра хақы бар еді. Шығыстанушы А. Игнатенко «В поисках счастья» деген ауқымды зерттеу еңбегінің «О становлении арабо-исламской философии» бөлімінде таңғажайып ғылыми деректер келтіреді. Араб ғұламалары ХІІ ғасырдан XІV ғасырдың соңына дейін Платон мен Аристотельдің атынан ғылыми-философиялық трактаттар жазумен болған. «Афоризмы Платона», «Завет Платона о воспитании юношей» шығармалары мен Платонның алхимия жөніндегі туындылары өмірге осылай келіпті. Аристотельге телінетін «Книга Яблока», «О чистом благе», «О растении», «О минералах», Плутархтікі делінетін «О гневе», «О гимнастике», «О душе» трактаттары да араб ғалымдарының жемісі.

	Мұндай мысалдарды аталған еңбектен көптеп келтіруге болады. Таңдай қақтыратыны сол, әлемнің түрлі мемлекеттерінің кітапханалары мен архивтерінде араб ғұламаларының екі миллионнан астам қолжазбалары жатыр, оның 44 мыңдайы қазіргі ТМД елдерінде.

	Ғылым әлеміне осылай құлаш ұрған Араб Шығысы еуропалықтар мәдениеттің ауылынан ит қосып қуып жатса, өре тұра келмей қайтеді.

	Батыс пен Шығыс солай бір текетіресе кеткенде, Ресей ұлтшылдары, анығырақ айтқанда, орыс жұртын Еуропаның ықпалынан, оның кеулей бастаған мәдениеті мен дәстүрінен арашалап қалмақ болған зиялылары Еуразия идеясын көтерді. Әуелде ұлттық рух тазалығын көксеген бұл идея көп ұзамай Ресейдің державалық ұлтшылдық желігін қоздырып шыға келді. Енді Батыстан Ресей ғана емес, оның маңайындағы елдер қызғыштай қорғалды, континентальды Еуразия деген ұлан-ғайыр аймақ Еуропадан бөлініп алынып, оны империяға айналдырудың жолдары қарастырыла бастады. Осы аймақ пен атлантикалық батыс өркениетінің арасында ежелден қалыптасқан өшпенділік бар, бұл басараздықтың уыты ешқашан да қайтпайды деген ой жамырады.

	Тарихшы әрі философ А.М. Хазанов «Кочевники и внешний мир» деген танымдық еңбегінде: «Шын мәнінде еуразийстерге бұл тезис саяси мақсат-мұратын жүзеге асыру үшін керек болды. Ол мақсат – Ресей империясын кез келген түрде қайта құру, оның жаңа ауқымын анықтау, – деп жазады. – Олар нақ осы арман-аңсарына орайластырып Хинганнан Карпатқа дейін жайлайтын халықтардың бәрі экологиялық және мәдени-тарихи себептермен бір ортақ мемлекет құруға тиіс деп мәлімдеді. Бұл ретте Ресейдің әлгі болашақ мемлекеттегі автократиялық орнын айқындап беруді де ұмытқан жоқ».

	Еуразийстер, сірә, соңғы кезеңдерде Хинган мен Карпаттан біржола күдер үзді ме екен, ХХ ғасырдың жетпісінші жылдарында славяндардың түркі-моңғол әулетімен мәдени және саяси тектестігін насихаттауға көшті. Бәлкім Ресейдің әлем сахнасына шығуына түркі мәдениеті мен Шыңғысханның ықпалы зор болғандығы естеріне түскен шығар, бәлкім, Ұлы Даласыз ешқашан да державалық биікке көтеріле алмайтынын мойындаған болар. Дәл қазір бұл бізге маңызды емес, сөз етілген «центризмдер» ұлтшылдық әсіре қызыл сезімдердің философиялық ағымдар арқылы континенттік деңгейге көтеріле алғандығын айту мәндірек. ХХ ғасырда шовинизм құрлықтық сипатқа ие болды. Еуропа мемлекеттері экономикалық жағынан қанша дамыса да жеке-жеке державаларға айнала алмайтынын, ХІХ ғасырдың соңында қылаң берген әлемді қайта бөліске салу бәсекесіне түбінде шығыстың да білек сыбана қосылатынын, осы қапталда ояна бастаған ұлттық сезім мен намыстың дүмпуі күшті болатынын түсініп, континенттік империяға бірігудің жолдарын қарастырды. Кәрі құрлық халықтарының ұлттық сезімін осы мақсатқа тоғыстырудың идеологиясы жасалды, ол өзіміз әлгінде қысқа қайырған еуроцентризм мен космополитизм еді. Бұл ұлтшылдық ағымдар ХХІ ғасырда Батыс пен АҚШ-тың ғаламдық үстемдігін нығайтуға қызмет ететін жаһандану идеясына ұласып отыр.

	Ойымызды осы жерде бір түйіп тастасақ, ХХІ ғасырдағы ұлтшылдық – жеке ұлттар мен мемлекеттердің шеңберінен шығып кеткен, құрлықтарды көктей өтіп, ғаламдық деңгейге көтерілген, нәсілдік және саяси-экономикалық қыр-сыры мейлінше аз зерттелген құбылыс. Қазіргі заманғы ұлтшылдық немесе шовинизм ұғымдарын белгілі бір ұлтқа таңу кемдік етеді, оны геосаяси ауқымда қарастыру арқылы түбегейлі тани аласың. Нақты халықтың ұлттық сезімі мен ұлттық мүддесі оның жеке бас ауруы, континенттераралық ұлттық геосаяси мүдде адамзаттық тағдырға ие. Бар гәп сол құрлықтараралық ұлттық мұраттың Шығыс пен Батысқа бірдей жайлы бола алмай отырғандығында. Әлемді жайлап бара жатқан жаһандану тек Батысты асқақтатады. Оны сол Батыстың идеологтары өркениеттің жаһандануы деп жүр.

	Шығыс осы жаһандануды адам және жер байлығы мүмкіндіктерін бетке ұстап өз пайдасына шешкісі келеді. Әлемнің бұл қапталы шығыстың дәстүрлі өркениеті қайта өрлеу дәуірін табатындығынан дәмелі. Соның нәтижесінде ғаламдық екі ұлтшылдық ағым бәйгеге қосылып отыр: Олар – Батыс ұлттық мүддесінің жаһандануға ұмтылуынан көрінетін Еуропа ұлтшылдығы және панисламизм мен пантюркизмге негізделген шығыс немесе мұсылман ұлтшылдығы.

	Қазіргі таңда әлемнің 120 елінде мұсылман идеясы маздап тұр, олардың 42-де исламды ұстанушылар – халықтың басым көпшілігі. ТМД елдерінің өзінде мұсылман сеніміндегілердің қатары 80 миллион адамнан асып кетті.

	Ғаламдық саясатта исламның ықпалы уақыт өткен сайын артып келеді. Оған адам саны және жер байлығының молдығымен бірге мұсылман Шығысының әлемдегі стратегиялық қолайлы аймаққа орналасуы, сауда-экономикалық байланыстарға оңтайлылығы, осы ұлан-ғайыр аймақ елдерінің дәстүрлі мәдениетіне беріктігі ықпал жасап отыр. Егер ХХ ғасырдың 90 жылдарына дейін АҚШ пен Батыс Кеңестер Одағымен арпалысса, ол ыдыраған соң бақталас пен тақталасты исламдық Шығыстан тапты.

	«Қысық көзді Күншығыс, бұл тұруың қай тұрыс?» – деп сонау жиырмасыншы жылдары кекті ақын Мағжан Жұмабаев қайраған Шығыс, ислам дүниесі етек-жеңін жинап жатыр. Мұсылман мемлекеттері құрған түрлі үйлестіру ұйымдарының халықаралық беделі артып келеді. Олардың ірілері: Ислам конференциясы ұйымы, Ислам даму қоры, Ислам даму банкі, Ислам әлемі лигасы, Бүкіләлемдік ислам қаржы-ассамблеясы, штаб-пәтері Тегеранда орналасқан Ислам бағыттарын жақындастыру ассоциациясы, Ислам халық конгресі. Мұның сыртында ислам ұранымен әрекет етіп жүрген қарулы құрылымдар бар. Көріп отырсыздар, ислам ғаламы әлемге олжа салудан дәмелі және сол жолда құр қол емес. Араб елдері мен табиғи байлыққа ие басқа да мұсылман жұрты жылдар бойы жиналған дәулетті жамбасына басып, ішіп-жегеніне мәз болып, алаңсыз отыру кезеңінен өтіп, енді дүниежүзілік саясатқа ат қосқан. Жай ғана қоспай, ислам идеологиясының пәрменділігін күшейте қосқан. Олар бұдан былай қарай Батыс пен АҚШ-тың момақан тыңдаушысы бола алмайды, әлемге айтар тілегі мен талабы бар, жаһанда ислам халифаты атты империя құрудан да үмітсіз емес.

	Сонымен Шығыста, дәлірек айтсақ, араб-ислам дүниесінде діни жаһандануды көздейтін мұсылман ұлтшылдығы бой көтеріп отыр. Оның дүмпуі планетаның әр түкпірінен естіледі, Ауған, шешен, ұйғыр жұртының азаттық күрестерінен де. Бұл ұлтшылдық ағымның атап айтарлық ерекшелігі – интернационалдығында.

	Күншығыста осы ағымға бүйрегі бұратын, бірақ діни таным-сенімге ұлттық құндылықтарды құрбан ете алмайтын екінші бағыт бар, ол – пантюркизм. Саясаттанушылар оның орталығын Түркия деп жүр. Шындығында, аталған ел түрік әлеміндегі орнын бағзыдан бергі саяси дербестігіне, халқының санына және дәстүрлі мәдениетіне адалдығына орай жоғары бағалайды.

	Осы бағыттың сыры неде? Оны жақтаушылар этникалық тегі жағынан түрік болып табылатын ұлттарды біріктіріп, Ұлы Тұран мемлекетін құруды көксейді. Бір замандарда әлемге шоқтығы биік өркениетімен, әскери-империялық айбынымен және ұлттық қалыптасу белгілерінің айқындығымен танылған ұлыс сол деңгейіне қайта көтерілуі керек деп біледі. Оның жалғыз жолы – бір тудың астында тізе қосу деп отыр.

	Бұл шақыруға түркі тектес елдердің кейбір зиялылары елеңдейтін де секілді. Қайсыбірі бой салып құба-құп демесе де, түркі дүниесі ғалам сахнасына түркі рухын қайта тану және қайта жаңғырту арқылы көтеріледі деген ойды қостайды. Кейінгі кезде жәдитшілдік жайлы әңгіме қозғала бастауы соны аңғартады.

	Әрине, түркі әлемі өзін-өзі қайта түгендеуі, тарихына терең бойлап, уақыттың және сыртқы саяси қысымның зардабынан жоғалған рухани құндылықтарын оралтуы қажет-ақ. Этникалық тегі бірлердің мақсат-мүддесі, шығар биігі бір болғанына не жетсін. Алайда бүгінгі түркі әлемі даму деңгейі әрқилы, менталитетінде ұқсастықтан гөрі алшақтық көп, өмір сүру дәстүрі мен тәсілдері ұқсай қоймайтын, ХХІ ғасырдан күтетіні де әр алуан, ұлттық мүдделері сан текті халықтардан тұрады. Олардың бір мемлекеттің астына топтасуы үшін, дәл осы дәуірде, соншалық қажеттілік те жоқ.

	Қалай десек те, қысық көзді Күншығыста елдераралық ауқымдағы тамырластық – ұлтшылдық ағымы төбе көрсетуде. Оның есімі – пантюркизм. Ерекшелігі – халықаралық танылған ұйымдары да, жүйелі идеологиясы да, нақты қадамға бастай алатын дәулеті де жоқ. Жаңа саяси жағдайлардан емес, өтіп кеткен түркілік идеялардан қуаттанған сыңайы бар.

	Біздің жоғарыда сараланған ағымдарды ұлтшылдық деп отырғанымыз, олардың ешқайсында бір тудың астына шоғырландырмақ болған елдердің ұлттық мүдделері ескерілмеген және құрметтелмеген. Бұл жағынан барлық ұлттық құндылықтарды коммунистік идеяның табанына лақтырып тастаған кеңес режимін еске салады. Біріне – ислам, екіншісіне бағыт-бағдарсыз түркілік қымбат. Ал кімге қандай опа беретіні белгісіз жалпақ ұранның қызуы ұзаққа бармайтыны белгілі.

	Қалай десек те, Батыс пен АҚШ-тан көктеп шыққан жаһандану, мұсылман әлемінде тұтанған панисламизм мен түркі дүниесінде бұлыңғырланған пантюркизм әлемді дертті қозғалыстар түрінде алаңдатып отыр. Мұны аз десеңіз, жеке державалардың нақтылы бір ұлттарға психологиялық астыртын әрекет жасап жатқаны белгілі болуда. Бүгінде АҚШ пен Қытай тарапынан жүргізіліп жатқан әлемдік ақпарат соғысынан үркушілер көп. Енді қалай, бұл соғыстың негізгі мақсаттарының бірі – ұлттың ерік-жігеріне және ұлттық мәдениеттерге қарсы күрес болса. АҚШ ақпарат соғысының психологиялық нысанасы ретінде нақ осы екі желі таңдалып алынған. Бұл әрекет Қытай қолданысында «мәдени ақпарат агрессиясы» деп аталады.

	Ресей саясаттанушылары бұл қадамдарды ХХІ ғасырдағы гегомондық ұлтшылдық деп атаған және оған тойтарыс берудің мүмкін жолдарын анықтап жатыр. Саясат ғылымдарының докторы Игорь Панарин «Технология информационной войны» деген еңбегінде сол жолдардың бірқатарын атап көрсетеді. Олар мыналар:

	1. Ресей өзіне қауіп төндіретін Еуропаға өзі ұмтылып, Германия, Австрия, Франциямен интеграцияға баруы керек.

	2. 2010 жылы Бірыңғай – Еуропалық ақпараттық қауымдастық құрып, Ресей оның белді мүшесіне айналуға тиіс.

	3. Сол жылы Ресейдің беделі күшті Бірыңғай Азия – Тынық мұхит ақпарат қауымдастығын ұйымдастыру қажет болады.

	Көріп отырсыздар, ХХІ ғасырда бой көрсеткен жаһандық, континенттік және гегомондық ұлтшылдықтан құтылудың төте жолы – сол ұлтшылдыққа дем берушілермен саяси ымыраласу, тең дәрежедегі әріптес болуға ұмтылу. Осыған қарағанда, жаңа жүзжылдықта оқшаулану сені ұлт ретінде нығайтпайды, керісінше әлсіретеді, алып кемелер жүзіп жүрген адуын мұхиттағы жалғыз қайықтай қалтылдатады. Мына ғасырдың қатқыл да дұрыс үкімі осындай. Ұлтшылдықтың реңі мен қуаты күрт өзгеріп, дүние құрлықтық, одан асып жаһандық мүдделерді ғана қаперіне алатын кезеңде қазақтың «У ішсең – руыңмен» деген мақалын «У ішсең – ғаламмен» деп кеңейтіп айтуға тура келеді.





КӨЗГЕ КӨРІНБЕЙТІН БИЛІК


	Масондар нені көксейді?



	«Масон» деген тосын сөз зиялы ортада әредікте айтылып қалады. Әңгіме әуеніне қарасаң, осынау сөздің тереңінде қанатын жаһанға жайып жіберген тылсым күш буырқанып жатқандай болады. Кілең алпауыттар мен азулылардан құралған, құрлықтарға жұтына қараған мығым топ жақын жерде тепсініп тұрғандай.

	Кейде «түгенше масон екен» дегенді де естисің. Ол түгенше елдің игі жақсысы болып шығады да сенгің келмейді.

	«Сенбейтін несі бар, – дейді айтушы. – Масондардың халықаралық ұйымы әр елдің беделді, сөзіне жұрт тәк тұратын қайраткерлерін өзіне қаратып алу арқылы сол елдердің мемлекеттік ісіне араласады».

	Осындай әңгімелерден соң ойланатын болдық, тылсым ұйым туралы мәліметтер іздестіре бастадық.

	Сонымен, масон дегеніміз не? Ол қандай мақсат көздейді?

	Қайдан тамырланады?

	Б. Печниковтың Мәскеудегі саяси әдебиет баспасынан 1991 жылы шыққан «Рыцари церкви. Кто они?» деген еңбегіне сүйенсек, масондардың ғұмырбаяны 1248 жылдан басталады. Дәл осы жылы Германияда Кельн соборының іргетасы қаланған.

	Бұл кезең кәрі құрлықта сәулет өнері қызу бәсекелескен тұс еді. Соборлар мен шіркеу архитектурасының шеберлері кәсіби машығын құпияда ұстайтын және өздерін құдайдың ерекше жаратқан құлдары деп білетін.

	Олар елден оқшау орамдарда бірыңғай қоныстануды өмірлік дағдыға айналдырды, мекенжайлары әдетте шіркеу құрылысы жүріп жатқан жерге таяу ірге тебетін. Араларынан сәулетшілер, мүсіншілер, суретшілер мен тас шеберлері мол табылатын.

	Кельн соборын салуға кіріскен осындай кәсіп иелері одақ құрып: «Біздер, діни ғимараттардың құпиясына қанықтар, тәңірдің сүйіктілеріміз!» – деп жариялады.

	Арада отыз жыл өткенде мұндай одақтар Еуропаның басқа елдерінде де құрылды. «Тәңір сүйіктілері» енді өз ұйымдарын «Ложа», ал өздерін масондар деп атайтын болды.

	«Сендер неге бөлектенесіңдер?» дегендерге олар былайша жауап беретін: «Ей, байғұс пенделер! Сендерді Құдай тағаламен жалғастырушы екенімізді білсеңдер етті. Шіркеулер сәулеті арқылы қара жерге хақтың нұрын төгіп жатырмыз ғой. Сондықтан да күнәһар елмен бірге бола алмаймыз.

	Академик И. Минц «Метаморфозы масонской легенды» деген көлемді мақаласында «ерекше жаратылғандардың» аясы жыл санап кеңігеніне мол деректер келтіреді. 1717 жылы Англияның астанасы – Лондонда «Ұлы масон ложасы» құрылады. Айрықшалар ұйымдары Италияға, Франция мен Ирландияға қанат жаяды, 1762 жылы Мәскеуде шаңырақ көтереді.

	* * *

	Масондар нені көксейді?

	Біріншіден, қазіргі бар шіркеулерді «Адамгершілік храмдарымен айырбастау. Ондай храмдардың кірпіші – адамдар, байланыстырушысы – төзімділік пен бауырмалдық, кұрылыс жобасы – Библия, архитекторы – Құдай». Масондар Құдайға «Әлемнің ұлы сәулетшісі» деген ат берген.

	Германдық зерттеуші Юрген Хольторф «Молчаливое братство» деген еңбегінде масон ложасына қабылдау рәсімін былай суреттейді.

	Храм төріндегі альтарға масондардың үш қасиетті заты қойылған. Олар: Библия, темір үшбұрыш, циркуль.

	Библия – Әлемнің ұлы сәулетшісінің дүниені имандандыру жоспары. Үшбұрыш – төзімділікті меңзесе, циркуль адамды адамға мейріммен қарауға шақырады.

	Альтарды айнала масон – бауырластар тұр, бәрі бірыңғай қара киімді, қолдарына ақ қолғап киген, бастарында – цилиндр. Киімнің бұл түрлерінің де символдық мәні бар, еркіндік пен теңдік белгісі.

	Тақ шебері мен жоғарғы магистр төрде отыр. Кіші шендегілер храмның солтүстік және оңтүстік қапталына жайғасқан. Хатшы мен масондыққа үміткерді таныстырушы альтарға жақын жерде қаққан қазықтай қаздиып тұр.

	Храмның іші сесті де салқын, жұрт қанын ішіне тартып алған.

	Тақ шебері орнынан көтеріліп «кемеңгерлік бағанасындағы» башауыз шамды жақты. Әмірлі үн жаңғырығып басылды.

	– Жаратылысты кемеңгерлік билесін! Бауырластар жамыраса іліп әкетті.

	– Құдірет-күш қолдасын!

	– Дүниені сұлулық көмкерсін!

	Тақ шебері енді үміткерге жақындады.

	– Адамның парызы – жетілудің шыңына шығу, алайда оған бастар жол тым ұзақ.

	Осылай үш рет қайталап, хатшыға иек қақты. Ол үміткерді үш сапарға аттандыруға кірісті: кештен түнге, таңнан талтүске, қайтадан кешке.

	Тылсым сезім билеп алған үміткер өзін-өзі ұмытқан, жетекке ессіз еріп, лаулаған оттан өтті, су кешті, жалаңаяқ жер басты, салқын ауаға кеудесін тосты.

	– Өзіңді-өзің таны! – деп жар салды шебер.

	Храм күңгір-күңгір құдіреттенді. «Таны! Таны!» деген үн күмбез астында тулады.

	Шебер альтарды айналып өтіп, үміткерге бет тиістіре кілт тоқтады.

	– Масондықтың мақсаты – ішкі парасаттылық пен рухани толысу. Сен жасаған рәсім надандықтан жерітіп, кемелділікке бастасын!

	Тұла бойы дір етіп тынған үміткер барынша ширығып, жанары жалқынданып сілкініп қалды. Альтарға ұмтыла жетіп, тізерлеп отыра кетті, қолына ұстатқан циркульдің инесін жүрек тұсына батырды.

	– Ант етемін! – деп саңқ етті.

	– Ант етеді! – деп жаңғырықты храм.

	– Адамгершілікке, қоғамға адал болуға ант етемін!

	Шебердің қолындағы балға үміткердің жүрек тұсына қадалған циркульге сарт тиді.

	– Еркін де арлы жанға жол беріңдер! Нұрға бөлеңдер! Қаракөлеңке храмның іші жарқырап қоя берді, қуатты шамдардан төгілген сәуле күн дидарланып шалқыды.

	Шебер салтанатты үнмен суырыла жөнелді.

	– Әлемнің ұлы сәулетшісіне табына отырып мәлімдейміз:

	– Масондардың құдай туралы нақты байламы жоқ, өйткені масондық дін емес және дінге уағыздамайды.

	– Масондық қатып қалған қағидаларсыз этикалық өмірді талап етеді, оған символдармен және рәсімдермен қол жеткізеді.

	– Масондар дербес ложалар арқылы бауырластық бірлікте әрекет етеді. Жер шары бауырластық сезіміне бөленген.

	– Масондар ар мен сенім, еркіндік принциптерін құрметтейді, сол принциптерге қарсы күштердің бәрін айыптайды.

	* * *

	Масондар жайлы әдебиеттерде олардың қатары XVІІІ ғасырда айтарлықтай көп болғаны, қазіргі күнде де аз емес екені айтылады. XX ғасырда Англияның «Великая ложасы»

	8 мың ұйымды біріктіріпті. Олардың қатарында 750 мың адам болған. Қазіргі күнде үлкен Лондонда ғана 300 мың масон тұрып жатыр. Бұлардың бәрінің шебері (жетекшісі) Ұлыбритания королевасының жақын туысы – герцог Кентский.

	Ирландияда 730 ложа ашық жұмыс істеуде, мүшелерінің саны – 50 мың.

	Бүгінгі таңда масондардың қанатын кеңге жайғаны соншалық, олардың ұйымдарын Австралиядан, Жаңа Зеландиядан, Араб елдерінен, Ганадан, Индиядан, Ямайкадан, Кениядан, Малайзиядан, Мальтадан, Нигериядан, Зимбабведен, Сингапурден, Гонконг пен Гибралтардан кездестіре аласыз. Шотландиядағы масондық ложалардың қатары 1066-ға жеткен. Бұған Бельгия мен Бирмадағы, Чили мен Исландиядағы, Жапония мен Иорданиядағы ұйымдарды қосыңыз. Солтүстік Америкадағы «Таным жөніндегі ақпарат комиссиясы» осы құрлықтағы (Мексиканы қоса есептегенде) барлық ложалардың қызметін үйлестіреді.

	Америка Құрама Штаттары масондар ұйымдарының ауқымдылығы жағынан алдыңғы орында тұр. Бұл елдегі масон бауырластарының қатары 4 миллион адамнан асқан. Франциядағы 83 ложаның мемлекеттік билікке араласа бастағаны туралы мәлімет бар.

	Осы жерде айта кетейік, масондардың конституциясында саяси мәселелер бұл қозғалысқа жат делінеді. Алайда түрлі елдердегі ложалар мүшелерінің арасында мемлекеттік маңызы зор оқиғаларға ерекше ықпал еткен қайраткерлер аз емес екенін ойласаңыз, бұған күмән келтіресіз.

	Париж қаласында 1979 жылы жарияланған «Көзге көрінбейтін билеушілер» («Невидимые властители») кітабының авторы, Орталық барлау басқармасының бұрынғы агенті Гонсалес-Мат Ұлы Отан соғысынан кейін талай-талай марқасқаның масон екені анықталғанын баян етеді. Солардың ішінде АҚШ-тағы Орталық барлау басқармасының негізін қалаған Аллен Даллес, НАТО-ның бас секретары болған Манлио Брозио бар.

	Түрлі елдер мемлекеттерінің ішкі-сыртқы құпияларын бір кісідей білетін Гонсалес АҚШ масондары ұйымының құрамындағы поляк бауырластары туралы айта келіп, аты мәшһүр Збигнев Бжезинский жайлы да мәлімет береді. Америка Құрама Штаттары Прензидентінің көмекшісі болған көрнекті саяси қайраткер осы елдегі поляк масондарының серкесі көрінеді.

	Поляк ложасы атақты «П-2» банкіне ие екенін, осы ұлт бауырластарына Ватикан қаржыгерлерінің жетекшісі Поль Марцинкустың бүйрегі бұратынын ескерсеңіз, масондарды саясаттан тыс тұрған күш дей алмайсыз.

	Б. Печников жоғарыда аталған еңбегінде американдықтардың тәуелсіздік жолындағы қарулы күресін ұйымдастырған Джордж Вашингтонның да масон екенін дәлелдейді. Мұны аз десеңіз, осы елдің Бенджамин Франклин, Джеймс Отис, Самуэль Адамс, Александр Гамильтон, Джон Маршалл, Джеймс Мэдисон секілді тарихи тұлғалары да масон ложасында ант бергендер.

	Заманның әр кезеңінде АҚШ масондары президенттік таққа ие болып, әлемдік саясатқа араласты. Олар: Джексон, Маккинли, Теодор, Рузвельт, Тафт, Гартинг, Д. Рузвельт, Трумэн, Эйзенхауэр, Форд, Картер.

	Осындай заңғарлар, қолдарында билік те, байлық та бар кілең марқасқалар кірген ұйымға дарындардың кетәрі болмасы анық. Француз халқының мақтанышына айналған, әлем мойындаған қаламгерлер Дидро, Вольтер, Гельвецкий, Бомарше, Талейран масон екендіктерін жасырмаған.

	Масондардың планетарлық ықпалын пайдаланғысы келді ме екен, тарихи мәлімет бойынша Мұстафа Ататүрк те осы ұйымға кіріпті. Б. Печников оның көз жұмғанша, яғни 1938 жылға дейін «Масһеdonіa Resorta et Verіtas» ложасының мүше болғанын атап көрсетеді.

	Атақты масондардың тізімін әрі қарай созсақ, Чехославакияның бұрынғы Президенті Эдуард Бенеш 1924 жылы «Ян Амос Коменский» ложасында ант берген. Пруссия фельдмаршалы Гебхард Блюхер, Латын Америкасының тәуелсіздік жолындағы қозғалысының көсемі Симон Боливар, Ұлыбританияның атақты премьер-министрі Уинстон Черчилль, ірі автомобиль зауыттарының қожасы Генри Форд, АҚШ-тың мемлекеттік қайраткері, ғалым Бенджамин Франклин, Италияның ұлт-азаттық күресіне жетекшілік еткен Джузеппе Гарибальди болып жалғаса береді.

	Түпкі мақсаты адамзатты бауырластыру және әлемді құдай жолымен ізгілендіру болған соң бұл қозғалыстан ірі өнер қайраткерлері де шет қалмаған. Иоганн Вольфганг Гете, Вольфганг Амадей Моцарт масондармен тізе қосып дүние жалғанды түземек болыпты. Осындай ниет фин ұлтының дарынды композиторы Ян Сибелиус пен АҚШ астронавы Эдвин Олдринді де, масондарға алып келген.

	Саяси биліктің тізгінін ұстаған әлдемді масондарға француздар да кенде емес. Осы елдің бес бірдей президенті мен жиырма екі премьер-министрі кезінде шымқай қара киініп масон храмының альтарына тізе бүккен, адам атаулыны бауырым деп тануға ант берген. 1989 жылы Франция Ұлттық жиналысы депутаттарының тоқсаны масондар болған екен.

	Өкінішке орай, ТМД елдеріндегі масондық ағым жайлы деректер жоқтың қасы, бола қалса, қауесет деңгейінде. Бізге мәлімі – Ресейде масондар храмдарының бұрыннан бар екендігі және қазірде кездесетіндігі.

	Осы ретте НТВ арнасынан Бельгияда 2007 жылдың қаңтарында өткен әлемдік масондар жиынына орыс жерінің бірнеше қалталылары барғанын білгенмізді айта кетуімізге болады.

	Масон ложаларының жай-жапсарын біршама талдаған сол хабар авторлары масондық идея Тәжікстанға да жат емес екенін емеурінмен жеткізді.

	Кім білген, негізгі мақсаты адам баласын жақындастыру болған ағымға илігушілер бізден де табылар. Ұлттық парызын анықтай алмай әлемдік идеялар тасқынына бір батып, бір шыққан, туған топырағынан тілдік, дәстүрлік белгілер бойынша бөлініп қалған талайлар масондық таным-сенімді жатсынады дейсіз бе?!

	Тарихы тереңге кеткен, құрлықтардың саяси-әлеуметтік және рухани-діни мінез-құлқын жете зерттеген, көш басында әлеуетті елдер қайраткерлері тұрған ағым өзінің жолындағы кедергілерді ысырып тастап, дүниені шырмап алғандай. Оған азуы алты қарыс Ватикан да тосқауыл бола алмай отыр.

	Масондармен католик дінінің басшылары 1738 жылдан ашық майданға шығып, алысып-ақ бақты. Сол жылы папа Климент XІІ католиктерге масон идеясынан аулақ болу жөнінде нұсқау берген. Италияда масондар храмдары бірінен соң бірі өртелген.

	Арада ғасырдан астам уақыт өткенде, француз журналисі Лео Таксиль масондардың албастымен рухтас екенін дәлелдеуге кірісті. Масон ложасына 1881 жылы енген ол бауырластардың ішкі әлеміне үңіле келе ат-тонын ала қашады. 1885 жылы жарық көрген мақалаларында американдық масон ложасының мүшелері Гибралтар жартастарында тозақ отын жағып, албастыға табынатын секталардың біріне тән рәсімдерді орындайтынын баяндаумен болады. Америка Құрама Штаттарындағы Чарлстонда Пайк деген масон басқаратын ложаның храмында албасты өз қолымен жасыл сиямен жазған «Апандо» кітабы сақтаулы тұрғанын дәлелдеуге тырысады.

	1896 жылы осы Таксильдің ұйымдастыруымен солтүстік Италиядағы Тренто қаласында масондарға қарсы конгресс шақырылды, оған 36 еписков пен Германия, Франция, Австрия, Бельгия, Нидерландия, АҚШ, Канада мен Мексиканың 700-ден астам священниктері қатысты.

	Ватикан мен масондар арасындағы ғасырларға созылған күрестің хикаясын ұзынсонар тарата бермей, қорытындысын айтсақ, 1983 жылы екі жақ ымыраға келді. Сол жылдың қаңтарында Ватикан: «Масондыққа өткен адам бұрынғыдай шіркеуден аластатылмайды», – деп мәлімдеді.

	Әлемге кең таралған католик дінімен осылай тіл табысқан масондардың түпкі мақсатын «П-2» ложасының ұлы шебері болған Личо Джелли баяғыда айқындап берген-ді.

	«Масондар көзге түспейтін ықпалды биліктің тұтқасы болуға тиіс, – деген еді ол. – Бұл билік ұлттар тағдырларын шешетін тұлғаларды біріктіру арқылы әлемдік билікке айналады».

	Осыдан соң қай ұлттың тағдыры қандай ағымның арнасында ағып бара жатыр екен деп елеңдейсің. Төл жұртыңның бүгіні мен ертеңіне алас-күлес үңілесің.



	168





АҚПАРАТ СОҒЫСЫ ЖҮРІП ЖАТЫР




	Ақпарат әлемді билейді.

	АҚШ ақпарат кеңістігін жаулап алуда.

	Қытайша ақпарат соғысы.

	Ноосфера – адам санасын өзгерту.

	Ресей ақпарат «спецназын» құрмақ.



	Ресейдің қазіргі саяси элитасын елдің намысшыл саясаткерлері Романовтар мен Кеңес заманының деңгейінде қалған, державалық ойлау қабілетінен жұрдай элита, соңғы 100 жылда Ресейді жетілдіруге ықпал ете алмады деп есептейді. Соның салдарынан Ресей әлемдік тағдырлы құбылыстарға тым кеш қосылып отыр. Сондай құбылыстардың бірі және бірегейі – ғаламда жүріп жатқан ақпарат соғысы.

	Бұл қандай соғыс?

	Әзірге қалыптасып отырған анықтамаға сүйенсек, ақпарат соғысы – әлемде саяси және экономикалық үстемдікке ие болу жолындағы идеологиялық күрес. Дамыған және державалық деңгейге көтерілген немесе сондай деңгейге ұмтылып отырған елдерде бұл соғыстан стратегиясы да, тактикасы да жасалып қойылған әрі аса мұқият жүзеге асырылуда. Сөзіміз дәлелді болуы үшін екі мемлекеттің ақпарат майданына зер салайық.

	Қытай үлгісі

	1. Теориялық үрейлендіру;

	2. Ақпарат қуатын қарсы қою;

	3. Ақпарат стратегиясының бәсекелестігі;

	4. Әскердің ақпараттануын күшейту;

	5. Экономикалық ақпарат агрессиясы;

	6. Мәдени ақпарат агрессиясы;

	7. Ақылдың ақпараттық соғысы:

	• бейбіт үрейлендіру – басты тәсіл;

	• психологиялық үрейлендіру – негізгі нысана.

	Қытайда осы мақсаттарды орындауға ерекше көңіл бөлінген, бұқаралық ақпарат құралдары қатты дамып келеді.

	Журналдардың жылдық таралымы 2,5 млрд данаға жетті. Газеттер таралымының жалпы құны – 20 млрд доллар. 538 ірі баспалардың жұмысында толас жоқ. 1,5 мың радиостанция күні-түні кірпік қақпайды.

	Ақпарат соғысының америкалық үлгісі қытайлық нұсқаға ұқсас. Онда бізді мына екі нысана көбірек алаңдатты:

	1. Ұлттың ерік-жігеріне қарсы операция;

	2. Ұлттық мәдениеттер деңгейіндегі операция.

	Ақпарат арқылы жүргізілетін осы екі шараны Қытай үлгісіндегі «мәдени ақпарат агрессиясы» ұғымымен салыстыра отырып, қос мемлекеттің тарапынан ұлт мәдениеттеріне, яғни ұлттық рухқа қарсы қимыл жасалып жатқанын аңғарасың. Бұл кез келген ел үшін қатерлі, себебі ұлттық мәдениетке шабуыл дегеніңіз – сол ұлтты тарихи тамырынан үзіп, ықпал етуші ұлттың ырқына жығу деген сөз. Осы жерде Ресей саясаткерлерінің қынжылысы түсінікті бола түседі. Ұлттық қауіпсіздікке айқын қатер төндіретін ақпарат соғысы қызғанға дейін орыс элитасының қамсыз отыруы шымбайға бататын-ақ бейғамдық.

	Ельцин намысшыл саясаткерлердің қамшылауымен 1996 жылы бұл мәселеге назар аударды, Ресей Федерациясы Қауіпсіздік Кеңесінің жанынан Ақпараттық қауіпсіздік жөніндегі ведомствоаралық комиссия құрылды. Қазіргі таңда тек қана ел президентіне бағынатын ресейлік Ақпараттық-талдау бюросы да жұмыс – істеуде. Құрамында 1500 адам бар, бірнеше басқармаларды біріктіреді. Олар:

	– Электронды бұқаралық ақпарат құралдары басқармасы;

	– Баспасөз бұқаралық ақпарат құралдары басқармасы;

	– Интернет басқармасы;

	– Ресей мемлекеттік билік органдарымен іс-әрекет үйлестіру басқармасы;

	– Аналитикалық;

	– Батыс Еуропа басқармасы;

	– Латын Америкасы басқармасы;

	– Оңтүстік Азия басқармасы;

	– Оңтүстік-шығыс Азия басқармасы.

	Ресейде бүгінде басқа елдер ақпараттарының рұхсат берілмеген жолдармен таралмауына ерекше бақылау орнатылған.

	Ал АҚШ-қа қайта оралсақ, оның ақпарат соғысын жүргізу мүмкіндігі Ресейге қарағанда мол. «Ақпараттық стратегия және саясат орталығы» көптен жұмыс істейді. «Мемлекеттік ақпарат агенттігі» мен «Мәліметтер жинау және зерттеу бюросы» қанатын кеңге жайып жіберген. 1995 жылы Вашингтондағы Ұлттық қорғаныс университеті ақпарат соғысының алғашқы мамандарын даярлап шығарды. Олар:

	– қазіргі заманғы саясатты;

	– әскери өнерді;

	– бұқаралық ақпарат құралдарының қыр-сырын;

	– бақылауына алатын елдің тілі мен дәстүрін;

	– психологияны, социологияны, тарихты, антропологияны жетік біледі.

	Осындай жан-жақты әзірлігі бар, мемлекеттен қолдау табатын, қаржы жағынан тапшылық көрмейтін ақпарат мамандары АҚШ-тың әр елдегі түрлі компанияларында аз емес. Бұларға қол ұшын созатын ақпарат құралдарының жүйесі әлемді шырмауықтай шырмап алған.



	АҚШ-тың радио-теле жүйелері

	1. «Голос Америки» 53 тілде аптасына 660 сағат хабар таратады;

	2. «Уорлдент» телекино қызметі;

	3. Марти радио және телевидение қызметі;

	4. «Радио Свободная Европа»;

	5. «Радио Свободная Азия»;

	6. «Радио Свобода»;

	7. Интернет-провайдер Америка онлайн;

	8. «Тайм Уорнер».

	Соңғы екеуі 2000 жылы біріктіріліп жаһандық американдық меншікті ақпарат империясы құрылды, жалпы құны – 350 млрд доллар.

	Теле-радио хабарларды әлемнің кез келген түкпіріне заматта тарататын екі ғарыш спутнигі шер шарын шыр айналып жүр. Бір мезгілде 150 телеарна арқылы хабар бере алады. Жылдық аренда құны – 2 млн доллар.

	Ақпарат арқылы әлемді билеуге болатыны жайлы ой өткен ғасырдан бар. АҚШ зерттеушісі Г. Лассуэлл (1902-1978) ақпаратты қоғам туралы айта келіп, ақпаратты өмір жайлы көзқарастарды өзгертудің құралы деген еді. Ол ақпараттың құдіретін екі нысанаға бағыттауды ұсынды. Олар:

	– Қоғамдық ойды қалыптастыру;

	– Мәдениетті тарату.

	Қазіргі күнде тағы бір американдық С. Нилустың «Протоколы собраний сионских мудрецов» еңбегіндегі ойлар көбірек ілтипатқа алынып жүр. Даналар протоколдарының ақпаратқа қатыстылары мыналар:



	ПРОТОКОЛ 1

	«Ақпарат – тұрғындарды қайта программалаудың құралы».



	ПРОТОКОЛ 2

	«Бүгінгі таңдағы мемлекеттердің қолында ұлы қуат-күш бар, ол – халықтардың ойын қозғалысқа түсіретін баспасөз».



	ПРОТОКОЛ 12

	«Ешқандай ақпарат қоғамға біздің бақылауымыздан тыс таратылмайды. Біз әлемнің барлық түкпірінен хабарлар түсіп жататын агенттіктерді қолымызда ұстаймыз. Олар басы бүтін біздікі болады және тек бізге ғана қолайлы ақпаратты таратады».

	Осыдан соң ғаламдық ақпарат жүйелерінің күнделікті жаңалықтарына сенімің азаяды. Аты белгілі радио және теле компаниялар «сион даналары» секілді түрлі алпауыттардың қолында болса, олар халықтардың санасын өздеріне қажет идеологиямен шырмап жатқанын білсең, ақпарат атаулыға илануың қиын.

	Тегінде ноосфера дегеніміздің өзі осы шығар. Ғылым тілінде ноосфера – адам санасының сферасы делінеді, биосфераны өзгерту арқылы адамзаттың ақыл-ойын қажетіңе қарай бағыттайсың. Әзірге бұл ғылыми шешілген сала емес. Ал қызу жүріп жатқан ақпарат соғысының қуат-күшіне қарасаң, ондай күн де алыс емес-ау дейсің.

	Сонымен «Ақпарат соғысы» ақиқат. Ол төрт майданда қатар жүруде...

	1. Ұлттық;

	2. Аймақтық;

	3. Континентальдық;

	4. Жаһандық.



	Үш түрге жіктелген:

	1. Жағымды ақпарат;

	2. Жағымсыз ақпарат;

	3. Бейтарап ақпарат.



	Таратудың жолдары

	1. Бұқаралық ақпарат құралдары арқылы;

	2. Арнаулы қызметтер арқылы;

	3. Ресми емес құрылымдар арқылы (үкіметтік емес ұйымдар);

	4. Дипломатиялық көздердің көмегімен;

	5. Бизнес құралдары арқылы.



	Уинстон Черчиль заманына баға бере келіп, алдағы қоғамдарға да болжау айтқан екен: «Болашақтағы империя – интеллектің империясы».

	Иә, ақылдың әлемді билейтіні рас. Ақпарат дегеніміз – сол ақылдың майданға шығуы. Ендеше ақпарат соғысын ақылдар соғысы деуге де болады.

	Ал біз ақылдымыз ба? Ойланатын сауал.





ЖАҢА ЖҮЗЖЫЛДЫҚҚА ҚАЛАЙ ІЛЕСЕМІЗ?




	• Ресей пассионарлық саяси элита құру арқылы әлемнің жалына жармаспақ.

	• АҚШ ұлтты жетілдіруді прогрестің қозгаушы күші деп санайды.

	• Макроэлектрониканың қарыштап дамуы еңбек өнімділігін миллион есе арттырды.

	• Саяси қызмет дегеніміз – саяси элита мен әлеуметтік топтардың психологиясына ақпараттық шабуыл.



	* * *

	Әлемде ықпал ету әдістері мен құралдары кейінгі он жылда күрт өзгергені соншалық, бүгінде монархтар мен тирандар басқарған, барынша тұйықталған елдердің өзі сыртқы әсердің өкпек желінен қорғана алмай отыр. Орасан зор қарқынмен кеңістікке шыққан ақпарат тасқыны саясат пен ғылымда пайда болған жаңалықтарды қас қағымда жер шарына таратып үлгереді. Сен енді ғаламның жай ғана бөлшегі емессің, қарша бораған ақпарат өтінде тұрған, әлемде не болып, не қойып жатқанынан хабардар, өзгерістерге саналық тұрғыдан араласа алатын, адамзатпен коммуникациялық желілер арқылы жалғасқан тұлғасың. Этникалық немесе территориялық ортаңның шеңберінде қалу каупі бұдан былай сені алаңдата алмайды. Ғаламдық өркениет жетістіктерінен сәт сайын хабардар болу арқылы өзіңнің де, өз елің мен қоғамыңның да кемшілігін қалт еткізбей танисың. Сондықтан да сені орындалмайтын даңғаза идеялармен алдаусырату мүмкін емес.

	Ғаламда өзгеріс, ғаламда ақпарат революциясы жүріп жатыр. Ол халықтардың санасындағы революцияға ұласуда. Бұл мемлекеттерді басқару жүйелерін шұғыл жаңаландыруға, нақтырақ айтқанда, неғұрлым адамзаттандыруға жетелейді.

	Ақпарат революциясының осыншалық ықпалға ие болатыны – ол ең алдымен ақыл-ойдың революциясы. Бүгінде ақпарат ақылға әсер ете отырып, идеологияға айналып жатады. Белгілі бір елдің белгілі бір жетекшісі қарамағындағы халқын өзі емес, әлемдік ақпарат басқарып әкеткенін сезбей де қалуы мүмкін. Солай бола да бастады. Бұған Грузия, Украина мен Қырғызстан дәлел.

	Егер сен еліңді жаһанмен жалғастыра отырып халық есімді пырақтың тізгінін еркін босатпасаң, сол халықтың шаңын қауып қаласың. Ресейдің қазіргі отаншыл, көкірегі ояу элитасы осыған ден қойған. «Ресейдің пассионарлық элитасы, – дейді ол, – екі сатыдан тұратын жаңа геосаяси доктрина құруы керек».

	Мұның мәнісі мынада: Ресей ең алдымен өз ішінде геосаяси тұтастануға тиіс. Бұдан былай қарай алдымен дамитын және кейін дамитын аймақтар дегендер болмайды. Орыс жері біркелкі өркендейді. Мәскеуліктердің санасы мен сібірліктің санасында алшақтық сезілмейтін деңгейге қол жеткізіледі. Санкт-Петербургтегі білім мен тұрмыс сервисі неге орыс деревнясында көрініс таппауы керек?

	Ресей элитасы ел ішінде осылай геосаяси теңестіру бағытын жүзеге асыру арқылы орыс адамын әлемдік деңгейге көтермек. Содан кейін адамзаттың жалына жармасуға болады. Тегінде ғаламның дәрежесіне жекелеген қайраткерлердің кемеңгерлігімен де жетесің, бірақ бұл төзімді сарқатын ұзақ процесс. Нақты лидердің ұмтылысы – жалпы өркендеудің себепшісі, халықтың тұтас интеллектуалдық биіктігі мен өркениетті талпынысы – негізгі қуат. Анығында қазіргі заманға, ақыл-ойдың ақпараттық тасқынына ұлттық тұтас көсемдік қана ілесе алады.

	Зер салыңыз, соңғы 50 жылда ақпарат беру жылдамдығы 300000 есе артып, 3 секундқа жетті. Күн сайын компьютерлер мен телекоммуникацияның көмегімен әлемде триллион долларға жуық қаржы айналымға түседі. XX ғасырдың 70 жылдарында білім көлемі 10 есеге артса, 90 жылдан бері қарай әр он екі ай сайын екі еселенуде. Саяси-экономикалық делінетін ақпараттың күндік мөлшері бірнеше триллион.

	Осынша ақпаратты саяси немесе экономикалық элитамен бірге халық та қорытып игеруі керек, онсыз ұлттық, мемлекеттік өрлеу жоқ. Бұған жетудің жүйесі дамыған мемлекеттерде ұлтты жетілдіру деп аталады. Оларда ұлттың өсу деңгейін анықтайтын көрсеткіштер анықталған. Америка Құрама Штаттарында мұндай көрсеткіштердің ұзын саны – 167. Соның ішінде айрықша басшылыққа алынатындары «Әлеуметтік көрсеткіштер» деп аталады. Бұлар сегіз тармақ:

	1. Халықтың денсаулығы;

	2. Интеллектуалдық деңгейі;

	3. Білім;

	4. Жылдық табысы;

	5. Демография;

	6. Еңбекпен қамтылуы;

	7. Демалысы;

	8. Тұрғын үй.

	Денсаулық көрсеткіші көш бастап тұруының себебі белгілі. Ал интеллектуалдық деңгей АҚШ-та ұлттық өзекті саясатқа айналдырылған. Державада ұлттың қауіпсіздігі мен болашағы жаңа заманның саяси-экономикалық және ғылыми деңгейіне сай ойлай алатын және идеялар ұсынатын элитаның бар-жоқтығына қарай анықталады. Әлімсақтан бері америкалық дамудың негізіне нақ осы көрсеткіш алынып келеді.

	XX ғасырда АҚШ-та аталған салада арнаулы зерттеулер жүргізіліп, мынадай қорытынды жасалды: елде ғылым, мәдениет, басқару, технология, т.б. буындарда тың әрі пәрменді, ұлттық тағдырлық маңызды идеялар бере алатын қабілетті адамдар халықтың 3-5%-ынан аспайды.

	Бұдан соң интеллект пен оның жетілу ерекшелігі қауырт зерттеле бастады. «Интеллектуалдық элита мыңжылдықтар бойында қалыптасады, өзін-өзі сомдайтын, генетикалық дербестікке ие әрі тез күйрейтін жүйе» деген анықтама берілді.

	Жеті ерекшелігі атап көрсетілді.

	1. Генетикалық фактор. Дарын иелерінің басым көпшілігі талантты, текті ұядан шыққандар.

	2. Қабілетті балалардың дені жоғары білікті, мәдениетті шаңырақтар мен белгілі мамандықты терең меңгерген ата-аналардың тәрбиесінде өскен. Егер сәби 3-5 жасынан осындай ортаның ықпалында болса, қатарынан ерте озады. Бұл АҚШ-та «Әлеуметтік фактордың әсері» деп аталады.

	3. Баланың таланты 5-7 жасына дейін анықталып, сол шақтан ерекше қамқорлыққа алынуы керек. Керісінше жағдайда қабілет-бейімділігін біржола жоғалтуы мүмкін.

	4. Талантты ұстаздардың болуы. Әдеттегі мектепке тап болып, өз ұмтылысын қанағаттандыра алмаған дарынды жеткіншек көп ұзамай барға қанағаттануға дағдыланады, талант ретінде сөнеді.

	5. Талантты адам қабілет-мүмкіндігін алаңсыз жұмсау үшін тұрмыста қысылмауы керек.

	6. Дарындар кінәмшіл, өзін құрметтеу сезімі терең, сөйте тұра тез күйрегіш, дара жүруді ұнатады, әріптестеріне де, билік иелеріне де сенімсіз.

	7. Олардың көпшілігі жағдайға бейімделе алмайды, жеке мүддесіне немқұрайлы қарайды, қоғамдық заңдылықтармен есептесе бермейді.

	Осы ерекшеліктерді ескере отырып, АҚШ-та таланттарды қамқорлыққа алудың мемлекеттік жүйесі жасалған. Сонымен бірге «Сырттан шақыру жүйесі» де жұмыс істейді. Америкаға дарындардың ұлты, көзқарасы есеп емес, қашан да құшақ жая қарсы алады, ештеңеден тарықтырмайды.

	Әлемдік держава осылай жетілген және солай жетіліп те жатыр. Жалпы ғалам елдері ұлттық жетілуі жағынан үш түрлі өркениетке жіктелген. Алғашқы екеуінің символы – орақ пен конвейер, үшіншісінікі – компьютер. Әлі күнге қолынан орақ түспегендер – аграрлы елдер мен өнеркәсібі шикізат өндіру түрінде қалғандар. Конвейер таңбалылар – арзан жұмыс күші мен көпшілік қолды арзан тауардың көзі. Компьютер бейнелілер әлемге жаңа идеялар мен ақпарат сатады, озық мәдениет пен жаңа технология таратады.

	Білімнің ошағы да осылар.

	XXІ ғасырға ілесу үшін осы дамыған елдер ұлттың энергиясын сақтау идеясын көтерді. Өмір сүру нарқының қымбаттауы, ішкі және саяси тартыстар, санаға ақпарат тасқынының салмағы халықтың биоэнергиялық қуатын үсті-үстіне тонап жатыр. Оны тежеу үшін мемлекет құрылысы ұлттың мінезі мен дәстүрлеріне негізделуі керек. Ал бүгінгі ғаламда көбіне керісінше. Саясат саяси элита мен әлеуметтік топтардың, елдің психологиясына шабуыл жасап отыр. Толып кеткен партия тоқсан тарау идея ұсынады. Демократия айтысуға да, өшігуге де, көшеде улап-шулауға да ерік берген. Ой сайыстары мен ой жатсынуларының психологиялық салмағы соншалық, ғалымдар планета жасынан ерте қартаюда дейді.

	Бүгінгі заманның рухани-саналық кейбір кескіні осындай. Біз оны ескеріп отырмыз ба? Қазақ ұлтын жетілдіру жайлы кімдер ойланып жүр?

	Жалпы ұлттық деңгейдегі сауалдар көп. Ғасыр тола сұрақ.





ҒЫЛЫМНЫҢ ҚАТЫГЕЗДІГІ МЕН ІЗГІЛІГІ




	Жаратылыстанушылар бүгінде әлемнің алдында үш күрделі түйін тұр деп есептейді. Олар:

	1. Планетаның экологиясы;

	2. Адамгершілік қарым-қатынас экологиясы;

	3. Ғылыми-техникалық прогрестің табиғи-эволюциялық дамуға кері әсері.

	Экологтар, психологтар мен қоғамтанушылар өздерінің алдына «Планета неге кері процестерге бейім болып барады, адам заманнан-заманға озған сайын жұқарады деген қатыгездіктің тоңы неге қалыңдай түсуде, соғыстың жер бетінде дағдылы іске айналып кеткені қалай, емі жоқ ауру түрлерінің тосыннан пайда болуының себебі неде?» деген сауалдар қойып, олардың жауабын әлгі үш түйіннен іздеп отыр.

	Экологиялық тепе-теңдіктің бұзылуы мен ғылыми-техникалық прогрестің қарыштап дамуының кері ықпалы мұнымен де шектелмейтін сияқты. Ғалымдар іштен ақыл-есі кембағал болып туатын балалардың көбеюі, жасына жетпей қартаю секілді үрейлі құбылыстарды да ғылымның қатыгезденуінен деп есептейді. Ақылдан кемтарлар бүгінде адамзаттың үш пайызына жеткен. Олар дәл мағынасындағы жынданғандар немесе психикалық ауруға шалдыққандар емес, қалыпты ойлауға, қоғамға қызмет етуге және өзін-өзі асырауға қабілетсіз дүмбілездер.

	Ал соғыстың шын мәнінде үйреншікті кәсіпке айналып кеткені дәлелдеуді қажет ете қоймайтын шындық. Америка Құрама Штаттарының белгілі социологы Ноэл Тилдің зерттеулеріне сүйенсек, 1816-1995 жылдар аралығында жұмыр жерде 74 халықаралық соғыс болған. Оларда оққа ұшқан, азаптан өлген, аштан қырылған елдің саны 100 миллионнан асып жығылады. Бұған соңғы қарулы шайқастарды – АҚШ-тың Ауғанстан мен Иракқа жорықтарын қосыңыз.

	Қайсы бір елдердің өз ішіндегі қырғындар жан түршігерлік. Қытайда 1958-1960 жылдардағы «үлкен секіріс» кезінде 30 миллион адам аштан өлді. Солтүстік Корея Ким Ир Сеннің заманынан халықты аштықтан тұралатып келеді. КСРО 1990 жылға дейін Қазақстанның бірқатар аймағын ядролық сынақ аймағына айналдырды. Чернобыль апатының зардабы әлі күнге дейін жойылған жоқ.

	Бірқатар ғалымдар әлемдік моральдық және психологиялық ауытқулар ғылыми-техникалық прогрестің имансыздануының салдары бола отырып, дәуірлераралық өтпелі кезеңдердің де болмысын айқындайды деген тұжырым айтуда. Олардың дәлелдеуінше, адамзат қазіргі таңда бір-біріне мүлде кереғар екі дәуірдің өліарасында тұр. Егер өткен мыңжылдық адамның иелігіне біржола берілген, информациялық өрістің, яғни көктегі ой-сананың (жаратқанның) араласуынсыз дербес өмір сүрген кезең болса, үшінші мыңжылдық ғарыштық дәуір болмақ. Бұл дәуірде адамзат өткеніне қайта оралады, оны ізгілік көзімен саралайды, тарихи құндылықтарды екшеп, бүгінгі даму заңдылықтарын ескереді, қателіктерден нақты қорытынды шығарады. Осындай жарқын заманға алып баратын өтпелі кезең жүз жылға созылмақ, ол 1910 жылы басталған, 2010 жылы аяқталуға тиіс. Бұл – 2000 жылы Антверпенеде ЮНЕСКО-ның жанынан құрылған «Тұрақты даму технологиясын ұсыну» департаменті халықаралық кафедра жүйесінің мәліметі. Департаменттің негізгі мақсаты – табиғи және қолдан жасалатын апаттардың алдын алу.

	Осы жерде айта кетейік, бір қоғамдық режимнен екіншісіне ауысу мерзіміндегі өтпелі кезеңді дәуірлераралық өтпелі кезеңмен шатастыруға болмайды. Кешегі КСРО республикалары бетпе-бет келген өтпелі қиындықтар ғаламдық немесе табиғи-адамзаттық болмыстың заңдылықтарынан туындаған жоқ, оның негізінде әлемдік саяси текетірестің дүмпуі жатыр. Батысты әлемдік даму эволюциясы жайлы батыл пайымдармен елеңдетіп жүрген көрнекті жаратылыстанушы Пьер Тейяр де Шарден дәуірлераралық өтпелі кезеңде экологиялық, ғылыми-техникалық және рухани апаттар жиілейді деген пікірде. Бұған оның дәлелі жеткілікті және сол көп дәлелдің ішінде рухани апаттарға айрықша назар аударады, XX ғасырды адамзаттың моральдық құлдырау ғасыры деп атайды, соның айқын көрінісі ретінде ушығып кеткен террор мен террорды туғызып отырған халықаралық әділетсіздікті айрықша атап көрсетеді. Осы имансыздану процесінде техникалық прогрестің ықпалы зор дей отырып, «Ғылымның қатыгезденуі» концепциясын ұсынады.

	Ғалымның бұл пайымын жіліктесек, ғылым барлық ізгіліктің Хауа Анасы болып табылатын табиғат пен санаға қарсы қызмет атқарумен келеді.

	Шындыққа жүгінсек, Калашниковтың автоматынан бастап атом бомбасына дейін жасаған, адамды адамға әзірейіл еткен, жер бетіндегі тіршілікті қас қағымда жойып жіберуге жол ашқан, планетаны улы газдармен тұншықтырып жатқан ғылымды адамгершіл ғылым деуге аузың бара ма?! Сондай жойқын жаңалықтарға ғұмыр берген ғалымдардың есімін мәңгілік етуге ұмтылып, қалаларға аттарын беру, зәулім ескерткіштер соғудың моральдық негізі қайсы? Адамзатты жаппай қыруға мүмкіндік бергені үшін алғыс айту қандай адамгершілік жобаға сыяды? Егер ғылымның осы жетістіктері соғыс атаулыны ауыздықтауға ықпал етсе бір жөн, керісінше әлемдік ядролық апаттың ошақтары уақыт өткен сайын көбейе түсуде. Біріккен Ұлттар Ұйымының деректеріне сүйенсек, қазіргі таңда әлемнің алты елі атом қаруына ие, үш елдің оны жасап шығару мүмкіндігі бар.

	Ғылыми-техникалық прогрестің осы бағытта шырқап кетуі адам санасын өзгерте бастады, планетада үрей психологиясы қара танытты, бүгіннен, ертеңнен, таяу келешектен ұдайы қатер күту өмір сүру дағдысын қатқылдандырып жатыр. Бұған тосқауыл қою үшін адамзат дамуының бірден-бір қайнар көзіне айналған ғылымды ізгілендіру қажет.

	Дәуірлердің жүрегін адамның игілігі үшін жібітуді ойлаған арғы-бергі ғалымдардың түйіні де осы. Тарихқа үңілсек, мұндай сарын адам баласын ерте кезеңнен алаңдата бастағанын көреміз. Александриялық Климент Тит Флавий б.д. ІІ ғасырында діни таным мен білімді үйлестіру идеясын ұсынған екен. XX ғасырда бұл идея қайтадан жаңғырды. Нобельдік сыйлықтың лауреаты, электронды ашқан физик Джозеф Дж.Томпсонның ғылым мен діни танымдарды тоғыстыру жөніндегі ұсынысы кезінде батыста қолдау тапты, осы ғасырдағы ірі әлеуметтік мәселе ретінде қарастырылды.

	Оның пайымдауынша бізге, яғни адам баласына ғарыш (Алла тағала) арқылы берілген діни адамгершілік қағидалары ғылымның моральдық негізіне айналуы қажет, тек сонда ғана техникалық прогресс ғаламдық табиғи даму заңдылықтарына сәйкес өркендейді және планета мен адамзаттың болашағына қатер тудырмайды.

	Бұл тұжырымды Нобельдік сыйлықтың лауреаттары, Квант теориясының атасы Макс Планк пен уранның радиоактивтілігін ашқан Антуан А. Беккерель де қостаған. Ал әлемдік діндерді зерттеуші Э. Шюре болса, ғылым дінге, дін ғылымға сүйенсе, ғаламдық ізгіліктің көгін бұлт торламайды деген пікірін күн тәртібінен түсірмей келе жатыр. Әлемтану және адамтану сындарлы болуы үшін ғылым мен діннің қарама-қайшылықтарынан түбегейлі арылуға шақыруда.

	Өркениетті Батысты аузына қарата алған ғұламалар, түптеп келгенде, дін мен ғылымның шекарасын біржола жоюды ұсынбайды, екеуін жақындастыру, бірін-бірі толықтыру арқылы бүгінгі ауыздығымен алысқан техникалық прогресті табиғат пен адамзаттың апатсыз келешегін қамтамасыз етуге бағыттауға үндейді. Нақтырақ айтсақ, ғылымды ізгілендіру арқылы қатыгезденген ғасырды, өзіміз табалдырығынан жаңа ғана аттаған дәуірді ізгілендіруді көздейді.

	Иә, ғылым мен ғалым иманды болмай қоғам ізгіленбейді, өйткені XXІ ғасырдың да, үшінші мыңжылдықтың да қозғаушы күші – ілім, ол жердегі тәңірге айналды. Әсіресе әскери-техникалық прогресс әлемді ашса алақанында, жұмса жұдырығында ұстап отыр. Оның соңғы жаңалықтары жойқындығымен бірге нәсілшілдік жыртқыштығымен де түршіктіреді.

	Батыс және мұсылман елдерінің баспасөзі осыдан екі жыл бұрын АҚШ-та адамды ұлтына қарай іріктеп қыратын қару ойлап табылғаны туралы жарыса жазды. Бұл мәліметті Батыстың бұқаралық ақпарат құралдары да біраз сөз қылды. Қарудың бұл түріне «ұлттық белгі бойынша жоятын қару» деп ат та қойды. Сол тұста Ресей Мемлекеттік Думасындағы өнеркәсіп, құрылыс және ғылыми технология жөніндегі комитеттің төрағасы А. Кокошин журналистерге берген баспа-сөз конференциясында ұлттардың геномын зерттеу арқылы мұндай қаруды жасаудың мүмкіндігі бар екенін ашық айтты.

	Сонымен бұл қандай қару, оның нендей саяси және техникалық сипаттары бар?

	Батыс баспасөзі арқылы интернетте тараған қадау-қадау мәліметтерге жүгінсек, ол жаппай жайпайтын биологиялық қарудың жетілдірілген түрі, бактериялары әсер ететін нысанасын өзі іздеп табады, арнайы бағдарлау арқылы ақ немесе қара түстілерді, көк немесе қой көзділерді жеке-жеке құртып жібере алады. Қайсыбір деректерге қарағанда бұл қаруды Үнді-Пакистан қақтығысында қолдану қарастырылған да.

	Әлемнің әр түкпірінде қылышын жалаңдатып жүрген ұлтшыл топтар аталған қаруды күндіз шырақ алып іздеуде екен. Міне, осылай ғылыми ұлттық жатсыну адам баласының үш ұйықтаса түсіне кірмеген сұмдықты дүниеге әкеліп отыр. Мұны адамзаттың адасуы десеңіз де, ғылымның жендеттенуі десеңіз де сыйымды.

	Ғылыми-техникалық прогресс осы қатыгездікпен шектелсе де бір сәрі, гендік инженерия геномондық қаруды місе тұтпай, қасиет-қабілеті бізден мүлде бөлек жаңа тұрпатты, соғысу мүмкіндігі қиял-ғажайып адам жасаудың қамында. Бұл ғылыми шаруамен айналысып жатқан ғалымдар түнде күндіздегідей көретін, ультрадыбыс диапазонында еститін, жараланса демде жазылатын, түр-түсін оңай өзгерте алатын; жаудың радио хабарларын арнаулы құралдарсыз-ақ қабылдайтын, дұшпанның электронды техникасын басқаруды алыстан жүзеге асыратын, кейбір қаруларды ерекше қабілетімен алмастыруға бейім адамды жаратуға күш салуда. Қолдан пенде жасауды игерген (клонирование) ғылымға мұның әбден мүмкін екендігіне күмән келтіру қиын.

	Аталған ізденістің қатерлілігі сонда, әлгіндей тұрпаттағы адам біздер секілді өсіп-өнеді, бойындағы қабілеті ұрпағына қанмен беріледі.

	Осы іспен шұғылданушылар олардың жер бетіндегі жаңа нәсілге айналуы мүмкін екенін де жоққа шығармайды, өзін жасап шығарған адамзатпен санаспауы, тіпті қарсы қимылға баруы да ықтималдығын айтады. Соған қарағанда бізді болашақта планетамызда осыдан 150 мың жыл бұрын өмір сүрген неандерталдықтардың тағдыры күтіп тұрғандай. Оларды өздерінен кейін өсіп-өнген кроманьондардың құртып жібергені белгілі.

	Осындай «ғаламаттардан» соң көрнекті ғалымдар Макс Планктың, Антуан А. Беккерель мен Э.Шюренің ғылымды ізгілендіру жайлы ойлары толғандыра түседі.

	ЮНЕСКО-ның жанынан құрылған «Тұрақты даму технологиясын ұсыну» департаменті халықаралық кафедра жүйесінің деректеріне сенсек, әлемдегі ғылыми қуаттың 60%-ынан астамы қырып-жоятын қару жасаумен айналысады. Мұнымен қатар саяси-әскери күштер жалпы ғылымның кез келген жетістігін өз мақсатына пайдалана алады. Қазіргі күнде дамыған елдерде ғылым толық бақылауда ұсталуда.

	Осы тұста салыстырмалық теориясының авторы, кеңістіктің, уақыттың және тартылыстың жаңа қасиеттерін ашқан көрнекті физик Альберт Эйнштейннің мына бір ойы еске оралады. Ол ғылыми-техникалық жаңалықтар адамның санасынан туып, бара-бара сол санаға билігін жүргізе бастайтындығы туралы айтқан болатын. Ленин «табиғатты өзгертушілердің бірі» деп мадақтаған ғалымның бұл пікіріне кезінде күмәнданғандар көп болса, бүгінде сол пайымның шындыққа айналып бара жатқанынан үрейленушілердің қатары күн санап толығып келеді. Солардың бірі – академик И.И. Юзвишин. Ол – ақпараттың дербес әлемге айналғаны туралы теорияның авторы.

	Егер осыдан бір ғасыр бұрын ақпараттың екі еселенуі үшін ондаған жылдар қажет болса, бүгінде бірер аптаның ішіндегі ақпаратты қорытып шығуға тұтас бір институттың да шамасы жетпейді. Жер шары радио толқындарымен, түрлі телеантенналардың өрістерімен, компьютер жүйелерімен шырмалып тасталған.

	Ғалымдар енді біртұтас ғарыштық ақпараттық кеңістік немесе ғарыштық ақпарат банкі туралы айта бастады. Ол әлемдегі аса қуатты сәуле таратушы орталыққа айналған, жарықтан да ұшқыр жылдамдыққа ие, біздің ырқымыздан тыс әрекет етеді, информацион деп ат берілген дербес сана түрінде көрініс табатын сәттері де бар. Екінші сөзбен айтқанда, планетада күн сайын пайда болатын, бір жерден екінші жерге беріліп жататын ақпаратты қабылдап алады да өз бетінше қорытып, қайта таратады. Сіз оның сол ақпараты бойынша шешім шығарасыз, болжам жасайсыз, жоспар құрасыз, яғни адамзаттық хабар емес екеніне ешқандай күмәніңіз болмастан дара әлемге айналған информациялық ағынның еркінде кетесіз.

	Міне, Альберт Эйнштейн айтқан болжамның расқа шыққандығының бір дәлелі осы. Ғылыми-техникалық жаңалықтың адамның санасынан туындап, сол санаға билігін жүргізе бастағандығына және бұл құбылыстың уақыт өткен сайын қуаттана түсетіндігіне енді физика, электроника саласындағы ғалымдар күмәнданбайтын болды. Олар бүгінде информациялық ағынның адамның ақыл-ойына ықпалын зерттеумен әуре. Осыдан келіп күдіктен күдік тіріле бастады.

	«Кім біледі, – дейді көңілі күпті ғалымдар, – адамзат бара-бара әлдебір күрделі мәселелер жайлы бас қатыруды қойып, әлгі құдіретті ағынның дайын шешімдері арқылы қимылдауға дағдыланып алатын шығар. Бұл өз ретінде адамның ойлау қабілетін тоқырауға ұшыратуы ықтимал».

	Ақиқатында, соған бағыт ұстап бара жатқандаймыз, қазір адам үшін компьютерлер ойланып-толғанатын болды, дайын ақпаратты игере білсек жеткілікті, бұрынғыдай есте жинақтау қабілетінің енді керегі шамалы, қорыту қызметі де белгілі дәрежеде электронды техниканың үлесіне айналған. Бұл уақыт өте келе адамның ойлау машығы әлсіреуіне әкеліп соғуы ғажап емес.

	Қазір Ресейде ғылымның көне дүние мен бүгінгі заманды салыстыра зерттей отырып, болашақты болжауға арналған саласы қалыптасып келеді. Осы саланың негізін салушылардың бірі Э.Р. Мулдашев «От кого мы произошли» деген еңбегінде бізден бұрын үш өркениеттің болғанын дәлелдейді.

	Ғалымның көп тұжырымдарының ішінде бізге мына пікірі мәндірек болып көрінді, ол үш өркениеттің үшеуі де өзін өзі жойғандығы, бір-біріне эволюциялық жолмен жалғаса алмағандығы. Мұның жалғыз және басты себебі – сол өркениеттер тұсындағы ғылымның ізгілене алмауы, табиғат пен адамзатты апатқа алып келуі.

	Э.Р. Мулдашевтің көз жеткізгеніндей, үшінші өркениеттің шырқау шыңында ғылым генетика мен гендік инженерияның тылсымдарын барынша жетік меңгерді, адамды қолдан жасау (клонирование) дағдылы іске айналды. Жұмыр басты пенде өзіне көңілі толмай, жан-жақты дамытпақ болды, кентаврлар, свинкстер дүниеге келді, адамның ең асыл, мейлінше қабілетті, құдай текті генофондын жасау жүзеге асырыла бастады. Бұл айналып-үйіріліп келгенде планетада жаңа нәсілдің пайда болуына әкеліп соқты. Ол уақыт өте келе, жердегі билікті қолына алған соң өзіне ғұмыр берген нәсілді жойып жіберді, бірақ жарық әлемде ұзақ қала алған жоқ, барлық жасандылық секілді құрып тынды. Себебі жаңа тірлік иесі табиғаттың, табиғатқа дем берген жаратылыстың төлі емес еді.

	Ғалымдар осындай жолмен, ғылымның қарыштап дами келе адамзатқа көр қазуының салдарынан бізге дейін төрт нәсіл жойылған деп есептейді. Бесінші нәсіл, біздер солар жүрген соқпақпен қазіргі өркениеттің шыңына шығып барамыз. Дәл баяғыдай, адасқан, келмеске кеткен өркениеттердегідей адамды қолдан жасауға кірістік. Әлемнің бірқатар елдерінде тыйым салынғанына қарамастан бұл ізденіс жалғасын табуда. Пенде осылайша құдай болуға бет алды. Оның соңы немен тынарын қария тарих айтып беріп отырса да іркілетін түрі жоқ. Осының бәрі ғылымның – ғылымға, техниканың техникаға қызмет етумен болғандығынан, адам мен табиғат көлеңкеде қалуынан. Анығында ғылыми-техникалық прогресс бір халықтың екіншісіне үстемдік жасауы, ірі өндірістік құрылымдардың орасан зор пайда табуы үшін тер төгіп отырғандығын жалған дей алмайсыз. Адамды қолдан жасауға көшкендердің құлқын-ниеті де белгілі, олардың көз алдында қыруар қаржы күні-түн көлбеңдейді. Ғылымның осы күнәһар саласындағыларға қазірдің өзінде миллиардтаған долларға тапсырыс берушілер табылған көрінеді. Ал гендік инженерияның алдында шаш етектен байытатын тағы бір жаңалық қылаң беріп тұр, ол – адамды ажалсыз ету.

	Пьер Тейяр де Шарден де, академик Н.И. Конрад та генетиктердің бұл қадамын адамзат пен жаратылысқа қарсы жасалып жатқан қылмыс деп отыр. Олар табиғаттың ең құдіретті тылсымдарының тілін білген қазіргі адамға анықтама іздеп әлек.

	Шындығында, қолында ақырзаман тудыра алатын жойқын қаруы бар, жер бетіндегі экологиялық тепе-теңдікті техниканың күшімен бұзып жатқан, ғарышты игеруге көшкен, басқа планеталарға көшіп-қону туралы батыл ойлай бастаған тойымсыз адамды кімге теңесең дұрыс? Оны жай ғана пенде деудің енді ешқандай жөнін таппайсың. Құдай деуге аузың бармайды. Жарты тәңір десең, оған да дәтің жетпейді. Тегінде өркениеттің адасуы тұсындағы шектен шығып бара жатқан жойқын сана иесі деуге болатын шығар.

	Австрия геологы Эдуард Зюсс, одан соң француз ғалымы Эдуард Леруа «Ноосфера» деген ұғымды ғылыми айналымға енгізген болатын. Бұл термин «биосфераның жаңа жай-күйі» деген түсінікті береді.

	Аталған ғалымдар адамзат ғылыми-техникалық прогрестің ықпалымен биосфераны жаңа эволюциялық жағдайға әкелді, өзінің ақыл-ойы, білімі және ғылыми қуаты арқылы табиғи апаттарды қолдан тудыра алатын геологиялық күшке айналды деп есептейді. Бұл ғылымның прогресі ме, әлде регресі ме? Тап басып айта қою қиын. Анығы сол – адамның табиғатты шамадан тыс билеп-төстеуі жердегі тіршілікке қатерлі екендігі даусыз. Техникалық ғаламат жаңалықтар арқылы биосфераны сана иесіне тәуелді күйге түсіре отырып, оны одан әрі өзгертуден бас тартпайтыны анық. Олай болса, планета ғаламдық апаттың қарсаңында тұр деген суық ойдан арыла алмайсың. Мәселеге осы жағынан келгенде, бұл ретте де ғылымның ізгілікке емес, табиғатқа бағытталған қатыгездікке қызмет істеп отырғанына көзің тағы да жете түседі.

	Біз, қазіргі заманғы құдіреті күшті жиырма бірінші ғасырлықтар, суын ішіп отырған жер мен өзімізге ғана емес, ғарышқа да қауіп төндіруге айналдық. Ноосфера, яғни биосфераның жаңа жай-күйі көкке де тарала бастаған. Жаратылыстанушылар осыдан келіп, ғаламдық ноосфералық даму жайлы сөз қозғауға көшті. Олардың бұл дамуды арнайы бөліп алуының мәні – өзіміз амалсыз еніп отырған жаңа әлемдік жағдайға үндесе өркендеуді қамтамасыз етуге шақыру. Табиғаттан тыс әрекетке көшкен адамзат ендігі жерде ғарышпен, планетамен және ғаламдық биологиялық заңдылықтармен үйлесім таппайтын болса, тарихтан көшкен, өзінің ізгіліксіз жетістіктерінің салдарынан біржола өшкен өркениеттердің кебін киеді. Ноосфералық даму кезінде сондықтан да, адам өзінің табиғаттың бір бөлігі екенін айрықша сезініп, оның заңдарына бағынуға тиіс. Адамзат пен ғылымның ізгілену негізі де осында, жаратылысқа бас ие білуінде. Ол өз тарапынан экономикалық-техникалық заңдылықтарды табиғаттың заңдылықтарымен сәйкестендіруді талап етеді.

	Сымсыз телеграфты ойлап тапқан Гульельмо Маркони «Ғажайып дегеніміз не?» деген сауалға төмендегідей жауап берген екен: «Ғажайып – сенің мені, менің сені түсінуім».

	Біз «Адамның табиғатты, табиғаттың адамды түсінуі – ғажайыптың ғажайыбы» десек, қателеспеспіз. Әлемдік ізгілік содан бастау алады, ғылымның имансыздығы жердің күрсіністерін естуге құлықсыздығында.

	XІX ғасырда Лондонда көліктің дамуы экологиялық апатқа ұшыратады деген тұжырым кеңінен тарапты. Сондағы үрейлендіргені теміржол болатын. Ал біз әуе мен жерді дамылсыз уландырып жатқан көліктің жойқын түрлерін пайдаланудамыз.

	Атақты К.Э. Циолковский болса, XX ғасырдан, осы жүзжылдықта барынша жетілдірілетін техникадан тек қана ізгілік күтті. Ғылымның иманжүзденуі өлгендерді қайта тірілтуге жол ашады деп сенді. Сол кезде адамдар жер бетіне сыймай кететіндіктен ғарышты игеріп, қоныстануға жаңа планета іздеуге шақырды.

	Шын мәнінде қалай болып отыр? Адам өлгендерге жан салудан аулақ, керісінше тіршілік көздерін көмумен әуре. Энергияға деген ғаламат сұраныс планетаны асты-үстіне шығаруға итермелеуде. Өндірістің миллиардтаған тонна қалдықтары жердегі өсімдік атаулымен және атмосферамен бізге белгісіз реакцияға түсіп жатыр. Сол қисапсыз удан табиғатта жоқ удың басқа түрлері бөлінуде. Оның зардаптары әлемге тарап жатқан жаңа індеттерді тудыруда. Соған орай ғалымдар адам организмі ноосфера жағдайында өмір сүруге бейім емес деп жар салуға мәжбүр.

	Қазіргі ғылыми-техникалық прогрестің екінші, апатты астары осындай. Өзінің ақыл-ойынан өзі шошынған адамзаттың алдында аса күрделі міндет түр. Ол – ауыздықсыз кеткен ғылымды ізгілендіру, табиғат пен жалпы тіршілікке кереғар бағытынан айнытып, өзінің зардаптарын өзіне жойдырта алу.

	Бұл түйін шешілмесе, ғылым өзі негізі болып табылатын өркениеттің түбіне жетіп тынады.





ИНФОРМАЦИЯЛЫҚ ӨРІС ҚҰДІРЕТІ




	Адамзат ғылыми-техникалық және мәдени өркениеттің бүгінгі биігіне қалай көтерілді? Өзінің ақыл-ой құдіретімен бе, әлде ғарыштық сананың көмегімен бе?

	Осы сауал әлемнің ғұлама ғалымдарын ойландыра бастады. Ресейдегі адамның миын және психикалық қызметін зерттеу жөніндегі институттың директоры Н.П. Бехтерева ұзақ жылғы талдау жұмыстарынан соң мынандай қорытындыға келген: адамның санасы мен рухы Дербес Информациялық Өріске ақпараттық арна арқылы жалғасқан. Бірімізде бұл арна тар, бірімізде кең. Осыған сәйкес адам ала-құла, наданы бар, данасы бар, зерегі бар, миғұласы бар.

	Бехтерева ғылыми бағытқа айналдырған осы салада еңбектеніп жүрген психологтар адамзаттың өткен жолын зерттей келіп, өте ерте замандағы ата-бабаларымыз әлгі ақпараттық арна арқылы Табиғатпен және оны Жаратушымен еркін тілдескендігін дәлелдеуге тырысуда. Академик В.П. Казначеев сол тым көне дәуірде адамның телепатиялық қабілеті күшті болғанын, бір-бірін қашықтан голографиялық бейнеде көре, сезіне алғанын айтады. Кейін сөз дамыған кезеңде телепатиялық сезіну көмескіленген, тіл басқа байланыс түйсіктерін әлсіреткен.

	Алайда адам баласына тән сол ерекше сезімге ие пенделер арамыздан әлі де табылатын сияқты. Әрине көне замандағы адамдардай емес, қазіргі түйсігі дамығандардың айырмашылығы ғылыми қабілеттілігінен, шығармашылық қуатынан және халық өміріндегі қайраткерлігінен көрінеді. Кейбір психолог ғалымдар соларды ғана сана иесі деп атауға бейім. Олардың тұжырымдауынша, жер бетінде тіршілік етіп жатқан 6 миллиард пенденің тек 2 миллиарды ғана адам. Осы 2 миллиардтан басқасы өзінің болашағына арқасын беріп, келешегінен теріс айналғандар. Екінші сөзбен айтқанда, Дербес Информациялық Өріспен еркін байланыс орната алмағандар немесе мұндай байланыстан құр алақан қалғандар.

	Дербес Информациялық Өріспен жалғасу Жердің тілін түсіну қабілетін дарытады. Адамзат сол тілді терең білген сайын ғылыми-техникалық және рухани өркениетті қарышты дамытады. Өйткені бүкіл даналық табиғатта, Жер-Ананың құрылымында.

	Мұндай қабілетке адамзат өзінің тарихында бір емес, бірнеше рет ие болған. Бізді таң қалдырып келе жатқан, кұпия-сыры әлі күнге дейін ашылмаған көне дүние ғаламаттары адам баласының сол қабілет дарыған ғасырларының жемісі. Егер біздің бұл түйінімізді жоққа шығарсаңыз, Египеттің ежелгі халқы б.з.д. XXVІІ ғасырда Жер мен Күннің арақашықтығын қалай есептеп шығарғанын басқаша түсіндіріп беріңіз. Ең үлкен пирамиданың биіктігін метрмен өлшеп, бір миллиардқа көбейтсеңіз, сол қашықтыққа тең болады.

	Мұны аз десеңіз, осы пирамиданың төс табанының қырларын оның екі еселенген биіктігіне бөлсеңіз, лудольфов саны алынады. Бәрінен биік пирамиданың параметрлері арқылы жер шарында болған барлық соғыстар мен табиғи апаттардың жыл мерзімін есептеп бере аласың. Әр үлкен пирамиданың айналасына салынған серіктес пирамидалардың саны химиялық зат атомындағы электрондардың санына, пирамидалардың диагоналы молекула атомының радиусына тең.

	Аса жетілдірілген электронды өлшеу аспаптарынсыз мұндай дәлдік мүмкін емес екендігі анық. Ал ежелгі египеттіктер ондай құралдан да құр алақан болмапты. Гиза пирамидаларындағы саркофагтардан «Ковчег завета», «Дуга завета» және «Хенкок» деп ат қойылған үш ғажайып аспап табылған. Олар қазіргі компьютерлер секілді ықшам, салмағы 30, 15, 4 кг ғана.

	Пирамидалардың кереметі мұнымен де шектелмейді. Ең зор пирамидаға жұмсалған құрылыс заттары Жерорта теңізінің Египет жағындағы жағалауын өрлей отырып, әс-Саллумнан Газаға дейін ені бір метр, биіктігі 2,5 метр тоған салуға жетеді. Ірі алты пирамиданың тас плиталарынан ұсақ текше дайындап, ені 6 метр, ұзындығы 12 000 км жол салуға болады. Бұл Вашингтон мен Мәскеудің аралығынан да алыс қашықтық.

	Әлгінде атап кеткеніміздей, алғашқы пирамида б.з.д. XXVІІ ғасырда салыныпты. Археологтардың дәлелдеуінше, Египетте алғашқы адам б.з. 10 000 жыл бұрын өмір сүрген. Тұрақты мекендер б.з.д. VІ және V мыңжылдықтарда пайда болған.

	Радиокөміртегі әдісі арқылы Фаюм оазисіндегі бағзы мекеннен табылған бидайдың б.з.д. 4600-4300 жылғы егіннің өнімі екені анықталып отыр. Пирамидалардан табылған ең көне жазба ескерткіші б.з.д. ІV және ІІІ мыңжылдықтың еншісіне тиеді. Қазіргі күнде лингвистика ғылымына 20000 Египет сөзі белгілі. Олардың бірқатары бүгінде қолданыста, мәселен: папирус, оазис, ибис, эбонит, базальт, натр, химия, адам атынан – Сусанна.

	Египет иероглифінен б.з.д. XVІ ғасырда синай жазбасы, одан б.з.д. ХIV-ХIII ғ.ғ. финикия жазбасы, одан арамей жазбасы арқылы б.з.д. ІX ғасырда грек әліпбиі, одан латын, латыннан славян алфавиті туды.

	Бүгінгі жан-жақты білімді делінетін адамның басын шыр айналдыратын осынау ғылыми ғажайыптар психолог ғалымдардың жоғарыдағы тұжырымын, адамның санасы (миы) Дербес Информациялық Өріске жалғанғанын, осы өріс пен адамзаттың байланысы есте жоқ ерте замандарда күшті болғанын, ғаламдық ауқымдағы көне өркениет сол байланыстың нәтижесі екенін растай түседі.

	Бұған Египет пирамидаларынан басқа да деректер жетіп артылады.

	1844 жылы Британияның солтүстігіндегі Кингуд карьерінен болат шеге табылды. Эквадорда жүргізілген қазба жұмыстары кезінде табылған платин әшекей бұйымды көрген ел сенер-сенбесін білмей аңтарылды. Өйткені платинді балқытып, оған өрнек салу үшін +1800°С қызу керек. Иракта табылған гальваникалық элементтің жасы – 4000 жыл. Керамика ыдысқа мыс жапырақшалардан цилиндр орнатылған, оның өзегіне темір кіндікше бекітіліпті. Мыс цилиндрдің жиектері қорғасын мен қоладан құйылған құлақшалармен жалғанған. Электр тогын бөлетін мұндай аспап бүгінгі электр мамандарының тілінде «Треник» деп аталады. Бір ғажабы әлгі цилиндрге электролит құйғанда, жедел ток бере бастаған.

	Невада штатынан табылған жоғары вольтті фарфор стаканының не үшін керек болғанын болжау қиын емес. Ресей жеріндегі археологиялық қазбаларда кезіккен темір болт, индукциялық катушка мен металл шариктер күрделі техникалық құралдардың бөлшектері екендігі даусыз.

	Башқұрт жерінен 2000 жылғы наурызда табылған тас карта туралы баяндасақ, бұларға таңдай қағуды қоясыз. Чандар маңында ежелден жатқан бұл картаның ғұмыр жасы – 50 миллион жыл. Онда Уфа қыратынан қазіргі Салауат қаласына дейінгі аймақтың рельефті бедері түсірілген. Ғажайып ескерткішті зерттегенде, өзендердің гидродинамикасына дейін картографиялық барлық шарттар сақталып берілгендігі анықталды. Табиғи бедерлермен бірге екі су каналының жүйесі де дәл көрсетілген, оның ұзындығы – 12000 километр.

	Чандар өңірін әрі қарай сүзгенде, картаның жалғыз еместігі анықталды, сондай тағы да 200 плита табылды. Оларды аса мұқият зерттеген ғалымдардың қайран қалғаны соншалық, өздері ашқан ғаламат жаңалыққа өздері сенбей дағдарды. Плиталарға планетаның тұтас картасы түсірілген болатын. Ал мұндай керемет ауқымдағы, аса күрделі дүниені қазіргі заманғы аэрофото түсірімдерінсіз жасау ақылға сыймайтын іс еді.

	Салыстыру тұрғысында айта кетейік, АҚШ картографтары планетаның толық картасын спутниктердің көмегімен ширек ғасыр жасауда. Қазіргі біз қолданып жүрген әлем картасы мамандардың айтуынша соншалық дәл емес.

	Осы тектес карталардың бұдан бұрын да табылғанын айта кетейік. XVІ ғасырда Антарктида түсірілген карталар болған. Ал бұл континенттің қазіргі адамзатқа XІX ғасырда ғана ашылғаны белгілі. Осындай құнды мұраның бірі Оронтия Финея картасында Антарктида мұз құрсаусыз бедерленген. Көзіқарақты жұрт Антарктида осыдан 25 миллион жыл бұрын жасыл желек жамылғанын оқып білуге тиіс. Олай болса, Орантия Финея картасы сол заманда жасалған картаның көшірмесі шығар деген ойға жүгінесің.

	Көне дүние бұдан басқа да көптеген ғажайыптарды бірінен соң бірін ұсынуда. Перуден табылған Ики тасын алып қарайық. Онда адамның сырқат дене мүшесін сылып тастап, басқа органды қондырып жатқан дәрігер, динозаврларды қолға үйреткен аңшылар бейнеленген.

	Осының бәрі Жер шарында талай өркениетті дәуір гүлдеп, талай заман өтіп кеткенін дәлелдейді. Мұны тағы да сол көне уақыттың өзі растап отыр. Ацтектерден қалған жазба ескерткіштерде адамзаттың төрт толқыны өмір сүргені, бәрі ғайыпқа сіңгені жазылған. Сол жоғалған дәуірлерде адам баласының басқа планеталардағы сана иелерімен қарым-қатынаста болғандығына да тарихи дерек көп. Жатпланеталықтар бізге күні бүгінге дейін келіп кетуде. Олармен көрнекті ғалым, тарихшы, Лев Гумилевтің де байланыста болғанын біреу білсе, біреу білмес. Атақты ғұлама «Этногенез и биосфера Земли» деген еңбегінде жатпланеталықпен телепатиялық ой алмасу арқылы тілдескенін, ғылыми мазмұнда әңгіме болғанын жазады. Бұл жайында көпке дейін ашық айтуға батылы бармағанын, әріптестері сенбей әжуа етеді деп тартынғанын да айтады. «Ақыр соңында, – дейді ғалым, – осы кітапта баяндадым. Біздің ғалымдарымыздың бірінің кітабын бірі оқымайтынын ойладым».

	Жат планетаның жаһанкездерімен кездескен адамдардың бірі – Америка Құрама Штаттарының көріпкелі, психолог ғалым Эдгар Кейс. Ол жатпланеталықтың ғарыш кемесінде болып, құс көтерілетін биіктен жердің келешегіне көз салған, АҚШ, Жапония және Солтүстік Еуропаның болашағымен танысыпты. Сан-Франциско, Лос-Анджелес, т.б. қалалардың қирап жатқанын көрген. Бұл апат соғыстың лаңы емес, табиғаттағы құбылыстың нәтижесі екеніне көзі жетіпті. Жатпланеталық Жердің тектоникалық плитасы жылжитынын түсіндіріпті, бірақ оның қай жылдары болатыны туралы тіс жармапты.

	Қазіргі геологиялық және геофизикалық ғылым Жердің геомагнитті өрісі өзгере бастағанын нақты дәлелдермен анықтап беріп отыр. Планета континенттеріндегі жер сілкіністері, Еуропадағы топан су, ауа райының жылынуы осы өзгеріспен түсіндіріледі. Магнит өрісі ауытқи келе Кейс айтқан сөзді расқа шығармақ, Жердің тектоникалық қабаты бұзылуына әкеліп соқпақ.

	Ғылым дәлелдеген тағы бір шындық – мұндай құбылыстардың Жерде бұрын да әлденеше болғандығы, дәуірлердің шекарасын айқындағаны, өркениеттер осылай жоғалып, солай келмеске кеткені.

	Көріп отырсыздар, Ацтектердің «бізден бұрын адамзаттың төрт толқыны өтті» деген дерегін бүгінгі дамыған ғылым ақиқатқа айналдырып отыр.

	Эдгар Кейске жатпланеталық Жерде келесі ғарыштық дәуірге өту кезеңі жақындап келе жатқанын, оның екінші дүниежүзілік соғыс жылдарында басталып, бір ғасырға созылуы мүмкін екенін де сездіріпті. Осы тұста адамзат талай-талай саяси және табиғи кері құбылыстарды бастан кешіретінін де айтса керек. Саяси құбылыстар дегенде, сол соғыстан бері қарай ұдайы жүріп жатқан дүниені қайта бөлу арпалысын еске алсақ болады. Табиғи апаттар да аз дүрліктірген жоқ, әлі де алаңдатуда.

	Кейстің басынан өткен осы оқиға кезінде күлкі тудырса, бүгінде мемлекеттік ілтипатқа алынған. АҚШ-та оның болжамдарын ғылыми негізде зерттейтін орталық жұмыс істейді. Осы орталықтың басты мақсаты – ғарыштағы санамен, яғни Жоғары Информациялық Өріспен байланыс орнату.

	«Асылында, – дейді психолог ғалымдар, – ондай байланыс бар, адамзат сол байланысты күшейту үшін рухани тазаруы керек. Ғылыми-техникалық жетістік бұл жерде көмекке келе алмайды».

	Бұған қосып-аларымыз жоқ, тек бір мәселені айта кетсек дұрыс-ты: Жоғары Информациялық Өріспен, яғни Жаратушымен байланыстың жақсаруы жалғыз-жарымдардың емес, бүкіл адамзаттың тазаруын қажет етеді.

	Бұл тазару жер бетіндегі 6 миллиардтан астам адамның ұлттар мен ұлыстардың жалғыз хаққа, бір Аллаға жүгінуін тілейді. Мұны адамзат сезінбей отырған жоқ, тым көне замандардан бері түйсінуде. Талай-талай діндарлар мен қайраткерлер теологиялық реформалар да жасап көрді, бірақ күткендегідей нәтижеге жете алмады.

	Бұл екінші жағынан күнәға жуық қисынсыз қадамдар болатын. Дінге адамның құдіретімен араласу оны бүлдіргеннен басқа ұшпаққа шығарған емес. Жалғыз хаққа сендіре отырып оған жүгінудің жолдарын өзгертіп жіберген христиан, иудаизм дінінің басшылары адасып жүргендерін әлі күнге біле қойған жоқ.

	Иә, адамзат әлімсақтан Алла тағалаға жол іздеуде, тарихта сол жолға бізді алғаш бастаған ғұлама түркі жұртынан шыққан Заратуштра еді. Ари елінің осы кемеңгері көп құдайлардың ішінде жаңылысқан жұртты бір иеге жүгіндірмек болды. Оның уағыздауынша Хақ тағала жалғыз-ды, ештеңеден жаратылмаған-ды және мәңгілік-ті. Сол хақтың мейіріміне ақ ниеттен айнымай, жылы сөзден суынбай, игі істен жаңылмай имандылыққа ұдайы талпынған кенеле алатын еді. Адамзаттан дәл осы тілекті Мұса Иса, Мұхаммед пайғамбарлар да тіледі. Бұл жағынан Заратуштра уағызы ислам тәліміне жақын. Бәлкім сондықтан да шығар, батыстың теологтары оны «пайғамбар» деп әспеттеген. Кім білген, жалғыз иемізге жүгіну туралы хабар кемеңгер бабамызға Жоғары Информациялық Өріс арқылы жеткен де болар.

	Сонымен, адам баласы ұлы шындыққа талпынуда. Ол шындық – Алланың хақтығы. Осы ақиқатты мойындау арқылы адамзат өзінің келешегін жарқын етпек, Жоғары Информациялық Өріспен байланысын күшейтіп, ізгілік, ғылым жолында жетіле түспек.

	Дәйім солай болғай.





АУЫЗДЫҚПЕН АЛЫСҚАН АҚШ




	АҚШ президенті Джордж Буш 2002 жылғы 17 желтоқсанда елдегі ракеталық шабуылға қарсы қорғаныстың жаңа жүйесін жасауға арналған жұмыстарды кеңінен өрістететінін қадап айтқан болатын. Осы заманғы технологияға негізделген бұл жүйе, Ақ үйдегілердің мәлімдеуінше, халықаралық террористер мен «қорқау елдерден» сақтану үшін қажет екен. Ресейдің әскери мамандары бұған иланбайтындықтарын, жаңа жүйе, ең алдымен, Ресей мен Қытайға қарсы қимыл болып табылатындығын ашық айтып отыр. Қалай десек те, АҚШ әлемдегі әскери арасалмақты түбірімен өзгертетін бұл қадамға түбегейлі кірісті. 1999 жылы сегіз сынақ өткізіп үлгерсе, 2002 жылдың шілде айында Аляска штатындағы Форт-Грилиде арнаулы шахталардың құрылысы басталды. 2002 жылдың аяқ шенінде қарсы жақтың ядролық ракеталарын тосып алып залалсыздандыратын алты қондырғы іске қосылады. Ал 2005 жылы олардың саны 20-ға жеткізіледі.

	АҚШ-тағы ракетаға қарсы қорғаныстың осы жаңа жүйесі қандай ғылыми жаңалыққа негізделген? Ол неге әлем ғалымдарын қатты алаңдатып отыр? Бұл қадам толық іске асса, экологиялық апатқа алып келмей ме?

	Дүние жүзі қазіргі таңда осы сауалдарға жанталаса жауап іздеуде. Әскери сарапшылардың есептеуінше, жаңа жүйе доктор Истлундтың 1985 жылы ашқан ғылыми жаңалығынан соң ойластырыла бастаған. Бұл жаңалық «Иносфералық процестерге жоғары толқында ықпал ету механизмі» деп аталады. АҚШ әскерилері осы жаңалық жария болысымен оған қызығушылық танытты, арнаулы «Арфа» бағдарламасы әзірленіп, Алясканың қиянындағы Гакон қаласына таяу жерде қуатты ғылыми орталық салына бастады. 1993 жылы оның құрылысына АҚШ бюджетінен қомақты қаржы бөлінді. Ресми мәлімдемеде аталған орталық иносфераны байланыс жүйесін жетілдіру үшін пайдалану мәселесімен шұғылданады делінеді. Ал экологтардың 1995 жылы жарияланған «Періштелер мұндай арфада ойнамайды» деген еңбегінде Аляскадағы ғылыми орталықтың әлемдегі күштердің арасалмағын түбірімен өзгерте алатын жаңа қару жасаумен айналысып жатқандығы айтылады.

	Енді АҚТТТ сенатының қару-жарақ жөніндегі комитетінің баяндамасынан деректер келтірейік. Онда «Арфаның» негізгі элементі жоғарғы толқындағы аса зор генератор екендігі атап көрсетілген. Бұл қондырғы иносфераны қыздыруға қабілетті, басқаша айтсақ, атмосфераның жоғарғы қабатындағы иондардың қозғалысын жылдамдата алады. 48 антеннадан тұратын алып аспап қуаты жағынан әлемдегі осы тәріздес барлық қондырғылардын асып түседі.

	Аталған генератор иносфераның белгілі бір бөлігін қыздыру арқылы көзге көрінбейтін ауқымды «айна» жасайды, жерден берілген электромагнитті өріс сол айнаға шағылысып, планетаға қайта оралады. Бұл аса төмен жиіліктегі радиотолқындар арқылы тым тереңдегі су асты қайықтарымен байланысты жақсартуға, әскери назарға іліккен жерасты полигондарды, қоймаларды табуға мүмкіндік береді. Ең маңыздысы: бұл жаңалық АҚШ-ты кез келген континентаралық балластикалық ракетадан сенімді қорғайды.

	«Жаудың» спутниктері мен ракеталарын істен шығарады, телекоммуникациялық жүйелерін бүлдіреді, белгілі бір аймақтарда ауа райын және адамдардың психикасын бұзу мақсатымен атмосфераның жоғарғы қабатының құрылымын өзгертеді. Ресейдің соғыс ракеталары Солтүстік полюстің магнитті қабаты арқылы өтіп барып АҚШ-қа жетеді. Жаңа қорғаныс жүйесінің ұтымдылығы сол, егер әлгі магнитті қабатқа жеткен ракетаның компьютерлік басқару тетігін ағытып тастаса, ол ауа кеңістігіне енген метеор секілді жанып кетеді.

	Эколог ғалымдар сөз етіліп отырған генератордан бөлінетін жоғары жиіліктегі ток адамдардың денсаулығына қатерлі әсер ететіндігіне алаңдауда. Аризона штатында тұратын доктор Патрик Фланаган «Арфа» айнасы арқылы пайда болатын өте төменгі жиіліктегі толқын тірі организмнің бәрін бүлдіре алатындығын дәлелдеп берді.

	Гарвард университетінің физикалық химия маманы Ричард Уильямс, неміс зерттеушісі Аль Цилински электромагнитті толқындар атмосфераның беткі қабатымен соқтығысқанда жердің гравитациялық өрісіне орасан зор ықпал жасайтынын, мұның соңы табиғи апатқа айналатынын айтып, әлемге жар салып жатыр.

	АҚТТТ мұндай дабылдарға құлақ асып отырған жоқ. Ракеталық шабуылға қарсы қорғаныстың жаңа жүйесі, кейбір мәліметтерге қарағанда, жасалып та болған. Бұл шындыққа айналса, Америка Құрама Штаттары үшін Ресей мен Қытайдың континентаралық балластикалық ракеталары бұйым емес. Джордж Буштың Иракқа шабуылы, басқа да «батыл» мәлімдемелері осыдан да ма екен дейсің. Осы Президент үстіміздегі жылы Вест-Пойнтта сөз сөйлеп тұрып: «Америка әлемге талқылауға жатпайтын мәселелерді түсіндіріп жатуды басы артық шаруа санайды», – деуі тегін бе?!





АДАМЗАТТЫҢ АДАСУЫ НЕМЕСЕ ҮРКЕК БОЛАШАҚ




	Әлемнің политологтары мен жұлдызшылары төртінші дүниежүзілік соғыс басталды деп жар салуда. 2001 жылғы 11 қыркүйек сол сұрапылдың тұтанған күні көрінеді. Осы соғыстың ақырында евро-американдық өркениет ыдырайды деген жорамал жасалуда. Тек бұл соғыс қанша адамның өмірін қиятындығын ешкім де дәл айта алмай отыр. Ал мұның алдындағы дүниежүзілік қырғындардың құрбандары есептеліп қойылған.

	1914-1918 жылдардағы Бірінші дүниежүзілік соғыста 9,5 млн адам қаза тапты. Қан майдан Ресей, Австро-Венгр және Осман империясының күйреуімен аяқталды.

	1939-1945 жылдардағы Екінші дүниежүзілік соғыс 72 елді шарпыды. 62 миллион адамның өмірін қиды. Фашистік идеологияны ұстанған елдер күйретіліп, Британ және Жапон империясы ыдырады.

	1946-1985 жылдардағы Үшінші дүниежүзілік соғыс ызғарлы соғыс деп аталды. Ол Черчильдің 1948 жылғы 5 наурызда Флутонда сөйлеген сөзінен басталды. Ағылшын көсемі коммунистік режимге қарсы күреске шақырған болатын. Батыс пен Шығыс державалары қаруланудың жойқын бәсекесін қоздырды. Әлемді экономикалық және күш қолдану жолымен қайта бөлісу қызу жүріп жатты. Екі империяның қарулы күштері әлемнің әр елінде текетіресті.

	Политологтар басталды деп отырған төртінші дүниежүзілік соғыс АҚШ пен мұсылман әлемінің арасында жүріп жатыр. Америка ашық қарулы қимылға көшсе, мұсылман дүниесі терактілерді таңдап алған. Осы қақтығыстан әзірге Ресей мен Қытай секілді ядролық елдердің тыс тұруы соғыстың өрті аса өршімеуін қамтамасыз етуде. Егер Қытай күндердің күнінде мұсылмандар жағына шықса, Ресей де қаруын қайрай бастамақ. Мұндай жойқын 2015 жылы төбе көрсетіп қалуы мүмкін.

	Өркениетті, яғни ғылыми барынша дамыған елдер бұл соғыста жеңіске жету қиын екенін осы бастан аңғарған. Олар, анығырақ айтсақ, Батыс пен АҚШ өздеріне ұнамаған халықты таңдап жүріп қырып-жоятын гендік қару жасауды қолға алғандай. Бұл жөнінде сол елдер мен мұсылман жұртының баспасөзі жабыла жазып жатыр.

	Аталған қаруға ұлттық белгі бойынша өлтіретін қару деген ат қойылып та үлгерілді. Ресей Мемлекеттік Думасындағы өнеркәсіп, құрылыс және ғылыми технология жөніндегі комитетінің төрағасы А. Кокошин баспасөз конференциясында журналистерге берген сұқбатында ұлттардың геномын зерттеу арқылы мұндай қаруды жасаудың мүмкіндігі бар екенін ашық айтты. Бұл қару жаппай қырып-жоятын биологиялық қарудың жетілдірілген түріне айналмақ. Оның бактериялары әсер ететін «нысанасын» өзі іздеп табады. Қазірдің өзінде ерекше программалау арқылы ақ түстілерді немесе қара нәсілділерді, көк көзділерді немесе қысық көзділерді жеке-жеке апатқа ұшыратуға болатын көрінеді. Ол үшін таңдаған адамдарыңды түсіне қарай бөліктеудің қажеті жоқ, бактерияны тарата салсаң, әлгі түстілерді қаптаған елдің ішінен өздері іздеп табады.

	Әлемнің әр түкпірінде шоқпарын асынып жүрген ұлтшыл топтар бұл қаруды күндіз қолына шырақ алып іздеуде екен. Қайсыбір деректерге қарағанда, Үнді-Пакистан қақтығысында қолдану қарастырылыпты да.

	Міне, осылай ұлттық жатсыну, XXІ ғасырдағы расизм адам баласының түсіне де кірмеген сұмдық қаруды ойлап тауып отыр. Мұны «адамзаттың адасуы» демегенде, енді не демексің. Нәсілшілдік қатыгездік аталған зұлымдықпен шектелсе бір сәрі. Гендік инженерия гендік қаруды да қанағат тұтпай, қасиет-қабілеті бізден мүлде бөлек жаңа тұрпатты адамды жасаудың қамында екен. Мұндай адамдар соғысу мүмкіндігі ерекше жауынгерлерге ие болу үшін керек көрінеді. Олар түнде күндіздегідей көреді, ультрадыбыс диапазонында естиді, жараланса тез жазылады әрі түр-түсін оңай өзгертеді, дұшпанның радио сигналдарын арнаулы құралсыз-ақ қабылдайды, жаудың электронды техникасын басқаруды оп-оңай өз қолына алады, компьютерлік жүйені қашықтан ми арқылы жұмыс істетеді. Кейбір күрделі қарулардың орнына өзінің керемет қабілетін жұмсайды.

	Осы аса жоғары мүмкіндіктің бәрі оған жаратылысы арқылы дарытылады. Олардан туған ұрпақ тұқым қуалайды, яғни жер бетінде мүлде жаңа гендік түрдегі адамдар пайда болады.

	Ғалымдар бұл сана иесінің біздерге қалай қарайтынын білмекке бас қатыруда. Білімпаздардың көпшілігі ерекше қабілеттегілер байырғы адамдармен санаспайды деген пікір айтуда. Олай болса, бірте-бірте тықсырады, тіпті жойып жіберуі де ғажап емес. Жер бетінде 150 мың жыл үстемдік еткен неандерталдықтарды кейіннен өсіп-өнген кроманьондар, яғни біздер келмеске кетіргеніміздей, тарих қайталануы мүмкін.

	Төртінші дүниежүзілік соғыста қалай да жеңудің жолдарын осылай қарастырып жатқан евро-американдық өркениет адамзаттың түбіне жетіп тына ма деген қауіп есті дүниені ұстараның жүзінде ұстап отыр.





КАПИТАЛИЗМ МЕН ДЕМОКРАТИЯ




	Демократия және капитализм, яғни нарықтық экономика егіз ұғым екендігі туралы теориялық та, өмірлік те үлгілер аз емес. 1960 жылдары әлемге таныс тарихшы әрі экономист Баррингтон Мур «Буржуазиясыз демократия болмайды» десе, бұл сол көп үлгінің бірі және бірегейі. Баррингтон Мурдың бұл тұжырымын екінші сөзбен айтсақ, күшті орта тапсыз, оның мықты әлеуметтік негізінсіз демократия орнықпайды.

	Нарықтық экономикаға бет бұрған көптеген мемлекеттер демократияны таңдағанымен, Мур айтқан орта тапты өркендете алмады, елді гүлдендірудің орнына құлдыратты. Олар нарықтық экономика жағдайында авторитаризмге мүлде жол жоқ екендігін ескермеді. Бұл дерттен Еуропа да ада емес.

	Мысалға Португалияны алайық. Бұл елді Антонио Салазар 1932-1968 жылдар аралығында 30 жылдан астам уақыт басқарды. Салазардың басты мақсаты нарықтық экономикаға көшу арқылы демократиялық мемлекет құру болатын. Бұл көшуді ол бірте-бірте, асықпай жүргізу керек деп білді. Сайланбалы парламент пен оппозицияға жол ашылды. Бірақ олар елдің арнаулы қызметі ҒЮЕ арқылы қатаң бақылауға алынды. Сайлау өткізілген сайын берілген дауысты тек қана билеуші «Ұлттық одақ» санады. Газет пен электронды ақпарат құралдары үкіметтің қоластында болды. Саясатқа теріс пікір айтқан кез келген күш түрмеден бір-ақ шықты немесе елден аластатылды.

	Мұның соңы Португалияның экономикалық құлдырауына әкеліп соқты. 1938-58 жж. жалпы ұлттық табыс 3%-ды ғана құрады. Салазардың тұсында португалиялықтардың еңбекақысы Францияға қарағанда 4 есе аз болды. Тұрғындар табысының 50%-ы азық-түлікке кетті.

	Әйтсе де АҚШ Салазардың «демократиясын» қолдады, 1949 жылы Солтүстік Атлантикалық Альянсқа, 1955 жылы БҰҰ-на қабылданды. 1946-1965 жж. АҚШ Португалияға 516,7 млн доллар көмек берді.

	Нарықтық экономика арқылы демократия орнатуға көшкен Азиядағы кейбір мемлекеттердің жағдайы да осы тақылеттес. Егер Португалияның демократиясы «авторитарлық демократия» деп аталса, Индонезия «басқарылатын демократия» құрмақ болды. Президент Сукарна 1959 жылы Индонезия демократиясын дәл осылай атады. Ал мемлекеттің басына 1965 жылы келген генерал Сухарто парламент пен баспасөзді қолына алды. Парламент сайлауы көппартиялық жүйемен өткенімен, депутаттардың басым көпшілігі Сухартоның «Голкар» партиясы арқылы жеңіп шығуы дәстүрге айналды. Елде нарық экономикасының негізгі тұтқалары болып табылатын орта және шағын бизнесті дамытудың орнына мемлекет басындағылардың қалтасын қалыңдататын «мемлекеттік капитализм» қанат жайды. Бұл жүйенің аясында билік иелеріне тікелей немесе жанама қатысы бар ірі корпорациялар құрылды. Бұл корпорациялар үшін орталықтандырылған күшті билік әбден тиімді еді.

	Нәтижесінде табыс санаулылардың игілігіне айналды, коррупция асқынды, экономика тұралады, Сухартоның билігі әлсіреді, елде бас көтерулер жиіледі.

	Дәл осындай демократия мен нарықтық экономика Филиппинде де төбе көрсетті. Президент Фердинанд Маркос 1962-1986 жылдар аралығында елді қайыршылыққа ұшыратты. Халықтың басым көпшілігі жарты құрсақ күй кешті. 1987 жылғы тамызда Маркос пен оның әйеліне, төңірегіндегі 300 адамға 35 қылмысты іс қозғалды, мемлекеттен ұрланған 90 млрд доллардың қайтарылуы талап етілді. АҚШ осыған қарамастан Маркосты қолдады, 3 млрд доллар көмек көрсетілді, Джордж Буш (әкесі) Филиппиндегі демократиялық принциптерге риза екендігін ашық айтты.

	Мұндай «құнсыз демократияландыруды» Пиночеттің кезінде Чили де бастан өткерген. Испания авторитарлық демократияның шарпуынан әлі күнге толық құтылған жоқ. Ал нарық экономикасы мен демократияға бет бұрған Қытайдағы жағдай қандай?

	«Независимая» газетінің 2003 жылғы 23 мамырдағы мақаласына сүйенсек, бұл елдегі жағдай да мәз емес секілді. Газет Қытайдағы «экономикалық таңғажайып өрлеудің» Еуропа мен Жапониядағы өркениетті капитализмге үш қайнаса сорпасы қосылмайтынын жазады. Газет тұжырымын одан әрі таратсақ, Қытайда мемлекеттік-бюрократтық капитализм орнатылуда. Ол жүздеген миллион адамның жанкешті еңбегіне негізделген. Қытай Халық Республикасындағы Әлеуметтік ғылымдар академиясының ең жұмсартылған деректеріне қарағанда орта тап (бұл тап Қытайда басқаша аталады, жоғары табысы бар азамат делінеді) ел тұрғындарының 15%-ын ғана құрайды. Ал беделді халықаралық «Вuіsness Wеек» журналының мәліметі бойынша – 6,7%. Бұл көрсеткішті демократиялық АҚШ, Англия, Франция, Жапониямен салыстырсақ, оларда орта тап қоғамның 60%-ын құрайды.

	Қытай үшін әлгі 6,7% орта тап пен қалың елдің арасындағы табыс алшақтығының тым асқынып кеткендігі елеулі проблемаға айналып отыр. Қытайдағы ауыл адамдарының жағдайы мәз емес. 800 млн тұрғын айына 22,5 доллар ғана еңбекақы алады. Олар кез келген әлеуметтік сілкіністің қайнар көзі. Егер сонша халық наразылықпен көшеге шығар болса, Қытайдың нарықтық тәжірибесі оп-оңай су түбіне кетеді.

	Соны ойлаған мемлекеттік билік экономикалық көші-қонды болдырмау үшін елдің белгілі бөлігін күшпен қоныс аударуды қолға алған. Мұның бәрі Қытайдағы демократияландырудың шырайы шыға қоймайтынын білдіреді.

	Әлемнің әр түкпірінен келтірілген бұл мысалдардан қандай қорытынды шығаруға болады?

	Шағын және орта бизнеске негізделген нарық экономикасының қалыпты дамуы үшін азаматтық қоғам орнатылуы керек. Ондай қоғам еркін демократиялық мемлекетсіз дүниеге келмейді. Бизнес атаулыға тәуелсіз институттар: дербес парламент, тәуелсіз сот, еркін баспасөз ауадай қажет. Заңның үстемдігі, ашық бәсекелестік, инициатива атаулының жазаланбауы, тәуелсіз азаматтық арбитрлердің болуы, демократиялық сайлаулар арқылы үкіметтің есеп беріп тұруы, жергілікті биліктің автономиялығы – демократияның, сондай-ақ нарықтық экономиканың тіректері.

	ТМД елдерінде бұл тіректердің қайсы бар, қайсы жоқ немесе нендей деңгейде? Бұл сауалға жауапты әркім іздей алады.





АҚШ-ТАҒЫ ҰЛТТАР




	Әлемдік державаға айналған Америка Құрама Штаттарында халық жоқ, түрлі ұлттардың өкілдері бар. «Біз Американдықпыз» деген сөздің астарында ұлттық мағына емес, жағрафиялық мән басым. Егер тарихи әділдік сақталса, Штаттардағы миллиондаған құрама ел өзін: «Біз индеецтерміз» дер еді. Мұхиттың арғы жағында жатқан осы құрлықтың түпкі иесі үндістер екені әлімсақтан белгілі.

	Ұшы-қиырына көз жетпейтін апайтөс далалар мен ағынды алып өзендерді, асқар-асқар тауларды жер жаралғалы мекен еткен сол халық құрлыққа еуропалықтар жаппай ағылған заманда мекенінен де, еркінен де – бәрінен айырылды. Батыс статистикасының деректеріне қарағанда, үндістердің жалпы саны бір кезде 50 миллион болыпты. Бүгінде осынша қалың елден қалғаны 800 мың жан ғана. Ғаламға адамгершілікті үсті-үстіне уағыздайтын Құрама Штаттардың адам мен ұлт құқын сақтаудағы сиқы осындай, 49 миллионнан астам үндістер атылды, асылды, аштық пен азаптан қырылды.

	Олардың бүгін де шырайы шығып отырған жоқ, ұлт ретінде тең құқыққа әлі күнге ие емес, арнаулы резервацияларда шектеулі өмір кешуде. Ал АҚШ кино сахналарынан еуропалықтардың үндістерді қалай қырып-жойғаны жайлы фильмдер қазіргі таңға дейін түскен жоқ.

	Мұны қандай қажеттікпен түсіндіре алар еді? Еуропалықтардың қаһармандығын көрсету үшін бе, әлде өздерінен дамуы жағынан төмендерді құртып жіберудің күнә еместігін насихаттау үшін бе? Ұға алмай сансырайсың.

	Тағдыры үндістер секілді қиын да күрделі болған тағы бір ұлт – негрлер. Олар Африка құрлығынан АҚШ-қа құл ретінде әкелінді. Әуелде босқындар мемлекеті аталған елде құл саудасы ең тиімді саудаға айналды. Тағы да Батыс статистикасына үңілсек; АҚШ-қа, Англияға, Еуропа елдеріне XІX ғасырға дейін 150 млн негр жеткізіліп, қара жұмысқа жегілген екен. Бүгінде Америкада солардан қалғаны – 25 млн адам.

	Ұзақ уақыт құл мен күңнің деңгейінде өмір сүрген мексикандықтар мен пуэрторикандықтардың қатары да осы шамалас. Бұлар АҚШ-тағы демократияның пәрменімен бүгінде теңдікке, ел азаматының құқықтарына ие.

	Испандықтар 11,3 миллион, олар негізінен Калифорния, Техас, Нью-Мексико, Аризон, Колорадо штаттарында тұрады. Еврейлер – 6 миллион адам, АҚШ тұрғындарының 3%-ын құрайды. Бұлар өздерінің оралымдылығы мен іскерлігінің нәтижесінде Американың экономикасы мен идеологиясында үстемдікке ие. Мемлекет ішінде аса беделді «Нью-Йорк Таймс», «Вашингтон Пост» газеттері еврей апайтөстері Сульцбергерлер мен Грэхем-Мейерлерге тиесілі. «Нэшнл бродкастинг корпорейшн» (Эн-Би-Си), «Американ бродкастинг систем» (Си-Би-Эс) телекомпаниялары, көп таралымды журналдар да солардың қолында.

	«Тайм» журналы былай деп жазады: «Вашингтон басшыларын халық мүддесі емес, сионистердің қаһары алдындағы қорқыныш алаңдатады». Мұндай ұғым Араб елдерінде күні бүгінге дейін сақталған.

	Еврейлер Нью-Йорк, Калифорния, Иллинойс, Пенсильвания, Нью-Джери штаттарына шоғырланған. Осы штаттардың қолдауынсыз АҚТТТ президенттігінен үміткерлер сайлауда жеңіске жете алмайды. Еврейлер демократиялық партияның сайлау науқанындағы шығынының 60%-ын, республикалық партия қаржысының 40%-ын төлейді.

	Мұны аз десеңіз, еврей миллиардерлері өз мүдделерін күйттейтін беделді ұйым құрған. Вашингтондағы «Америка-Израиль қатынастары жөніндегі комитет» барлық ірі сионистік ұйымдарды біріктіріп отыр. Оның басты мақсаты – Израильдің мүддесін АҚШ мемлекеті арқылы оңтайлы шешіп отыру. Америка Құрама Штаттарының Тель-Авивке жылы-шырай білдіруден жаңылмай келе жатқанына қарап, аталған комитеттің держава басшыларына сөзі өтімді екенін аңғара аласыз.

	Бұл өз ретінде елде қарсылық туғызып отырғанын да айта кетейік. АҚШ-та мемлекетті еврейлердің үстемдігінен азат ету мақсатын көздейтін «Азаттықтың ұлттық-социалистік майданы» деген ұйым бар. Бұл ұйым сионистік идеялардың бәрін жатсынады және ұзақ жылдардан бері күрес жүргізіп келеді.

	Мұның сыртында еврейлерді шеттететін 700 клуб әрекет етуде.

	Соңғы жылдарда АҚШ-та қытайлықтардың ықпалы артып келеді. Олардың қаржы топтары елдің экономикасына тереңдеп еніп алған. Осындағы 12 миллион қытайдың арасында кім жоқ дейсіз: бизнесмен де, ірі сауда орталықтарының қожалары да, білікті өндіріс мамандары да, көрнекті ғалымдар да, мафия әпербақандары да бар. Қазіргі заманғы үздік технологияны жетік меңгерген 15 мың қытай техниктері елде жоғары бағаланады. 7 мың қытай ғалымы беделді университеттерде дәріс беруде.

	Қытайлықтар иелік ететін 13 мың фирманың (банктер, экспорт-импорт компаниялары, жеңіл және электроника кәсіпорындары) жалпы табысы жылына – 1,2 миллиард доллар.

	1955 жылы АҚШ-тан Қытайға Америка Әскери Әуе Күштерінің полковнигі, ядролық ракета техникасын дамытуға зор үлес қосқан ғалым Цянь-Сюэсень тарихи отанына оралады. Жай кетпей, тегі қытай 39 американ ғалымын, салмағы 1 тонна ғылыми-техникалық құжаттарды ала кетеді. Осыдан соң көп кешікпей Қытай ядролық қаруға ие болды.

	Сөз соңында АҚШ-та 20 миллион неміс бар екенін айта кетейік.

	Сонымен халқы әр ұлт өкілдерінен тұратын Америка ерекше үлгідегі елді топтастырып отыр. Мұны кейбір саясаткерлер әлем халқының болашақ моделі деп қарауда. Жаһандасудың түбі жақындасу болса, континенттер бір заманда АҚШ секілді құрама ұлттардан тұруы мүмкін.





ДЫБЫССЫЗ ЖАРЫЛАТЫН БОМБА НЕМЕСЕ ДІНИ ЭКСТРЕМИЗМНІҢ САЛҚЫНЫ




	Қазақстан әлемге өзін ашық демократиялық қоғам құру жолында екенін жариялады. Оны өркениетті, дамыған елдер құптады, саяси және экономикалық ынтымақтастық орнады. Еліміз тыныш, әл-ауқатымыз біртіндеп жақсарып келе жатқан, дүние жүзінде тұрақтылықпен танылған иманжүзді мемлекетпіз.

	Осы тыныштық пен тұрақтылықты біржола тиянақты ету бағытында атқарылып келген, жүзеге асырылатын шаралар да көңілді көркейткендей. Алайда ішкі рухани, діни және дәстүр секілді маңызды мәселелерге ұлттық мүдде көзімен үңілсең, ойландыратын жайлар әлі де бар-ау дейсің.

	Бүгінде республикамызда 2980 діни бірлестіктер бар. Олар 2215 діни ғимараттарға иелік етеді. Мұның 1408-і мұсылман мешіттері, православиялық, католиктік және протестанттық 600 шіркеу бар. Аталған діни бірлестіктер 37 мерзімдік баспа-сөз құралдарын шығарып таратады.

	1633 мұсылман бірлестігінің көпшілігі сунит бағытында, шиит және софылық бірлестіктер бір-бірден, Ахмадистер жамағаты бірлестігі – үшеу.

	Орыс православие епархияларындағы шіркеулерде 214 приход, 8 монастырь әрекет етеді. Өскеменде тағы бір шіркеу салынып жатыр. Талдықорғанда да іргесі көтеріле бастады. Астана мен Қостанайда жер бөлінді.

	Рим-католик шіркеуі де қол қусырып қарап жатқан жоқ. Шіркеу саны 68-ге жетті, төрт апостолдық әкімшілік құрылған. Еврей синагогалары мұсылман елдерінің ішінде бізде ғана бар, Евангелия, христиан-баптист, лютеран, адвентистер, харизматия бірлестіктерінің жұмысы да жандана түсуде. Мұның сыртында кімге қалай қызмет ететіні түсініксіз 263 шетелдік миссионерлер тіркелген.

	Бұл діни деректерді мемлекеттік хаттамалардан оңай табуға болады. Ал сайда санын, құмда ізін білдірмей жүрген, жай жүрмей бұқпа әрекетке көшіп жүрген, қызмет-насихатының мәні күмәнді діни қауымдар туралы тиісті орындар да, халық та біле бермейді. Тек ниет-пиғыл салқындығы оқта-текте аңғарылғаны, әредік сөз етілгені болмаса, бұларға назар аударып жатқан жан жоқ.

	Енді қолға түскен деректерге сүйеніп, сол күмәнділердің жұмысын талдап көрелік.

	Қазақстанда бөлімшесі бар дүние жүзі христиандарын біріктіру жөніндегі қасиетті Рух немесе пастор Мун шіркеуін бір кезде Оңтүстік Корея мен АҚШ Кеңес өкіметіне қарсы идеологиялық күрес жүргізу үшін құрған.

	Бірлестіктің басшысы Сан Мен Мун АҚШ-тың бірнеше әскери кәсіпорындарының иесі. Бүгінде бұл діни бірлестік Кеңес Одағы ыдырағаннан кейін босап қалған идеологиялық кеңістікті өз уағыздарымен толтыруды мақсат еткен. Араласпайтын саласы кем де кем, саясат, экономика, білім беру, медицина арқылы ықпалын күшейтуді көздейді.

	Секталары жабық тоталитарлық тәртіпте тығыз топтасқан. Қатал иерархия, темірдей тәртіп пен сақтық ерекшелендіреді. Осындай діни ұйымдар әдетте жұмысын гуманитарлық көмек көрсетуден бастайды. Тегін тамақ пен киім үлестіріледі.

	Сектаға кіргендерге қаражат, үй-жай беріледі. Сенушілер мен жақтастары көбейген кезде саяси күшке айналады.

	Қазақстанда аккредитациядан өткен бірқатар секталардың билікке өтуде мол тәжірибесі бар. Мұндай секталардың бірі – сайентологтар жекелеген мемлекеттерде көрнекті саясаткерлердің үстінен мәліметтер жинағаны үшін айыпталған. Республикамызда дәл сондай секталар «Центр Дианетика» деген атпен жұмысын жүргізіп келеді.

	Ал бірқатар діни ұйымдардың идеологиясы мемлекетке қарсы тұжырымдарға негізделген. «Иегов куәлері» сектасы үшін кез келген ресми билік дұшпан болып саналады, әскери қызметке баруға тыйым салынады, мемлекеттік ел таңбаларды (Герб, Ту, т.б.) құрметтеу сайтанның ісі деп есептеледі. Шығыстың көптеген діни ағымдарына да осындай түсінік тән. Аталған бірлестіктер мен секталардың ешқайсысы қаржыдан тапшылық көріп отырған жоқ. Насихаттық қызмет сол мол қаржының күшімен кеңінен өрістетілген. Өзіміз әлгінде айтып өткен «Иегов куәлері» «Сторожевая башня» журналын үзбей шығарып келеді. «Пробудитесь!» атты тағы бір басылым да сананы діни жат идеялармен улап келеді. Екеуі де ақпарат министрлігінде тіркеуден өтпеген.

	Жеке баспасөз құралдарын қойша жамыратқан «Новая жизнь» шіркеуі де өзін осы күнге дейін еркін сезінуде. Оның газеті, интернет-сайты, CNL серіктік телеарнасы, Алматы теледидарында арнаулы хабары бар. Мұндай идеологиялық зор мүмкіндікті шіркеу саяси бағытта пайдаланып жүрмегеніне кім кепіл?!

	Осы діни секталар мен шіркеулер шетелдердегі орталықтарына көзсіз бағынады, нұсқаулар мен қаржы алып тұрады. Сананы улауда осынша қолдауға және Қазақстандағы еркіндікке ие болған олар жақтастары мен сенушілерінің қатарын тез көбейте алады. Ал еліміздегі арнаулы қызметтер қазіргі күнге дейін қай діни ағымды қанша адам қолдайтындығының есебін жүргізе алмай отыр.

	Республикада шетелдер үзілді-кесілді тыйым салған секталардың төбе көрсете бастауы да бізді алаңдатпай отырған секілді. Мәселен, атышулы «Аум синрик» сектасына Токио тыйым салып, діни басшысы сотталған болатын. Соған қарамастан Алматыда осы ағымды қостайтын 300 адептер емін-еркін жүр.

	Дін мәселесімен айналысатын арнаулы қызметтер бұл жағдайды оларға қарсы күресті тиімді ете алатын заң негіздерінің нашарлығымен түсіндірмек болады. Толып кеткен секталардың қызметін шектейтін заң шығаруға алғаш рет 1998 жылы ұмтылыс жасалды.

	Алайда жобаны талқылауға әлгіндей күмәнді діни ұйымдардың жетекшілері шақырылды да, олар өздерінің саясатын жүргізуге кедергі келтіретін заңды түрлі құқық қорғаушылар арқылы жөргегінде жоқ қылды. Келесі жобаға халықаралық ұйымдар қарсы шықты.

	Әлемдік тәжірибеге қарасақ, діни рухани шектеу демократияға нұқсан келтіретін өрескелдік емес, АҚШ-та 1999 жылы қабылданған «Шетелдердегі діни бостандыққа бақылау туралы» заңды алып қараңыз. Онда мемлекеттің дәстүрлі емес діни бірлестіктердің қызметін реттеп отыруы керектігі айқын атап көрсетілген. Қазақстанда осындай діни ұйымдардың 40-қа таяуы ресми тіркеуден өткен. Кейбір деректерде тіркеусіз жүргендері 60-қа жуықтайтыны келтіріледі. Анығында елімізде жасырын әрекет етіп жүрген күмәнді секталар аз емес. Солардың бірі «Албастының шіркеуі» («Церковь сатаны») және «Өрмекшілер» («Пауки») сектасы. Бұлардың аттарының өзі-ақ айтып тұрғандай, имандылық түгілі қарапайым адамгершілік сезімінен аулақ осы діни орындар қаншама бейкүнә сананы улап үлгерді екен?!

	Қазақ халқына ұлттық иманы мен зердесін азат ететін күн жеткен жоқ па еді?!





ӘДІЛДІК ПЕ, ӘЛДЕ...




	Әлемнің 108 елі өлім жазасынан бас тартты. Бұл елдердің ойынша мемлекет қандай жағдайда да адамның қанына қолын былғамауы керек. Мұның үстіне Еуроодақ өлім жазасын қолданбау туралы үсті-үстіне жар салып жатыр. Егер бұл ұсыныс қабыл алынбаса, Еуроодақтың есігі сіз үшін жабық. Сондықтан да шығар Ресей ТМД елдерінің ішінде алғашқылардың бірі болып өлім жазасын қолданбау жөнінде міндеттеме алды. Қазақстан Республикасының Президенті Нұрсұлтан Назарбаев өлім жазасына мораторий жариялауды ұсынды.

	Ал халықтың сөзіне қарасақ, көпшілік бұл жазаны қалдыруды қалайды. Қазақстандықтардың үштен бірі осындай ойда. Бірқатар заңгерлердің өздері де мұндай қатал үкімнің керек екендігін дәлелдеп бағуда.

	Осы жерде ойланайықшы. Адамгершілікке жатпайтын қылықтарға адамгершілікпен қарауға бола ма? Имансызға имандылықпен құшақ жаюдың қандай негізі бар? Жауыздыққа жазылып жастық бол деудің моральдық немесе дәстүрлік дәлелін тауып бере аласың ба? Адамдықтан мүлде кеткен, жыртқышқа айналған қарақшыны адам деуге келе ме?

	Осы сұрапыл сауалдарға мына қанды оқиғаны әңгімелеп алып жауап іздеп көрсек.

	Алматы облысының Үшарал ауылында болған жағдай төбе шашыңды тік тұрғызады. Кривожихан деген біреу Буханцевтердің үйін тонамақ болады. Пәтерге кіргенде сегіз жасар қыз алдынан шығады. Оны ойланбастан атып салады. Мылтық даусын естіп жүгіріп келген 11 жасар Сережа да оққа ұшады. Сол тұста жұмыстан оралған әке де өлтіріледі. Не болып, не қойғанын білмеген, төргі бөлмеден алаңсыз шығып келе жатқан шал-кемпір де қанға боялады.

	Өткен жылдың 12 тамызында болған тағы бір қайғылы оқиғаны тыңдаңыз.

	Қалиев деген жауыз Салтанат Қарлығашқызының пәтеріне ұры оймен түсіп, 7 жасар қыз баласы мен 16 жасар ұлын әуелі балғамен басынан ұрып құлатып, содан кейін тұншықтырып өлтірген.

	Ал алты бірдей адамды айырмен түйреп өлтіріп, үй иесінің келінін қасақана шақырып алған, шырқыратып зорлап, жанын алған Мамбетовтың осы қатыгездігі жүрегіңді қалай қарайтпайды?!

	Қарапайым адамдық және дәстүрлі қағидалық жүйеде мұндай зұлымдықтың үкімі біреу: жанға – жан. Дін ұғымында адам өмірі – жаратқанның қолында. Шариғат өлім жазасын Хақ тағаланың құзырына қол сұққандық үшін де енгізген. Көптеген мемлекеттер бұл жазаны ұлттық құндылықтарын көздің қарашығындай сақтау үшін де қолданады. Мысал, деректер келтірейік.

	Қазақстанда өлім жазасына ұлттық қауіпсіздік пен елдің ынтымағына, елбасыларының, қоғам қайраткерлері мен соттардың өміріне қатер төндірген, мемлекетке сатқындық жасаған, кісі өлтірген адамдар кесіледі.

	Америка Құрама Штаттарында мұндай жаза 34 тармақ бойынша қолданылады. Мұның ішінде адам өлтіру, кісі ұрлау, ұшақтарды басып алу, 12 жасқа дейінгі қыз балаларды зорлау, тапсырмамен біреудің өмірін қию секілді қылмыстар бар.

	Қытай, Иран, Мавритания, ОАО, Сауд Арабиясы, Судан мемлекеттерінде жұбайының көзіне шөп салған адам да атылады.

	Иеменде ауа мен суды қасақана ластаған кісіні де өлім жазасы күтеді. Иракта ресми құжаттарды қолдан жасасаңыз, өміріңізбен қоштасасыз. Иран мен Мавританияда пәтшағарлықпен (гомосексуализм) айналысқан адамға кешірім жоқ. Мозамбикте заңсыз сауда жасағандар дар ағашынан бір-ақ шығады.

	Пакистанға барсаңыз, Мұхаммед пайғамбар жайлы ғайбат сөйлемеңіз. Руанда да әулиелікке салынып бал ашпаңыз. Иранда жезөкшелік, Аллаға күмән келтіру, Ораза айында төртінші рет тамақ ішу, шылым шегу, арақ ішу туралы ойланбаңыз да. Мұндай жағдайда шыбын жан кеудеңізден шырылдап ұшады. Сингапур мен Сауд Арабиясында есірткімен ұсталған адам сотсыз атылады. Осы соңғы елде жолымыз түсіп болғанымызда арақ ішсең, сотсыз, тергеусіз бес жыл абақтыда шіритініңді естігенбіз.

	Ашығын айтайық, мұндай қатаң тәртіп аталған мемлекеттерде ұлттық имандылық дәстүрлерін сақтап қалуға, сырттан таңылатын сорақы ғұрыптардың ішке енгізілмеуіне, халықтың түн ұйқысы төрт болмауына ықпалын тигізіп келеді. Ол тәртіптер БҰҰ-ның немесе Еуроодақтың қытығына тие ме, жоқ па, бұл өлшем емес. Негізгі өлшем – ұлттың ар-ұяты мен адамгершілік деңгейі.

	Сырттан ентігіп жеткен мінез-әрекеттердің қаншалықты зардабы болатынын бір айта алсақ, біздер, қазақтар айта алар едік. Тыйымсыз кеткен қыздардан туған тірі жетімдер, қараусыз қалған шал-кемпірлер, ұлының тілі, кішінің таяғы тиген сақалдылар айта алар еді. Ұрпағы маскүнем, азаматы дінсіз, оқығаны тілсіз жасқаншақ ел айта алар еді.

	Ал осыншалық рухани індеттің емі бар деп кім айта алады? Емделгісі келген халыққа сырттан берілетін нұсқаудың қажеті бола ма? Алыстағы ақылшы азған үстіне аза түстің кебімен аңқау елге арамза молла болып отырған жоқ па екен?

	Осы күні «данышпан» көбейіп кетті. Олар жалпақ жұрт пен тұтас халыққа жөн сілтегенде аузы қисаймайды. Жовтис деген біреу бар, қазақ атты халықтың табиғатынан аулақ екенінде шаруасы жоқ, әлемдік делінетін, алайда неліктен әлемдік делінетіні түбегейлі дәлелденбеген қағидаларды тықпалағанда шашасына шаң жұқпайды. Соның айтуынша:

	«Өлім жазасы – жазалау шарасы, сондықтан қылмыскерді қайта тәрбиелеуге жол бермейді».

	Енді өзіміз мысалға келтірген, бірі алты адамды, екіншісі бір үйлі жанды, үшіншісі екі баланы айуандықпен өлтірген жауызды қайта тәрбилеудің қажеті бар ма деп сұрайықшы. Олар қайта тәрбиелеуге көне ме? Жовтис мырза сондай жендеттің ең болмаса біреуінің тілін кәлимаға келтіріп көрді ме екен?

	Осы құқық қорғаушы тағы бір сөзінде: «Мемлекет адамның өмірін қиюға құқылы емес», – дейді. Сонда дейміз, мемлекет ішіндегі қанішер сол мемлекеттің азаматын өлтірсе, өлген азаматтың өмір сүруіне жауапты әлгі мемлекет құныкердің өмірін сақтауға неге мүдделі болуы керек?

	Қазақстанда 1995 жылы – 101, 1996 жылы – 86, 1999 жылы – 63, 2000 жылы – 48, 2001 жылы 39 жауыз кісі өлтіргені үшін өлім жазасына кесілген. 2001 жылы адам өлтіріп сотталғандардың жалпы саны 718 екен. Әр жылдары осындай жаза алғандардың 15-сінің кесімі өзгертіліпті.

	Жиынтық дерекпен айтсақ, бес жылда 1016 адам кісі өлтірген. Олардың қолынан 1100-ге жуық адам мерт болған.

	Егер адам өмірі Алла ғана тарту ететін ең негізгі құндылық десек, осы деректер төңірегінде терең ойлануға тиіспіз.

	«Кісі өлтірген адамды өлім жазасына кеспеу керек пе?» деген сауалға «Иә!» деп нақпа-нақ жауап беруге болмайды. Мұндай трагедиялы сұрақтың төңірегінде толғанғанда көз алдыңда ең алдымен өлген жанның азабы, ата-ана мен бауырдың қайғы-қасіреті тұруы керек. Содан кейін ғана кісі өлтірушінің кескініне жалпы адамгершілік көзімен сақтана қараған дұрыс шығар.

	Мұның үстіне ешкімнің де адам жанын алғандарды олардың өмірінің аяғына дейін өз қалтасынан асырағысы келмес. Бұл да адал адамдарға моральдық ауыр салмақ.

	Жаңа заманның өткен заманнан ауысқан қарым-қатынастық, құқықтық және дәстүрлік өлшемдерге қайта қарағысы келетіні анық. Сол су жаңа заман өткен замандағыдан артық бірдеме ойлап таба ала ма, жоқ па?! Мәселе осында ғой. Сыннан өткенді сындыра бергеннің көп ұзамай қаусап түсетініне дерек көп емес пе?!





ДІН ЖӘНЕ ПОРНОГРАФИЯ




	Дін – адамзат санасының Әлемнен тыс тұрған Ұлы Әділдікті іздеуі дейтін қағида бар. Біз дінді сол Ұлы Әділдіктің, яғни Жаратушының адамға жанмен және рухпен бірге берілетін иманы дер едік. Адам ғаламының бір бөлшегі бола отырып, сол ғаламды реттеуші күштің бар екендігін ана құрсағында сезеді, Хақ тағала туралы наным оның алғашқы жүрек лүпілімен бірге болады. Егер осы иман болмаса, сана өзінің тежеуші, бағыттаушы күш-қуатынан айырылады. Бұл санадағы адасуларға бастайды.

	Осындай ауытқулар, басқа ортада емес, ең әуелі дін тізгінін ұстаған әулеттерде байқалғанын білесіз бе?

	Иә, дәл солай. Дін тарихқа және сол тарихты жасайтын адамның санасына ықпалды идеологиялық күш ретінде әсер ете отырып, билікке жеткен тұстарында ақсүйектік тойымсыздық пен тыйымсыз құмарлықтың желігін ысырып тастай алмаған. Бұған мұсылман әлемі мен христиан және католик дінінде мысалдар жеткілікті.

	Шариғат төрт әйел алуға рұқсат береді. Оның мұндай қадамға баруына, әуелі араб халқының ұлттық дәстүрі себеп болды. Атадан балаға беріліп келе жатқан дәстүрді бұзу қиын. Екінші жағынан, ислам діні өсіп-өнуді, ұрпақ молдығын насихаттады. Халықтың қатарының көптігі оның бұл жалғанда жойылып кетпеуінің бірден-бір кепілі болатын. Үшіншіден, соғыс тағы басқа апаттарға байланысты ер адамдардың азайып, әйелдердің көбейіп отыратын арасалмағын осылай реттеу де көзделгені айқын. Егер төрт әйел алу мораліне аталған себептер арқылы келсек, бұл қадамның өзін ұзақ уақыт ақтағанын болжауға болады.

	Ал осы мәселеге адамдық биік сана тұрғысынан келсеңіз, аналық жынысты атаулыны үйірлеп иемденетін жануарлық тәртіптің нышанын аңғарасыз. Адам табиғаттың төлі бола отырып, жаратылыста бар сол тіршілік дағдысынан онша ұзап кете алмағанын байқайсыз.

	Мұхаммед пайғамбардан соңғы халифтер тамыры осындай жаратылыстық түйсікте жатқан үйірлік мінезге өзі ұстанған діннен қаймықпастан талай-талай бой алдырған.

	Халиф Омар қылышынан қан тамып жүріп, Араб әлемін түгелге жуық бағындырады. Билік салтанатына Мекке мен Мәдинаны олқы санап, сол заманда дәуірлеп тұрған көрікті шаһар – Дамаскіге орнығады. Оның гареміне бүкіл араб елдерінен сұлулар жеткізіледі. Шарап судай төгіліп, жартылай жалаңаш арулар құмарлықтан қанталап кеткен жандардың алдында мың бұралады. Талай-талай бейкүнә сұлулар сол жанарға із-түссіз жұтылады. Әрі халиф, әрі ислам дінінің тазалығына кепілдік ету билігі берілген Омар мұсылмандық жолынан мүлде жаңылады.

	Мұның соңы немен тынғаны белгілі. Мекке мен Мәдина Дамаскіге қылышпен келіп, Омарды тақтан тайдырды.

	XV ғасырда бастапқы діни нанымын католиктік бағытқа айырбастаған Еуропаның шектен шығуы бұдан да өрескел. Осы ғасырдағы гуманист Понтано монастырьлардағы масқаралықтар туралы түршіге баяндайды. Ол Испаниядағы әйелдер монастырының кез келгеніне еркектер еркін кіретінін, бұл тәубә үйлерінің жәлепханалардан айырмашылығы шамалы екенін айтқан.

	Еуропаның басқа жерлеріндегі жағдай бұдан асып түспесе, кем емес еді. Монастырьлар мен шіркеулерде дінбасылары ойларына не келсе, соны істеді. Вакхиялық оргиастикалық культтың бойлап енуі осы континенттің моральдық азғындауының басы болды. Академик Н. Морозов «Христос» еңбегінде католиктердің діни құлшылық ету рәсімдерінің бәріне жезөкшелер шақырылатындығына нақты деректер келтіреді.

	Бір қолымен мемлекеттің, екінші қолымен шіркеудің тізгінін ұстаған діндарлар мұны да қанағат тұтпаса керек.

	«Агапы», яғни «Ғашықтар түні» деген рәсім ойлап табылады. Бұл түні ерлер мен әйелдер ар-ұяттан мүлде айырылған.

	Ресей ғалымы А. Фоменко «Откровение и наука» еңбегінде Батыс Еуропадағы христиан діні ұятсыздану бағытын күнәдан аршылудың бір жолы ретінде насихаттағанын дәлелдеп береді. Франция, Германия мен Англия сол заманда жалаңаштана бастаған-ды. Аталған елдердегі шіркеулерде Христос және басқа да әулиелердің суреттерімен бірге адамның жыныс мүшесін салу дағдыға айналды. Көптеген храмдардың көзге түсетін жерлері солай әлеміштенді. Бұл орайда Париждегі атақты Құдай Ана шіркеуі оза шапты. XІІ ғасырда маңдай қабырғаға есекпен, текемен жыныс қатынасына берілген әйелдердің суреті салынды. Сол жерден өзді-өзімен әлекке түскен сұлулардың, ығы-жығы араласқан жалаңаш елдің бейнесін көре алатынсың.

	Осындай арсыздық, былыққа бату тері ауруының көбеюіне әкеліп соқты. Венерический деген диагноз сұлулық құдай-анасы Венераның атына байланыстырылып, сол Батыс Еуропадан шыққан.

	Өздерінің осыншалық шектен шығуын қалай да ақтап алмақ болған католиктер мен христиан дінінің басшылары Адам Ата мен Хауа Ананың бейнесін көлденең тартты. Олардың жалаңаш бейнесін бейкүнәліктің белгісі ретінде әспеттеді. Келе-келе Францияда көшеде киімсіз жүретіндер көбейді. Олар бөлек сектаға бірігіп, қарсы шыққандардан жанталаса корғанды. Германияда осы бағыттағы «пикарлар» сектасы құрылды. Көп ұзамай Амстердамдағы анабаптистер де солардың жолына түсті.

	«Жалаңаштанушылардың» бел алып кеткені соншалық, Кардинал Диаминнің өзі оларды қызғыштай қорыды. Ал Папа Пий ІІ қаулап бара жатқан арсыздыққа тосқауыл қоюдың орнына эротикалық еңбектер жазуға кірісті.

	Сондай шығармаларына Иисустың атын беруден тайсалмады. Папаның қаламынан шыққан «Христос» комедиясын орындаған актерлер сахнада, елдің алдында жыныстық қатынасқа баруға мәжбүр болды.

	Әулие-әмбилерінен осылай «бата» алған діндарлар монастырьларда ақылдан адасудың небір жабайы түрлерін ойлап тауып жатты. Олар коммуналдық неке дегенді дәстүрге енгізді. Монастырьға алып келінген әйелдер күйеу таңдамайтын болды. Бүгін біреумен, ертең басқамен ахахулап жүре беретін. Мұндай арсыздықтың төбе құйқаңды шымырлататын қатыгездікке ұрындырары хақ.

	Батыс Еуропа монастырьларында әлгіндей некеден туған сәбилер жаппай өлтірілетін. Орта ғасырда осы діни орындарда нәрестелер тірілей лақтырылатын шыңыраулар болған.

	Библияда бұл сұмдықтар аса баяндалмаған. Десек те, одан «порнос» деген сөзді кездестіреміз. Ол сөз халықаралық терминге айналып кеткен «порнография» сөзінің түбірі.

	Ресей теологтары ортағасырлық Ресейді мұндай сорақылықтардан аулақ ұстауға барын салғанымен, Романовтардың тұсындағы оғаштықтарды жасыра алмайды. Осы әулеттің кезінде патша сарайы мен дворяндар ортасында қанат жайған анайы эротикалық қылықтарды елге кеулеп енген Француз мәдениетінің салқыны деп түсіндіреді.

	И. Кон «Сексуальная культура в России» деген еңбегінде осы пікірді ұстана отырып, Екатерина II-нің бұл ретте барлық билеушілерден асып түскеніне көптеген мәліметтер келтірген. Соның біреуіне ғана тоқталсақ, әйел патша көңілдесі Орловпен кездесетін төсектің аяқтарын еркектің жыныс мүшесінің түрінде жасатыпты. «Ал бөлменің қабырғаларындағы суреттерді айтуға аузым бармайды», – дейді ғалым.

	Христиан және католик діни сенімінің бірқатар тармақтарында жоғарыда баяндалған порнографиялық өрескелдіктер күні бүгінге дейін сақталған. Ал қазіргі моральда арсыздық атаулының қандай түріне болса да қатаң тыйым жоқ. Әйел затына арналған шариғаттағы имандылық та көмескіленіп біткен. Жезөкшелік қайтадан сорпаның бетіне қалқып шықты.

	Бұл не? Тарихтың қайталануы ма, әлде арды жоғалтудың кезеңдік рухани-әлеуметтік жұтына ұшырадық па?

	Осынау сауалға жауап іздегенде, екеуі де төбе көрсетіп тұр ма деп қорқасың.





РЕСМИ ТІЛ МЕМЛЕКЕТТІК ТІЛМЕН ҚАТАР ЖҮРЕ АЛМАЙДЫ




	Қазақ тілі, ана тіліміз жайындағы әңгіме тәуелсіздіктің алдында қаурыт басталып, егемендікке қол жеткізілгеннен кейінгі кезеңде өртке тиген дауылдай қызды. Солай болатын реті бар еді. Тәуелсіздік дегеніміздің өзі, толық мағынасындағы ұлттық азаттық ұғымы, ана тілінің ажарлануына тікелей тәуелді ғой.

	Әлемде «тәуелсіздік» атты саяси-әлеуметтік, рухани ғылыми-философиялық категория бар. Ол ықылым заманнан бері қарай талай-талай зерттелген, тоқсан тарау анықтама берілген. Осы көп зерттеудің үш түйінін атап көрсетейік.

	Бірінші түйін: Тәуелсіздік халықтық ауқымда болуы керек.

	Ал халыққа керегі үш азаттық: саяси, рухани және тілдік.

	Екінші түйін: Тәуелсіздік ұлттық дәстүрлік бостандықты қалпына келтіруі қажет. Ұлттық дәстүрлі бостандық дегеніміз – ұлттық бағзы мәдениет пен тілдік еркіндік бостандығы.

	Үшінші түйін: Тәуелсіздік ар-ождан бостандығынсыз ұзақ бола алмайды. Ар-ождан бостандығы – дәуірлер бойы ана тілінде дүниеге келіп, ұрпақтан-ұрпаққа мұра болып қалған діни, әдеби-өнер құндылықтарының мемлекеттік деңгейде ардақталуы.

	Көріп отырсыздар, тәуелсіздік ұғымының үш тірегі түгелдей ана тілінің қадір-қасиетімен суарылған.

	Батыс пен Шығыстың, төрткүл дүниенің дамыған елдері осы үш түйінді мемлекеттің үш алмас тұғыры етіп алған және сол тұғырлардың болаттай берік болуы үшін барын салып келеді.

	Мен телевидение саласында біраз жыл қызмет атқардым. Батыс елдеріндегі атышулы талай телерадио компанияларының өкілдерімен тілдестім. Әрине, біз оларды іздеп барған жоқпыз, ондай мүмкіндікті кім берген. Олардың өздері түрлі жолдармен жалғасып жататын. Француз, неміс, ағылшын, т.б. мемлекеттердегі электронды бұқаралық ақпарат құралдары сәлемшілерінің өтініш-тілектері әлі күнге есімде.

	– Сіздер біздердің дайын ақпараттарымызға эфирден бірер минут уақыт бермес пе екенсіздер, – дейді олар. – Эфир уақытының құнын төлер едік.

	– Ұсынатындарыңыз қандай ақпарат? – дейміз біз.

	– Неміс тілін дамыту, – дейді германдық.

	– Ағылшын тілін өркендету хақында, – дейді ағылшындық.

	– Француз тілінің әлемдік өркениеттегі маңызы жайында, – дейді француздық.

	– Қалдырып кетіңіз, танысып шығайық, – дейміз біз.

	Жұмыстан соң кассеталарды аударып-төңкересің. Сапасы өте жоғары, телетехниканың соңғы жетістіктері молынан пайдаланылған ақпараттардың түйіп айтар сөзі таңқалдырады.

	– Ағылшын тілінің қолданыс аясын кеңейту керек, – дейді ағылшын.

	– Неміс тілін үйрену арқылы еуропалық өркендеу деңгейіне көтерілесің, – дейді неміс.

	– Француз тілі – әлемдегі ең көркем тіл, – деп тамсанады француз. Тыңдап шығып ойланасың. Төл мемлекеттерінде дәуірлеп тұрған, туған топырағының аясынан асып, әлемді шарлап кеткен тілдерін осыншалық ардақтай алған еуропалықтардың ұлттық сезімі қандай жоғары еді?! Тіліңді сүйсең, осылай сүй! Құрметтесең, солай құрметте.

	Дүниежүзінің тіліне айналған ағылшын тілін жан салып насихаттау үшін халықтың мүддесіне кез келген сәтте шыбын жанын қиып бере алатын перзенттік ұлы жүрек керек шығар. Ал сондай жүрек бізде бар ма? Сондай жүрек ұлты ес көрген естияларда бар ма? Қазақ мемлекетінің жүрегі қазақ тілі деп соға ма?

	Қинайтыны осы сауалдар.

	Жоқ деуге дәтің жетпейді. Бар деуге арың жібермейді. Тұйыққа тірелгендей болған тұста есіңе Ұлы Абай түседі.

	«Мен осы тірі болсам да анық тірі емеспін» демеуші ме еді қуыс көкіректерден, бірінен бірінің сөзі ұзын өңкей қызыл өңештерден, пәтуасыздық пен парасатсыздықтан өлердей қажыған қайран данышпан.

	Қазақтың тілі бүгінде тірі болса да анық тірі емес.

	Осының бәрін ойлай-ойлай ой жауыр. Сол жауыр ойды жайдақ мініп қамшылағанда, ана тілінің арындауына тосқауыл болып келе жатқан үш кедергі қылаң береді.

	Олар мыналар:

	Бірінші кедергі: Мемлекеттік биліктегі лауазымды қызмет иелерінің туған тілінде ел басқаруға қабілетсіздігі.

	Екінші кедергі: Қазақ тілінің шамадан тыс саясаттандырылуы.

	Үшінші кедергі: Славян тілділер мен басқа да ұлттар өкілдерінің осы екі себепке сәйкес қазақ тілінің шын мәнінде мемлекеттік тілге айналатындығына сенбеуі, соған орай үйренуге ниеттенбеуі.

	Бірінші кедергі бәрімізге белгілі, одан арылудың жолын Республика Президенті тайға таңба басқандай көрсетіп берді. Тілсіздерді ел тізгініне жолатпау керек.

	Екінші кедергінің дерті асқынып кеткен. Қазақ тілі туралы айта бастасақ, қазақ еместер үдере көшетіндей үркеміз. «Үй сыртында адам бар» деп айнала жалтақтаймыз. «Аңысын аңдиық, аптықпайық» дейміз.

	Аңысын аңдығалы да, аптықпағалы да он бес жыл. Қазақтан басқаның көңіліне қараған сол он бес жыл бізге не берді?

	Тұрақтылық әкелді, экономика жоғары деңгейде дамыды, мәңгілікке бет бұрған ұлы көштің жүгі аумайтын болды.

	Бұл, әрине, ғажайып жеңіс, мемлекеттік ұлан-ғайыр жетістік. Бірақ сол жеңістің тәтті дәмін ана тілің тата алмаса, тоғайып тұрып аш қалғандай боласың, күліп тұрып күрсінесің. Күрсініп тұрып туған тіліңнің ел төріне шығар жолын іздейсің. Менің көзім жеткен ақиқат мынау: қазақ тілін шамадан тыс саясаттандыруды бұдан былай тоқтатуымыз керек. Қазақ тілі саясаттың қандайынан болса да жоғары тұруы керек. Саясат қазақ тіліне қызмет етсін.

	Мұны қадап айтып отырғанымыз – қазақ елінде жетпіс жыл бойы үстемдік құрған орыс тілі әлі күнге дейін ұлтаралық тұрақтылықтың негізгі кепілдіктерінің бірі ретінде қаралуда. Оған ресми тіл деген конституциялық мәртебе берумен бірге жатпай-тұрмай қолдау көрсетіп жатқанымызды мақтан етудеміз. Ресми тілдің мемлекеттік тілмен терезесі тең тұрғандығы республиканың саяси-рухани жетістігі түрінде ұдайы дәріптеледі. Орыс тілін ана тілімен бірге үйренуге үгіттейміз.

	Ал мұның бәрі мемлекеттік саясат емей немене?! Мемлекетте қазақ тілімен бірге тағы бір тілге мемлекеттік қамқорлықтың барынша күшейтілгені емей немене?!

	Дәл осындай жағдайда славян тілділер мен сол тілде іңгәлап өскендердің қазақ тіліне махаббаты оянатынына өз басым сенбеймін.

	Қазақ тілін саясаттан жоғары қоюдың бірден-бір жолы – орыс тілінің ресми тіл ретіндегі мәртебесін қайта қарау. Ана тіліміздің бүгіні мен болашағы үшін, қазақ деген байырғы ұлттың ар-намысы үшін, рухани-елдік мүддесі үшін.

	Мына ақиқатқа ешқандай дәлелдің қажеті жоқ: қос тілді мемлекетте туған тіліңнің шырайы шықпайды.

	«Ресми тіл» деген тіркестің саяси-әлеуметтік мәнін зерттеп көрсеңіздер, іс-қатынасы тілі деген ұғымды беретіндігін білесіздер. Яғни ресми тіл – мемлекеттің ішкі және сыртқы қарым-қатынастарында ел басқару құралына айналған тіл. Осы дәрежесінде ол мемлекеттік тілмен терезе теңестірген.

	Сонымен Қазақстанда мемлекеттік тіл Ата Заңның шеңберінде біреу емес, екеу болып отыр. Осы екі тілдің қайсын таңдайсың, өз еркің. Бірін шектеп, бірін дамыт деуге конституциялық хақың жоқ.

	Мұны қазақ тілді еместер жақсы біледі, мемлекеттік тілді үйренсе де, үйренбесе де мемлекеттік қызметте желдей есе алатынына сірә да күмәнданбайды. Тіл үйренбеуге конституциялық құқы бар болса, несіне күдіктенсін, қазақ тілін үйреніп, неге әуре-сарсаңға түссін?!

	Қазіргі таңда қазақ тілін шын мәніндегі мемлекеттік тілге айналдырудың ондаған-жүздеген жолдары айтылуда, қыруар жұмыс та жүргізіліп жатыр. Дұрыс шығар, біз әйтеуір қол қусырып отыра бермеуге тиіспіз ғой. Алайда тілдің негізгі кедергісі жайлы ойлар төңірегінде белгілі бір нәтижеге қол жеткізбейінше, сол әрекеттер құмға сіңген судай бола ма деп қорқасың.

	Көпшілікті қайдам, мен кейінгі кезде мынандай бір тұжырымға тіреле беремін. Қазақстанда тағы бір тілдің ресми тіл деп жариялануы белгілі кезеңде прогрессивті роль атқарса, енді кері ықпалымен таныла басталғандай. Ол маған қазақ тілділер мен славян тілділердің арасында тартылған рухани шекара сызығы секілді елестейді. Сол сызық жоғалса, ел мен ел бұрынғыдан да тез табысатындай, осыған дейінгі ынтымақ жаңа мазмұнда жараса түсетіндей көрінеді.

	Біздер, республиканың тұрғындары, ұлттық белгілер арқылы бөлінбейік десек, тілдік белгілерді Конституция деңгейінде даралап көрсетпеуге тиіспіз. Ата Заң – жердің тарихи иесі болған ұлттың мүддесі арқылы өзге ұлт өкілдерін топтастырудың киелі заңы.

	Қайырып айтсақ, ресми тіл мемлекеттік тілдің жолын кескен тіл, кесе де беретін тіл. Оны Ата Заңнан алудың реті мүлде жоқ емес. Республика тұрғындарының 30%-ына жуығы славян еместер. Солардың және халықтың 50%-ынан астам қазақ жұртының ерік-жігерін осы мақсатта тоғыстыруымыз қажет. Орыс тілділердің арасында да мемлекеттік тілдің ресми тілсіз дамуын қостайтындар табылады. Мәселе – олармен жұмыс істей білуде.

	Меніңше, республикадағы қазақ тілі қоғамдары өзге ұлттардың мәдени орталықтарымен тізе қоса отырып, аталған бағытта табанды күрес жүргізуге тиіс.

	Қазақ тілінің болашағына шын алаңдайтын болсақ, ресми тілден арылайық.





ҰЛТТЫҚ СӘЙКЕСТІК: ТАЛАП ПЕН ТАЛҒАМ




	Бүгінгі заманның екпінінен тау теңселеді. Қашаған айлар мен жылдарды ауыздығымен алысқан ұшқыр ойлар желдей естіреді. Өзгеріске толы дүниенің тамырын тап бассам деген ойшылдар «түн ұйықтамайтындай, күндіз отырмайтындай». Қайшыласқан пікірлер мен сеңдей соғылысқан пайымдар ақпарат әлемін жайлап алған. Сол көп тұжырымның ішінде айтыла-айтыла жауыр болған көсесі де, көңіл көркейтетін көсемі де бар. Бәрінің көксегені біреу – адамзат дамуының алдағы ұзақ сапарында адастырмайтын темірқазығын табу, ұлтын ардақтау, дәстүрін ұлықтау, еңсесін тіктеу. Батыс оза шабамын деп тулайды, Шығыс көштен қалмаймын деп шулайды. Қиянда қалғандар қия шапқысы келеді, қия шабудың қисынын тапқысы келеді. Төрткүл дүние бұрын-соңды болмаған ғаламдық аламанға қиқулап қосылған. Сол аламандағы көп ұранның ішінде ұлттық сәйкестік туралы дабылдың жаңғырығы басым.

	Ұлттық сәйкестік (национальная идентичность) дегеніміз не?

	Оған берілген көп анықтаманы сүзгіден өткізіп сипаттасақ, ұлттық сәйкестік – нақты бір ұлттың ғаламдану жағдайында бәсекелестікке төтеп беру қабілеті және сол бәсекелестікте тірек ететін ұлттың күш-қуаты. Қазіргі таңда осы сәйкестік ұлттың өркендеу мүмкіндігінің көрсеткішіне айнала бастады. Егер сен бүгінгі жаһандық экономикалық, техникалық және әлеуметтік-мәдени оң өзгерістерге дер кезінде бейімделе алсаң, алаөкпе уақыттың шаңын қауып қалмайсың.

	Сырт қарағанда барынша түсінікті. Кімнің жұрттан қалғысы келеді дейсің. Түлкі заманды тазы болып шалуға бәрі пейілді. Алайда сәйкестенудің де қыры мен сыры бар. Дербес елдер, әсіресе тәуелсіздікке қолы зорға жеткен бұрынғы отар елдер, ұлттық қадір-қасиеті ғасырлар бойы үстемдік еткен режимдердің қанжығасында кетіп, түпкі қасиетін қалпына келтіруді күні-түн ойлаған елдер ғаламға ұлттық қанын суытпай бейімделудің жолын іздеп тоқсан толғануда. Дәл осы жерде ұлт пен ұлттың тағдырын қолына ұстаған тұлғалардың саяси-рухани біліктілігі, жаңаша ойлау қабілеті сынға түскен. Адамзаттық жалпыға ортақ өркениетті жатсынып, іштей де, сырттай да тұйықталған мемлекеттер де бар, ғаламдық жаңғыруға ұлттық беделін сақтай отырып еркін қосылудың орайлы жолын тапқандар да жоқ емес. Қайсыбір елдер бұл бейімделу кезеңінде ХІХ-ХХ ғасырлардағы Батыстың тәжірибесін ұстануда. Әлемдік дамудағы АҚШ пен Жапонияның, Қытайдың ұлттық идеяларын ескерген Германия ФРГ-ның бұрынғы федералдық канцлері Конрад Аденауэрдің «Мен неміспін, әрқашан болғанмын және өзімді ылғи осылай сезінемін» деген сөзін ұлттық саясатта түп қазық етіп отырғанына дерек көп. Францияның ұлттық идеясынан Де Гольдің «Франция, егер француз алғашқы қатарда тұрса ғана нағыз Франция болып табылады» деген қағидасы анық сезіледі. Еуроодақтың өзге мемлекеттеріне келсек, олар Ұлыбританияда сонау ХVІІІ ғасырда көтерілген күштердің тепе-теңдігі концепциясын ұстануды қалайды. Ғаламдық бәсекелестікте ұлттық мүдде үшін саяси күшке салуды жақтаған Бисмарктың ой-байламы да көнере қойған жоқ.

	Мұндай кесімді ұлттық идеялар этникалық тегін және құндылықтарын ұзақ ғасырлар бойында мемлекеттік деңгейде сақтап қалған елдерде дәйекті жүзеге асырылуы мүмкін. Ал көп этносты мемлекеттерде таза ұлттық өктемдікті саясатта алға шығару олардың түптің түбінде ыдырауына алып келуі ғажап емес. Бұған саясаттанушылар кешегі КСРО-ны, Югославия мен Чехословакияны мысалға келтіреді. Аталған федерациялық мемлекеттерде бір ұлттың мәдениеті мен тіліне басымдық беру олардың тарих сахнасынан кетуіне әкеліп соқты.

	Екінші жағынан қазіргі мемлекеттердің бәрі бірдей ғаламдық бәсекеге және ұлттық сәйкестікке қабілетті емес. Ағылшын саясаткері Р. Купер «Разлом нации. Порядок и хаос в ХХІ веке» еңбегінде бүгінде бар мемлекеттерді үшке бөледі.

	1. Псевдомемлекеттер – өзінің ұлттық қуатын елдің ішінде жүзеге асыра алмайды, шекарасын сақтауға мүмкіндігі жоқ. Мәселен, Либерия, Сомали, Ауғанстан.

	2. Модернистикалық мемлекеттер – ұлттық мемлекеттер, ішкі қуатын халықаралық қатынастарда еркін қолдана алады. Олардың қатарында Америка Құрама Штаттары, Жапония мен Қытай бар.

	3. Сыртқы дүниемен қарым-қатынасын күш-қуатының ықпалымен емес, өзара келісімдермен реттейді, саяси-экономикалық даму мұраттары үшін тәуелсіздігін өз ырқымен шектей алады, ішкі және сыртқы байланыстары жариялы, ашық. Бұлар негізінен дамушы мемлекеттер.

	Осы үш топтағылардың алғашқылары үшін ұлттық сәйкестік мәселелерін басқа қуатты елдер шешеді. Екіншілері осындай сәйкестікті аса қажет етпейді, керісінше өзгелерді өзіне бейімдеуді ойлауда. Үшіншілерге ұлттық сәйкестіктің тиімді жолдарын тауып жүзеге асырудың өмірлік маңызы зор. Олар экономикалық дамудың өтпелі кезеңінде тұрғандықтан халық шаруашылығы мен мәдениеттің барлық саласында озық атаулының бәрін сіңіруге және барынша тезірек сіңіруге тиіс. Мұндай мемлекетке ТМД шеңберінде Қазақстанды жатқыза алар едік. Империялық ниеттен толық бас тартып үлгермеген, әскери қуаты мен жер байлығы шексіз, белгілі деңгейде индустриалы болып саналатын Ресей де бүгінде осы жолды таңдап отыр.

	Р. Купердің жіктеуіне мән берген Батыс саясаткерлері екінші топтағы алпауыт мемлекеттерді ерекше бөліп алып, дүние соларға бейімделеді деген қорытынды шығаруға әуес. Олардың пайымдауынша, әлемнің экономикасы осы елдердің әл-ауқатымен өлшенеді және соған тәуелді. Бұл мемлекеттердің этникалық негізін құрайтын ұлттардың мәдениеті де өзгелерге үлгі. Алайда соңғы уақытта бұған күмән келтірушілер табыла бастады. Мұндай көзқарас соңғы әлемдік дағдарыс кезінде күшейе түсті. Еуроодақ елдеріндегі экономикалық тоқыраулар, Грецияның, Испания мен Португалияның елеулі қаржы тапшылығына тап болуы кәрі құрлықтың алдағы тағдырына күмәнмен қарата бастады. Батыстың өзінде Еуроодақтың мүмкіндігі таусылды, оны ыдырау күтіп тұр деген ойлар естілетін болды.

	Біз бұл пайымдарды күмәнсыз дей алмаймыз. Мұндай байламдар АҚШ саясаттанушысы, профессор Ф. Фукуяменің әлемнің барлық аймақтары ұдайы қайта құрылу үстінде болады, енді жаһан дамыған елдердің емес, экономикалық мүмкіндігі мол дамушы мемлекеттердің төңірегіне шоғырланады деген тұжырымын еске салады. Шындығында солай болып жатқан жоқ па?! Бүгінде әлемге олжа салып келген Америка Құрама Штаттары да, өзін жаһанның жарылқаушысы ретінде сезінетін Еуропа да, ерекше қарқынмен дамып келе жатқан Қытай да Еуразияға, оның ішінде осы ұлан-ғайыр аймақтың тәуелсіз шығысына үйіріліп отыр. Сол шексіз-шетсіз кеңістіктің кіндігіндегі Қазақстанның бір өзі ғана дүниенің төрт қиырын саяси жағынан да, экономикалық мүдделер жағынан да белгілі дәрежеде ымыраласуға ықпал жасап келеді.

	Осы тұста атап өтейік, ұлттық сәйкестік пен бейімделудің біржақты немесе екіжақты болуы белгілі бір өңірдің экономикалық және транзиттік тартымдылығына ғана емес, сол өңірдегі мемлекеттер басшыларының уақыт тынысы мен талабын сезе білу қабілетіне де тәуелді. Қазақстан Президенті Нұрсұлтан Назарбаев бұл орайда Еуразия аймағында оқ бойы озық тұр. ХХІ ғасырдың әлем таныған мемлекет қайраткерінің көрегендігі сонда – ұлттық ішкі сәйкестік пен ұлттық сыртқы сәйкестікті бір-бірімен үндестіре ойлады және саяси зеректікпен сәтті жүзеге асырды. Елбасының бұл орайдағы қызметіне жасалған зерттеулерді қайталамай, жаңа қырынан келсек, қазақстандық ұлттық сәйкестікте әлемдік жүйенің жеке ұлттық құндылықтарды сақтай отырып, бүкіл адамзаттық әмбебап құндылықтарды өгейсімей қабылдайтын тұтастыққа бет алғаны әуелден ескерілген еді. Сондықтан да біздің көп этносты еліміздегі ұлттық ынтымақ, ұлттық мәдениеттердің үндесу үлгісі көп ұлтты ғаламның ұлттық сәйкестенуінің үлгісі ретінде қабылданды. Бұл тарихи жеңіс болатын. Олай дейтініміз – туған Отанында өзін барлық жағынан еркін сезінген ел ғана адамзаттың толыққанды мүшесі екендігіне көз жеткізе алады. Ал Қазақстан Президенті республика азаматтарының бәріне шығу тегіне қарамастан толық рухани бостандық сыйлады. Қазақ мемлекетінде тұратын әр этнос өкілі ұзын саны он ба, жүз бе, миллион ба, тілдік, әлеуметтік, саяси өмірде тең дәрежеде. Дәл осы теңдік еліміздегі 100-ден астам этностардың әуелі өзді-өзді үндесуіне, сол үрдіс жетіле келе мемлекет құрушы ұлттың төңірегіне топтасуына ұласты.

	Ақиқат үшін айтайық, мұндай теңдік пен ұлттық сәйкестікке қол жеткізудің тәжірибесі бұдан бұрын да бар еді. Еуропада ондай саяси қадам алғаш Францияда қолға алынды. Өткен ғасырдың 80 жылдарында елге ағылған мигранттардың қатары көбеюіне байланысты «ықшам мәдениет» бағыты таңдалды. Түрлі этнос өкілдеріне өздерінің мүдделерін ашық білдіріп, ұлттық мәдениетін қорғап дамыту үшін ассоциациялар құруға рұқсат берілді. Мемлекет олардың діни және рухани талаптарын барынша қанағаттандыруға тырысты.

	Арада он шақты жыл өткенде Францияның саяси және шығармашылық элитасы мигранттарды жарылқаудың мұндай үлгісінен бас тартуға шақыра бастады. Оларды ел президенті Валери Жискар д’Эстен қолдады. Неге? Біріншіден, «ықшам мәдениет» бағыты бойынша құрылған этностық ассоциациялар мемлекеттің бақылауынан шығып кетті. Ұлттық талаптарда шек болмады, әр этникалық топ өздерінің дәстүр-салтын билікпен бірге Француз халқының мойындауын қалады. Мұндай талаптар көпшілік жағдайда этностық мүддені емес, олардың жетекшілерінің жеке мүддесін көздеді. Мемлекеттің унитарлық жүйеден федералдық құрылымға көшуін қарастыру туралы ойлар естілетін болды.

	Осының бәрі Жискар д’Эстен президенттік жауапкершілікпен: «Біз енді бұл бағыттан бас тартамыз. «Ықшам мәдениет» бағыты кезінде француз қоғамына жалпыға ортақ мәдениеттен бас тартып, көптеген этникалық мәдениеттерге бөліну қаупі төнді. Мұның соңы жеке-жеке ұлттық бірліктерге ыдырауға әкеліп соғады. Ал біздер, француздар, ежелгі тарихымыз бен төл мәдениетімізді бұлай құнсыздандыра алмаймыз», – деп мәлімдеді. (Ж. д’Эстен, «Французы»).

	Сол тұста Францияның тұрғындары мигранттардың есебінен 40 миллионнан 54,6 миллион адамға көбейген еді. Билік элитасының қателігі осы 10 миллионнан астам түрлі ұлт өкілдерінің этникалық мүдделерін мемлекеттік ұлттық мүддемен сәйкестендіре алмауы болатын. Соның салдарынан француздар елдегі азиялықтар мен африкалықтарға, басқа да көшіп келушілерге төзімсіздікпен қарады, ішкі ахуал шиеленісіп кетті. Француздардың 36%-ы магриб жағынан жеткендерге, 41%-ы африкалықтарға ашық қарсы. Бұған әсіре ұлтшылдық бағыттағы элитаның келімсектерді ассимиляция арқылы француздандыру, соның есебінен біртекті (гомогендік) ұлт құру туралы идеяны саяси ұстанымға айналдыруға ұмтылуы да ықпал етіп отыр. «Францияда тұрғың келеді екен, – дейді осы бағыттағы зиялылар, – күнің үшін әйтеуір өмір сүрме, французша өмір сүр».

	Еуропаның ғана емес, планетаның дамыған демократиялық мемлекеті болып саналатын бұл елдің ұлттық сәйкестікке жету бағытындағы тәжірибесінен мынаны айқын аңғарамыз:

	1. Этностардың ұлттық мүдделері мемлекет құрушы халықтың ұлттық мүддесінен тысқары тұра алмайды. Осы екі мүддені үйлестірудің Қазақстан Президенті ұсынған үлгісі ең алдымен мәдениеттердің дербестігін сақтай отырып, мемлекеттің байырғы тарихи мәдениетіне бірте-бірте кірігуін көздейді және соған сабырмен қол жеткізуде. Бұл бүгін де, ертең де саяси тұрақтылықтың сақталуын қамтамасыз етеді. Ал төл мәдениеттерін үндестіре алғандардың уақыт ағымымен түбінде бір ұлт болып ұйысуына жол ашық. Барлық тарапқа қолайлы осы бірігу жолы қазақстандықтардың адамзатпен ұлттық сәйкестікте болуы үшін тамаша алғышарт.

	2. Көп ұлтты мемлекеттерде этносаралық саяси және рухани өзекті мәселелердің шешімін атқарушы биліктің қолына басыбүтін беріп қоя алмайсың. Біріншіден, билік ондаған, жүздеген ұлт өкілдерінің талап-тілегін қанағаттандыру үшін сол талаптарды саясиландыруға мәжбүр болады. Бұл билік үшін де, этностар үшін де тиімсіз. Екіншіден, этникалық мүдделердің қанағаттандырылу жолдарын ұлт өкілдерінің өздері ашық талқылауына, қорытындыларының ұдайы жария болуына мемлекет барлық жағдайды жасау арқылы олардың қоғам алдындағы жауапкершілігін арттырады. Қазақстан халқы ассамблеясы осыған қызмет етіп келе жатқан ұйым. Елбасының тікелей бастамасымен құрылған бұл ұйым республикада өмір сүріп жатқан ұлт өкілдерін дербес мүддені ойлағанда тұтас қазақстандық мүддені негізге алуға жұмылдырды. Тек сонда ғана этностар мәдениетінің кедергісіз және мемлекеттің қолдауымен дамитындығына көз жеткізді.

	Ұлттық өзара сәйкестіктің осы заманғы шығармашылық орталығына айналды.

	Барша қазақстандықтар жаппай қолдап отырған осындай тәлім барда, ел Президентінің әлем құптаған ұлттық сәйкестік тағылымы барда ұлттық тұйықталу туралы ойлау өз қолыңды өзің кескенмен бірдей. Кейде кейбір зиялылардың тарапынан Батыс пен Шығыстың айқын ұлтшылдық бағыттағы сарындарын жөн санаған, соған икемдеген байламдарын естисің де жаңару мен үндеуге бет түзеген ғасырдың ағымына ілесу қандай қиын деген ойға келесің. Ал ондай сарындар алыстан да, жақыннан да жалқынданады.

	Ресей саясатшысы Д.О. Рогозин («Россия между миром и войной») ғылым мен саясаттан, іс-тәжірибеден «Ресейдің көп ұлттылығы» деген құқықтық күші бар идеяны біржола алып тастауды ұсынады. Әйтпесе осында орыс ұлтының бар екендігі, жерге сол ие екендігі ұмытылып кетпек. Сондықтан конституцияға өзгеріс енгізіп, маңдай алдына «Біз, ұлы орыс халқы!» деп жазып қою керек.

	Тағы бір саясатқа жақын ғалым В.А. Тишков («Очерки теории и этничности Росии») татарлар, башқұрлар мен басқалар ұлт болып қалыптаспаған күйінде орыс ұлтына сіңіп жоғалуға тиіс деген пікірде. С.А. Голубев («Русский вопрос в контексте региональных интересов и федеральной политики») Татарстан мен Башқұртстанға, Бурятия мен өзге де автономияларға берілген заңды жеңілдіктерді орыс ұлтының конституциялық құқын бұзу қаракеті ретінде бағалап, күшін жоюға шақырады.

	Есімдері елге белгілі мұндай ғылыми-шығармашылық элита өкілдерінің астамшылдық тұжырымдары асқынған ұлтшылдық ұйымдардың тууына және ашық әрекетке көшуіне ықпал етуде. Олардың мақсаты тегі бөлектерге өшпенділік пен төзімсіздікті күшейту. Сөзіміз дәлелді болуы үшін «Орыс ұлттық бірлігі» ұйымының халыққа үндеуінен үзінді келтірейік. «Орыс идеологиясы мен православияның төңірегіне топтасыңдар, – делінеді онда. – Қаны мен рухы жаттарды араларыңа енгізбеңдер. Қаны бірлер мен ой-мұраты ортақтарға ғана қол ұшын беріңдер». (О.Д. Волконогова «Руский национализм: политический проект для России»).

	Мұндай шектен шыққан үндеулер мен шақырулардың елге салқыны тимей қоймайды. Татарстан ғалымдары ұлт ретінде X ғасырда қалыптасқанын, Ресей тарихы атақты Алтын Орда тарихының құрамдас бөлігі ғана екенін дәлелдеуге кірісті. Бурятия Тибеттің ғажайып өркениетінен бастау алатын ұлттық мәдениетін дәріптеуге көшті. Башқұртстанда түркі дүниесінің ұлылығын баяндайтын шығармалар көбейді. Ал Қап тауының баурайындағы елдердің Ресей билігін мойындағысы келмейтін содырлық сипаттағы топтары әлгі ұлтшылдық мәлімдемелерді жөнсіз, көп ретте қатыгез әрекеттеріне сылтау етуде.

	Осындай жағдайда Ресейдің билік партиясы – «Единая Россия» ұлттық тұтастық пен сәйкестіктің қажет екенін, соған қол жеткізу түпкі мұрат екенін қайта-қайта айтуда және бірліктің жалынды ұранын іздестіруде. Партия жетекшілері өздерінің бұқаралық ақпарат құралдарындағы сөздерінде: бұрынғы орыс ұлты, орыс жері секілді терминдердің орнына Қуатты Ресей, Ұлы Ресей, Ресей өркениеті, Ресей ұлты деген тіркестерді жиі қолданатын болды.

	* * *

	Жаһанмен ұлттық сәйкестенудің қай елдерге тиімді, қай елдерге тиімсіз екендігі жөнінде Батыста да, Шығыста да көптеген зерттеу мақалалары жарияланды. Сол ғылыми еңбектерде бұл процеске қатысушыларды екі топқа бөледі: ұлттық сәйкестіктің объектісіне айналғандар және оның субъектісі болып отырғандар. Бұлардың алғашқысы – бейімденушілер, екіншісі – бейімдеушілер.

	Әлемде ұзақ уақыт бойы Еуропа үлгі, яғни бейімдеуші ретінде танылып келеді. Бұған алғаш қарсы болғандар еуразийстер еді. Олар Ресей аристократиясының батысшылдығын сынап, мына сауалдарға жауап іздеді:

	1. Роман-германдық мәдениеттің басқа мәдениеттерге қарағанда барынша жетілдірілгенін дәлелдеуге бола ма?

	2. Бір ұлттың екінші ұлт жасаған мәдениетті толық қабылдауы мүмкін бе?

	3. Еуропа мәдениетіне бейімделу игілік пе, әлде қасірет пе?

	4. Әлемнің еуропалануы болмай қоймайтыны құбылыс па?

	5. Еуропаланудың зардаптарымен қалай күресуге болады?

	Осы сауалдар төңірегінде толғанған Ресейдің ұлтшыл элитасы жүздеген еңбек жазған. Олардың көшін Н.С. Трубецкий, П.Н. Савицкий, Г.Ф. Флоровский, Л.П. Карсавин, Н.П. Сувчинский секілді еуразийстер бастады. Солар шығарған «Евразийская хроника» журналы мен «Евразия» газеттерінде «Еуропа мәдениеті – Еуропалықтар үшін. Біз төл мәдениетімізді ардақтаймыз» деп үзілді-кесілді мәлімденді. Еуропа мен Азияның қоспасы болып табылатын кеңістікте Еуразия мемлекетін құруды ұсынды. Сол арқылы Батыстың ықпалынан азат болуға шақырды. Мұның астарын әркім әртүрлі түсінді. Мәселен, әлемге әйгілі жазушы, шамадан тыс орысшылдығымен көзге түскен Ф.М. Достаевский еуразийстерді жан-тәнімен қолдай отырып: «Біз Еуропада бейімделушілер мен құлдармыз, ал Азияда билеушілерміз», – деген болатын. Осы қаламгердің «Еуропада – татарлармыз, Азияда – еуропалықтармыз» деген ұлтшылдық сарындағы ұраны да белгілі. Еуропаның қол жетпейтін өркениетіне ақ тер, көк тер болып босқа ұмтылғанша, жайбарақат жатқан Азияны ауыздықтауға үндеген ол Ресей тарихында «Орыс идеясының» негізін қалаушылардың бірі ретінде мәңгі қалды.

	Әрине, Еуропада ұлтан болғанша, Азияда сұлтан болу әлдеқайда тиімді. Патшалық Ресей бұл саясатты қылыштың жүзімен жүргізді. Коммунистік Ресей де тарап кеткенше сол бағытты ұстанды. Осылайша Ресей империясы ғасырлар бойында қол жеткен жерді өзіне бейімдеумен болды. Ал бүгінде бұл алпауыт ел бейімделушінің кейпінде Батыс пен Шығысқа алма-кезек қарайды. Ұлттық сәйкестіктің шарттарын да жасап қойған. С.В. Кортуновтың «Становление национальной идентичности» еңбегінде ол шарттар былай жіктеледі:

	– Ресейдің дәстүрлі өркениетін сақтай отырып, Еуропа өркениетіне интеграциялану;

	– Тұйықталудан толық ашықтыққа қадам жасау;

	– Ұлттық сәйкестік үрдісінде объектіден субъектіге айналу;

	– Әлемге бейімделе жүріп саяси зерделі империялық ұлт құру.

	Бұлар ресми қабылданған принциптер болса, Ресейдің бірқатар саяси элитасы ұлттық сәйкестікте бәрі ұлттық өркениеттің сүзгісінен өтуі керек деп есептейді. Әсіресе Батыс пен АҚШ-тың ақпараттық агрессиясына қатты шүйлігуде. Бүгінде Ресей телеарналарында көрсетілетін көркем фильмдердің үлес салмағы отандық өнімдерден үш есе артық екендігін ақпараттық апат деп санаған зиялылар қазіргі таңда әлемде 120 телеграф агенттігі, 46 мың телестанция, 30 мың радиостанция бар екендігін есептей келіп, 86 мемлекеттің шетелдерге хабар тарататынына, олардың талайы Ресейдің ақпараттық кеңістігіне енгеніне, соның салдарынан жастардың өзге мәдениеттер мен дәстүрлерге әуес болып бара жатқанына қынжылады. Ресей Сыртқы істер министрлігі Дипломатиялық академиясының профессоры И. Панарин («Технолигия информационной войны») ұлттық бәсекеде және ұлттық сәйкестік үрдісінде Ресей объектіге емес субъектіге айналу үшін сыртқы дүниемен батыл ақпараттық интеграцияға баруды ұсынады. Оның ойынша, Ресей әуелі Германиямен, Австриямен, Франция және Испаниямен осындай байланыс орнатуға тиіс. Содан кейін Ресей толық мүшесі болатын Еуропалық бірегей интеграциялық ақпараттық арна құру қажет. Оны 2010 жылы еуропалық ақпараттық қоғамға айналдырып, ақпарат алмасуда өзара тиімді келісімге қол жеткізуге болады. Ал түпкі мақсат – Ресей басты ойыншы болып табылатын Азиялық – Тынық мұхиттық ақпараттық қоғамдастығын құру. Бұл қоғамдастық әлемдік ақпарат айналымында әр елдің талап тілегін ескереді, ақпараттық агрессия ұғымы жоғалады. Ресей зиялыларын алаңдатып отырған мәселелер біздің елде де бар. Ұлттық фильмдер Қазақстан телеарналарында көрсетілетін киноөнімдерінің 3%-ын ғана құрайды. Ресей элитасы Батыстың ақпарат ағымынан қорғануды ойласа, біз осы мемлекеттің телеарналары республикаға еркін енгеніне, қазақ тіліндегі төл хабарлардың солардың көлеңкесінде қалғанына алаңдаудамыз.

	Әрине, қазіргі кезеңде, теле-коммуникациялық технология барынша дамыған уақытта, сыртқы ақпарат ағымына тосқауыл қою мүмкін емес. Оның қажеті де жоқ. Өзің бере алмайтын немесе өндіре алмайтын ақпаратты әлемдік арналар арқылы халыққа жеткізуге міндеттісің. Сол ақпараттардың айқын зардапты түрлерінен елді қорғау да парызың. Әлемнің дамыған елдерімен ақпараттық технологияда бәсекеге түсе алмайтының да белгілі. Олар құрып отырған ақпарат жүйесінің қуаты бас айналдырады. Би-Би-Си, СНН секілді алпауыттарды былай қойғанда, АҚШ-та ғаламдық тағы бір жекеменшік ақпараттық империя құрылған. «Америка – онлайн» әлемдік Интернет – провайдері мен бұқаралық ақпарат құралдары саласындағы ең ірі компания «Тайм Уорнер» бірігіп күшейе түсті. Олардың ортақ құны 350 миллиард долларға жуық. 1994 жылы «Хьюз» компаниясына тиесілі екі байланыс жер серігі ұшырылды. Ол бір мерзімде 150 телеарнаның хабарын таратуға қабілетті.

	Осындай жағдайда И. Панариннің ұсыныстары орынды секілді көрінеді. Қазақстан әуелі ТМД аймағында ақпараттық қоғам құруға ынталы болып, сол арқылы қауымдастық шеңберінде ақпарат алмасудың барлық тараптарға тиімді жүйесіне қол жеткізе алар еді. Мұндай қоғам республика Президентінің жүзеге асып отырған Еуразиялық идеясының аясында осы ұлан-ғайыр кеңістікте дүниеге келсе, құба-құп емес пе?! Жаһандық үрдіске айналған ұлттық сәйкестік өрісінде ақпарат ағымы мен ақпарат алмасудың қаншалықты маңызды екенін ескерсек, бұл ойлардың түбінде қолға алынатынына сенесің.

	* * *

	Ұлттық сәйкестіктің қажет екеніне және оның болмай қоймайтынына көз жеткізген елдердің қатары уақыт өткен сайын толығып келеді. Ғаламдану ғасырында ешкім де өзгелерден тыс дербес өмір сүре алмайды. Алайда бұл сәйкестіктің де жөні мен жосығы болуы керек. Дамушы мемлекеттердің саяси-шығармашылық элитасы бүгінде осы үндесудің объектісіне ұзақ уақыт айналу қаншалықты тиімді және қаншалықты зиянды деген ойға берілген. Егер сен экономикалық-мәдени даму жолын өзіңе үлгі тұтқан елдің өркениетін талғаммен қабылдап, ұлттық тарихи қалыптасу дәстүрлеріңмен сәйкестендіре алмасаң, алдымен рухани, соңынан саяси тәуелділікке ұшырауың мүмкін. Осыған орай нені сәйкестендіреміз, нені қабылдамаймыз деген сауалға ғылыми-философиялық негізделген дұрыс жауап табудың маңызы зор. Араб Африкасының елдері бұл ретте барынша принципшіл. Олар рухани және діни салада басқа өркениетті мүлде мойындамайды, мың жылғы ұлттық дәстүрлері қаз қалпында сақталған. Экономикалық ашықтықтың өлшемдері де соған бағындырылған. Бұған осы елдердің ұлттық тұтастығы, басқа этностардың аздығы және араб рухы оларды баяғыда сіңіріп алуы мүмкіндік беріп отыр. Ал қария тарихтың ұзына бойында діні де, ділі де бөлек іргелес әлді мемлекеттердің шырмауында болып, өздеріне жат өркениетті еріксіз мойындаған, тәуелсіздік алған кезеңде соның ықпалынан арылу оңайға түспей отырған жерлерде көбіне «жартылай жабық, жартылай ашық» принципі басым. Бұл көбіне ТМД мемлекеттеріне тән.

	Осы жерде назар аудара кетейік, ұлттық сәйкестікте Еуропаның Франция, Германия, Англия секілді барынша дамыған елдерінің өзі барынша сақ. Олар қазіргі деңгейіне саяси-экономикалық құрылымды әлемнің озық үлгілерін талғаммен қабылдай отырып сабырмен модернизациялау арқылы жетті және сол жетілу жолында ұлттық мемлекет принципін бірінші кезекке қойды. Әлі де солай. Дәстүрлі өркендеу жолынан жаңылдырмайтын әрі әлеммен қатар дамуға бастайтын мұндай бағытты бүгінгі Қазақстан да таңдаған. Республика Президенті Нұрсұлтан Назарбаев ұйтқы болған Еуразиялық одақ секілді халықаралық ұйымдар арқылы Қазақстан өзінің мемлекеттік, яғни ұлттық мүддесін алыс және таяу елдермен экономикалық-рухани сәйкестікте дәйекті шешіп келеді. Елбасы тәуелсіздік стратегиясы аясында талай мәрте атап көрсеткеніндей, бұл одақтар ең алдымен әр елдің ұлттық мүдделері өзара тиімділік жағдайында жүзеге асырылуын, таңдау еркіндігі сақтала отырып күш біріктіру мақсатын көздейді. Нақ осы ұстаным жекелеген мемлекеттер арасындағы және адамзаттық деңгейдегі сәйкестікте адастырмас темірқазық болуға тиіс.

	Ғаламмен ұлттық сәйкестікке ұмтылудың қазіргі заманғы ерекшеліктері туралы зерттеулер аз емес. Батыстың саясаткерлері мен ғалымдары кешегі Кеңестер Одағы республикаларының осы ыңғайдағы ахуалын талдай келіп, бұл орайда Қазақстанның іргелес мемлекеттерден көш ілгері кеткеніне, республиканың қысқа мерзімде серпінді экономикалық даму жолына түсіп үлгеруі соның нәтижесі екеніне назар аударады. Олар сонымен бірге кейбір мемлекеттердің «жабық есік» жағдайында өмір сүріп отырғанын айта келіп, бұлардың қатарына Өзбекстан мен Түркіменстанды қосады. Батыс ел танушылары мұны аталған мемлекеттерде кешегі коммунистік режимнің тұсында дәстүрлі ұлттық құндылықтардың сұйылып кетуінен, оларды қайта жаңғырту үшін белгілі мерзімге тұйықталудың қажет болғандығынан емес, мемлекет билігін қолға алғандардың әлеммен ашық араласып, ұлттық сәйкестікке баруға дайын болмай шыққандығымен түсіндіреді. Бұл пайыммен белгілі дәрежеде келісуге болатын шығар. Ұлттық сәйкестікке талпынған елдердің біразында мәдениеттер алмасуының тарихы да зерттелуде. Ұзақ уақыт Британия мәдениетін сіңірумен болған Индияның тарихи қысқа мерзімде ұлттық рухын тауып, барлық жағынан қарқынды дамып келе жатқандығының сырын білу артық болмас еді. Кеңестік мазмұндағы коммунизм идеясын елді қырып-жойып жүзеге асыруға асыққан Қытай жалт бұрылып, Батыстың нарығын қалай тез игереді деген сауалға айқын жауап тапсаң, төңірекпен тізе қоса ілгерілеудің тетігін табар ең.

	Осындай зерттеуді ТМД аумағында ерте бастаған Ресей ғалымдары жарамсыздығы тарихи дәлелденген режимдік идеологиялардың зардабынан жедел арылып, әлеммен ұлттық сәйкестікке түсудің бірден-бір тиімді жолы – мемлекеттік ұлттық құндылықтарды әмбебаптандыру деп отыр. Бұл жердегі ұлттық мемлекеттік құндылықтар дегеніміз – елді экономикалық және рухани дамытудың саяси шешімдері, сыртқы дүниемен осы салаларда жасалатын қарым-қатынастың басым бағыттары. Егер осы таңдаулар мемлекеттің ішкі қажеттігінен туындап, жүзеге асыру мүмкіндігіне сай келсе және өзге елдермен байланыста қатаң ескеріліп, нақты нәтижелерге негізделсе, ұлттық құндылықтардың әмбебаптандырылғаны. Қазақстанның даму жолы, Елбасының өркендеу жолы осы талаптардың айрықша ескерілуімен дараланады. Ал Батыс пен Шығыстың ойшылдары болса, жекелеген ұлттардың сәйкестігі адамзаттық сәйкестікке бастайтынын дәлелдеуден жаңылған емес. Профессор К.С. Ито («Волна новой цивилизации, исходящая от Японии») әлемдік жүйе құндылықтан әмбебап құндылықтарға ұмтылып жатқанын айта келіп, Жапонияның сондай құндылықтарды жасап үлгергенін, себебі адамзатпен ұлттық сәйкестікке ерте түскенін, сондықтан жаңа жаһандық әмбебап өркениеттің отанына айналғанын мақтан етеді. Франция Еуроодаққа 2001 жылы ұсынған «Еуропа – держава» жоспарындағы ұлттық мемлекеттердің конфедерациясын құру туралы идеясынан бас тартқан жоқ. Бұл идея бойынша ұлттық сәйкестік жаһандық сипатқа ие болуы үшін ұлттық республикалар осылай бірігуі керек. Италия профессоры К. Баймонте («Поиск национально-цивилизованной идентичности») ұлттық сәйкестік әлемдік сәйкестікке айналғанда Италияның негізгі құндылығы – футбол, ұлттық тағам мен пляж қызығы ғана болып қалады деп уайымдайды. Осы байламдардың ішінде С. Хантингтонның («Столкновение цивилизации») ойы оқшау тұр. Ол ұлттық сәйкестік қанатын кеңге жая келе адамзаттық біркелкі өркениеттің құрылуына әкеледі, жаңа адам, әлем адамы жасалады дейді де, оған «хомоглобалис» деп ат қояды.

	Кім білсін, екпінінен тау теңселетін заманда ол да ғажап емес қой.





ҰЛТ ЖӘНЕ ТӘУЕЛСІЗДІК




	Еліміз тәуелсіздік алған күннен бергі уақыттың ұзына бойында қазақ ұлты мен тілін тарихи тағына отырғызып, мәртебесін биіктету жолындағы күрес негізінен екі бағытта көрініс тауып келеді. Оның бірі – республиканың этникалық құрамы мен Қазақстанның халықаралық қатынастағы саяси-әлеуметтік ұстанымдары терең зерделенген мемлекеттік қадам. Екіншісі кейбір қоғамдық ұйымдар мен жекелеген ұлт зиялыларының тіл мен ұлт үстемдігіне қол жеткізудің шұғыл шараларын жедел жүзеге асыруға шақырған ұшқыр талаптарына толы. Осы екі таңдаудың мән-мазмұнын ашып көрсету қазіргі күннің рухани-философиялық қажетіне айналып отыр. Бұл ұлтты, оның ішінде мемлекет құрушы ұлттың тілін тарихи және саяси-әлеуметтік, рухани категория ретінде талдауға жетелейді. Осы орайдағы зерттеулер ұлт пен тілдің тәуелсіздікті сақтау мен нығайтудағы ықпалын жан-жақты анықтауға, соған сәйкес оның мәртебесін көтеру жолындағы қадамдарды айқындауға арналса, біз бүгінгі күнде кездесіп жүрген көп түйіннің күрмеуін шешер едік.

	Тіл мен ұлт және тәуелсіздік ұғымдары бір-бірінен бөліп қарауға келмейтін егіз қасиеттер болғандықтан олардың өзара байланысына аз-кем тоқтала кетейік. Әлемде «Тәуелсіздік» атты саяси-философиялық ілім бар. Ол ықылым заманнан бері қарай толығып келеді. Уақыт озған сайын жаңа ғылыми пайымдармен жаңартылуда. Осы саладағы қыруар зерттеулердің мына үш түйіні аса маңызды.

	Бірінші түйін: Тәуелсіздік бүкілхалықтық, ұлттық ауқымда болуы керек. Оның ұлттық ауқымын үш азаттық айқындайды: саяси, рухани және тіл азаттығы. Бұлар бірін бірі толықтырады және өзара ажырамас бірлікте. Бірінің олқы соғуы екіншісінің мәртебесіне нұқсан келтіреді. Бәрі қатар, үндесе өркендемеген жерде толық тәуелсіздік те жоқ.

	Екінші түйін: Тәуелсіздік ұлттық дәстүрлі бостандықты қалпына келтіруі керек. Ұлттық дәстүрлі бостандық дегеніміз – елдің сан ғасырлық бағзы салт-дәстүрлерінің мемлекет ауқымында құрметтелуі, сол дәстүрлерден қайнарланатын ұлттық мәдениеттің ардақталуы және ана тілінде жасалған рухани құндылықтардың қастерленуі.

	Батыс фолософы әрі тіл зерттеушісі В. Гумбольдтің сөзімен айтсақ, адамның жаратылу сәтімен бірге қанға сіңетін, оның рухани қуаттануы үшін шексіз мүмкіндік беретін, шығармашылық қабілетін ұдайы дамытатын және сананың интеллектуалдық сезім-түйсігі (инстинкті) болып табылатын тілді ұлттың дәстүрлі бостандығының тұғыры ету мемлекеттік ұлттық саясаттың арқауына айналуға тиіс. Сол саясат арқылы тілді, осы тілде жасалған барлық рухани құндылықтарды ең алдымен ел мен жердің тарихи мұрагері саналатын ұлттың өзі терең игеруінің және құрметтеуінің маңызы зор. Бұл оларды басқа ұлт өкілдерінің қастерлеуіне жол ашады, тілдің ортақ қажеттілікке айналу үрдісін жеделдетеді, этникалық рухани жақындасу процесін тездетеді.

	Үшінші түйін: Тәуелсіздік ұлттық ар-ождан бостандығынсыз баянды бола алмайды. Ар-ождан бостандығы дегеніміз – өмірді ұлттық мінез арқылы танып, сыртқы саяси-рухани ықпалдардан ұлттың мәдениеті мен дәстүрін, тілін, ділі мен дінін қорғау еркіндігі. Тәуелсіздік елдің ұлттық мінезімен өзгелердің санасуына кепілдік беруге тиіс. Ал ұлттық мінезді қалыптастыруда ұлт тілінің маңызы ерекше. Біз егер белгілі бір төңіректе қауымдасқан, бір мемлекеттің туы астында одақтасқан адамдардың этнакалық әркелкілігіне қарамай рухани-психологиялық бірігуін, мемлекет құрушы елдің ар-ожданын құрметтеуін қаласақ, олардың өмір тану талғамының үйлесуіне қызмет етуге міндеттіміз. Бұған ұлт тілінің баршаға ортақ болуы арқылы жетесің.

	Біз бүгінде тіл мен ұлт төңірегінде қайшыласып жататын пікірталастарда осы үш түйінді ескере отырып, тәуелсіздіктің ұлттық, саяси, рухани және тілдік негіздерін жеке-жеке категория ретінде терең талдауға, олардың өзара үйлесе даму заңдылықтарын жан-жақты зерттеуге тиіспіз. Бұл орайда бірқатар ғылыми-сараптау жұмыстары жүргізілгенімен жасалған қорытындылар мен байламдарда ортақ пәтуа жоқ. Кейбір философтар ұлт жайындағы зерттеулерінде мәселеге бірыңғай еуропалық солқылдақ көзқараспен келіп, ұлтты этнос, ел деген жасанды теңеулерге телуге дайын тұрса, екіншілері тарихи қалыптасқан классикалық пайымдарды таңдайды. Бізге осы соңғы тұжырым жақын. Ұлт, яғни нация ұғымын қазіргі жаһандану кезеңіндегі халықтар мен мемлекеттердің саяси-экономикалық және әлеуметтік-мәдени араласуының қарқынына қарай өзгертудің қандай шаралары болса да адамзат өркендеуінің табиғи эволюциясына кереғарлығымен қарсылық туғызады.

	Ұлт және сол ұлттың белгілі бір кезеңдегі мүддесі туғызатын ұлтшылдықты зерттеумен нақты айналысып келе жатқан әлем ғалымдарының интегралистік әдісі он екі ережеге негізделген. Осы он екі сараптаудың бәрінде де ұлт этностан биік, оның ең жоғары сапалық көрсеткіші. Ғаламды өзіне барынша тиімді демократиялық өлшемдерге бейімдеп, сол арқылы саяси-экономикалық тиімділікке жетуді ойлаған Еуропа философтары қазіргі еркін қарым-қатынас заманында ұлттық мемлекет идеясы неге ерекше мәнге ие болып отырғанын, ең ұсақ халықтарға дейін тәуелсіздікке неге жойқын құштарлықпен ұмтылып жатқанын, осындай талпыныс ұлт ұғымы сұйыла бастады деуге әуес кәрі құрлықтың өзінде неге өршіп кеткенін, шотландықтар мен уэльстіктердің, валлондар мен фламандықтардың, баскілер мен каталондықтардың тәуелсіздікке ұмтылысын зерттей келе адамдарды қауымдастыру үшін жайлы жұмақ өмір де, территориялық ортақтық пен мақсат бірлігі де аздық ететініне, тұтастық пен бауырластықтың құдірет күші ұлт ретінде ұйытқан тіл болып табылатынына ден қойды. Ұлттық қауымдастықты этностың тарихи формасы түрінде қараған, осы заманғы ішкі және сыртқы факторлардың эволюциясын егжей-тегжейлі талдаған, әлеуметтік-тұрмыстық салдарлардың белгілі бір этностың генетикалық ерекшеліктеріне әсерін екшеген, этнос, халық, ұлт, мәдениет және тіл категорияларын жеке әрі өзара байланыста саралаған еуропалық философтар М. Манн («Нации государства в Европе и на других континентах: разнообразие форм, развитие неугосания»), З. Бауман («Национальное государство – что дальше?»), Ресей ғалымы М. Мнацаканян («Культура. Этносы. Нации. Размышления об истоках и природе национальной общности») және басқалары осы түйінге тіреліп отыр. Олардың ұлт жөніндегі пайымдары жаһандану арқылы жаңа жаһандық ұлт туғызуға барын салып жүрген әріптестері Э. Гидденстің («Навстречу глабальному веку») ұлттық құндылықтарды сақтауға ұмтылған ұлтшылдық атаулының бәрі күйретуші сипатқа ие, сондықтан бізге космополиттік мемлекет пен космополиттік ұлт керек деген идеясын жоққа шығаруда. Э. Гидденс Еуроодақты космополиттік мемлекеттің үлгісі деп біледі. Оның шамалауынша, осы одақтағы жаңа мәдени қарым-қатынас тарих пен тарихи сезімді сұйылтып жатқандай. Алайда Еуроодақ елдерінің өзі бұл байламға қарсы. Франция мен Голландия Еуропа Конституциясын қолдаған жоқ. Одаққа кірген ұлттық мемлекеттер саяси-экономикалық, тілдік тәуелсіздіктерін сақтаумен бірге көздің қарашығындай қорғап отыр.

	Космополиттік ұлт ешқашан да қалыптаспайтынын дәлелдеушілер: «Әлемде жоталы Қытай, Жапон, Ағылшын мен Француз ұлттық мемлекеттігінен жаһанданудың жолы осы екен деп неге бас тартуы керек?» деген сауал қояды да оның мүмкін емес екендігін қайта-қайта дәлелдейді. Негізгі дәлелдері – қытай да, жапон да, ағылшын да, француз да этнос емес, тарихи шыңдалған ұлт. Ұлтты этностың деңгейіне түсіргісі келетіндер Еуропаның космополитизміне емес, ұлт жайындағы парасатты ғылымына назар аударуы қажет. Сол Еуропада ұлттық белгілер бойынша болып жатқан дау-дамайлардың себеп-салдарын терең зерделегендері жөн. Кәрі құрлықта 90 жылдары ғана 10-нан астам жаңа ұлттық мемлекеттер пайда болды. Олардың біразын, атап айтқанда, Хорватия мен Словенияны, Македонияны ұлттық қозғалыстарды жақтырмайтын Еуропаның өзі мойындады.

	Сонымен, адамзат бой түзегелі тарих сахнасынан түспей келе жатқан, дербес өмір сүріп жүріп бүгінгі ғаламдық өркениетті жасауға қатысқан, ғасырлардың талай сұрапылдарына төтеп беріп, өзінің табиғи-тарихи болмысын сақтап қалған ұлт дегеніміз не? Бұл сауалға осы заманғы ғылыми-философиялық жауап мынандай: Ұлт – адамдардың буржуазиялық дәуірдің шарттары мен факторларының қуатты ықпалы арқылы модернизмнің айрықша тарихи жағдайында туған, ұлттық тілімен дараланатын мәдени-психологиялық қауымдастығы. Ұлт қуатты интеграторға, яғни ұлттық қайратқа ие, ол ұлттың ішкі байланыстарын уақыт талабына сай жетілдіруге және қайта ұйымдастыруға қызмет етеді, ұлттық дамуға нұқсан келтіретін кедергілердің бәрін күйретумен болады. Бұл интегратор, Мұстафа Шоқайдың сөзімен айтсақ: «Ұлттың зиялы қауымы мен ол тән болып отырған халық бұқарасы арасындағы ортақ сана». Осы Алаш қайраткері атақты алман философтары Кант пен Фихтлердің еңбектеріне сүйене отырып, «Ұлттық зиялы» мақаласында: «Халық бірін-бірі және өзін-өзі басқара алмайтын, басқалардың басқаруында ғана болатын тобырлар. Ұлт басқаларға тәуелді болмаған, өзінің мекемелеріне ие және өзінің бірыңғай мүддесі бар халықтар жиынтығы. Философияның тұжырымдауынша, халық – объект, ұлт – субъект», – деген еді.

	Осы анықтамаларды жинақтасақ, ұлт ұлттық мемлекет құрай алатын саяси ұйымдастырушылық қабілетке ие. Ол ұлттық мемлекетті қажетті заңдылықтармен қамтамасыз етеді. Ұлттық мемлекеттер ғана халықаралық қатынастардың толыққанды субъектісі ретінде өмір сүре алады.

	Этнос туралы өркениетті елдер ғалымдарының байламдары әртүрлі. Фредрик Барт оның негізгі белгісі ортақ мәдениет емес, этнос әлеуметтік қауымдастық деген пікірде. Ю. Бромлей («Человечество – это народы») әлі рухани тұтастығы жоқ тайпаның ішінде рулар пайда болып, дәстүр ортақтығы жақындастырған топ түрінде қарастырады. Л .Дробижеваға сүйенсек («Ценности и символы в контексте новых концепции этничности»), этнос – этнографиялық әрекеттер формалары ұқсас, дүниетаным жақындығы қауымдастырған бірлік. Ал М. Вебер сыртқы бейнелерінің, әдет-ғұрыптарының ұқсастықтарына қарай немесе отаршылдық не көші-қонды басынан өткерген тағдырлас тарихына қарай өздерінің шығу тектерінің бір екендігіне сенетін топты этносқа жатқызады.

	Кейбір зерттеушілер этносқа аумақ, тіл, дін ортақтығы бойынша анықтама беріп келсе, Л. Гумилев бұл белгілердің этностың бәріне бірдей тән емес екенін дәлелдеген болатын («Саяси түсіндірме сөздік»).

	Аталған пайымдардан шығатын қорытынды – жекелеген ұқсас қасиеттеріне қарамастан ұлт пен этностың арасы жер мен көктей. Ұлтты этностың деңгейіне дейін төмендету сол биікке дәуірлер бойғы қыруар қиындықтарды еңсере отырып жеткен ұлттарды, оның ішінде қазақты тарихи мәртебесінен, мемлекет құру бақытынан, халықаралық саяси субъект болу мүмкіндігінен айыру, республикада тұрып жатқан диаспоралардың санатында қарау деген сөз. Мұның саяси-әлеуметтік зардаптары қандай болатынын аңғару қиын емес. Ол жайындағы ой-байламдарды көзіқарақты елдің өзіне қалдырып, мына мәселені арнайы атап көрсеткіміз келеді. Ұлт пен этносты шатастыру мемлекеттің республика тұрғындарын қазақ ұлтының төңірегіне топтастыруға арналған, ұзақ мерзімге белгіленген, төзімділік пен парасаттылықты қажет ететін саясатын қатардағы көпшіліктің дұрыс түсінбеуіне әкеліп соғады. Этносты ұлттан жоғары қойғандардың қателігін кейбір қозғалыстар мен ұйымдар биліктің кінәсі ретінде қарай бастады. Бұл бізді ойландыруға тиіс.

	* * *

	Ұлт пен тәуелсіздік аясында толғанған қайраткерлер мен философия саласындағы ғалымдардың бәрі белгілі бір мемлекеттің шеңберінде түрлі тарихи себептермен тоғысқан этностардың саяси-рухани жағынан барынша жақындасуына қалай қол жеткізуге болады деген сауалға жауап іздеуден жалықпай келеді. Себебі осы қиын күрмеу шешілсе, мемлекетте баянды тыныштық орнайды. Ал ішкі бейбіт өмір – даму атаулының алтын тұғыры.

	Қазақ ұлты республика Президентінің күш-жігерімен бұл бағытта тәуелсіздік жылдарының ұзына бойында стратегиялық маңызы зор саяси шараларды табандылықпен жүзеге асырып келеді. Осы орайдағы қадамдар уақыт озған сайын жаңа мән-мазмұнмен байытылуда. Біз сол қам-қаракеттің қаншалықты саяси салмағы бар екенін, олар қандай жағдайларда нендей жолдармен нәтижелі бола алатынын айқындай түсу үшін аталған мақсатқа бізден бұрын қол созған елдердің іс-тәжірибесін байыпты зерттеуге мүдделіміз.

	Азаматтық қоғам құру және түрлі этностарды бір ұлт төңірегіне топтастыру жайында сөз қозғалса, алдымен Америка Құрама Штаттары аталады. Осы елде америкалық жаңа халықтың (ұлттың) қалыптасу жолы туралы түрлі пікір-тұжырымдар бар. Кейбір этнограф ғалымдар мен тарихшылар американдықтарды саяси-азаматтық құрылым деп біледі және ұлт-мемлекет болып тұтасудың ерекше үлгісіне балайды. Қайсыбірі мұны жоққа шығарып, АҚШ тұрғындарын алуан түрлі мәдениеттер өзара үндескен көп этникалық қоғамның өкілдері деп есептейді. Бұл пайымды қостаушылардың дәлелдеуінше американдықтар ұлттық негізде бірігіп үлгермегендер, бір тұтас жұртқа айналу құштарлығы сүттей ұйытқан, бұрын-соңды болмаған ерекше қауымдастық. Үшінші тұжырым бойынша АҚШ-тағы этностар өкілдерін топтастыруға осы мемлекетті әр кезде басқарған қайраткерлердің америкалық державалық ұлтшылдықты бірінен бірі іліп алып, ғасырлар бойы ұдайы насихаттауы, оны елдік пассионарлық қуатқа айналдыруы ықпал етті.

	Осы түйіндердің қайсы дұрыс, қайсы бұрыс екеніне көз жеткізу үшін американдықтардың қалыптасу тарихына барлау жасап көрелік.

	Ағылшындар Америка құрлығына 1620 жылы ат басын тіреді. Олар мінген «Мэйфлауэр» кемесі еуропалықтар бұрын-соңды аяқ баспаған жерге сол жылдың қараша айында жетіп тоқтады. Арада он жыл өткенде Англия құрлықты игеруге жоспарлы түрде кірісті, Массачусетс мүйісіне алғашқы отарлаушылар келіп орнықты. Олардың арасында туған жерін саяси себептермен тастап шыққан оппозиция белсенділері де бар еді бұлар табаны тиген топырақта өздеріне қарсы тұра алатын өркениетті күштің жоқ екендігіне көз жеткізген соң қиялға берілді: Америка Еуропаға ұқсамайтын, Адамға да, Құдайға да қолайлы, жұмаққа бергісіз жерұйыққа айналуға тиіс. «Біз құратын қоғам мен мемлекет қыр үстіндегі әсем шаһар секілді дүниенің назарын өзіне аударатын болады», – деді ағылшын кезбелерінің көсемі Джон Уинтроп. «Өзімізге қолдау көрсетіп келген Құдайды алдамасақ, оның сенімін ақтасақ, әлем біз жайлы барлық тілде тамсана әңгімелейтін болады» (Д. Бурстин. «Американцы: колониальный опыт»).

	Джон Уинтроп өзі «жақын әрі алыс арман» деп суреттеген осы мақсатына мына негіздер арқылы жететініне сенді. Олар: ағылшын мәдениеті мен ағылшын тілі, протестант діні және кәсіпкерлік қызметінің этикасы. Мұның алғашқы екеуі Америка құрлығына дүниенің шартарапынан толассыз ағылатын түрлі ұлт өкілерінің бір тілде сөйлеп, бір дінге сенуі арқылы бір ұлтқа айналуына ықпал етсе, соңғысы елдегі экономиканы дамытудың өркениетті жолдарын құрметтеуге және таңдауға жұмылдыру үшін қажет еді. Алғашқы кезеңнен дұрыс қабылданған осы үш қағида ұсақ этникалық эгоистік қарсылықтарды жеңе отырып, жаңа американдық өмір сүру дағдысына айналды, бірін бірі толықтырды, уақыт өзгерістеріне сәйкес жетілдірілді, ақыр соғында Массачусетсте қабылданған «Негізгі заңдар» арқылы бекітілді. Жаңбырдан соңғы саңырауқұлақтай жапатармағай құрылған Пенсильвания, Мэриленд, Виргини колонияларының бәрі осы заңдарды ұстанды.

	АҚШ-тың ХІХ ғасырда өмір сүрген көрнекті ойшылы Ральф Эмерсон Конституция іспетті осы «Негізгі заңдарда» ұлт туралы сөз қозғалмайтынына назар аударады. «Философия жизни» еңбегінде құрлыққы тұс-тұстан құйылғандардың «Құдай және біз» деген қағидаға жүгінгенін, әлемнен, ондағы толып жатқан нәсілдерден өздерін осылай түпкілікті бөліп алып қана мақсат-мұраты бір, мемлекеттің жеңістері мен жеңілістеріне этникалық әркелкілігіне қарамай тұтас қуанып, жағалай қынжыла алатын қауымға айналуға болатынын білгенін, оларды сол ниет-тілекке ұйытқан қайраткерлердің көрегендігін деректі баяндайды.

	Америка Құрама Штаттарының алғашқы жылдарындағы қоғамдық құрылыс пен рухани-әлеуметтік қарым-қатынас ережелері туралы құжаттардың ешқайсында ұлт жайлы айтылмайды. Этникалық атау – ағылшын атауы тілге, онда да ортақ деп танылған ағылшын тіліне қатысты ғана еске алынады. Сен неміссің, бұл испан, анау француз деп даралап, әрқайсының мәдениеті мен тілін дамыту жайлы ой да, ниет те жоқ. Осыған орай ежелгі үндістердің атамекеніне тұрақтаған елдің бәрі ағылшын тілінде сөйледі, соған сәйкес ағылшын мәдениетін қабылдады, араға ұзақ жылдар салып, жүрегі ағылшын, заты америкалық ұлтқа айналды. Миллиондаған итальяндықтар мен голландықтар, гректер мен ирландықтар, қырық рудан құралған жұрт өздерінің тарихи қысқа мерзімде рухани өзгеріп шыға келгенін сезбей де қалды. Тіл арқылы сіңген ағылшындық салт-сана мен мәдени дәстүрлер құрлықты Ұлыбританияның үстемдігінен азат ету жолындағы қарулы көтеріліс кезеңінде де сұйылған жоқ. Ал Англияның астамшылдығына наразылықтан тұтанған соғыстың уыты қатты еді. Бұл сұрапыл шайқас Британия бақылауында ұстаған Солтүстік Американың қысымынан Оңтүстік Американы азат ету ұранымен басталып, бес жылға созылды. 1861-1865 жылдар аралығында Америка азамат соғысының барлық қияметқайымын бастан кешірді. Англия жеңіліп, АҚШ-тың тәуелсіздігін мойындады. Алайда азат етілген құрлықтағы ағылшын рухының сағы сынған жоқ, сынуға тиісті де емес еді, өйткені, жоғарыда атап кеткеніміздей, ағылшын тілі ортақ тіл еді және осы жерде тағдыр тоғыстырған ондаған ұлт өкілдерінің ана тіліне айналып үлгерген болатын. Сондықтан да АҚШ бірнеше штаттарға бөлінгенімен, Федерация түрінде емес, ұлттық мемлекет болып құрылды.

	Осы баяндалғандардан мына ақиқатты сауып алуға болады: түрлі этнос өкілдерін рухы мықты бір ұлтқа айналдыруда тіл шешуші маңызға ие. Мұны осы мәселемен білек сыбанып айналысқан саясаткерлер де, философтар мен қоғам қайраткерлері де мойындаған және қайта-қайта дәлелдеген. Солардың қатарында АҚШ-тың саяси ұстанымдарын зерттеуге ұзақ жылын арнаған ғалым А. Токвилл де бар. Ол «О демократии в Америке» еңбегінде: «Англияның үстемдігін жойған он үш колония бір дінге ұйып, бір тілде сөйледі, салт-дәстүрлері мен мінез-құлығы, заңдары да ұқсас болды және ортақ жауға қарсы тізе қосып шайқасты, сондықтан да бір біріне сіңісіп, тұтас ұлт түрінде бірікті», – деп жазады.

	А. Токвилл бұдан әрі ұлт болып тұтасудың басқа да айқындаушы алғышарттарына жан-жақты талдау жасайды. Ол алғышарттардың ішінде өркениеттер деңгейлестігі де бар. Америка Құрама Штаттарының халқын құраған этностар: ағылшындар, испандықтар, итальяндықтар мен немістер және басқалары бір тілде сөйлеу арқылы талай ғасырлар бойында үздік саяси, экономикалық, техникалық, мәдени идеялардың қайнар көзі болған ағылшын өркениетін мемлекетті дамытудың діңгегі етті және сол өркениетті қаурыт игеру арқылы өздері де жетілді. Ашып айтсақ, құрлықтың этникалық негізін қалаған диаспоралар бір-бірімен барлық жағынан тең еді. Осы теңдік олардың арасында өзара құрмет сезімінің орнауын, табиғи этникалық айырмашылықтардың саяси-рухани мәнге ие болмауын қамтамасыз етті. «Мен этникалық жағынан Америка халқы секілді әр текті елді Еуропадан кездестіре алмаймын», – деп жазады А. Токвилл. – Сол әр текті халық Еуропаның жартысынан астам жерде тұрып жатыр. Мэн штатынан Георгии штатына дейін 400 лье. Алайда осы штаттар өркениетінің арасындағы айырмашылық Нормандия мен Бретан өркениеттерінің арасындағы алшақтықтан аз. Сондықтан бір бірінен шалғайда жатқан Мэн және Георгии араларын жалғыз өзен ғана бөлетін Нормандия мен Бретанға қарағанда одақтасу үшін тез тіл табысады».

	Жоғарыда баяндалғандардан қандай түйін түйеміз? Тегі бөлек этностар бір ұлт болып тұтасуы үшін ең әуелі бір тілде сөйлеуге тиіс. Екіншіден, олардың мәдени, экономикалық дамуында алшақтық болмауы қажет. Үшіншіден, тарихтың қалауымен бір жерде өмір сүру бұйрығы маңдайына жазылған ұлт өкілдері сол топырақтың тағдыры үшін бір сапта, бір майданда күресуі, осылайша ортақ саяси шайқастарда табысуы керек.

	Ресей саясаттанушысы М. Мнацаканян да ұлт болып тұтасу жолдарын зерттеп жүрген ғалымдардың санатында. Ол «Национализм и глобализм» атты сараптамалық еңбегінде АҚШ ұлтын қалыптастыруда америкалық патриотизмнің ықпалы зор болғандығын атап көрсетеді. Ол патриотизмнің ұраны – Америка Құрама Штаттарының әлемдегі ерекше орны. Жалпақ тілмен айтсақ, Америка мен америкалықтар ғаламдық үстемдікке ие болуы керек. Бұл үстемдік Америка үшін де, жер шарының өзге халықтары үшін де қажет, өйткені даму деңгейлері әркелкі ұлттар АҚШ секілді ұлы елдің экономикалық, техникалық және демократиялық жетістіктері арқылы ғана жетіле алады.

	Осы ұранды идеяны алғаш рет АҚШ президенті Джемс Монро 1823 жылы көтерді. Әуелі «Америка америкалықтар үшін» деген доктринаны саяси айналымға енгізіп, құрлық халқының ұлттық сезімін күшейтті, содан кейін өзіне өзі сенген, басқалардан қай жағынан да оқ бойы озықсың деген насихатпен қуаттанған америкалықтарды ғаламның тізгініне ие болуға шақырды.

	Президент Вудро Вильсон Монро арманының астарын аша түсті. 1902 жылы халыққа арнауында: «Америка Құрама Штаттары өркендеп, өз ішінде тұйықталу кезеңінен өтті. Енді оның жаңа дәуірі басталды, бұдан былай әлемге АҚШ қана билік етуге тиіс», – деп мәлімдеді. Президент Теодор Рузвельт соған асықтыра түсті. Өзге елдер ғаламдық үстемдік үшін жанын қиюға әзір дей келіп, планетаның тізгініне ие болу жолындағы күреске қайрап салды. Осы дүбірлі шақырулар мемлекеттің ұлттық идеясына айналды, құрлықта тарихи абсалютизмге негізделген американдық ұлтшылдық өршіді. Америкалықтар енді ғаламға төрелік айту үшін бұрынғыдан да тығыз топтасты.

	Шығу тегі сан алуан этностардың бір тіл, бір мәдениет аясында ұлттық тұтасуы планетаның басқа қиырларында да байқалғаны белгілі. Мексикандықтар мен никарагуалықтар, перуандықтар мен колумбиялықтар, чилиліктер мен венесуэлықтар тарихи этникалық негізде емес, испан тілі мен өркениетінің желісінде жаңа ұлттық сипатқа ие болды. Бразилиялықтардың қалыптасуына Португалияның ықпалы зор еді. Аталған елдерде жергілікті халықтар Америка үндістері секілді түгелге жуық құртылып жіберілген жоқ, тарихи тамырынан үзілді, тілінен айырылды.

	Жұмыр жерде осындай үрдістер қайталануы үшін адамзат сондай саяси-этникалық өзгерістерге қолайлы болған ХVІ-ХVІІ ғасырларға кері оралуы керек. Бүгінде планетада сол заманда тайпалық деңгейде болған үндістер де, зәңгілер мен мулаттар да, самбалар да жоқ. ХХІ ғасырдың өркениеті мен демократиясының дәмін татқан, есейген, жетілген, тәуелсіздікті мұрат еткен ұлттар бар. Олар саяси ойындар мен тәжірибелердің қандайына болса да қарсы тұрады және күйретіп тынады. Бұған өзін қай жағынан да кіршіксіз санайтын Еуропа мен Ресей дәлел.

	Э. Гидденстің («Навстречу глобальному веку»): «Жаһандану үрдістері билікті ұлттық мемлекеттен бейсаясиландырылған азаматтық қоғамға алып береді», – деген үстірт ойына кәрі құрлықтағы көп этносты елдердің біразы иланды. Олар саясатта, ұлттық мүдде мен ар-ожданда шаруасы жоқ, санасын тұрмыс билеген қоғам құруға кірісті. Олардың кейбірі бұл райынан тез қайтса, Бельгия соңына дейін бармақ болды. 10 миллион тұрғындардың 60%-ын құрайтын нидерландықтар мен 40%-ына жуық франко тілдестерді ұлттық сезімнен бас тартуға насихаттап бақты, соған икемдейтін заңдар да қабылданды. Алайда ұлыттық намыс бәрінен күшті болып шықты, ел бельгиялық деген атпен тексіз азамат санатында жүргенше, бөлініп, жеке өмір сүруді жөн көрді. Нидерландықтар қалың қоныстанған фламанд жұрты Конституциялық реформа жасап, үкімет құзырының көбін аймақтарға беруді талап етті. Әсіре ұлтшылдар мемлекеттен біржола бөлінуге шақырып: «Бельгия жойылсын!», – деп ұрандады.

	Ресейдегі ұлтшылдардың көп ұлттан орыстанған бір ұлт жасауды көксеген әрекеттері де кері әсерін беруде. Мұнда әлі күнге дейін Д. Рогозинше («Время быть русскими»): «Ғылым мен саясаттан, тәжірибеден Ресейдің көп ұлттылығы секілді зиянды доктринаны құрту керек. Елде барлық ұлттық топтарды сіңіріп алып, тек орыстар ғана қалса, русофобия өзінен өзі жоғалады» – деп ойлайтын саясатшылар аз емес. Солардың бірі В. Ильин («Россиская цивилизация: содержание границы, возможности»): «Мұнда татар, башқұр, осетин т.б. ұлттар жоқ. Олар бұдан ары қарай мәдени және рухани дамудан бас тартуға тиіс, өйткені Ресей кеңістігінде өзге этногенездік мүмкін емес» – деп мәселені төтесінен қойды.

	Осы сарындас ішкі шовинистік мәлімдемелер Ресей Федерациясындағы өзге ұлттарды орыс халқынан кері серпілуге әкеліп соғуда. Олар саяси дербестік туралы ашық айта бастады. Әлгіндей содыр саясатшылардың қол шоқпарына айналған «Легион Вервольф», «Славянский союз СС», «Наследие предков», «Союз венедов» «Черная сотня», «Опричное братство» тәріздес ұлтшыл-фашистік күштердің қаһарынан қаймықпастан автономиялы республикалардың байырғы халқы славян тектестерді бірте-бірте ығыстыруға көшті. 1997 жылдан бастап Дағыстанды жыл сайын 3-4 мың орыс тастап шығуда. Тувадан он мыңы кетуге мәжбүр болды. Татарстан, Башқұртстан мен Чувашияда славян жұрты бұрын тұрғындардың көпшілігін құраса, енді азшылыққа айналған. Осының бәрі айналып-үйіріліп келгенде, Ресей билігін бір ұлт жасау туралы емес, федерацияны сақтап қалу жайында көбірек ойлануға мәжбүр етіп отыр.

	Әлемнің Бирма, Филиппин, Индонезия, Тайланд, Шри-Ланка секілді дамушы елдерінде мұндай әрекеттер қарулы қақтығыстарға жалғасты. Бирмада халықтың 67,8%-ын құрайтын бирмандықтардың саяси-экономикалық үстемдігіне шыдаған 2,65 миллион карендер, 2 млн шандар мен 1,75 млн аракандықтар бір ұлт идеясы жүзеге асырыла бастағанда қылышын қайрап шыға келді, азамат соғысы бұрқ ете қалды. Елдің 35%-ын бисайлықтар, 25%-ын тогальдықтар, 10%-ын илокандар құрайтын Филиппинде де Президент Ф. Маркостың бір ұлт жасау жөніндегі қадамы қолдау таппай отыр. Ал Шри-Ланкада томулдер сингалдарға сіңуден бас тартып ондаған жыл бойы соғысуда.

	Осынау этносаралық және ұлтаралық қатынастардағы сәтсіздіктерге Бельгияда экономиканың тізгінін қолында ұстаған нидерландықтардың оларға қарағанда әлеуметтік белсенділігі төмен франко тілділерді ашықтан ашық кемсітуі себеп болса, Бирма тәріздес елдерде халықтың тұрмыс деңгейінің төмендігі мен демократиялық реформалардың жүргізілмеуі, ұзақ мерзімді ұлттық стратегиялық саясаттың жоқтығы әсер етуде. Ал Ресей әсіре шовинистік мәлімдемелердің салқынын сезуде.

	Мұның бәрі қазіргі кезеңде, сан-салада қым-қуат байланысқа түскен шақта, ұлттық эгоистік ұрандардың күні өтіп бара жатқанын аңғартады. Қазақстан жолы, республика Президенті сабырмен жүргізіп келе жатқан ел бірлігі саясаты бірден бір дұрыс таңдау екенін көрсетеді. Бұл жол – азаттыққа ұзақ отарланудан соң жеткен елдерде мемлекет құрушы жұрттың, ұлттық тіл мен ұлттық рухтың мәртебесін көтеру шаралары сол ұлттың тәуелсіздік алғанға дейінгі қоғамда алған орны мен беделіне сәйкес таңдалатыны ескерілген сара жол. Өз алдына отау тігіп шыққанша басқа халықтардың мәдениеті мен тілі қоғамдық қарым-қатынастың барлық саласына молынан енген ұлттарда өтпелі кезең экономикада ғана емес, рухани өмірде де болатыны түбегейлі ойластырылған қайырлы қадам. Біз бүгінде осындай әлеуметтік-рухани өтпелі кезеңнің алғашқы сатысын еңсердік. Тәуелсіздік туы көтерілгенде республика халқының 40 пайызына зорға жеткен ұлттың және ұлттық рухтың тұғыры болып табылатын туған тіліміздің тарихи беделі қайтарылды. Қазақ тілін мемлекетті басқарудың барлық саласына енгізу, сол тілге қазақтың белгілі бір бөлігімен бірге өзге ұлт өкілдерін бейімдеу мақсаты тиісті деңгейде жүзеге асырылды. Ең бастысы Қазақстанның келешегі – қазақ тілінде екендігіне, бірлік пен кемелдену тілі болатындығына елдегі этностардың көзі жетті. Сабырлы ұлттық саясаттың нәтижесінде өзге ұлт өкілдерінің тағдырын қазақ ұлтымен күдіксіз байланыстырған жаңа буыны жетіліп келеді. Бұл сонау солқылдақ жылдарда атойлаған этникалық, ұлттық эгоистік сарындарды дер кезінде тежей алған, сол арқылы тәуелсіздіктің алғашқы ең күрделі сәттерінде халықты зардапты дау-дамайдан азат ете алған Елбасының тарихи жеңісі еді.

	Қазақстан бүгінде осы сәтті қадамнан соң әлеуметтік-рухани өтпелі кезеңнің келесі сатысына көшіп отыр. Бұл кезеңде мемлекет құрушы ұлттың республика тұрғындарының 65 пайызына жеткендігі ескерілетіні анық. Енді ұлт тілінің мемлекеттің қолдауымен ортақ тілге айналу процесі бұрынғыдан да тереңдей түседі. Алдымызда өзіміздің ғана емес, өзгелердің де осы тілде, ана тілімізде сөйлейтін шағы тұр. Ол республика тұрғындарының қазақ ұлтының төңірегіне топтасып, рухани мүдде тоғыстыратын тұсы. Бұл үрдістің республикадағы ішкі ахуалға тәуелді эволюциялық пісіп-жетілу жолы бар. Оған тосыннан араласу, саяз ғылыми пәлсапалық тұжырымдармен килігіп, қазақтың ұлт болуы елдің бірлігіне кедергі келтіретіндей этносқа айналдыруға әрекеттену, сондай-ақ ұлттық қызба сезімдерге бой ұру мемлекеттің нәтижесін беріп отырған саясатына кері ықпалын тигізеді. Ұлттық мүдде ұлттық биіктен қарауды талап етеді.





ЫНТЫМАҚ-БІРЛІК ЖАПЫРАҚ ЖАЙСЫН, ДІҢГЕГІ ҰЛТТЫҚ БОЛСЫН


	«Қазақстандық ұлт» жайлы бірер сөз



	«Қазақстандық ұлт» идеясының саяси айналымға енгізілгеніне біраз уақыт болса да оның төңірегінде мемлекеттік басқару орындары мен ғылыми сараптау орталықтары терең әңгіме қозғамай келеді. Бұл мәселе жөнінде әредік ой білдіріп жүргендер жекелеген саясаткерлер мен зиялы қауым өкілдері. Олардың баспасөз бетінде жарияланған мақалаларында аталған идеяға ашық қарсылық та, ішінара қостау да, басқа балама ұсыну да бар.

	Қарсы шығушылар бұл идея жүзеге асса, қазақ ұлтының тарихи этникалық тамыры үзіліп, жер иесі ретіндегі мұрагерлік құқынан айырылатындығын, елдегі диаспораларға сіңіп кететіндігін алға тартады. Отанымызда тұрып жатқан ұлттар өкілдерін біріктіріп, ынтымағын жарастыруға «Қазақстандықтар», «Қазақстан азаматы» деген саяси да, әлеуметтік те мәні зор атаулар жеткілікті деп есептейді.

	Ішінара қостаушылардың ой-байламдары анық емес. Олар бұл идеяны бірде америкалық, енді бірде ғылыми дәйектелмеген осы замандық тәжірибелер мен талаптарға үйлестірмек болады, бірақ сол тәжірибелер мен талаптардың Қазақстан үшін қазіргі күндерде қаншалықты қажет екендігін айқын дәлелдей алмайды. Балама іздеушілердің де тұжырым-пайымдары толқымалы, бұлар атажұртымыздағы диаспораларды біріктіруге қызмет ететін ортақ атауда «ұлт» ұғымының болмауын қолдайды, «халық», «ел» деген сөзбен ауыстыруды ұсынады. Осы пікірдің дұрыстығына көз жеткізу үшін бірі қазақтардың ұлт деңгейіне көтерілмегенін дәлелдеуге күш салады. Енді бірі ұлттың этникалық мәнмазмұнын «халық» пен «елден» төмен қояды. Оның ғылыми-философиялық анықтамасын талдап-саралап жатпайды.

	Ұлт – адамдардың тарихи қалыптасқан әлеуметтік-этникалық қауымының жоғары түрі екенін, құрамына енгендердің тұрмыс дағдылары, салт-дәстүрі, білімі мен мәдениеті, жері ортақ болатынын ескерусіз қалдырады. Ал халық дегеніміз – бір елдің барлық тұрғын жұрты, тарихи өзгеріп отыратын қауымы.

	Ұлт мәселесі төңірегінде бізден бұрынғы зиялылар да аз толғанбаған. Алаш көсемі Мұстафа Шоқай «Ұлттық зиялы» деген мақаласында неміс ғұламаларына сілтеме жасайды. Атақты алман философтары Кант пен Фихтлердің түсіндіруінше: «Халық бірін-бірі және өзін-өзі басқара алмайтын, басқалардың басқаруында ғана болатын тобырлар. Ұлт – басқаларға тәуелді болмаған, өзінің мекемелеріне ие және өзінің бірыңғай мүддесі бар халықтар жиынтығы. Философияның тұжырымдауынша, халық – объект, ұлт – субъект».

	Халық пен ұлттың аражігі әлемдік ауқымда баяғыда осылай ажыратылған. Олай болса, тәуелсіз мемлекеті, дүние-жүзілік қауымдастық мойындаған территориясы мен дербес саясаты, бай тілі мен мәдениеті бар қазақтың ұлт екендігін дәлелдеп жатудың өзі артық. Оны елемеу немесе жоққа шығару бос әурешілік.

	Әңгімемізге өзек болып отырған мәселенің қиындайтын жері де осы. Бұл орайда қалың ойда жүрген ел тарихи өзгеріп отыратын, этникалық тамыры атажұрттарымен жалғасып жатқан және олардың тарапынан саяси қолдауға ие, барыс-келісі үзілмеген диаспораларды әлгіндей терең астарлы ұлтқа жоспарлы мерзімде қалай айналдыруға болатынын білмей іркіледі. Мұның үстіне олардың кейбірі саны жағынан мемлекет құраушы ұлтқа жуықтаса, экономикалық әл-ауқаты кем түспесе, белгілі бір аймақтарда тығыз отырса, әлеуметтік-рухани талаптарын батыл көтерумен бірге орындатып жатса, туған тілі мемлекеттік тілмен тең тұрса мәселе күрделене түседі. Жасыратыны жоқ, елімізге ХVІ ғасырда келе бастаған, қоныс аударған жерінің саяси-экономикалық билігін ұзақ жылдар қолында ұстаған диаспора сырттан таңылған этникалық өзгерістерді оңай қабылдамайды. Оның қазақ жерімен байланысты тарихы да, бүгінгі еділ-жайық өмірі де этникалық дербестігін сақтап қалуға ұмтылдырады.

	Біз бүгінде Қазақстандағы ұлыстар тарихының күншуағын бөліп алып дәріптеуге құштармыз. Дұрыс әрине, заман ортақ, тағдыр ортақ болған соң бірлікке қызмет ететіннің бәрін игілікке жаратуымыз керек. Алайда ұлт мәселесі, этникалық төркін саяси айналымға түскен кезде тарихты да, қазіргі кезеңді де барлық ақиқатымен тұтас зерделеуге тиіспіз. Онсыз бірігуге тиістілерді біріктіретін дәнекерлерді түгендай алмаймыз.

	Өткен төрт ғасырға жуық уақыттың тарихы негізінен қазақ жеріне сырттан келген, жай келмей қалың келген жұртқа қызмет етті. Жаңа қоныста империялық екпінмен, державалық қарқынмен асқақтатты. Режим ауысты, бірақ бұл бағыттағы саясат өзгерген жоқ. Терең ойластырылған идеология арқылы үсті-үстіне күшейтілді.

	Біз осы тарихтың салдарынан әлі күнге арылу үстіндеміз. Ал одан тазарып болмай бір ел, бір ұлт идеясының көсегесі көгермейді.

	Ашығын айтсақ, қосарланған тілі бар, қос-қосынан діні бар ұлт болмайды. Болған күнде де идеологиялық жарнама түрінде көрініс табады.

	Осыдан кейін ел тағы да ойдан ой қуады. Атажұртымыздағы бір емес, екі емес, жүзден астам ұлыстар өкілдерінің саяси және рухани мақсат-мүддесі қылаусыз үйлескен, қоғамдық өзгерістердің барлық сілкіністерінде тегіне тартып толқымайтын бір ұлт болып қалыптасуы үшін біз өмір сүріп отырған уақыт аздық етпей ме дейді. Бүгінгі буын келешек толқынға сондай ұлттың негізін қалап кетсе де жарар еді деген ойын қосып айтады.

	Бұл көкейге қонатын пікір. Елімізде мұндай бетбұрыс бар. Республика тәуелсіздік алған жылдардың ішінде мемлекет басшысының ақыл-парасатымен елдің бүгіні мен ертеңін түгендей отырып ортақ ойдағыларды, саяси-әлеуметтік міндеттерді тізе қосып шешетін халықты қалыптастыра алды.

	«Біз Қазақстан халқымыз» деген байрақты сөз заманның ырқымен емес, көңіл қалауымен айтылады және құрметтеледі.

	Нақ осы ынтымақ мемлекеттің саяси-экономикалық дамуының кепілі ретінде қастерленіп, елдің алдында тұрған мақсат-мұраттарға сәйкес жаңа мазмұнда байытыла бермек. Оған қажетті алғышарттардың бәрі бар.

	Республика Президенті елге жайлы өмір сыйлады. Ал жайлы өмір дегеніміз – оның ішкі сұраныстарын қанағаттандыратын, әлеуметтік және рухани болмысына сәйкес келетін өмір. Нақ осындай өмірге ие болған ұлт өкілдері ел жетекшісі мен мемлекетті құрушы ұлтқа сенеді әрі құрметтейді, өздерін игілік атаулының бәрі ортақ тұтас халық ретінде сезінеді.

	«Қазақстандық ұлт» шеңберінде ой қозғағанда ең алдымен осыған зер салып, халық ұғымы ауқымында ұйысудың психологиялық астарларын зерттеуге тиіспіз. Бұл елдегі диаспоралардың бірігу процесі қоғамдық және экономикалық өмірдің қай саласында қандай мазмұнда қаншалықты терең жүріп жатқанын дұрыс анықтауға мүмкіндік береді.

	Сол секілді бізге мына жайларды зерделеп алу да артық етпес еді.

	90-ыншы қиын жылдары этникалық қауымдардың белгілі бір бөлігі атажұртына бет алды. Бірі күнкөріс қамымен, екіншісі төл отанына деген сағынышпен.

	Алғашқыларының жайы түсінікті, санасын тұрмыс билейтіндердің табаны тайғақ. Кешегі кеңес кезінде алып державаның ұланғайыр кеңістігінде 60 миллионға жуық адам жайлы жерлердің бірінен соң біріне көшіп-қонып жүрген. Сондайлардың талайы кетті, талайы ой үстінде. Ал күрделі күндерде ірге аудармағандарды Қазақстанда ұстап қалған не себеп?! Ұлт өкілдерінің қайсы елімізге біржола бауыр басты, қаншасы атамекеніндегі әл-ауқаттың жақсаруын күтіп отыр? Қазақ жеріндегі қандастарына қай мемлекет қандай деңгейде ықылас танытуда.

	Біз осы мәселелердің жай-жапсарына қанып болмай, «Қазақстандық ұлт» жөнінде не «иә», не «жоқ» деп кесіп айта алмаймыз. Ел ішінде халық немесе ұлт болып ұйысуға қазіргі заманда ішкі ахуал қаншалықты ықпал жасаса, сыртқы фактор да соншалықты әсер етеді.

	Осы жерде Ресейдің ТМД елдеріндегі қандастарымен орнатып жатқан байланысының астарына, атүсті болса да, тоқтала кетейік.

	Әлемде қай жағынан да ықпалды осы алып елдің тізгінін Ельциннен кейін қолына алған, атқа қонған күннен державалық идеологияны қайта жаңғыртқан В. Путин орыс адамы қай жерде жүрсе де қай мемлекеттің азаматы екеніне қарамастан қорғалатынын, ол Ресейдің тарихи патриоттық борышы екенін ұдайы айтумен болды. «Россия на рубеже тысячилетий» мақаласында («Технология информационной войны». – Москва, 2003 ж. – 298 бет) соған айрықша мән бере келіп, мемлекеттің ұлттық идеясының өзегі державалық айбындылық, патриоттық берілгендік, этникалық тұтастық екендігін атап көрсетті. Президенттің осы ұстанымына жағалай түсінік берген саясаттанушылар аталған идеяның елдегі және сырттағы Ресейліктерге ортақ екенін жарыса жариялады. Билікке В. Путиннен кейін келген Д. Медведев болса, бұл мәселеде кенже қалған жоқ. Ол Грузия оқиғасы кезінде тарихи отанынан басқа жерлерде өмір сүріп жатқандардың бәрі Ресейдің назарынан тыс қалмайтынын әлденеше рет еске салды.

	Ресей мемлекеті мұндай қолдауды сөз жүзінде ғана емес, заңмен дәйектеуде. 1999 жылғы 24 мамырда республиканың шетелдегі отандастарына қатысты мемлекеттік саясаты туралы заңы қабылданды. Онда туған топырағынан шалғайда тұрып жатқан тегі ресейліктердің бәрі саяси, әлеуметтік, экономикалық, мәдени және азаматтық құқықтарын сақтауды жүзеге асыруда федерацияның қолдауына ие болатындығы нақты атап көрсетілген.

	Заңның аясы кең, онда отандастардың туған топырағынан алшақтамауын, жеке бостандығы, ана тілі мен дәстүрі сақталуын, тарихи отанына еркін келіп-кетуін қамтамасыз етуге арналған баптар бар. Негізгі мақсат – бауырларға қатысты саясатты Ресей Федерациясы саясатының құрамдас бөлігіне айналдыру, шалғайдағы ағайындарды атамекеннің осындай қуатты қамқорлығына қай кезде де сүйене алатындығына сендіру.

	Аталған заңның сырттағы орыс диаспораларына қолдауы осымен шектелсе, әрі қарай таратпай-ақ қояр едік. Ресей мемлекеті Госдумадан кедергісіз өткен осы саяси құжат арқылы басқа мемлекеттердің ішкі өміріне араласады. Бесінші баптың көп тармақтарының бірінде федерацияның шетелдердегі диаспоралары тұрған жерлерінде ұлттық-мәдени автономиялар құрады. Ресей сол автономиялармен жан-жақты байланыс орнатады делінген. Ал мұның тәуелсіз республикалар үшін қандай саяси салмағы бар екендігі белгілі.

	Көрші мемлекеттің бұл бағыттағы ұстанымдарын ондағы саяси партиялар мен қоғамдық ұйымдардың үстемелеп отыруы да дәстүрге айналған. Өткен жылы көтерілген «Орыс картасы» ТМД елдерінде қызу талқыланып, қарсылық білдірілді.

	«Картаны» ойлап табушылар Ресей азаматтарына берілетін құқықтар мен жеңілдіктердің сырттағы отандастарына ортақ болуын қалайды, оларды федерацияның мүддесін бәрінен жоғары қоюға, орыс тілі мен салт-дәстүрін қорғауға, православие дінін қабылдауға шақырады. Бұл ретте, әсіресе Украина, Литва, Латвия, Эстония, Молдавия мен Қазақстандағы ресейліктер белсенділік танытуға тиіс екен.

	Мұндай қолдап-қолпаштау шетелдердегі диаспораларға зор саяси демеу болатындығы анық. Ал тегі ресейліктер әлемде аз емес, олар әсіресе ТМД елдерінде, оның ішінде Қазақстанда қалың отыр. Сол көп қауымды Ресей басшыларының қайта-қайта тілге тиек етуінде не сыр бар?

	Бұл сауалға мынандай болжам жасауға болар еді. Біріншіден, отандастарын таза бауырмалдық парызбен желеп-жебеу. Екіншіден, жерлестерінің ұлттық сезімі көмескіленуіне жол бермеу. Үшіншіден, сырттағы ағайындарының туған топырағына деген патриоттық құлшынысын күшейту арқылы оларды тұрған жерлерінде Ресейдің мүддесіне қызмет етуге бейімдеу.

	Мұның бәрі республикамыздың ұлтаралық саясатында ескерілетіні анық. Сонымен бірге бір ұлт идеясының жүгін ауырлата түсетіндігі де даусыз.

	Осы идея туралы ой бөліскендердің бәрі дерлік оның АҚШ пен Еуропадағы тәжірибесін де тарқатып жүр. Ресейде Путиннің кезінде көтерілген «Ресейлік ұлтқа» ұйысу саясатының астарына да үңіле бастадық. Сонда нені аңғардық?

	Аталған термин саяси айналымға енгеннен кейін бұқаралық ақпарат құралдарында жазушы Ф.Достаевский арқылы философияның зерттеу объектісіне айналған «Русская идея» «Российская идея» деген атқа ие болды. Архивте жатқан «Москва – Үшінші Рим» геосаяси концепциясы жарыққа қайта шығарылды. Жаңа кеңістіктерге құлшындырған осы концепция жүзеге асырыла бастаған 1480 жылы Еуропалық Ресейде екі миллион адам болса, 1648 жылы Солтүстік мұзды мұхит арқылы Тынық мұхитқа жол ашылып, халық саны 12 миллионға, 1880 жылы жер көлемі барынша ұлғайғанда 84 миллионға жеткені дүркін-дүркін еске алынды. 2005 жылы жеті автономиялық округтің таратылуы ішкі шекарасыз Ресейге бастайтын жарқын қадам ретінде насихатталды. Мұның астарында ішкі тұтасумен бірге құлашты шартарапқа жайып жіберу мақсаты жатқандығы да байқалып қалды.

	Осыдан кейін «Ресейлік ұлт» идеясын «Қазақстандық ұлт» идеясымен ойланып барып салыстыру керек. Ал «американдық ұлтқа» келсек, ол алып мұхиттың арғы жағында жатқан оңаша құрлыққа шартараптан ағылған еуропалықтардың территориялық бірлігі арқылы жасалды деп жүрміз. Шындығында солай ма?

	Ұлттың қалыптасу жолын зерттеген арғы-бергі ғұламалардың бәрі мұндай этникалық мызғымас бірлікке айналу үшін территорияның ортақтығы аздық ететінін, түрлі тайпалық қауымдарды саяси-әлеуметтік жағынан жақындастыратын тағдырлы оқиғалардың бастан кешірілуі шарт екенін, тарихи ұзақ мерзім қажет болатынын талай мәрте дәлелдеген.

	«Америкалық ұлттың» пайда болу кезеңі де бұл тұжырымның дұрыс екендігіне иландыра түседі.

	ХVІ ғасырда Англия, Испания, Франция, Швеция мен Нидерландия Солтүстік Американы жарыса жаулап алуға кірісті. 50 миллион (кейбір деректерде 150 млн) үндістерді қырып салды. Еуропалықтар адамзат тарихында бұрын-соңды болмаған қатыгездікпен ұланғайыр өңірді байырғы иесінен осылай тазартты. Жаңа құрлықта дарақы анархия да, екі иығын жұлып жеген қарақшылық та дәуірледі. Әр елден жырылып жеткендер атыс-шабыстың өтінде әр аймаққа сөгілді.

	Осындай аласапыранда ағылшындар экономикалық жағынан басқалардан бұрын күшейді, этникалық тұтастығын нығайтып, құрлыққа құрық салуға кірісті. ХVІІІ ғасырдың 60 жылдарында Солтүстік Америкаға толық үстемдік орнатты. Енді олар отарлаушыға, қалғандары отарланушыға айналды. Ен аймақта ағыл-тегіл байлыққа емін-еркін кенелемін деген француз бен неміс, испандық пен швед ағылшынның айтқанынан шыға алмайтын болды. Қысым уақыт өткен сайын күшейіп, наразылық ұлғайды. Ақыр соңында қарулы қарсылыққа айналып, 1775 жылы азамат соғысына ұласты. Сегіз жылға созылған осы шайқас кәрі құрлықтан келген қырық ру елді саяси да, рухани да тұтастырды, американдық патриот атану, тәуелсіздік жолында қан төгу ұлы мұрат болды. Түйіп айтқанда, әлемдегі ең жас ұлт тексіз сурагат ұлт емес, екі ғасырлық буырқанған тарихы бар, жан беріп, жан алысқан қиын тағдыры бар.

	Ең бастысы – қырық ру ел бір тілде бірікті. Ортақ тілге айналған ағылшын тілі жаңа американдық ұлттың құрылуына айрықша ықпал жасады. Сондықтан бізге, әр тілді қазақстандықтарға, неге американдықтар секілді біріге салмаймыз деу үшін жүз ойланып, жүз толғану керек. Қазақ тәуелсіздігін аңсаған да, сол жолда арпалысқан да қазақ қана екенін ескеру қажет.

	Осы тарихи ақиқаттар бізге: «Ақ дегені – алғыс, қара дегені – қарғыс болған, әлемді ауыздықтағысы келген, айдарынан жел ескен кеңестер одағы неге тұтас ұлт жасай алмады» деген сауалға жауап іздетеді. Оның жалғыз жойқын есебі – одақтың құрсауындағы елдердің одан бұрын ұлт болып қалыптасып үлгеруі және күшпен бірігуі, ұлттың азаттығын аңсаудан жаңылмауы, соған іштей ұдайы ұмтылуы.

	Талқылап отырған мәселемізді тағы бір түйін күрделендіре түседі. Этникалық тамырынан үзіліп қалған ұлыстарды Қазақстаннан табу қиын. Жеке мемлекеттік құрылымы жоқ халықтар өкілдері болмаса, басқаларының бәрі тарихи отанымен тұрақты байланыс орнатқан. Төл мәдениеті мен өнерін, тілі мен дәстүрін сақтап отыр. Ұлттық-мәдени орталықтары екі бірдей қолдаудың: Қазақстан мен төркін жұрттарының қамқорлығымен өрісін кеңейткен. Осының бәрі еліміздегі ұлт өкілдерінің этникалық тазалығын сақтауға, көптің ішінде дербес сезінуіне, өткен ғасырдың жағалай тыйым салуымен көмескіленген рухани және діни әдет-ғұрыптарын қайта жаңғыртуға, ұлттық тарихқа шөл қандырып, табиғи кескін-келбетімен танылуына ықпал етіп келеді.

	Мұндай талпыныс ұлт өкілдерінің аз-көптігіне тәуелді емес. Қазақстандағы 400-ден аспайтын абхаздық та, 50 мыңдай шешен де, бір мың кабардин де, үш жарым мың балқар да, 16 мың болгар да ататегі туралы тебірене айтады.

	Әдетте біз республикада 130-ға жуық ұлттардың өкілдері бар дейміз. Олар кімдер?

	Анығына келсек, солардың жартысына жуығы ұлт болып қалыптаспаған, мемлекеті түгілі автономиясы жоқ, атажұрты баяғыда дербестігінен айырылып, еңсеріп әкеткен елдің елеусіз шоғырына айналған ұлыстардың бөлшектері. Ұзын саны бес-он адамнан аспайтын юкагирлер, эскимостор, энцтер, эвендер, шорцтар, чукчалар, чуванцтар, цахурлар, ханттар, халха-монголдар, ульчтар, удиндер, удэгейлер, тувалықтар, таттар, талыштар, табасарандар, селькуптер, саамдар, путульдер, орочилер, нивхилер, нганасандар, негильдар... Қатары 100-ден зорға асып жығылатындары да жеткілікті.

	Әрине, бір ұлт идеясы осындай сиректерге бола көтерілмеген шығар. Таразының бір басына олардың көзқарасы салынған күнде, қай жағына қарай тартатындығы белгілі. Атамекені дербестігін баяғыда жоғалтқан, талайы діні мен тілінен қатар айырылған, қазақ жерінде ғана емес, туған топырағында селдіреп қалғандар үшін Қазақстан жаратқанның жарылқағаны. Олар өздерін негізгі ұлтпен көп қырлы өмірдің барлық саласында тең сезіндіретін мемлекет қадам басқан сайын табылмайтынын, сондай артықшылыққа осы жерде ғана кенеле алатынын, қазақ секілді қысылғанда қамқорлығы, сүрінгенде сүйеуі дайын, сарқыраса сабырмен, арындаса ақылмен жөн сілтейтін халық та сирек екенін түсінгендер оған жылдан жылға үйіріле түсуде. Республиканың бүгінгі экономикалық жетістігі де, ертеңгі алар асуының заңғарлығы да зор топтастырушы қуатқа ие. Еліміздегі ұлтаралық саясаттың этникалық мүдделерге адалдығы да барынша қанағаттандырады. Көрші іргелі мемлекетте әлсін-әлі байқалып тұратын нәсілдік кемсітушілік секілді тұрпайы әрекеттер Қазақстан үшін мүлде жат.

	Ресейдегі шовинистік пиғылдағы ұйымдар мен расизмді жалтармай жақтайтын скинхедтер сол елдің ұлтаралық саясаты көп қырлы екендігін аңғартады, олардың талай жылдан бері ашық қимылдап жүргені осындай ойға жетелейді. Мұны Қазақстандағы ұлт өкілдері көріп білмей отырған жоқ.

	Республикамыздағы этникалық топтарға ТМД елдерінің кейбірінде кешегі тоталитарлық әкімшілік жүйенің тетіктері сақталып қалғаны, ұлттық саясатта тегіне қарай бөліп жаруға жол берілгендігі де белгілі. Украина мен Балтық жағалауы мемлекеттерінде ұлттық құндылықтардың төңірегіндегі дау-дамайдың сарқылатын түрі көрінбейді. Тағы бір шет аймақтарда негізгі ұлттың кімдердің есебінен өсіп-өніп, демографиялық жағынан дамып отырғаны да көпшілікке аян. Бұл өңірлерде діни еркіндік пен сөз бостандығы туралы көсіле көсемси алмайсыз. Әркім қауқарына қарай қарманады, өрісіне қарай өлшейді.

	Ұсақ ұлт өкілдері осыдан кейін Қазақстанды жұмақ емес, жұмақтан кем де емес десе жарасады. Олар Республика Президентіне саяси-экономикалық, рухани-әлеуметтік өмірдегі заңмен дәйектелген тегеурінді теңдік үшін сәт сайын риза бола отырып, сол теңдіктің аясы қоғамның демократиялық даму кезеңдерінде жаңа мазмұнда байытылып келе жатқанына да куә. Ел Конституциясы Қазақстан халқы Ассамблеясына Парламент Мәжілісіне депутат сайлау мүмкіндігін берді. Бүгінде тоғыз миллион қазақтың өкілдерімен бірге екі мың қарашай мен жүз мың ұйғырдың, 12 мың болгар мен үш жүз мың өзбектің ұл-қызы жоғары билік тұғырында қатар отыр. Мұндай биік мәртебеге сан мөлшеріне қарамастан кез келген этникалық топтың азаматы ие бола алады.

	Қазақстанның, Республика Президентінің ұлтаралық қарым-қатынастағы аңызға бергісіз абыз саясаты осындай. Сол саясат арқылы төрт құбыласы тең болған ықшам ұлттардың бір ұлт түрінде тұтасуға ынталы болары даусыз.

	Талқыланып отырған идеяның төңірегінде айтылып жүрген және өзіміз жобалаған пікір-байламдарды сараптай келіп, мынандай қорытынды жасауға болатындай. Бір ел, бір ұлтқа айналуға Қазақстанда еркіндік пен жайлы өмірге кенелген ықшам ұлт өкілдері ықыласпен қосылады. Атажұртымен алыс-берісі үзілмеген кейбір этникалық қауымдар бұл орайда бақылаушы түрінде қалып, әліптің артын бағады. Сан мен сапаға ие жұрт аталған мәселедегі көзқарасы салмақты екеніне сәйкес өз ұстанымын батыл айта алады және дербес ұлттық тегін жоғалтпауға ұмтылады. Биліктің стратегиялық бағдарламалары бағыттаушы қызмет атқарады. Ал идеяның тағдыры мемлекет құрушы қазақ ұлтының қолында.

	Стратегия демекші, біздің негізгі мұраттарымыздың 2030 жылға дейінгі жоспарларына ден қойсақ, онда бір ұлт идеясы түбінде конституциялық айқындаушы мәнге ие бола ма, әлде бірлік пен ынтымаққа жұмылдырушы идеологиялық маңыз атқара ма, кесіп айтылмаған. Онда көзделген мақсаттар: «Барлық азаматтардың отаншылдық сезімі мен өз еліне деген сүйіспеншілігін дамыту», «Мүмкіндіктердің теңдігіне негізделген бірыңғай азаматтықты нығайтуға кепілдік беру», «Этникалық түсініспеушіліктің себептерін жою», «Қазақстанға бүгін және алдағы ондаған жылдар ішінде ұлттық стратегияны жүзеге асыруға мүмкіндік беретін ішкі саяси тұрақтылық пен ұлттық біртұтастықты сақтап нығайта беру».

	Бірлік идеясы осындай. Ел оны қуаттай отырып, соған бастайтын саяси-рухани тетіктердің анық болуын және тарихи дәйектелуін қалайды. Ұлттық бірігудің сан қырлы астарын терең зерделеп барып нақты қадам жасау қажет екендігін қадап айтады. Біз ортақ санап жүрген дәстүрлер мен мұраттардың бәрі бірдей тағдырлы сәтте ықпалды бола бермейтінін еске салады. Асылында диаспоралардың отаншылдық сезіммен этникалық әртектілікті ұмытуы үшін мемлекеттің ортақ болуы жеткіліксіз. Тағдырдың жазуымен бір шаңырақтың астына шоғырланғандардың тоғысуына құштар саясат оның берік тарихи діңгегін табуға тиіс. Қазақстандағы ондай діңгек – қазақ ұлты.

	Кез келген мәселеде мұхиттың арғы-бергі қапталындағы «үлгі-өнегелерді» жалаулата жөнелетін демократтар дәл осы жерде Еуропаның ұлттық бірігу тұжырымдамасына қайта-қайта зер салса болар еді.

	Кәрі құрлықтағы мемлекеттердің бәрі көп этносты. Сол көп этносты Англия ағылшынша, Франция французша, Германия немісше, Испания испанша, Италия итальянша сөйлетіп отыр, яғни атажұрттың тілін ұлттық бірігудің құдіретті діңгегіне айналдырған. Олардағы ұран – бір тіл, бір ұлт. Ортақ тілсіз ортақ отан жоқ. Тілі бөлектің тілегі бір бола алмайды. Қабылдаушы ұлттың тілін құрметтеу арқылы оның мемлекет иесі ретіндегі тарихи құқын қастерлейсің, соның төңірегінде топтасасың.

	Батыстың дамыған гуманист елдері осылай дейді. Ұлттық саясат мемлекет құрушы ұлттың жұмылдырушылық ықпалын ұдайы күшейтуге бағытталуын қалайды және солай жасап отыр. Басқаша бірігудің бәрі уақытша.

	Жер бетінде қырғын соғыстарсыз бейбіт өмір болуын, адамзаттың алаңсыз дамуын армандаған арғы-бергі кемеңгерлердің талайы әлем халықтарынан бір ұлт жасаудың жолдарын іздестіріп көрген. Шешуі қиын мына түйінге тіреліп тоқтаған: жаһандағы сан алуан жұртты топтастырушы қай ұлт болмақ? Бұған Ф. Достаевский: «Дүниежүзілік бірігу идеясын жүзеге асыруға барлық халықтардың ішінде орыс халқының кемеңгерлігі ғана қабілетті», – деп жауап берді («Русская идея», Москва. – Айриспресс, 2004 ж. – 164-бет). Мұнымен де шектелмей, орыс адамының тарихи миссиясы бүкіл еуропалық және бүкіл ғаламдық миссия екенін мәлімдей келіп, оны адамзаттың ағасы болуға шақырды.

	Осыдан кейін туған халқын әлемнің ағасы мен атасы етуге асыққан Достаевскийлер көбейді. Еуропа дүр етіп көтерілді. Азия мәдениет шығыста қайнарланғанын еске алды. Қытай өзін баяғыда аспан асты елі деп жариялап қойғанын ескертті. Дүниежүзілік ұлт жасауға талпынғандар тұйықтан шығар жол таба алмай тоқтады.

	Қазақстанда ұлт болып тұтасу идеясына осы әлемдік ізденістер арқылы қарасақ, қазақ халқы кешегі кеңес заманында іні болып көрген, бүгінде аға боламын деп асқақтап отырған жоқ. Ол елдегі диаспораларды республиканы туған отаным деп тұтас сүюге шақырады және мұны өзінің тарихи парызы санайды. Осы жолда ынтымақ пен бірліктің берік тұғыры бола алатынын сабырлылығымен де, кеңдігімен де, жаңа ғасырға жарасқан парасат-пайымымен де дәлелдеп келеді. Қазақстанда тамырланып үлгерген ынтымақ жайқалып жапырақ жайсын, тек діңгегі ұлттық болсын дейді. Сан ғасырлар бір тіл, бір ұлт болып қалыптасқан және этникалық дамуында шырқау шегіне жеткен ол талай да талай қиын-қыстаулардан соң шаңырағы көтерілген төл мемлекетінің төрінде отырып жаңа тұрпатта қайта топтасудың тәжірибе алаңына айнала алмайды. Бұған тарихи да, басқа да тағдырлы себеп те жоқ.

	Мемлекеттің міндеті – өзінің тұғыры болып отырған қастерлі жұртының ұлттық ділі мен ұлттың егемендігін сақтауына, этникалық арман-мұратымен және бітім-болмысына тән мінез-құлқымен өмір сүруіне қызмет ету, оның бүгінгі және ертеңгі тарихи орнын айқындау, жаңа заманның жаңа талаптарына бейімдеп, айнала елді соның төңірегіне топтастыру.

	Ұлт болу дегеніміз – ұлт жоқ жерде жалпыдан жалқыға ойысу, түрлі нәсілдердің бір этносқа бірігуге талпынуы. Сондықтан тарихи ұлты бар, сол ұлттың атымен құрылған мемлекетте тағы бір ұлтқа қажеттілік тумайды, ол туралы ойланбайды да. Әлемдік тарихи тәжірибеге және ұлт пен мемлекеттің осы заманғы ғылыми-саяси сараптамаларына сүйеніп айтсақ, ұлттық мемлекет өзінің шеңберінде, қандай ізгі мақсат көздесе де, жаңа ұлттың пайда болуына жол бермейді. Бұл тарихи және саяси дербестігіне нұқсан келтіретінін, даму үрдісі саяси мақсатпен шапшаңдатылған жасанды ұлттың ыдырауы да шапшаң болатынын, оны тұғыр еткен мемлекеттің түп қазығы босаң жерге қағылатынын біледі.

	Дүниеде көп ұлтты ел жалғыз біз емес. Құрамындағы кейбір диаспоралардың саны бірінде байырғы ұлтқа жуықтап қалған, бірінде он-жиырма миллионға жеткен Балтық жағалауы мемлекеттері, Түркия мен Малайзия жаңа ұлт туралы толғанып отырған жоқ. Себебі белгілі. Ұлт та, ұлттық мемлекет те тарихтың еншісі. Сол алдияр тарих атамекенің мынау, тілің мен дінің осы деп әлімсақта отау тігіп берген ұлт пен ұлттық мемлекет қана халықаралық қатынастардың толыққанды субъектілері бола алады.

	Көптің көңілін бөліп жүрген, ел зиялылары талқыға салған, әлі де талай әңгімеге тақырып болатын идея жайлы азын-аулақ ой-пікірімізді осы жерде түйіндей келіп, қайырып айтарымыз мынау: Қазақстанның алмас тұғыры – қазақ ұлты. Ұлттың бірлігі – мемлекеттік тіл. Осы екі қасиетті қадірлеген елдің ынтымағы баянды.





	https://t.me/kzkitap





