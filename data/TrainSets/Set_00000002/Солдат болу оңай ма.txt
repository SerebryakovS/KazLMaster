	Əлдихан Қалдыбаев

	Солдат болу оңай ма?



	Хикаят





	Аралға біз, Жорабай екеуміз, желпініп жеткенбіз. Басымызда – білім, қолымызда – чемодан, қалтамызда – жолдама. Жорабай мектеп-интернатқа, мен орта мектепке мұғалім боламыз.

	Аудандық оқу бөліміндегілер Жорабайды жақсы қарсы алды: мектеп-интернаттың қаланың күнбатыс жағында орналасқанын айтып, жол нұсқады; маған қырын қарады: орта мектепке қазақ тілі мен əдебиеті мұғалімінің керегі жоқ. Міне қызық!

	– Сонда қалай? Университетке неге заявка бересіздер? Аудандық оқу бөлімінің аға инспекторы Дəрменов қызарақтап қалды, аузына түскені:

	– Білмедім. Берілген. Бастық берген де.

	– Сол да бола ма екен? Бастығыңыз қайда?

	– Демалыста. Мектеп директоры да демалыста.

	– Олар осы уақытта демалысқа шығушы ма еді?

	– Шығады. Екеуі де балаларын Алматыға оқуға əкеткен. Не істесек екен енді, а? Сені орнына шақыртқан əйел декреттен шығатын болып қалғанын көрмейсің бе.

	Шаруа тығырыққа тірелді, көңіл пəс тартты. Көктемде бізді бөлетін кезде Арал қаласына екі жолдама барын білген сəтте-ақ Жорабай екеуміз бірге барайық деп келісе кеткенбіз. Комиссия мүшелері Алматыға емес, Аралға сұранып тұрған адамға қарсы болушы ма еді, бірден құптаған.

	Сонда университеттің беделді комиссиясының ұйғарымымен берілген жолдама құдіретінің жеткен жері осы болғаны ма? Декретте жүрген адамның орнына университет бітірген адамды шақыртатын бұл неткен сұмдық! Қара, енді қайда сиғызарын білмей, бас қатырады.

	Дəрменов те, мен де шарасызбыз:

	– Сен, қарағым, ертең келші. Сөйт, бір мəнісін ойластырып көреміз.

	– Мейілдеріңіз.

	Ертеңіне Дəрменов мені көңілді қарсы алды:

	– Бала, хал қалай? Баратын мектеп табылды саған. Қазір жолдама берем, соны ал да, Бөгенге тарт. Айтпақшы, сен Бөгеннің қайда екенін білмейді екенсің ғой. Ештеңе етпейді, автостанцияға бар да, Бөгенге баратын автобусқа отырсаң болды, апарады. Мектеп те, ұжымы да жақсы. Сен барып орнына істейтін əйел əлі бір жыл декретте болады. Ол жұмысқа шыққанша істе, үйрен, содан соң көре жатамыз. Не істейсің, барасың ба?

	– Барамын. Аралы не, Бөгені не, маған – бəрібір.

	Айналайын Аралдың ұстаз аналары, менің басталмай жатқан еңбек жолым сендердің дүниеге сəби əкелулеріңмен байланысты болғанын қарай көріңдер! Сендер жұмыс қалды деп алаңдамаңдар, бала емізген ананың көңілін жай етуге жарасам, арман қайсы?! Дегенмен мен бұл жаққа құстай ұшып жетіп ем, өз еншім бар деп келгем.

	– Ал, жолың болсын, ендеше. Жемісті еңбек ет! Аралда қарайлайтын шаруаң жоқ шығар, ертең жүріп кет.

	Дəрменовтің шаруасы бітті. Үлкен іс тындырған кісі болып қалды.

	Мен былай шыға бере тағы біраз толқыдым. Менің осыншама жер түбі, су аяғы құрдым – Аралға баратын болғанымды үйдің іші əрқалай қарсы алған. Əкем төтесінен бір-ақ қайырған.

	– Ақыры жұмысың мұғалім болу екен, шүкір, жетеді осы Шуда да бала деген, оқыт соларды.

	Шешем кішкене өмірге жанасымдылау келді:

	– Сол да бола ма екен? Өкімет жіберген жаққа барады да адам деген.

	Апам ешкімнің көңілін жыққан жоқ:

	– Кім біледі тағы...

	Алайда апамның «тағысы» менің тағдырымды шешті.

	«Тағының» аржағында айтылатын қандай бір күдік сөз əкемнің жұдырықтай өндіршегін бүлкілдетіп өткендей болды, шешем ыстық шайды ұрттап алып, көзі жасаурап қалды, апам тұнжырап төмен қарады.

	Ізінше əкем мен шешем ұйғарымдарын білдірді:

	– Онда барсын.

	– Сөйтсін.

	Менің əкем де, шешем де, апам да оқымаған. «Екі қолға – бір жұмыс» тірлік кешіп келе жатқан адамдар. Оқу бітірген жастың жіберген жерге бару керек екенін, əйтпесе келешегін бүлдіріп алатынын солардың өзі де біледі, ал шақыртып алғандардың тірлігі мынау, əуре-сарсаңға салады. Қайтып кеткім келіп бір тұрдым. Бірақ қайда барам, ертең-ақ мені əртүрлі деңгейден іздейтінін былай қойғанда, «жіберген жер алмады» деп ауыл адамдарының көзіне көріну түкке жарамай қалумен пара-пар емес пе. Қой, не де болса, кеттім Бөгендеріне.

	* * *

	Есепке тұруға əскери комиссариатқа келіп едім, үшінші бөлім бастығы дəл бір мені өліп-өшіп күтіп отырған адамдай қуанып, теміржолшылар клубында өтіп жатқан комиссияға жол сілтеді. Əскерге шақырылғандарды комиссияға кіргізіп-шығарып жүрген аға лейтенант ай-шайға қаратпай, шашымды алдырып келуге шаштаразға жұмсады. Студенттік күндерде бес жыл бойы жоғары да, төмен де тараған, оңға да, солға да жатқызған, ақыры канатка етіп қойып тынған қалың қара шашымды қимай, оның үстіне, бұрын көрмеген ортаға, танымайтын оқушыларға тақыр бас мұғалім болып барғым келмей, əжептəуір қипақтадым. Əскери комиссия мүшелері қайдан көнген. Олары дұрыс та, өйткені əр алуан бас, сан түрлі мінез бар. Шашын алам деген бас, сөз жоқ, мінез көрсетеді. Шашсыз басқа жарастық жоқ екенін бəрі біледі. Басын ұстараға үнсіз тосатын балалық кейінде қалғалы қашан. Мың сылтау айтуға бармыз біз. Комиссия қайсыбіріміздің əуенімізге төңкерілмек, солдатқа алынатын адамның ақ құйқасынан қара табанына дейін тексеруден өтеді, содан да шашты алдыру шарт. Көндім, көппен бірге мен де тақыр бас болып шыға келдім.

	Комиссия нəйеті бір-ақ күнде өте шықты. Оның қорытындысы: əскери қызметке жарадың, əлəзір барып жұмысыңды істей бер. Керек уақытында шақыртып аламыз.

	* * *

	Мен бұл шақырту қағазын алғаш күтіп жүріп, кейін ұмыта бастағанмын. «Шақырмайтын шығар» деп қойғанмын.

	Өзім жетекшілік ететін тоғызыншы сыныпқа жаңа сабақты түсіндіруге кіріскенім сол еді, есік қағылды. Сөзімді шорт үзіп, есікке қарадым, ашылмады.

	– Да.

	Арғы жағындағы кісі есікті ашудың орнына тағы қақты. Дəу де болса, əдепті біреу болды бұл. Əдетте, бүйтетіндер қартаңдау ата-ана болып келеді. Қашаннан əдеп сақтап үйренген олар сыныпқа кіруге қаймығып, өстіп есікті үстіүстіне тақылдатып тұра береді. Есікті өзім барып ашпасам, болмайды енді.

	Есік қаққан, мен ойлағандай, қарт кісі болмай шықты. Керісінше, қабырғаға қырын беріп ауылдық Кеңестің хатшысы – ұзын бойлы, ақ құбаша, бетіне ұят ұялаған балаң жігіт тұрды. Мен оны бірден таныдым: анада есепке тұруға барғанда көргенмін. Бұл жігітке не керек? Осы сұрақ көкейімді кеулеп өтті, бірақ қапелімде, еш жорамалға сая алмадым. Хатшы жігіт маған қарай екі-үш аттап келіп, қолын созып сəлем берді:

	– Саламатсыз ба, ағай! Сізге повестка бар еді, соны алсаңыз.

	Ауылдық жерде əскерге шақырту қағазын жергілікті Кеңес атқару комитетінің тапсыратыны сонда барып түсті есіме.

	Кенеттен кез болған маңызды істің өзінен пəс тірліктің қай-қайсысының да əркі-тəркісін шығарып, адам санасына өз үстемдігін ғана жүргізетіні бар. Мынау шақырту қағазы əп-сəтте менің де көңілімді əлейім-жəлейім етті. Енді ғана құлшына əңгімелей бастаған жаңа сабақты одан əрі жалғастыруға зауқым соқпай, тіптен беттегім келмей қалды. Барша ой-зейінім «солдат» деген жалғыз-ақ ұғымға ауып, жүрексіну ме, қимастық па, асығушылық па, əйтеуір, осылар тəріздес біресе қатқыл, біресе елжір сезімдер сапырылысып жүріп берді.

	Менің сыныпты ұмытып, өзге бір дүниеге шым-шым бойлап бара жатқанымды оқушылар анғарған сияқты. Əлі күнге көбісінің мінез-құлқын жөнді біліп, жақсы-жаманын анық аңғарып болмаған өңкей өрімтал, көген көз жаудырап өңменімнен өтіп барады, сыр тартпақ сыңай танытады.

	Ұстаз үшін шəкіртіне əлсіздігін көрсету – мерт болу, өзімді күштеп жаңа сабақты түсіндіруді қайта жалғастырдым. Бірақ көңілді алаң бір алып қалған соң қиын екен, кең жазылып кете алмай, сөзім қожырай берді. Сонда да өзімді-өзім қыстап, тақырыпты айтып шыққан болдым. Кім тыңдап, кім тыңдамай отыр, бəрін қалт жібермей сезетін сергектіктен айрылып қалыппын, «Кəне, түсіндіңдер ме?» – деген кейіппен тіктеп қарасам, оқушылардың бəрі үнсіз отыр. Сынып ішінде масаның ызыңы білінердей тыныштық орнаған.

	Мұғалімдерді, жалпы үлкен атаулының оқушыларды, балаларды көп нəрсені білмейтін, сезбейтін санайты ны бар. Бұл – өзіміздің білместігіміз. Күнде жаңа сабақтың анасын бір, мынасын бір сұрап, кеу-кеулеп кететін оқушылар құлаққа ұрған танадай сілейіп отыр. Көбі менің байыз таппай тұрған көңілімді дөп басатын тəрізді.

	Мен ұстаздық парызымды өтедім:

	– Ал, балалар, жаңа сабақты түсіндіңдер ме?

	Сынып үндемеді. Мен айтқанды бірден қағып алатын озат оқушыларға телміре қарадым. Олардан бауырымдай, досымдай мият күттім. Бəрі көз тайдырып кетіп, біруыс болып партаға төне түседі. Шындықты тайсалмай айтатын бірде-бір оқушының болмағаны ма сонда? Біз кімді тəрбиелеп жүрміз? Өн бойым тоңазып, аласарып барамын. Бір тіл қатшы біреуің!

	Менің мына шарасыз күйімді сыныптағы ең озат оқушы Сəуле Жүнісова түсіне қойды.

	– Ағай, ештеңе түсінбедік.

	Ұстаз атаулы төзбес қорлық та қуантады екен адамды. Жарайсың. Жарайсың, Сəуле, айналайын! Оқушылардың бəрінің айта алмай отырғаны, менің күткенім осы ғой. Сынып та, мен де жанданып жүріп бердік.

	– Өте дұрыс. Не істесем екен, қайта түсіндірейін.

	– Жоқ. Түсіндірмей-ақ қойыңыз. Сіз жаңа бір жайсыз хабар естідіңіз-ау деймін. Солай болды, əйтпесе...

	Сəуле əрі қарай не айтарын білмей қызарып кетті.

	– Сəуле, сен дұрыс аңғарыпсың. Бірақ мен жайсыз хабар емес, қуанышты хабар естідім. Мені əскерге шақырыпты.

	Балалар гу ете қалды:

	– Ой, ағай, бес жыл оқып, енді əскерге барғаныңыз қандай қызық!

	– Сонда сонша жерден келген еңбегіңізді ескермегені ме?

	– Соны айтам. Военкомат та бір əшейін екен ғой.

	– Шіркін, мені де алса əскерге, қазір-ақ кетер едім! Найыбы бір жарым айдың ішінде оқушылар маған кəдімгідей бауыр басып қалған екен, осылай деп бірі аяныш, бірі қимастық білдірді. Айтқандарының кейбіреуі менің өз ойыммен үндескендей болып, елжіретіп алып барады.

	Ұстаз – шəкіртіне əр кез еңсесі биік, жұмбақ адам. Мен не айтарымды білмей, іштей толғанып біраз отырдым. Бес жыл студенттік өмірдің ащысы мен тұщысын бірдей көріп, тірнектеп жинаған білімімді осы жеткіншектерге жеткізсем дегеннен басқаны ұмытып кеткен екенмін мен қазір. Өз қарбаласы, қамы бар жақсы басталған өмірімді қимайтын сияқтымын. Əскери комиссариат мені Отанға қызмет етуге шақырып отыр ғой. Бала оқыту да – Отанға қызмет ету. Алайда, адам Армия қатарына шақырылған екен, былайғы барлық шаруасын жиып тастауға міндетті. Отан үшін атқарған ісіңнің үлкен-кішісі жоқ дейміз, сонда да солдат болудың жөні басқа.

	– Балалар, əскерге ерте, немесе кеш барғанда не тұр, бəрібір. Қашан шақырса да біз – солдат.

	Мен мүдіріп қалдым. Жаңа ғана «мені айт, мені айт» деп анталап тұрған көп ойдың берекесі қашты. Көкейімдегінің бəрі əсіреқызыл сөз болып көрінді. Ал оқушыларға көпірме сөз керек емес. Басқаны қайдам, өз басым оларға биік мінберден асқақтап сөйлеуді артық деп білемін. Дегенмен орта жолда тоқтай алмадым:

	– Біздің еліміздің əрбір жасы солдат болуы тиіс. Бəрің де əлі-ақ солдат боласыңдар. Солдат болу оңай.

	Соңғы сөз аузымнан ойланбай шығып кетті. Артық айтып алғанымды білдім, бірақ ұстаз сөзі екеу емес, қайта тартуға кеш. «Слесарь болу оңай», яки «қой бағуда тұрған не бар?» деген тəрізді бір ұшқары сөз болды. Бір жақсысы – балалар бұдан əрі көп кеукеулеген жоқ, қоңырау соғылған.

	Осы бір абайсыз айтылған пікір солдаттық өмірімде талай рет таразы басына түсті ғой. Алда айтылар əңгіме арқауы да осы – солдат болу оңай ма, жоқ па төңірегінде болмақ.

	* * *

	Мұғалімдер бөлмесіне мен қолыма шақырту қағазын ұстап, көңіліме қобалжу ұялап ендім. Сол сəттен бастап жол қамына кірісіп кеттім. Ешкім менің, мен ешкімнің қолына қарап тұрмаған қарапайым мұғалім емеспін бе, шаруам əп-сəтте-ақ тынды.

	Қош айтысар кез келді. Мұғалімдер көп емес, аз уақыт қызметтес болғанымызға өкініш білдірді. Бəрі жатқан бір əдемі қимас сөздер айтады. Тіптен мектеп директорының өзі:

	– Тым аз, бір жарым ай ғана мұғалім болдың. Жақсы бала екенсің. Отаныңның адал солдаты бол! Қызметің аяқталған соң осында кел, қай кезде оралсаң да, саған орын тауып беремін, – деп жол болсын айтты.

	Шіркін, адам-ай десеңші! Тамыз айының бел ортасында жалғыз чемоданымды ұстап, автобустан түскенімде осылардың бірде-біреуін танымаушы едім, енді қара, бірінің баласындай, бірінің ағасындай, бірінің құрбысындай болып кетіппін, бəрі қимайтын тəрізді. Мен де кəдімгі бір ет жақынымнан айрылардай елжіреп жүрмін.

	Дегенмен, менің Бөгеннен ертерек кеткеніме қуанатын да адам бар. Ол – Сейсенғали. Мен сияқты жас кадр ол да, Орал педагогикалық институтын бітірген физик. Сейсенғали бағанадан бері бір қызарып, бір сұрланып үнсіз отыр еді, ақыры көкейіндегісін айтып тынды:

	– Барсын жастар. Осылар болмаса, кім күзетпек бұл елдің тыныштығын?

	Отырғандар оның бұл қай айтқаны екенін білмей, аңтарылып қалды.

	– Өзің ше? Сен де жас емессің бе? – деді бірі. Жауабы дайын екен, Сейсенғали мүдірген жоқ:

	– О, біз əскер жасынан асып кеткенбіз.

	– Қой, əрі.

	– Рас. Мен отыз сегізінші жылғымын. Əскерге шақыру мерзімі былтыр өтіп кеткен. Бұл солдат болып жер тепкілеп жүргенде, мен ауылда сайран салам.

	– Сен не айтып отырсың өзің? Оның несі мақтан? Солдат болып көрсең, сен бұлай демеген болар едің, қарағым. Түкті білмейтіндігіңнің салдары ғой мына сандырағың.

	Бурыл шашты ұстаз Жапсарбай ағай Сейсенғалиды өстіп тыйып тастады.

	– Əзіл ғой, ағай, – деп ыржалақтаған болды Сейсенғали. Күлкісінде қатесін мойындау жоқ, амалсыздығын бүркемелеген аярлық бар еді. – Шынында, солдат болған жақсы ғой.

	Сейсенғалидың мына берекесіздігінің мінезден емес, ішкі бір есептен туындап жатқандығы жалғыз маған ғана аян.

	– Е, бəсе! Қалжыңдағаны да қызық осы күнгі жастардың. Диванда отырған үш-төрт мұғалима апайдың біреуінің осы сөзі жетпей тұр екен, бəрі орнына келді: Сейсенғали ыңғайсыз жағдайдан шықты, мен əңгіме тақырыбы болудан құтылдым.

	Биыл Бөгенге келген жас кадр үшеуміз – Сейсенғали, Шекер жəне мен. Сейсенғалидың мені жаңағы қағытуының төркіні, міне, осы Шекерге байланысты.

	Сейсенғали мен Шекер Бөгенге бір күнде келіпті. Сейсенғалидың үйі осы ауылда, Шекер ешкімді танымайды. Қандай да жанашыр пейілге зəру қыз Сейсенғалимен тез танысқан. Сейсенғали Шекерді бір ағайындарының үйіне пəтерге орналастырған. Екеуі үш-төрт рет киноға да бірге барған. Араларында нендей сөз болып, қандай сыр айтылғанын өздері білер, менің білетінім Сейсенғали қаншама айналсоқтағанмен, қыз көңілі құлай қоймаған.

	Ендеше, Сейсенғалидың Шекерді қызғанғанының жөні болсын! Өз əлсіздігін білген адам ғана осындай оғаш қылық, күншіл кейіп, күйкі мінез көрсетеді. Шекер, сен жолатпа мұндай жігітті маңайыңа. Асықпа, кездесесің əлі-ақ бақытыңа!

	Сол сəт кеудемде бұрын ешқандай қозғауы болмаған толқын өріп, əлдеқалай бір тəтті сезім оянып, шақыруы жоқ шарқ ұру жүрегімді тыз дегізіп, деміктіріп өткендей болды.

	* * *

	Иə, сол мен əскерге аттанатын түнге дейін Шекер маған осы ауылға өзім құсап жолдамамен келген бір кітапханашы қыз болатын. Мен сияқты, ешкімді танымайды, күні бойы кітапханасынан шықпайды.

	Рас, таныстығымыз жаман басталған жоқ-ты. Мектепте жаңа оқу жылы басталуға бес күн қалған. Бөгенге келгеніме он шақты күн өткенімен, бұл ауылдың мəдени ошақтарын жағалай қойған жоқ едім, енді кітапханаға баруға тура келді: өзімдегі бірлі-жарым кітапты оқып тауысқанмын. Кітап алу бір себеп болса, естіген «үріп ауызға салғандай жап-жас кітапханашы қызды» көргім де келген.

	Мен кітапханаға, неге екенін, біртүрлі жүрексініп ендім. Кітапхана шағын екі бөлмелі үйге орналасқан ауылдық жерлерге тəн кəдімгі мəдениет ошағы екен. Кіре беріс бөлме түрлі көрнекі үгіт құралдарымен безендірілген, ұзын үстел үстіне газет тігінділері қойылған. Арғы, түпкі бөлме кітап сақтауға арналған. Осы екі бөлмені жалғастыратын есік көзіне тақау қойылған үстел басында бері қарап кітапханашы қыз отыр, басқа тірі жан жоқ.

	Мен табалдырықтан аттай бере бөгеліп қалдым. Қыз төніп отырған кітабынан басын жұлып алып, жалт етіп бір көз тастады да, қайта төмен қарап кетті. Не ілгері жүрерімді, не кейін шегінерімді білмей, состиып тұрып қалыппын. Қыз басын қайта көтерді. Ұяң жымиып көз тігеді. Жуан бір бұрым болып өрілген қолаң шашы өңірін қуалап барып, үстелден төмен құлапты. Ашық ақ мандайына жаңа туған құлынның жалы тəрізді үлбіреген кекіл шашы үйіріліпті. Арасы жалғанып кеткен қою қара қасы, алаулаған алма беті – бəрі-бəрі ешқандай бояу көрмеген сəби қалпында екен. Өрттей қызыл көйлегі ақ жүзіне ерен келісіп, ерекше жарастық берген: жағасы талма мойнын қымқырып, ақ тамағына күлгін көлеңке ұялатқан.

	Ол мен үстеліне таяп келгенше үн қатпады. Мен оның мұнысының паңдығы екенін де, ұяңдығы екенін де біле алмай, өз-өзімнен қысылып, кібіртіктеп қалдым. Қыз бұл халімді тез ұқты.

	– Келіңіз, ағай.

	Үні сондай ибалы, ізетті екен. Күйсандықтың ең бір нəзік сазды тілін оқыс басып қалғандағы тəрізді сүйкімді үн құлағымда жаңғырығып, өн бойымды ұйытып өткендей болды.

	– Келдік, кітап алайын деп едім.

	– Онда жақсы. Бұрын кітап алып оқушы ма едіңіз?

	– Жоқ. Мұнда алғаш рет келуім.

	– Онда кітапты сүймейтіндерден болдыңыз ғой.

	«Пысығын қарай гөр өзінің. Кəсібіне керекті сөзді қалай тез үйренген, ə!» Мен іштей осылай дегеніммен, қызға басқаша айттым:

	– Мүмкін.

	– Мейлі. Онда төргі бөлмеге өтіңіз де, қалаған кітабыңызды алыңыз.

	Қыз үнінен аяушылық білініп тұрды. Осы жасқа келгенше кітапханаға бас сұғып көрмеген адамды қақыратып сөксе де болар. Бұл қыз əдеп сақтайды, бірақ сонысының өзі-ақ тоғышарлықты аямай бетке басқаннан ауыр. Бір тəуірі мен Шекер ойлағандай кітап бетін ашпайтын адам емеспін ғой. Кітапхана үлкен болмағанымен, кітапқа əжептəуір бай екен. Əсіресе, классиктердің кітаптары том-том болып, адам қолы тимеген күйі тұр. Мен көп ойланып жатпай, Джек Лондонның «Майкл – аралдық» деп аталатын романы басылған томына тоқталдым.

	– Маған мына кітапты тіркеп беріңіз.

	Қолына Лондонды ұстай бере, Шекер андамаған жерде ағасы қолына кəмпит ұстата салған бала құсап, аңтарылып тұрып қалды. Мен оның: «Мына кітапқа тісі бататын кім еді бұл?» – деп тұрғанына шəк келтірмедім. Осыны өзіне айтып сала жаздап барып қайттым. Ибалы қызды аядым, оның үстіне, Шекердің таңырқауы ешқандай кемсіту емес, басқашалау, анығырақ айтсақ, мынау алыстағы ауылдан əлемнің ең озық жазушыларының бірін оқитын адам табылғанына таңдану еді.

	– Ағай, паспортыңыз бар ма? Есеп карточкасын толтырайын.

	– Бар, қарындас.

	Паспортымды ашысымен Шекер маған жалт етіп бір қарады, қолы сəл дірілдегендей болды.

	– Е, бəсе, – деді дереу.

	– Несі бар?

	– Сіз де Сейсенғали тəрізді жас мұғалім екенсіз ғой.

	– Иə.

	Шекер өрттей болып қызарып кетті. Төмен қараған күйі есеп карточкасын толтырып жатты. Алдында ашылып жатқан кітап «Үлкен кеңес энциклопедиясы» екен. Енді мен таңғалдым:

	– Қарындас, кітаптың ең үлкеніне кірісіпсіз ғой. Шекер жымиды:

	– Ағай, оқып отырғаным жоқ, сызып отырмын.

	– Нені?

	– Сталинді. Ауылсовет ағай энциклопедиядан бастап, барлық кітаптардағы Сталин деген сөзді мына тушьпен бастырып өшір деп тапсырған. Сол кісінің тапсырмасын орындап отырмын.

	– Мұнысы несі екен? Осы кітапханадағы кітаптардан фамилиясын өшіргенге Сталин тарихтан да өшеді дей ме екен? Əй, қайдам-ау... Мəселе бұл кітаптарды өшіруде емес, басқада шығар.

	Шекер не дерін білмей сұлық отыр. Мына болымсыз істі құлшынып емес, лажсыздан атқарып отырғаны көрініп-ақ тұр. Бірақ адам өзіне тапсырылған істің ұшығына шығуы керек.

	Энциклопедияның ашық жатқан бетіне көзім түсіп кетіп еді, Сталин екі-үш жерде тұр екен. Оларды Шекер де көрді.

	– Ағай, сіздің аяғыңыз жеңіл екен. Ертеңнен бері бірде-бір Сталин табылмай қойып еді, міне, қараңызшы, мына бетте жыпырлап тұр.

	– Солай ма? Ондай болса, мен жиі келіп тұруға тырысам.

	– Сөйтіңіз, ағай.

	– Сөйтем.

	– Міне, кітабыңыз.

	– Рақмет!

	– Сіз сонда Лондонды жақсы көресіз бе?

	– Жоқ, Сталинді жақсы көрем. Лондон – оқитын жазушы. Шекердің құлағының ұшына дейін қызарып кетті.

	– Ағай, онда мен оны сызбай-ақ қояйын да.

	– Жоқ, сыза бер, Шекер! Сталинге бəрібір.

	– Білмеймін, мұным дұрыс па, жоқ па?

	– Дұрыс, дұрыс.

	– Қайдам?..

	Шекерді ыңғайсыздандыра беріп қайтем, Лондонды алдым да, рақметімді айтып, шығып кеттім.

	* * *

	Бөген ауылы таулы жерде өскен маған алғашқы күнненақ біртүрлі қызық болып көрінген. Теңіздің құрлыққа сұғына кіріп жатқан жағасына орналасқан бұл ауыл түгелдей құм ішінде, үй-үйдің арасына жал-жал үресін құм тұрған. Бұл қалың құм ешқандай көше тəртібі сақталынбай салынған үйлерден өте бере теңізге қарай жылға-жылға болып құлдилайды. Құмнан аяқ алып жүрер жер жоқ мұнда. Табаның тиді болды, оспа құм сусып шөгіп, ілгері басқан аяғыңды кейін тартады.

	Кітапханадан шығып, осы қаптаған құм ішінде балпаңбалпаң басып келе жатып, өз-өзімнен бірдеңеге алаңдай бердім. Мүмкін, ол оқу басталатын күннің жақын қалғандығы болар. Сыныпқа мұғалім болып еніп, танымайтын оқушылармен алғаш рет жүздесетініме жүрексінетін шығармын. Бірақ мен ол күнді ойша көз алдымнан əлденеше рет өткізіп, əбден бекінгенмін. Жаңағы қыз шығар? Онда тұрған не бар бірақ? Бардым, көрдім, кітап алдым, қайттым. Шекердің мені Сейсенғалиға ұқсатқаны несі екен? Құм сырғып табанымнан төмен қарай тартады. Көңілімнің жігі сөгіліп, еңсем пəс болады.

	Сейсенғали – мектепке барған сайын көріп жүрген жігітім. Серейген ұзын, бетінде қан-сөл жоқ құп-қу, арық жігіт. Менің оған ешқандай ұқсастығым жоқ. Мен – орта бойлы, қара торы, аяқ-қолым балғадай жігітпін. Мүмкін, Шекер ұқсастықты пішінімізден емес, өмірімізден көрген болар. Иə, сөйткен. Шекер түсінікті қыз сияқты.

	Дегенмен, Сейсенғали өз ауылына келіп отыр. Ұқсас деп қайта Шекер екеуміздің өмірімізді айтса болар. Ол да, мен де танымайтын қияндағы ауылға студенттік чемодандарымызды көтеріп келіп отырған жоқ емеспіз бе. Енді Шекер екеуміздің бір деңгейлес күйіміз жақсы ойларға жетелеп, жарқын желі тартып бара жатты. Шекерді тағы көргім келді. Оның кілті өзімде, бар болғаны – қолымдағы мына кітапты тез оқуым керек.

	Ал мен бұл романды бұрын да оқығанмын, Лондонның иттер туралы романдарын адамның қайта-қайта оқығысы келеді. Атақты «Ақ азуды» мен бес рет оқып шыққанмын. Ал мынау «Майкл – аралдық» жəне «Джерри-Майклдың ұяласы» романдарын бір-бір рет оқып шығып, жазушының иттің өмірін суреттеп отырып-ақ өз қоғамының ең толғақты мəселелерін қозғағанына таңғалғанмын. Тағы да оқып, тереңдей түссем деп қойғанмын, соның ретінің енді Бөгенде келгенін қара.

	Кітаптан бас алмай, белгілі тұстарын жүгірте оқып бітіп, келер күні кешке қарай кітапханаға келгенімде Шекер мені жылы жүзбен қарсы алды. Тіптен, менің бүгін бір соғатынымды біліп, күтіп отырған адамша орнынан атып тұрды. Үнінен де қуаныш лебі білініп тұрды:

	– Келіңіз, ағай, келіңіз. Түу, тез-ақ оқып қойдыңыз ба?

	– Иə.

	– Əй, қайдам? Бірақ сіздер жылдам оқитын шығарсыздар?

	– Кішкене жүгіртіңкіреп оқығаным рас. Кітапханашылардың емтихан алатыны болушы еді, сіз де сөйтерсіз, мен дайын.

	– Жоқ. Ол не дегеніңіз? Сізден емтихан алатындай білім қайдан болсын менде?

	– Мен бұл романды бұрын оқығанмын. Сəл асығып оқығаным рас.

	– Бəсе. Мен сіздің сөйтетініңізді, бүгін осында бір соғатыныңызды біліп едім.

	– Шекердің мұнысы ақкөңілдігі ме, жоқ балалығы болды ма екен? Не де болса, ойына келгенді жасырмай айтып салды.

	– Қызық екен! Алдағыны күні бұрын болжап білетін адамдар болады деген рас екен ғой.

	– Бұл мүлде болжампаздық емес, ағай. Жай... Сіз де, мен де – осында жаңа келген адамдармыз. Сондықтан сіздің танитын адамыңыз, баратын жеріңіз көп емес. Тіптен осы кітапхана мен балықшылардың мəдениет үйінен басқа баратын көпшілік орын жоқ та мұнда.

	– Рас, айтасың. Бұл кітапхананың иесімен таныссақ та артық болмас еді.

	– Танысыңыз. Мен сіздің есіміңізді білемін, кеше паспортыңызды қолыма бердіңіз емес пе.

	– Кітапханашы болу қандай жақсы, ел құжатын қолдарыңызға өзі ұстатады.

	– Бірақ олардың бəрінің есімі есте қала бермейді, ағай.

	– Əрине. Мен де сіздің есіміңізді білемін – Шекер. Шекер қолын ұсынды;

	– Біледі екенсіз; Шекер.

	– Сіз де білесіз; Балабек.

	– Мен сізді кеше Сейсенғалиға ұқсатқаныма ренжіп қалдыңыз-ау деймін. Шынында, оным ағаттық болды. Кешіріңіз!

	– Иə, біз ұқсаспыз...

	– О не дегеніңіз! Сіз оған ұқсамайсыз. Ол осында күнде келеді, бірақ əлі күнге бір кітап та алып көрген жоқ.

	– Ол – физик. Физикке кітап оқудың қажеті жоқ шығар.

	– Сіз шыныңызды айтып тұрған жоқсыз. Əдеби кітап оқымаған адам жанының жұтаң екенін сіз жақсы білесіз. Есіңізде болсын, мен шындықты айтатын адамды ғана ұнатам.

	– Шекер, ойланып көрші, менікі жалған сөйлеу ме, жоқ басқа ма?

	– Тоқтаңызшы, ойланайын. Иə, иə, сіз... Сіз...

	– Иə, мен оны кекетіп тұрмын.

	– Шынында, өзі бір қызық жігіт. Адамның мазасын алып бітті.

	Біз енді біраз ашыла əңгімелестік. Шекер Жамбыл мəдени-ағарту училищесін бітіріпті. Меркіден екен. Мен Шудан екенімді айттым. Шекер бұған қатты қуанды.

	– Нағыз ағай екенсіз. Тіптен жақсы болды. Мен енді мұнда жалғыз емес екенмін!

	– Иə, солай. Неге жалғыз боласыз? Əлі-ақ үйреніп кетеміз бұл ауылға. Дос та, қас та табылады. Өмірдің қызығының өзі де сонда болса керек.

	– Мүмкін. Жалғызсырап жүргенім рас.

	– Мен де студент достарымды, Алматыны аңсап жүрмін.

	– Бəсе. Өстіп шыныңызды айтыңызшы.

	– Айтамын, айтамын!

	Шекер екеуміз осы сыпайы сыйластық райдан айнығанымыз жоқ. Мектепте оқу басталып кетті де, артық-ауыс уақытым болмай, кітапханаға сирек барып жүрдім. Бара калған күнде кітап алмастыра салып қайтып кететінмін. Сол күнгідей сөйлесудің жөні келмей-ақ қойған. Қашан келсем де, кітапханаға жастар толып отыратынды шығарды.

	– Шекер, жұмысыңыз жеміссіз емес екен, – дедім бірде мен оған дойбыға төне түсіп отырған бір топ жігітті иегіммен нұсқап.

	– Қайдам, ағай?

	– Несі қайдам? Кітапханашы жұмысы – оқырмандарының көптігімен өлшенбей ме?

	– Оныңыз дұрыс. Адамның көп келгені жақсы. Алғашқы күндері үстел басында біруыс болып жалғыз отырушы едім. Енді, міне, оқырман көбейіп келеді. Бірақ сіз сирек келетін болып барасыз.

	– Мектепте оқу басталды, біздің де жұмысымыз қызды.

	– Мұғалім болу қиын шығар?

	– Кім біледі?

	– Сіз білесіз.

	– Соны əлі білмей жатырмын.

	– Онда сізге қиын емес екен.

	– Жағдайыңыз қалай? Сталинді өшіріп біттіңіз бе?

	– Қайдан? Мені қинап жүрген – сол. Сірə, бітіре алмаспын.

	– Бітіресіз.

	– Мен «Оқуды осы кітаптан Сталинді өшіру үшін бітірдім бе?» деп өзіме-өзім ренжіп жүрмін.

	– Сіз өзіңізге емес, ауылсовет ағайға ренжіңіз. Сталинмен бүйтіп күреспеу керек. Кітаптағы Сталинге қара жағудан гөрі санадағы Сталиннің қаралығын, қараулығын өшіру дұрыс. Амал қанша, бастығыңыз айтқан екен, істейсіз.

	– Істеймін. Бірақ көпшілік жұмыс та атқаруым керек еді. Ол жұмысты мен кітапхана кеңесін құрудан бастасам деймін. Сіз соған мүше болсаңыз қайтеді?

	– Болайын.

	– Рақмет сізге.

	– Шекер, сен əзірше Сталинді сыза тұр, мен мектепке, балаларға үйреніп алайын. Содан соң кірісейік кітапхана кеңесінің жұмысына.

	– Мақұл.

	– Келістік, ендеше.

	Шынында да, жұмыс мойын бұрғызар болмаған. Оқу бітіріп келген жас мұғалімге сын көз көп болады екен. Сабақ беру əдістемесінде, оқушылардың мінез-құлқында кездесіп қалған қиындықтарға орай алғаш рет дербес шешім қабылдауың, соған қарамай, титтей де қателеспеуің керек. Жас кадрдың алғашқы адымынан жұрт кейінгі адымын топшылайды, жоғары оқу орнынан алған білім, өнегесін таразы басына салады. Өзін қанаттандырған ортасын, өзін сыйлаған жас мұндай кез шарқ ұрар. Мен де бос уақытымды, бар құштарлығымды шəкірттердің де, ұстаздардың да көңілінен шықсам деген жалғыз мақсатқа жұмылдырғанмын.

	* * *

	Міне, енді мен ертең əскерге аттанамын. Мұнысы несі, мені орны толмас өкініш қайта-қайта мазалай берді. Əрнені бір ойлаймын, ештеңеге тоқтай алмаймын. Бір орайда Шекер оралған ойыма, содан көз алдымнан кетпей қойғаны. Мен оның жүрегімнің түкпіріне жақынымдай жылы ұялағанын анық аңғардым. «Ағай», «қарындастан» аса алмаған аяулы, инабатты күндер енді алыс тартпақ. Шекерді бір көргім, қоштасқым келді. Шекер менің əскерге баратын болғаныма қалай қарар екен? Қия алмай бара жатқанымды айтсам ба екен өзіне? Қой, сыйластық күйімізге басқа еш нəрсе қосудың, екшеудің қажеті бола қоймас. Мен осыған бекініп едім, оным бекер əурешілік болып шықты.

	Чемоданымды жинап болып, көңілімнің астан-кестеңі шығып отырғанымда көрші тұратын балықшы жігіт Тоқтар келді. Бүгін мəдениет үйінде əскерге шақырылған балықшы жігіттерді шығарып салуға арналған кеш болады екен, соған барайық деп келіпті. Менің көңілім ештеңеге шаппады.

	– Бармаймын. Ертең əскерге жүремін, соған əзірленуім керек, – деп селқос жауап бердім.

	Тоқтар – əлжуаз, момын жігіт, сұранып мазамды алған жоқ:

	– Соны біліп, əдейі келіп едім. Мені де шақыртыпты. Сіздің əскерге баратыныңызды бағана кітапханада Сейсенғалидан естідік. Жүргеніңіз жақсы еді, балықшыларды зауыт қалай шығарып салатынын көретін едіңіз, – деп өкініш білдірді де кетіп қалды.

	Кешке шынымен-ақ барғым келмеп еді, бір пəстен соң көңілім құлазып, əлденеге елеңдей бердім. «Сейсенғали менің əскерге баратынымды кітапханада неменеге айтты екен? Шекер де естіді-ау! Қап, оған жолықпай, ештеңе демей кету керек еді, ұят болатын болды-ау енді!»

	Осындай ой маза берер болмаған соң тысқа шығып, үйдің батыс жақ қалқасында теңізге бір, мəдениет үйі жаққа бір қарап біраз тұрдым.

	Күздің мизам ұшқан бел ортасы болса да, жылуы əлі қайта қоймаған Күн ертең де аспанның бүгінгідей ашық болатынын аңғартып, қып-қызыл жалқық болып батып барады. Келгелі байқамаппын, теңізге батқан Күн ғажап сұлу болады екен. Теңіздің көк жал болып жатқан көкжиегіне ілінген өрттей күн шапағы кешкі қоңырсалқын самалмен шайқалған майда толқындарда сан алуан түске еніп құбылады, дегенмен қызылы көп біртін-біртін қара қошқыл тарта басгаған теңіз беті сан мың адам факел ұстап жүгіріп жүрген алып алаңға да ұқсап кетеді. Күн теңіз айдынына сіңген сол сансыз отты өзіне қарай жиырып, алысқа түріп алып кетіп бара жатыр. Енді бір сəтте Күн өзінің алтын кірпіктерін жұмды да, теңізге шым батып кетті. Енді оның қызыл сəулесі аспандағы ақ сұр бұлттардың бауырына жиналды.

	Теңіз біртін-біртін түнеріп, ауыр күрсініп, теңселіп жатты. Теңіздің бейсəубет шақтағы мынау тұнжыр күйі еңсемді басып, езіп барады. Ойы мол, ойыны көп күндер алыста, Алматыда қалған екен. Бақсам, осында келгелі бір рет киноға барғаным болмаса, балықшылардың мəдениет үйінде өтіп жататын бірде-бір шараға қатысып көрмеппін. Мұнымды басалқалылықтың басталуына баларымды да, жаңа ортаға үйреніспеушілікке үйлестірерімді де біле алмадым.

	Қазір де шеттеп тұрғаным мынау.

	Біздің ауылда Кеңес Армиясы қатарына жастарды шығарып салу кішігірім тойға пара-пар болушы еді, шіркін! Клубта алдымен салтанат өтіп, ол ойын-сауыққа ұласатын. Талай жолы жолдастарымды шығарып салған аяулы сəттер көз алдыма келді. Ұзақ таңды кірпік ілмей атқызған, сол ұйықтамаған күйі əскери комиссариатқа баратын. Шудың вокзалынан бір-ақ қайтатын күндер-ай десеңізші! Ал қазір мені шығарып салу ешкімнің ойы тұрмақ, назарына да кіріп шықпағаны, ел қатарлы Отанға адал қызмет етуіме тілектес сөз айтылмайтыны еңсемді басты. Менің халімді ұғар адамның болмағанына жабырқап, жан-жағыма үмітсіз көз тіктім, ешкім көрінбеді. Ондай адам кайдан болсын мұнда? Болса, ол – жалғыз Шекер. Бірақ мен оның пəтерде тұратын үйін іздеп бара алмаймын. Ұят! Шекер де бері қарап аяғын басуға ұялады!

	Сол кез ойыма Тоқтар айтқан жаңағы сөз түсе кетті. Менің əскерге аттанатынымды Сейсенғали айтқан кезде естіген болса, Шекер бүгін мəдениет үйіне бір соғуы керек. Мен енді мəдениет үйіне барып, келсе, Шекерге жүретінімді айтқым, оның «Ағай» деген жайдары үнін естігім келді.

	Ата-ана, ағайын-туған, дос-жаран тым алыстап кеткен сол түні маған бір жанашыр адам аса қажет еді.

	Келсем, кештің салтанатты бөлігі өтіп кетіп, жастар биі болып жатыр екен. Жағалай орындық орналастырылған, ортасы ашық зал іші толған отырған, тұрған, билеген адам. Сахна төрінде эстрада оркестрі ойнап тұр. Оркестрге қараған сəтте мен өз көзіме өзім сенбей сілейдім де қалдым. Оркестранттардың дəл ортасында аузында кларнет, серейіп Сейсенғали тұр. Кларнеттің сазды үні басқа аспаптың барлығынан дараланып оқшау шығады. Азаматың құбылтып-ақ ойнайды екен, мына сауықшыл қауым соның құдіретіне бағынып, теңселіп жүрген сияқты. Дəл сол сəт маған дүниеде Сейсенғалидан бақытты адам жоқ сияқты болып көрінді.

	Өз-өзімнен шүйкедей болып кішірейіп, шөгіп бара жаттым. Мынау көңілді думанды ортада маған орын жоқ екен.

	Ешкімді танымайтын, өзіңе жан адам назар аудармайтын кеш қандай суық еді?! Кері бұрыла бергенім сол еді, құлағыма Шекердің «Ағай» деген нəзік үні талып жеткендей болды. Жалт қарасам, оң бүйірімде Шекер тұр.

	Шекердің күлкі үйірілген жүзінде өне бойы кітапханада көріп жүрген сыпайылық пен байсалдылықтан гөрі мазасыздық бар сияқты. Екеуміз кəдімгі бір күні бұрын келісіп кездескен адамдарша жылы ұшырастық.

	Əуелгі сөз, əрине, менен болды:

	– Шекер, сен де осында ма едің?

	– Ағай, мен сізді залға кірген заматта көргенмін. Мен осында Шекер үшін келгенімді жасырдым:

	– Солай ма? Залда мен танитын ешкім жоқ қой деп жанжағыма қарамап едім.

	Шекер томсырайып қалды. Үстіңгі ерні түріліп, екі бетінің ұшындағы екі иірім тереңдеп, көзі жыпылықтады. Мен өз сөзіме өзім өкіндім.

	– Мейлі, – деді де, Шекер енді не айтсам екен дегендей, сəл тоқтап қалды. – Ал мен сізді осында көретініме сеніп келіп едім. Естігелі бері сізбен қош айтыспай қалар ма екенмін деп мазам кетті. Бірақ сіз маған əскерге бармайтын сияқты болып көрінесіз.

	– Неге?

	– Сізге солдат емес, мұғалім болу жарасады.

	– Əзірге солдат болуға тура келіп тұр.

	– Əскери комиссариат та қызық екен, сізді сонау Алматыдан кəдімгі бір солдатқа барам деп келген адамдай-ақ шақыра қойғандары несі?

	– Қызмет етуім керек болған да. Əскери комиссариат əскер жасындағы адамды алалап-құлалап емес, түгел шақырады.

	– Солдат болу өте жақсы, ағай. Менің Самат көкем былтыр ғана келді солдаттан. Үй ішімізбен үш жыл бойы сағынып жүрдік. Енді олар мені сағынып жүр. Шіркін, алса, мен де барар едім солдатқа.

	– Алады. Жүр. Қазір қыз солдат көп.

	– Қойыңызшы. Сіздердікі жөн. Қыз бала қайбір солдат болып жетістіреді дейсіз. Сіз-ақ болыңыз солдат.

	– Шекер, бұл не, маған өкпелегеніңіз бе?

	– Неге өкпелеймін? Сізге солдат болу жарасатын сияқты. Сіз тек қабағыңызды шытыңқырап жүруіңіз керек. Бірақ, меніңше, сізде ашу болуы мүмкін емес.

	– Солдатқа ашу керек болса, үйренеміз де.

	– Жоқ. Ашудың керегі не, үйренбеңіз. Солдат айбынды болуы керек дегенім ғой.

	– Боламыз.

	– Адамды қазір өзі емес, қару-жарақ айбынды етеді. Солай шығар, ə, əлде, мен жаңсақ айтып тұрмын ба?

	– Дұрыс айтасыз. Дегенмен, қай əскердің болсын, ең құдіретті қаруы – адам. Қару-жарақтың бəрі адам ақылымен жасалған, адам қолымен іске қосылады.

	– Ой, ағай-ай, сізбен ақыл салыстырып нем бар еді менің?

	– Неге, дүниедегі құбылыстың бəріне адамның өз пікірі болуы керек.

	– Сіз əскерге кетіп қаласыз, əйтпесе, көрер едіңіз...

	– Нені?

	– Менің де өзімдігім барын.

	– Шекер, сіз не, өкпелеп қалдыңыз ба? Əттең, əскерге кетпегенде көп-көп пікірлесетін екенбіз.

	– Жүріңіз, билейік.

	– Жүріңіз.

	Екеуміз биге араласып кеттік. Шекер əр қимылды сергек сезіп, ырғаққа бар пейілмен беріліп, жеңіл билейді екен. Байқамаппын, бойы да ұсынықты болып шықты, менің миығымнан келеді. Қандай да қимылға бейім тал шыбықтай бұралған икемді дене, бүкпесіз пейіл менің əлгіндегі пəс көңілімді өсіріп, бар өнерімді салып билеп кеттім. Шекердің «Сізге солдат болу жарасатын сияқты. Сізде ашу болуы мүмкін емес» деген сөздері ойыма қайта-қайта орала берді. Сонда бұл қыз менің бойымнан жарастық, мінезімнен жақсылық іздеп жүргені ме? Өзіндегі барын да білдірді-ау! Мен Шекерді тым жассынып, жасқаншақтап жүріппін ғой. Енді Шекерді өзіме жақын тартып биледім. Шекер қымсынған жоқ, емін-еркін кейпінен айнымады, тіптен кей кезде құшағыма тығыла түсетін сияқты.

	– Шекер, бұрын биге келуші ме едіңіз?

	– Жоқ.

	Екеуміз жұп жазбай біраз биледік.

	– Сіз əскерге кетпегенде жақсы болатын еді, – деді бір кезде Шекер.

	– Неге? Жаңа ғана солдат болу қандай жақсы дегеніңіз қайда?

	– Дегем. Енді осылай деймін.

	– Шекер, сіз, кешіріңіз, мен де жасырдым жаңа. Шындығын айтсам, осында мен сізді кездестіретініме сеніп келіп едім. Сізбен қоштаспай кеткім келмеді.

	Мен иығымдағы қыз қолының дірілін сезгендей болдым. Екі беті қып-қызыл өрттей болып, алаулап деміккендей болды. Мен ыссылап, көйлегім етіме жабыса бастапты. Енді зал іші қапырық тартып, тарылып кеткендей болды. Қапелімде, Шекерді қапсыра құшақтап алғанымды қайтерсің. Еркіме ие бола алмай қалғаныма қысылып, терлеп-тепшіп, биден жаңылып қалдым. Сол абдырап қалған шарасыз сəтте мені музыка ырғағына Шекердің өзі түсіріп жіберді. Мұны астанадан оқу бітіріп келген жас мұғалімнің əр қимылына көз тігіп тұрған жастар байқады ма, жоқ па, біле алмадым. Шекердің мына кішкентай қамқорлығы мені қуанышқа бөлеп, жүрегімді елжіретті. Өзім күні бойы алабұртып іздеп жүрген жанашыр адамым осы – Шекер. Мен ел-жұрттан еш именбей, қатты құшып сүйгім келген, ұят деген қасиетті қақпа қайта серпіп, меңзең күйге түскем, көз алдымнан қызылды-жасылды жарық жүйткіген. Бұл шарасыз күйімді Шекер сезіп қоймаса екен деп ыңғайсызданып, абдырап барам.

	– Ағай!

	Меп селк ете қалсам керек. Бұрын өзіңнен кіші осылай деп атаса дейтін аяулы сөз құлағыма түрпідей тиді. Əпсəтте əдемі сезімімнің быт-шытын шығарған.

	– Ағай!

	– Ол не, қарындас?

	Менің үнімдегі өкінішті Шекер сезе қойды:

	– Ағай, қарындас демей, Шекер деңізші жай ғана.

	– Қарындас, сіз де ағай демей, Балабек деңізші жай ғана.

	– Жарайды, келістік. Балабек.

	– Келістік. Шекер.

	– Сіз не менің сіңлім құсап айтқанымды айтасыз?

	– Сіз не, «сіз» дейсіз? Қазір ғана келістік емес пе?

	– Келістік. Бірақ сізді «сен» деуге болмайтын сияқты. Мен не дерімді білмей, дал болдым. Өсіп тұрған көңі-

	лім пəс тартып, құлазып жүре берді. Ешқандай сөзге де зауқым соқпай қалды. Соншама бала құсап елпілдеп кеткеніме іштей қапа болдым. Бұл гүл қызда нем бар еді? Бір ыңғайын тауып далаға шығып, алды-артыма қарамай зытқым келді.

	Шекер менің бұл халімді бірден сезіп қойды:

	– Балабек, сіздің қайтқыңыз келіп тұр.

	Біреу ойыңдағыны дəл тауып тұрса, мойындамай қайда барасың?

	– Оны қайдан біліп қойдың?

	– Көрдіңіз ғой, ағай, біліп қойдым.

	– Сонда да қалай білдің?

	– Білетін не бар, сіз көңілсіз болып бара жатырсыз.

	– Неге көңілсіз болайын?..

	– Оныңыз болмайды. Сіз жасырмаңыз.

	– Жасырмасам, менің өкінішім – сенсің.

	Шекердің көзі шарасынан шыға жайнап барып, төмен қарап кетті де, үн-түнсіз сұлық қалды. Əттеген-ай, ренжітіп алғанымды қарашы! Мені күле қараған қызға жабыса кететін біреу деді-ау! Бар болғаны сені бүгін ғана жанашырым болсын деп едім, қимасым болған өзіңсің. Мүмкін, бұл шындық асықпай пісіп айтылар ма еді, əзір асығыс болғаны анық. Кешіре гөр мені, айналайын аңқау қыз! Өзің ғой, кішкене тұйықтау болсаң қайтетін еді. Солдатқа бара жатқан жас қомағай, оның өкініші көп. Соның ең егілдіргіші – махаббат. Сол махаббат сен болып кездесіп, енді лезде айрылайын деп отырсам, өстіп тез ұрынбай қайтейін мен?! Саған осының бəрін айтып түсіндірмей қалай кете аламын?

	Осы кез біз айналып есік көзіне келіп қалыппыз.

	– Шекер, жүр далаға шығып, біраз салқындап келейік. Шекер мақұл екенін үнсіз білдірді. Клубтағы даңғыраған музыка біз балық зауытын айналып өтіп, теңіз жағасына жеткенше естіліп тұрды. Бірақ ол мені бағанағы кешкіліктегідей өзіне ынтықтыра тартқан жоқ, қайта ілесіп қалғысы келмегендей ышқына талмаусырап, ызыңдап жетіп жатты.

	Бізді теңіздің қара қошқыл толқындары мейірімді ананың шапанының кең ашылған шалғайындай шайқалып келіп, қуана қарсы алды.

	Ауа шыңылтыр екен. Біз теңіз жағасындағы ұлпа құм бетін көмкерген қыл қатқақты шытыр-шытыр басып келеміз, екеуміз де үнсізбіз. Жаңағы бір сөзден бұрынғы жарқындық қайда? Ертең мен кетемін, Шекер қалады. Кеудемді қимастық кернеп, аузыма кермек дəм келді. Шекердің де дəл осылай ойлап келе жатқанын мөлшерледім, қателеспегеніме сендім. Өстіп мəре-сəре болып келе жатып, əлсін-əлсін Шекерге жанасып қала бердім, тіптен бір-екі рет иықтарымыз түйісіп қалған. Шекер шеттемеді, қымсынған да жоқ, өзін еркін ұстайды.

	Мен алып ұшқан көңіліме сап-сап айттым:

	«Қой, ұзақ сапар, беймəлім өмірге аттанайын деп отырып, босқа мазалап қайтемін бұл қызды, өкінішім болып қала берсін». Желігіп алған көңіл көнбеді: «Қанша ұзақ болғанмен, оралатын сапар ғой ол. Махаббат қызығы күнде кездесіп, бірге жүруде ғана ма екен?» Енді Шекердің осындағы, менің Кеңес Армиясы қатарындағы өмірім астасып, ұзын желі тартып, алдағы күнді мағыналы етіп, ынтықтыра түсті.

	– Шекер...

	– А-а.

	Шекер жалт қарады.

	Кеудемді кернеп, тілімнің ұшына келіп, «мені айт, мені айт» деп тұрған небір əдемі сөздер құйын ала қашқан қылпық құсап ту-талақайы шығып, ғайып болды. Шекердің Ай нұрына бөленген теңіздің қалайы айнасынан өрген алагеуім арайға малынған бақытты, мөлдір жүзі «сүйемін!» деген жалғыз ауыз сөзді күтіп тұр екен.

	– Шекер, мен сені сүйемін!

	Шекер селк ете түсті. Аузына апара берген айранды аңдамай төгіп алған сəби тəрізді аң-таң əрі момақан күй тағдырын маған тапсырғандығын аңғартты. Жүзіне енді лезде үрей үйірілді. Бұл үлкен оқиға алдындағы жүрексіну ме, жоқ, қуаныш па екен?!

	Мен екі қолыммен екенін де, барлық денеммен екенін де, өмір бақи білмей өтетін, ешуақытта енді қайталай алмайтын ғажап жұмсақ, сонымен бірге құдіретті қимылмен Шекерді өзіме тарта бердім.

	– Шекер, мен сені алғаш көрген сəтте-ақ сүйгенмін!

	Бұл сөздерді мен сыбырлап айттым ба, əлде айтпадым ба, білмеймін, Шекерді барша ыстық ынта-ықыласыммен құшағыма алдым. Шекер сəл жасқаншақ тартқандай болған, екеуміздің көзіміз ұшыраса кетті. «Шының ба?» деп бар жанымен жалына сұрап тұр Шекер!

	– Шыным!..

	Шекердің жүзіне шексіз сенім ұялады: иегін бір ұмсынғандай болды да, көзі жұмылып, ернімізге ерніміз жабыса кетті.

	Біз қайта-қайта сүйістік. Күзгі суық теңіз толқындары біздің айқасқан оттай құшағымыз бен үнсіз ұғысқан, бақыт толы жүзімізді көргісі келгендей, жағаға ентелеп келіп жатты. Біз махаббатқа мас болып, теңселе басқанда мөлдір тамшылар менің балағыма жармасып, Шекердің балтырын шымшылап ойнады.

	– Балабек, теңіз суық екен, жүрші, бұл жерден кетейік.

	– Қайда барамыз?

	– Қайдам?..

	Менің үнсіздіктен басқа шарам жоқ еді. Ауылға қайтуға көңіл соғар емес. Жаңа табысқан жүрек, айтылмаған арман оңашалықты қалайды. Бұл маңда біз қызықтар, бақытымызға куə болар не бар, білмейміз. Екеуміздің де бұл ауылдан қарыс адым жер ұзап шығып отырғанымыз осы.

	Теңіз. Құм. Біз тағы біраз жер жүріп барып, жағадағы үлкен жал құм үстіне шығып отырдық. Күз түні біртін-біртін суытып, салқын тартып, дене түршігейін деді. Шекер де тоңа бастады білем, біруыс болып, қолтығыма кіріп барады. Мен оны костюміммен тұмшалап қымтап қойдым.

	– Ищай, тоңдым...

	Шекердің иегі дірілдеп кетті. Мен оны қатты құшып бауырыма тарттым. Тұңғиық бір терең төмен тартып, дүлей қимыл белең ала берді.

	Шекер əлсіз бұлқынып қарсылық білдірмек болып еді, еспе құм сырғып, шарасыз болып қалды.

	– Мен сендікпін ғой...

	– Мен де сендікпін...

	Дəл осы сəт аяқ астымыз құлақ тұндыра дүрілдеп кетті. Біз атып-атып тұрдық. Моторлы қайық екен, мүлгіген тыныштықты түре қуып, ұзап бара жатты.

	Біз қайта отырдық. Шекердің мұрны пыс ете қалды. Жанары боталанып барып, екі-үш тамшы бүрсек-бүрсек үзіліп түсті. Ол енді солқылдап жылады.

	– Қойшы, жаным, жылама!

	– Жыламағанда кайтемін, қорқып қалдым.

	– Неден, қайықтан ба?

	– Иə...

	– Қорықпа, жаныңда мен бармын ғой.

	– Сенен де қорқам.

	– Солай ма? Онда жүр, кеттік.

	– Неге?

	– Сен маған сенбедің.

	– Ой, Балабек, сен осындай өкпешіл ме едің?

	– Шекер, сенікі дұрыс.

	– Балабек, қорқыныш пен сенім екі түрлі сезім емес пе?

	– Екі түрлі сезім, бірақ сенің қорқынышың сенімсіздіктен туып отыр.

	– Білмеймін, əйтеуір мені қорқыныш билегені рас.

	– Əй, қыздар-ай!.. Біздің қарындастарымызды бақытты да, бақытсыз да етіп жүрген осы – сенімсіздік. Жанатын жерде жасқаншақтатып, құлай сүйетін сəтте қорғаншақтатады бұл сенімсіздік.

	– Балабек, сен олай деме. Егер мен саған сенбесем, осында келер ме едім. Мен сені алғаш кітапханаға кірген күніңде-ақ сүйгенмін.

	– Неге содан бері айтпадың ойыңды.

	– Өзің неге айтпадың?

	– Ұялдым.

	– Мен де ұялдым.

	– Сен ұялған соң сендім мен саған. Сейсенғали құсап, ұят-аят жоқ жабыса кеткеніңде маңыма да жолатпайтын едім.

	– Шекер, біз қай-қайдағыны айтып кеткен жоқпыз ба?

	– Білмеймін. Бірақ айта берші. Ертең сен кеткен соң мен кіммен əңгімелесем? Мынау танымайтын жерде жалғыз қаламын. Қорқыныш жаңағы қайық та, сен де емес, сол – жалғыздық шығар.

	– Неге, əлі-ақ танысып, үйренісіп кетесің бұл ауылдың адамдарымен.

	– Əрине, сөйтем, бірақ сен жоқ жерде мен жалғызбын. Мейлі, жалғыз-ақ болайын, сарғайып сағынайын, жиі-жиі хат жазып тұрсаң болғаны!

	– Жазбағанда ше, жазам.

	– Балабек, алғашқы хатыңды пойызда жаз. Шіркін, солдат болу ғажап қой. Жалпы, балалардың өмірі біздікінен əлдеқайда қызық. Солдатты сүйген қыз қандай болады екен, ə?

	– Сендей болады. Сен де хатты жиі жаз.

	– Əрине, жазам.

	Əрі қарай алдағы өміріміз, тағдырымыз туралы түсініскен əңгіме өрбіді. Мына бақыт ұрымтал кездескендей болғанымен, екеуміз де осы орайлы сəтке əзір екенбіз. Махаббат бүгін біздің есімізді алып елпеңдеткенмен, күні ертең-ақ екеумізге де қатал сын болар сағыныш атты сары бел, уақыт атты тау тұрғызып келіпті. Біздің ендігі еншіміз – күту, қайтып кездесер күнді аңсау, оған дейін байланыстырып тұрар жалғыз жіп – хат.

	– Дегенмен, сенің кетпегенің жақсы еді! Шекер күрсінді.

	– Неге?

	– Сол...

	Шекер сөзін аяқтай алмай төмен қарап кетті. Қимас сəт деген осы шығар.

	– Шекер, махаббаттың бар мағынасы қол ұстасып қатар жүруде ғана болмауы керек. Оның мұраты қайта сүйгеніңді адам қиялы жететін барша ізгілік атаулыға бөлеп, кездесер күнді асыға күтіп жүрсе, биіктей түсетін сияқты. Қыз бен солдат махаббаты – осы.

	– Мен де солай ойлаймын.

	– Күтудің сыны да болмақ.

	– Балабек, мен өмірімде бір-ақ рет сүйетін адаммын.

	– Шіркін, өмір бір ғана махаббатқа байланысты болса ғой. Адамда махаббаттан басқа да толып жатқан сезімдер бар. Жəне де, меніңше, жақсылықтан гөрі жамандық əкелетіні көп. Соның бірі – сұғанақ көз.

	– Сейсенғалиды айтасың ба? Оған мен əлдеқашан-ақ «Аулақ жүріңіз» дегенмін.

	– Жүрсе, десеңші.

	– Жүреді.

	Біз ауылға қайтып келеміз. Əлсін-əлсін тоқтай береміз. Əрнені айтып күлеміз. Өркеш-өркеш құм белдерде, түнерген жағалауда, қорғасын теңізде – бəр-бəрінде көңілділік тұнып тұрды.

	Екеуміз ауыл шетіне енгенде алғашқы тауық шақырды. Ə дегенде əржер-əржерден өңеші созымды кексе қораздар үздік-создық үн қатып еді, мұндай ұзақ бəсекеге енді-енді түсіп бастыға бастаған бала қораздар кеш қалғанымыз-ай деп өкінгендей дереу іліп əкетіп, ауылды азан-қазан қылып ала жөнелді.

	Мен енді байқадым: уақыт таң қараңғысы екен. Көгілдір арай шығыс жақтағы құм жоталарынан асып келіп, ауыл үстінде тұнып жатқан қараңғылықты қайшылап қия бастапты.

	Балықшы ауыл ерте оянады. Біз асықтық.

	– Шекер, шығарып саласың ба?

	– Өзің айтшы.

	– Шығарып салмай-ақ қой. Мен кетемін, сен сөзге ілігіп жүрерсің. Қазір қоштасайық.

	– Мақұл.

	Мен құшағымды аштым. Шекер мойныма асыла кетті.

	– Шекер, таң атып келеді.

	– Мейлі.

	– Қой, ел көреді.

	– А-а. – Шекер құшағын босатты. – Сау бол онда. Тез орал, Бек!

	– Сау бол, Шекер!

	– Шекер самарқау, еріне басып барып, пəтер үйінің есігін қақты. Шам жанды. Шекер маған бұрылып, қолын бұлғады. Мынасы – қоштасқаны, əрі жылдам кет деп асықтырғаны.

	– Көріскенше!

	* * *

	Пəтерде тұратын үйіме жақындап қалғанымда дəл кақпа көзінде қараңдап тұрған екеуді көрдім. Оның серейген ұзыны Сейсенғали екенін таныдым, жүрегім секем алғандай болды. Шекерді қызғанып келіп тұрған болар. Сейсенғалидың кешегі кекесін көзі көкейіндегі шаланың ащы түтіні болды онда. Ол кезде жағдай басқаша болатын, ал қазір мен Шекер үшін ештеңеден қайта алмаймын.

	Жандарына келгенде байқадым: Сейсенғалидың жанындағы Тоқтар екен, екеуінің де жүздері жайдары.

	– Иə, жігіттер, тұрыпсыңдар! Сейсенғали жауап қатты:

	– Бүгін əскерге сенімен бірге Тоқтар да жүреді. Бұл – жақын інішек. Ағайындар жиналған шығарып салу кешіне барып едім, кешігіп қалыппын. Жолда есіме сен түсіп, бұрылып едік, жоқсың, қайда жүрсің сонша түн қатып?

	– Қайтесің оны?

	– Білем, қу бала. Мейлі енді. Шекермен мен бұрын танысып едім, сен қағып кеттің. Сабаздар түнімен жүріп, сүйіскен екенсіңдер ғой.

	– Сейсенғали, бұл не сөз?

	– Ой, сен жай қалжыңдағанға шындап келе жатырсың ғой, ей. Тоқтар, əкел жаңағыны.

	Бағанадан үнсіз тұрған Тоқтар лып дегізіп костюмінің төсқалтасынан бір шиша арақты суырып алды, стақан да, жарты таба наны да даяр екен.

	Мен Сейсенғалидың мынасының ақпейіл ілтипаты екенін де, жоқ əріде бүкпесі бар арамдығы екенін де біле алмай, дал болып қалдым.

	– Жігіттер, мен мұны ішпеймін. Рақмет!

	– Сөзді қой. Біз шығарып салайық деп түні бойы күтеміз, бұл ішпейді. Сонда мұның бізді менсінбегенің бе?

	– Ішіңіз, ағай. Ертең бірге жүреміз. Сізбен бір бөлімшеде қызмет етсем, жақсы болар еді.

	– Ертең емес, бүгін. – Сейсенғали жарты стақан арақты маған ұсынып үлгерді. – Ал, алып қой. Жолың болсын!

	«Ақ пейілдері екен ғой, алайын».

	– Дос болып ажырасайық. Хат жазып тұр, – деді Сейсенғали ажырасарда. – Сен айтшы, Шекермен сүйістіңдер ме?

	– Оны қайтесің?

	– Əншейін білейін дегенім ғой.

	– Қызықсың, ей...

	– Мейлі, қойшы соны. Жолың болсын! Сен кішкене тісқаққансың ғой, мына Тоқтарға көз қырыңды салып жүр.

	Біз қол алысып ажырастық. Мен Сейсенғалиды түсінбей қалдым. Шығарып салғаны ма, Шекер екеуміздің арамыздағы əңгімені білгісі келді ме, Тоқтарды тапсырмақ болды ма, біле алмадым.

	* * *

	Мені оқушыларым шығарып салды. Ауыл шетіндегі ұшақ қонатын шағын алаңға өзім жетекшілік еткен тоғызыншы сынып оқушылары түгел келіпті. Мектепте сабақ жүріп жатқан кез. Олардың мен үшін сабақты жібергені ешқандай тəртіпке сыймайтын еді.

	– Балалар, қойыңдар, сабақтарыңа барыңдар. Сендердің осыларыңның өзіне көп-көп рақмет! – деп қайтармақ болдым.

	Оған көну қайда, окушылар:

	– Шығарып салмай қайтпаймыз.

	– Бір рет сізді шығарып саламыз деп тəртіп бұзсақ, ештеңе бола қоймас.

	– Сізді бізден басқа кім шығарып салмақ? – десіп қайтпай қойды.

	Абиыр болғанда ұшақ кешікпей келіп қонды. Сол кезде сынып старостасы Совет Жұбанышев:

	– Ағай, сынып сізді жақсы көріп кетіп еді, – дегені. Балалар шулады да кетті:

	– Рас, ағай, сіз əскерге бармағанда жақсы болатын еді.

	– Бізді ұмытпаңыз.

	– Хат жазып тұрыңыз.

	– Неге ұмытайын? Жазам.

	– Ағай, солдаттан қайтқанда осында келіңіз.

	– Келем, келем.

	Оқушылардың ыстық ықыласына ие болған мұғалімнен асқан бақытты адам жоқ шығар, сірə! Азғана мерзім ішінде мен де балалар сыйлайтын дəрежеге жеттім бе, білмеймін, əйтеуір бəрінің жүзінде қимастық бар. Менің көңілім көлкөсір болып шалқыған. Күні кеше ғана бірін де танымайтын бүлдіршіндер туған ағаларынша қаумалап тұрғанда көзіме жас үйірілген.

	– Сау болыңдар, айналайындар!

	– Сау болыңыз!

	– Жолыңыз болсын!





Ұшаққа ауыр көтерілдім. Маған орын иллюминатор түбінен тиді. Ұшақ бар күш-қуатымен гүрілдеп, қалшылдапселкілдеп, шаң-боранын будақтатып алып орнынан қозғалды да, оңтүстікке бет түзеп жүгіре жөнелді. Жерден көтеріле бере қиғаштай кері бұрылып ауыл үстімен ұшты. Мен иллюминаторға жабыса түсіп, жерге үңілемін. Шекерді бір көріп қалмас па екенмін деп емінемін. Ауыл шетіндегі үйлер, мəдениет үйі, балық зауыты артта қалды, кітапхана үстіне таядық. Шекер қайда, неге бір көрінбейді? Ұшақ гүрілі енді жетті білем, Шекер кітапханадан атқып шықты да, қолындағы қып-қызыл орамалын бұлғаған күйі кішкентай үресін құмның үстіне қарай жүгірді. Біз ұзап барамыз, Шекер қалт тұра қалды. Шекердің бет-жүзі маған, əрине, көрінген жоқ, алайда, мен оның маған ақ сапар тілеп тұрғаныңа шүбəсіз сендім.

	Күздің сəске түс əлетіндегі шағырмақ күннің ащы сəулесіне малынған сап-сары үресін құм үстіндегі менің жолыма бəрін тігіп, орамалын асыға бұлғап, ілгері ұмсына түсіп қала берген, басқаға еш шарасы жоқ жалғыз қара көкірегіме аяулы сурет болып ұялап еді сонда.

	* * *

	Аудан орталығы – Аралға келіп, аяғым жерге тиісімен, ешқайда қарамай, тура оқу бөліміне тарттым. Аудандық оқу бөлімінің меңгерушісі Немат Кəріпжанов:

	– Военкоматтікі не бұл? Біреу аттай қалап, сонау Алматыдан шақыртып алады, бұлар ие бола кетеді. Бұл жаққа оқу бітірген жастар онсыз да жолап жатқан жоқ. Қазір аудандық атқару комитетінің төрағасы Иманов жолдасқа барып, жағдайды айтып түсіндіремін. Алып қаламын, – деп шала бүлінді.

	Мен кəдімгідей-ақ иланып қалдым, кешелі бері Шекермен кешкен тəтті шақ, оқушыларымның көзіндегі мөлдіреп тұнған қимастық – бəр-бəрі əншейін-ақ болып шыға келетін тəрізденгені. Шекермен серт байласып бекінген ұзақ мерзімді қысқартқым, бел шешіп түскен арналы ағыннан шығып қалғым келмеген.

	– Ағай, сіз ешқайда да бармай-ақ қойыңыз. Мен əскерге барамын.

	Кəріпжанов маған таңдана қарады:

	– Сол да сөз екен! Біреу əскерден қалдырам деп тұрса, бұл шалқаяды ғой.

	– Бұл шалқайған емес, заңды.

	Кəріпжанов телефон теріп, Дəрменовті шақырды. Көп ұзамай кабинетке аға инспектор енді.

	Екеуміз амандастық.

	– Е-е, бала, неғып жүрсің? – деді Дəрменов.

	– Серік, сен анада бұл баланы Бөгенге бекер жібергенсің. Қара енді, кəдімгі бір осы Аралдан университет бітірген мұғалім болмаса, баратын бала табылмай қалғандай-ақ əскерге шақыртыпты мұны. Біз Сабыр екеуміз демалыстан келгенше осында бір жерге тыға тұрсаң ғой, мұндай болмайтын еді. Бəрі сенің кінəң, қаңғып келген адам құсатып, Бөгенге айдапсың да, қоя беріпсің қажет кадрды.

	– Немат Кəріпжанович, Сəкең екеулеріңіз келген соң айтып едім ғой.

	– Айтқансың. Онда кеш болатын.

	– Қайдам.

	Дəрменовті шақырғандағысы осы-ақ болды, Кəріпжанов маған бұрылды.

	– Сен жолдама алған мектептің директоры Сабырдың қызы мен менің балам биыл он бір жылдықты бітіріп еді. Соларды Алматыға апарып оқуға түсіріп қайтқанша, Дəрменов дəрменсіздік көрсетіпті. Əттеген-ай, жанымызда жүргенінде майор Борисовқа айтып, шақыртпайтын едік қой əскерге. Сен бала əлі де ойланшы, бармаймын десең, райкомға шығайын.

	– Қажеті жоқ, барамын.

	– Онда өзің білгін. Қызметің біткен соң осында кел, қашан келсең де орын болады.

	– Ағай, келуге де болады, бірақ мен ойланып тұрмын.

	– Нені?

	– Тамыз айында, қауырт жұмыс кезінде Алматыға бала жетектеп кеткен адамдармен еңбектес болу керек пе, жоқ па, соны.

	Немат Кəріпжапов шамшыл адам екен, екі көзі едірейіп шыға келді:

	– Əй, бала, не деп тұрсың өзің? Сені дұрыс шақырған екен əскерге. Бар, бар.

	– Барам.

	– Бар. Содан əрі кет келген жағыңа. Сені ме, сені əскерге жібермей, сілеңді қатырсам ба екен, а? Жүр содан соң Бөгенде шаң қауып, құм шайнап.

	Мына адамның қолынан бəрі келеді. Тұлданып шыға келгенін қарашы енді. Алматыдан шақыртып алып, декреттегі əйелдің орнына жұмыс істетіп отырғаны оған түк те емес, ендігісі мынау. Не айтса болады?

	– Ағай, бұларыңыз келешекке жаман.

	– Не айтып тұрсың? Не жаман?

	– Университетке жалған заявка бергендеріңіз жаман, жас кадрды айдалаға келгендей еткендеріңіз жаман.

	Еңбек жолым басталмай жатып, алдауға тап болғаным жаман.

	– Серік, сен не дейсің мына балаға?

	Дəрменовте үн жоқ. Кəріпжанов креслосына бір аунап түсті.

	– Серік, мынаны кабинетіңе ертіп апар да, қағазын қайтып келмейтіндей етіп дайындап бер.

	Əскерге шақырғаны жақсы болған екен мұны.

	– Мақұл, Нəке.

	Дəрменов кабинетіне келе, үн-түн жоқ, бастығының тапсырмасын бір пəсте орындап берді. Бір жапырақ қағазға менің Арал ауданындағы Бөген орта мектебінде бір ай он жеті күн мұғалім болғаным туралы жалғыз сөйлем жазылыпты. Аға инспектор С. Дəрменов қол қойған.

	– Ағай, бар болғаны осы ма?

	– Осы.

	– Еңбек кітапшасы қайда?

	– Бастық осы жетеді деді. Кейін жұмыс істеген жеріңде еңбек кітапшасы толтырылғанда осыны қондыртып аласың.

	– Бастығыңыз қызық адам екен.

	Дəрменов иығын қиқаң еткізді. Сонымен, менің мұғалімдік қызметім тамам болды.

	* * *

	Мен Шекердің хатты жиі жаз деген тілегін, өзі айтқандай, пойыздан жазбақ болдым.

	Бізді алып келе жатқан пойыз əр жерге бір тоқтап, кейбір стансаларда тіптен екі-үш сағаттан аялдап, жер өндіре алмай-ақ қойды. Сан алуан халық шаруашылығы жүгін тиеп алып жүйткіген ауыр составтар мен жолаушыларды барар жеріне дер кезінде жеткізуге асыққан жүрдек пойыздар бізді əуелім оқтын-оқтын иірім-иірім қалтарысқа айдап тығып тастап, көз қызықтырып өте шығып, жүйкемізді құртқан.

	Есесіне, біздің көңіліміз ерекше жүйрік еді, шіркін! Үлкен өмірге, есею сапарына аттанып бара жатқан жастар барша вагон ішін қуанышқа бөлеп жіберіп еді. Айтылмаған əн қалмаған. Қай əнді болсын, жігіттер кеуделерін кернеп, тулап тұрған сезімдерін сарқа салып айтады. Адамның елді, жерді қастерлеу, ата-ана алдындағы борыштарлығы, сүйініш-күйініш, сағыныш сезімдерінің өлең жолына түспегені, əнге айналмағаны жоқ екен.

	Көлік үстінің ерекше бір желігі болатынын мен бұрын да білетінмін. Студенттік кезде тың егінінің жиын-терініне дəл осылай пойызбен баратынбыз. Сонда вагон іші думанға толатын. Көппен бірге менің де көңілімді шаттық кернеп, əн айтқым келетін. Достар шырқаған əннің бəріне қосылып, оқта-текте өзім де жақсы көретін əнімді бастап та жіберетінмін. Мен өзі сүйетін əнді шырқауға келген де адамға анау айтқан əншіліктің қажеті жоқ деп білемін. Жүректің терең түкпірінде тұнып жатқан, бір кездері досжарандармен бірге думандата шырқаған аяулы əндер мені қайта тапты.

	Біреу «Əлі есімдені» бастаған, жігіттер əуелетіп əкетті. Мен де қосылдым. Əннің бас жағы əнугүні Шекер екеуміз бірге өткізген сияқты арайлы түнді аңсау, өмірі естен кетпейтін кезді сағыну болып келеді де, соңғы жағы аһ ұруға айналады.



	«Содан бері, өтті, сəулем, талай күн,

	Əлсін-əлсін суретіңе қараймын.

	Тағдыр...»



	Мен кілт тоқтадым, əрі қарай айтуға аузым бармады. Бұл өзі маған сонау мектеп қабырғасында жүрген кезден таныс əн еді. Əн емес-ау, ақ махаббатынан айрылып қалған іш құса пақырдың ащы айқайы бұл. Шекер екеуміздің алдағы өміріміз туралы алмағайып ой кешіп келе жатқан мен əннің соңғы сөздерін қайтіп қана айтайын, кілт тоқтадым.

	Əнге қайтып зауқым соқпай қалған. Содан думанды ортадан шеттеп, біраз отырып-отырып барып, Шекерге хат жазуға кірістім:

	«Пойыздан сəлем!

	Шекер, сүйіктім, сау-саламат боларсың! «Алғашқы хатыңды пойыздан жаз» деп едің ғой, соны орындауға кірісейін.

	Біз солдатқа шақырылған жастарды алып бара жатқан эшелонда, міне, екінші күн келеміз. Қайда апаратынын білмейміз. Білетініміз – Отанға қызмет етуге кетіп барамыз. Біздің Отан – ұлан-байтақ. Оның қай түкпіріне апарса да, бəрібір емес пе, түрлі əн айтып, сан алуан ойға шомып кетіп барамыз.

	Менің əскерге баратынымды үй ішім білмеуші еді, бағана барлық жағдайды айтып хат жаздым. «Үйге бір келіп кетпегені несі?» деп ренжіп қалатын болды бəрі. Əсіресе, əжемнің қабырғасына қатты батады. Анада мен осы жаққа жүрерде ауыл шетіндегі аялдамаға дейін шығарып салып тұрып, автобус қозғаларда екі көзінен мөлт-мөлт етіп жас сорғалап қалып еді.

	Мен үлкен адамдардың көз жасынан қорқамын. Былтыр көрші ауданда тұратын əпкемнің үйіне бардым. Екі-үш күннен кейін қайтатын кез келіп, дастарқан жинала бергенде əкпемнің кəрі атасы:

	– Балам кел, бетті əкел. Мен сені енді қайтып көремін бе, жоқ па? Жақсы адам бол, – деп көзіне жас алып еді.

	Сол кісі содан үш ай өткен соң дүние салды. Үлкендер көп нəрсені күні бұрын сезетін адамдар болады деседі. Бұған сену, əрине, қиын, бірақ мен олардың көз жасынан қорқып қалыппын.

	Жаңа үйге хат жазғанымда көзінде жас, көңілінде күдік, қолын жайып ақ батасын айтып тұрған əжем көз алдыма келіп, жанарыма жас үйірілді. Іртік-іртік моншақтар «ыңқ» десем, ытқып кетердей болып-ақ еді, сазарып отырыпотырып көз шарасында əзер дегенде кептірдім.

	Шекер, Аралда облыс орталығына бізді алып баратын жүрдек пойызды солдатқа баратын жастар бір сапта тұрып қарсы алдық. Бір-бірімізді əлі жөнді танымайтын біздерді белгісіз бір құдіретті күш бағындырып тұрды сол сəт. Біздің бір-бірімізден титтей де айырмашылығымыз жоқ. Рас, мен сəл сақалау болармын. Əскерде темірдей тəртіп болатынын бəріміз жақсы білеміз. Сол тəртіпке бағынудың басталған жері осы шығар, сапта біріміз де қыбыр етпей тұрмыз.

	Пойыз тоқтап, жолсеріктер вагондардың есігін ашқан соң жолбасшы капитан:

	– Ал, жігіттер, енді шығарып салатындармен, ата-ана, туысқандарыңмен қоштасып, тез вагонға отырыңдар! – деп команда берді.

	Жігіттердің барлығы əке-шешелерінің, туған-туысқандарының мейірімді, жылы, қимас құшағына кірді. Біз Жорабай екеуміз состиып тұрып қалдық, Шекер, сен Жорабайды білмейсің. Ол – менің университетті бірге бітірген досым, Аралдағы мектеп-интернатта мұғалім-тəрбиеші. Екеуміз Аралға жұмыс істейміз деп келіп едік, оның ойына алғаны болды. Мен əскерге кетіп барам.

	Тепловоз гудок берді, жұрт жапа-тармағай қозғала бастады.

	Жорабай асығыс:

	– Жақсы қызмет етіп қайт, Балабек! – деді.

	– Өзің де жақсы еңбек ет, Жора! Екеуміз үшін бір өзің қалдың. Университет бітірген филологтың қандай болатынын көрсет аралдықтарға.

	– Тырысамыз. Сен өмір көретін болдың.

	– Иə. Өмірбаянға тағы бір жазу түсетін болды.

	– Балабек кел, сағат айырбастайық, бір-бірімізге деген суынбас жүрегіміздің дүрсіліндей болып жүрсін қолымызда.

	Біз сағат алмастық. Содан соң саусақтарымызды сындырардай болып қол қысыстық.

	Пойыз баяу жылжи бастады. Болашақ солдаттар жапатармағай вагон баспалдағына жармастық. Жолсерік «болболдап» бізді вагон ішіне тоғытты. Қолсозым жерде алыстан бірге келген дос қалып барады. Əріде, Бөгенде сен қалғансың, оқушыларым қалған.

	Облыс орталығында бізді комиссияға қайта түсіріп тексеріп алды да, команда-командаға бөліп, арнайы құрастырылған пойызға отырғызды. Қайда бара жатқанымызды жол бастаушылардан сұрасақ, бəрі: «Ол – əскери құпия. Барғанда көресіңдер» деп айтпайды. «Мақұл онда» деуден басқа лаж жоқ, кəдімгі жолаушылар вагонында жатырмыз, аппақ көрпе-жастыққа оранып. Өйтпегенде несі бар? Біз де – жолаушымыз. Біз аттанып бара жатқан сапар салмағы қандай жолаушыңыздан болсын кем соға қоймас. Біз солдат шинелін киіп, қару-жарақ асынып, қатал өмір кешуге кетіп бара жатырмыз.

	Əдеттегі жолаушы вагонынан біздікі өзгешелеу. Вагондағылардың бəрі біркелкі тақыр бас жас. Осының өзі-ақ біздерді тым тез бір тілектің адамы етіп жіберген. Бірбірімізді көп тосырқап жатпай, топ-топ болып əңгіме-дүкен құрып, əн айтып келеміз. Бəрінен махаббат əндері көп айтылады. Қай əнді болсын, жігіттер өз үніндегі ең бір сағыныш, өкініш əуездерін салып айтады. Солдат өмірі сағынышқа толы болатынын жігіттердің барлығы сезіп келе жатыр.

	Мен үшін бұл сағыныш сазы анада ауыл шетіндегі аялдамада əжемнің моншақтаған көз жасы торлаған кірпігіне ілініп басталып, сен болып сап-сары құм үстінен қол созып еді, енді жүрек сыздатады. Əрине, еске түсіп, өткен-кеткен пойыз екпінімен артқа қарай жүйтки көшіп жатқан сары дала бедері құсап ауысып, еш нəрсені ұшығына шығандата шығарып ойлауға байыз таптырмайды.

	Сейсенғалидың өзі де ойыма əлденеше рет түсті. Оның мен жүрер күнгісін айтамын-ау! Ол жайында мен саған айтып үлгере алмадым, сірə, ендігі хатқа жазармын.

	Сау бол! Сүйдім! Сəлеммен, Балабек.

	Шекер, Шекерім менің! Мына хатты қайта жалғауға тура келді, өйткені саған салып жіберуге мүмкіндік болмады.

	Ғашықтар бір-бірінен тəтті сөзін аямайды деседі. Мен де саған арнап əдемі, айшықты сөздер іздеп көрдім. «Айым, күнім, сүйіктім, сəулем» деген сияқты сөздер бірінен соң бірі тілім ұшына орала берді. Алайда оның бəрі жаттанды екен. Менің саған деген сезімімді де, ыстық ынтықтық табы ернімізде кеткен сол бір ұмытылмас сəттің бар лəззаты мен қуанышын да, екеуміз екі жақта жүретін ұзақ уақыттың ауыр жүгі мен қиындығын да осы «Шекерім!» деген жалғыз сөзге сыйғыздым. Сенің есіміңнен асқан сұлу, одан артық аяулы сөз жоқ маған.

	Шекер, тек менің ғана емес, осы пойызда келе жатқан жігіттердің барлығының да жанына балаған бір-бір қызы бар сияқты. Бəрі бір сəт телміріп отырып хат жазады. Солдаттың бір жартысы ауылда екен. Мен сол жартымды – сені тауып аттанып бара жатқаныма шексіз қуаныштымын! Қайта-қайта əдемі қиялға шомамын. Өткен өмірімнің барлығын енді сенімен өлшеп, болашағымды сенімен сабақтастырып келемін. Жоғары білімі барлар əскерде екі жыл қызмет етеді екен. Екі жыл деген өткен соң екі күн емес пе. Қайта қауышар күнді сарыла аңсап жүрген күндер мəңгі есте қалар. Аңсау дегеніміздің өзі адам жүрегіне ең нəзік сəуле құятын құдіретгі күш пе деймін. Сол сəулені үзіп алмай, қылпық жуытпай жарқыраған күйінде сақтай алса, адам арманына алқынбай жетпек. Бір-бірін беріле сүйген, бір-біріне қалтқысыз сенген адамдар ғана сөйте алатын шығар.

	Шындығында, адамда сенім болмаған соң оны күдік билеп, күлкілі жағдайға тап болуға дейін барады екен. Бағана осында сол Бөгеннен менімен бірге аттанған Тоқтар Тезекбаев деген жігіт егіліп жылап, қызық қылды.

	Өңшең сайдың тасындай жігіттер қарап отыра алған ба, түрлі əзіл-қалжың айтылып, мажыражай күйде еді, бір кезде Тоқтар «уһ» деп күрсінді де, өксіп кетті.

	– Ой, не болды саған?

	– Мұның не? – десіп, бəріміз үрпиісіп қалдық.

	– Не болсын. Ештеңе жоқ. Ол мені күтпейді! Тоқтар шынымен-ақ жылап отыр.

	Жігіттер шүпірлеп, Тоқтардың маңына жинала қалды.

	Сұрақты жаудырып кеп берді:

	– Кім?

	– Мəрзиа.

	– Соған да жылай ма екен?

	– Жыламағанда ше? Ондай сұлу қызың болса, сен жыламақ тұрмақ, өкірерсің əуелім!

	Тоқтар бір нəрсе тындырдым деген кейіппен еңсесін көтергендей болды.

	Жігіттердің біреуі сонда да қудалауын қояр болмады:

	– Бүйтіп жылағанша, сену керек қызға.

	– Иə, сену керек. Сенемін. Сонда да айрылып қаламын ба деп қорқамын. Сол үшін жылаймын. Ой, мейлі енді, қойдым.

	Тоқтар өстіп, өзіне-өзі басу айтып, жас торлаған көзін сүрте бастады.

	Тоқтардың мұнысына біз қыран күлкі болғанбыз. Былай бір қарағанда күлкілі-ақ жайт. Қазір байыптап ойлап қарасам, кеудемді күлкі емес, аяныш алып барады. Қимай құшақтасқан талай қыздың жігітін күтпей, басқаның жетегінде кеткенін көрген ғой, қайтсін. Дəл осы Тоқтардікі тəрізді бір-бір күдіктің – осы жігіттердің барлығының көкірегін көмбе шоқтай тызылдатып бара жатқаны анық. Біреуіміз оны сыртқа жылап шығарамыз, екіншіміз əнге қосамыз, үшіншіміз ой тереңіне тұншықтырамыз. Ал бізге – ұзақ сапар тартқан жігіттерге əзірге сол күдікті күйттеу емес, алдағы жарқын күнге жасқанбай қол созу болса керек. Өз басым солай ойлаймын. Сенім – ешкімге аяғын жаза бастырмайтын күш.

	Шекер! Мен өзі əрнені бір жазып кеткен жоқпын ба? Думан-шу ішінде отырып, қолымнан келгені осы болды. Ендігі хатты тұрақты адрестен жазармын. Бірен-саран пысық жігіттер қайда барып тоқтайтынымызды біліп те қалыпты. Олар шын болса, таяп та қалған сияқтымыз. Сүйдім!

	Балабек».

	* * *

	Əскери бөлімшеге келген соң Шекерге алғашқы əсерлерімді айтып мынадай хат жаздым:

	«Шекер! Сау-сəламат боларсың?

	Шекер, менің хатымды асыға күтіп жүрген шығарсың? Біз, міне, енді əскери бөлімшедеміз, бұрын көріп-білмеген өмірге қадам бастық.

	Мен саған айтқан жоқ екенмін ғой, «Солдат болу оңай» деп едім оқушыларыма анада, шақырту қағазы қолыма тиген сəтте. Сөйтсем, оным мүлде бекер сияқты.

	Мұндағының бəрі бізге тосын, жаңалық. Жас солдат – жасқаншақ, қимылы қиюласпай, тірлігі ұйқаспай қалады. Басқаны былай қойғанда, солдат киімін киюдің өзі-ақ бізге жатқан бір қиынның қиыны болып шықты. Бірақ мұнда жас солдаттарға қамқор қол өте көп екен. Соның ішіндегі солдатқа ең жақыны старшина ма деймін.

	Біздің старшинамыз Болдырев деген егде кісі. Тегінде біртоға, ұстамды адам болуға керек, көп сөйлемейді, алайда айтқанын істететін қалпы байқалады.

	Взвод киіне бастағаннан старшинаның екі көзі біздің бас-аяғымызға қадалумен болған. Солдат киімі денемізге бірден қона кетпеді, біртүрлі ыңғайсыз, олпы-солпы. Старшина əрқайсымызға жеке-жеке киіміміздің қай жері артық, қай жері кем, оларды ретке келтіруіміз үшін не істеуіміз керектігін ерінбей түсіндіріп шықты. Осы айтқандарын орындауымыз үшін жарты күн уақыт берді.

	Арамызда өмірі қолына ине-жіп ұстамаған жігіттер де аз емес екен. Саптың əр тұсынан:

	– Старшина жолдас, мен мұны істей алмаймын.

	– Мен осылай-ақ жүре берем.

	– Бұл бір жуған соң шуып, шап-шақ болып кетеді, – деген тəрізді сөздер естіле бастады.

	Старшина оның біреуін де құлағына ілмеді. Қайта даусын қатайтып:

	– Сол да сөз екен. Солдат бəрін өзі істей білуі керек. Киімдеріңді денелеріңе шақ етіп, киіп шыға келгендеріңде, қыран бүркіттей түлеп шыға келесіңдер. Киімін бойына қонымды етіп кие алмаған солдат солдат емес, көже. Кешке қарай тексеремін. Кімде-кім айтқанымды орындамаса, өзі білсін, ондайларды кезектен тыс наряд күтіп тұрғанын қазірден ескертіп қояйын. Ал кірісіңдер! – деп команда берді. Біз старшинаның айтқандарын өз хал-қадірімізше орындап, кешке қарай сапқа тұрғанымызда, кəдімгідей-ақ түрленіп шыға келдік. Сол сəт саған дəл осы кейіпте бір көрінгім келіп кеткенін қайтерсің. Қайтейін, бірақ сен сонша алыс қалыпсың.

	Шекер, сонымен біз жас жауынгерлер курсына кірісіп кеттік. Бұрыннан қызмет етіп жүрген жігіттер: «Сержантгар сендерді карантинде (жас жауынгерлер курсын осылай дейді екен) аямай қуады. Еттерінді сылып, терілерінді қалдырады», – деп қорқытқан болады. Өздері өткен жол ғой. Бүгінгі кезекті біз иемденіппіз, ертең келесі лектің жігіттері еншілейді. Біз қиындықтан қорқу үшін келіппіз бе əскерге? Жоқ, əрине, жігіттердің барлығының ойы – осы. Сонда да болса, адам деген қызық қой, əлгіндей əзіл-шыны аралас, қорқытқан қоқан-лоққы сөзге сеніп қалатындар да бар екен арамызда. Соның бірі Тоқтар болып шықты.

	Кеше Тоқтар сақал-мұртын электрлі емес, жай ұстарамен алып жатыр. Ұстарасын ол: «Мұны маған зауыт социалистік жарыста озып шыққаным үшін сыйлаған», – деп мақтан ететін. Бірдеңені бүлдіргенін сезе қойдым.

	– Тоқтар, электрлі ұстараң қайда?

	– «Стариктерге» бердім. (Үшінші жыл қызмет ететін солдатты «старик» дейді).

	– Неге?

	– Сол.

	– Оны қалай түсіндік? Сыйладың ба? Өзіңе де сыйланған зат емес пе еді ол? Жоқ, əдейі бердің бе?

	– Жоқ. Бір «старик» сұрады, бердім.

	– Дұрыс екен! Сонда мұның өз еңбек ұжымыңның сыйлығын сыйламағаның ба, əлде, ұстараң көп пе еді?

	– Əй, қойшы! Қанша университет бітірдім дегеніңізбен, сіз не білесіз? «Стариктермен» қазірден жақсы болсаң, кейін ротаға өткен соң өзіңе жақсы болады.

	– Несі жақсы? Жақсы болады екен деп оларға жағыну керек пе сонда?

	– Жағын, жағынба, оны өзіңіз біліңіз. Мен өзім бердім ұстарамды. Біз де «старик» болғанда өстеміз.

	– Тоқтар, сен өйте алмайсың.

	– Неге?

	– «Стариктің» бəрі бірдей озбыр емес.

	– Айтасыз. Бұл – дəстүр.

	– Ол – дəстүр емес, азғындық.

	– Көреміз күшіңізді. «Стариктер» сізге де ауыз салады əлі-ақ.

	Шекер, міне, Кеңес Армиясы қатарында қызмет ету дегенді кім қалай түсінеді, осыдан біле бергін. Бұл балалығы ма, шалалығы ма, қайдам, əйтеуір Тоқтар əскердегі «дедовщина» деп аталатын кеселге арамыздағы алғашқы ұшыраған солдат болды.

	Ал өзіңде не жаңалық бар? Сенің өміріңдегі тамшыдай жаңалықтың өзі мен үшін шалқар теңіздей екенін білесің ғой. Хал-жағдайыңның түгін қалдырмай жаз.

	Сөйт, Шекерім менің!

	Сүйдім! Сағынышты сəлеммен, Балабек».

	* * *

	Жас солдаттарға алғаш хат келе бастаған кез ешуақытта естен кетпес. Түрлі сабақ, не жаттығудан шаршап-шалдығып түскі үзіліс кезінде казармаға енгенде, алдынан хат шыққан солдат қуанышына дүниеде пара-пар келетін еш нəрсе жоқ шығар, шіркін! Алыстағы ана жүрегінің бала деп соққан нəзік лүпілін, атаның ақ батасын, бауырластың сарылған сағынышын, сүйген қыздың зəуде бір болмаса аузынан шыға қоймайтын ынтық сөзін жеткізген хат – əр солдаттың бұрын бастан кешкені мен бүгінгі өмірін алдағы болашағымен астастырып желі тартатын, аяулы асқақ сезімге бөлейтін аса құдіретті күш. Конверт соңына асығыс көз жүгіртіп, апыл-ғұпыл ашып жіберіп оқыған сəтте одан асқан поэзия қайсы бұл жалғанда. Хат оқып отырған солдаттың жай-күйін дүниеде тек ана көкірегінде жабысып отырған сəбимен ғана салыстырса болар. Сəби қандай пəк, қамсыз, бақытты. Сəби бойына қуат берер ақ қайнар əлі еш нəрсенің байыбына жетпеген, сонысына қарамай, ретсіз ренжіп, шіреніп жылағанында мауқын басар жалғыз ғана жұбаныш болса, хат та солдат бойын сергітіп, көңілін көл етеді. Хат келмеген солдат жұмысқа кеткен анасын аңсаған сəби тəрізді мазасыз.

	Шекердің хаты көп кешікпей келгенімен, менің алып ұшқан асығыс көңіліме талай тəтті қиял, үкілі үміт арқалатып үлгерген. Хат қолыма тиген бойда мен төсегімнің аяқ жағында тұрған орындыққа отыра салып, оқуға кірістім.

	«Балабек! Сенің пойыздан да, əскери бөлімшеден де жазған хаттарыңды алдым. Көп-көп рақмет!

	Мен бірдеңе білсем, сен кейін жазушы боласың. Өздеріңнің өмірлеріңді түгел қысқа да дəл сыйғызып жазатыныңа таңдана отырып, екі хатты да қайта-қайта оқып шығамын. Сөйткен сайын сен осы Бөгенде, жанымда жүрген болып кетесің.

	Ұшақ сені ауыл үстімен алып ұшып, ұзап бара жатқан сəтте дүниедегінің бəрін ұмытып: «Балабек, мен сені сүйемін! Күтемін!» – деп қайта-қайта күбірлей беріппін. Ұшақ демде алыстап, жалғыз қараға, одан нүктеге айналды да, көкжиекке сіңіп, сені алысқа, əскерге алып кете барды.

	Көз ұшында ғайып болған əлгі нүкте ең болмаса тағы бір көрінердей-ақ құм үстінде көп тұрдым. Ұзақ қарадым, əрине, ұшақ қайырылушы ма еді, көрінбеді, лажсыз кітапханаға қарай бұрылдым. Еш нəрсеге зауқым соқпай, есеңгіреп қалдым. Кітапхана іші қаңыраған бос үңгір, теңіз тастай суық ызғарлы сияқтанды. Бетінде жүруге əжептəуір үйреніп қалған құм табанымнан тартып, ілгері аттаған адымымды қысқартты.

	Сол сəт мен сені шын сүйгенімді сездім. Өң мен түстей болып өткен сол түн бақыт түні болған екен. Сол түнге дейін де осы ауылда сен барда мен бір мағыналы өмір кешкен екенмін. Өзіммен бірге қуанып, бірге сүйінетін, бірге күйінетін, бірақ көңіл күйімізді білдіріспеген, сонда да жақын бір адам қолсозым жерде жүргендей болатын да тұратын. Мен ол адамның кім екенін анықтап білмесем де, əйтеуір, көңілім орнында болатын. Сол адамды – сені жаңа тапқанымда, кешігіп тапқанымда аспанға телміртіп қаратып, тастадың да кете бардың. Міне, енді мен сол өзің көтеріліп кеткен көкке бір, сен қызмет етіп жатқан оңтүстік жаққа бір көз салып, алаң болумен жүрмін. Көзім талар, мейлі, қарай берем.

	Балабек, сен, мүмкін, таңданарсың, мен əуелім осылай зарығып күтіп жүргеннен артық махаббат жоқ па деп те ойлаймын. Күткен адам көп ойлайтын, қиялшыл болатын көрінеді. Ондай адамның көкірегін жылытып, көңілін өсіріп жүретін арманы көп болады екен. Сол арманды тараутарау өргізіп, қайта жинап жүрген де бір қызық па деймін.

	Сейсенғалидың маған ғашық болғансып, жылмаңдап жүргенін біледі екенсің ғой, бірақ менің жүрегім жалғыз саған ғана берілген. «Қызым, адамда жүрек жалғыз, махаббат біреу», – деген маған анам. Мен – ана сөзінің адамымын. Екеуміздің сертімізді ешкім де, ешқандай қиындық та бұза алмайды.

	Сен кеткен күннің ертеңіне кітапханаға Сейсенғали келді.

	– Аман ба, Шекер қарындас, – деп баса-көктеп енді ішке.

	Даусында өктемдікпен қоса, қуаныш та бар сияқты. Ол ненің қуанышы? Тіксініп қалдым. Үндемедім.

	– Сен қыз неге үндемейсің? Балабектің кеткеніне қайғырып жүрсің бе? Барсын келген жолымен. Осы ауылдың жігіттері де жетеді саған, – деп тұр енді еш шімірікпестен.

	Сонда да адам екен дедім, сыпайы жауап қаттым:

	– Қойыңызшы, ағай!

	– Қоятын несі бар? Жігіт табылмаса, өзім-ақ аламын сені бір жаманға қор қылмай.

	– Ағай, бұл қай айтқаныңыз?

	– Е, не, мені Балабектен кем деп пе едің сонда? Ха-ха, тапқан екенсің кемсітетін адамды.

	Ешкімге сенімен салыстырып барып баға берем деген ой менде болып көрген бе, не дерімді білмей қалдым. Мұнымды басқаша түсінсе керек, Сейсенғали:

	– Қой, солай, қарағым! Солдатты күтіп қайтесің? Көп сөзді қой да көн, – деп жылмыңдады.

	– Барыңыз енді өз жөніңізге. Əйтпесе мен мектеп директорына да, ауылсовет төрағасына да барып айтамын қазір.

	– Айтсаң, айт, Балабектің қатыны, – деп безерді Сейсенғали.

	– Мен сізді əжептəуір адам екен десем... Мама.. Балабек...

	Мен шыңғырып жылап жібердім.

	– Жыласаң жыла. Маған оны балықшы Жұмағали айтқан. Долы болсаң, соның бетін тырна, – деп шыға жөнелді. Мен жылап, ауылсоветтің төрағасына бардым. Көзім бұлаудай болып ісіп кеткен түрімді көргенде, шошып кетті білем, ол кісі:

	– Қызым, не болды саған? Біреу ренжітті ме? Ол кім? Айт. Мейман баланы ренжіткен кім екен, көрейік біз ол адамды, – деп жік-жапар болды.

	– Айта алмаймын, ағай, – дедім бар болғаны.

	– Үйін сағынған ғой бұл бала, – деді ауылсовет ағай.

	Əңгіменің бұлай бет алғанына куанып кеттім. Сейсенғалидың аузынан шыққан жексұрын сөздер менің тілімнің ұшына оралатын да емес еді.

	– Иə, – дедім төмен қараған күйі.

	– Е-е, онда сəл шыда, қарағым, кейінірек көрерміз. Жұмысыңды жақсылап істе, кітапханаңа адам келе ме өзі?

	– Келеді.

	– Дұрыс екен онда. Жақсылап тұрып жұмыс жоспарын жаса, сөйт те, алып келші осы таяу күнде. Көрейік, көмектесейік.

	– Жарайды, ағай.

	– Менің ашуым басылып қалды. Осылай жүріп жатқан жай бар. Үйден хат алып тұрамын. Мамам қызық, хат сайын: «Шекер, сен сол жақта біржолата қалып қойып жүрме, өзі бір жер түбі екен. Артыңнан іздеп кім бармақ ол итарқасы қиянға. Жақын жер деген жақсы ғой, əйтеуір. Дипломың қолыңа тиді болды бері қарай тарт», – деген тəрізді бір сөйлемді қыстырып жіберуден танбайды. Менің мұнда сені күтіп жүретінімді қайдан білсін мамам.

	Ауылдан осыншама ұзап кеткенімді мамам мен папам о баста-ақ жақтырмаған. Қалың құм ішіндегі ауылға аттап аяқ басқанымда менің де көңілім секем алып қалған. Сөйтсем мұнда да қайнаған қызу өмір бар екен. Айналдырған екі айға жетер-жетпес уақыттың ішінде саған кездестім, енді, міне, үйден гөрі сені көбірек ойлайтын болдым. Осылай жүрем енді сені күтіп.

	Ана Тоқтар деген жігіттің бала құсап жылағаны қызық екен. Бір себептен онысы дұрыс та ма деймін. Жандай жігіттерін күтпей, жерге қаратып кететін қыздар да кездесіп жүр ғой өмірде. Сол Тоқтардың енді біреуге жағыну үшін өз мүлкін үлестіріп жүргені қызық екен. Ондайлар, меніңше, жақсы солдат бола қоймас.

	Балабек, мен сенің өте жақсы солдат болғаныңды қалаймын!

	Сау бол! Сүйдім! Шекер».

	* * *

	Шекердің хаты менің көңілімді астан-кестен қылды. Айналайын Шекер, мен білемін, сенемін, сен сөзіңе беріксің.

	Мен бақытыма кезігіп едім, мына бір Сейсенғали деген пəленің зияны тиіп кетіп жүрмесе екен. Шекерді қорғансыз көріп басынуын қарай гөр, ей! Хат жазсам ба екен? Ол мұнысын білмей істеп отыр дейсің бе бірақ. Бəрін біледі, қолынан келгені – бұл. Ондай адамға хат жазып, сөзді қор қылып қажеті жоқ.

	Осы тəрізді аласапыран ойлар жарысып, басымның əңкі-тəңкісін шығарды. Əрі ойланып, бері ойланып келіп, мектеп директорына мынадай хат жаздым:

	«Солдаттық сəлем! Құрметгі Сейфолла ағай, сау-сəлемат боларсыздар.

	Сіздердің денсаулықта болып, шəкірттерді тəрбиелеу, оқыту ісінде табыстан-табысқа жете берулеріңізге əр кез тілектеспін.

	Мен ойдағыдай қызмет етіп жүрмін. Сейфолла ағай, бұл хатты мен сізге кішкентай бір тілекпен жазып отырмын. Сіз ғафу етіңіз, мұның өзі айтуға да ыңғайсыз, нəзік сыр, өзіңіз ғана біліп қойсаңыз екен. Сондағы кітапханашы Шекер деген қызбен уəдеміз бар еді: ол мені күтеді. Сейсенғали соны біле тұра, Шекердің мазасын алып жүрген көрінеді. Біз бір ұжымның адамымыз ғой. Сол ұжымның басшысы, жасы үлкен аға ретінде Сейсенғалиға сіз: «Бұл бейбастағыңды қой», – деп айтар ма екен деген ойдамын.

	Солдаттың сүйген қызына көз тігіп, еркінсу ертең көрісетін жігітке жараспас. Солдаттың қолы қысқа, мүмкіндігі шектеулі, Отанға қызмет етуден басқа тірлігі жинастырылып тасталған.

	Сіз Сейсенғалиға осы тұрғыда ықпал етіп қойсаңыз жөн болар еді.

	Сау болыңыз! Сəлеммен, Балабек».

	* * *

	«Солдат болу – оңай» дегенімнің мүлде бекер екендігін мен өстіп əскерге келген алғашқы күндерден-ақ сезе бастағанмын.

	Əскери өмірдің солдатқа артар жауапкершілігі мен жүгін жас жауынгерлер курсы əбден жақсы ұқтырды. Ауызекі «карантин», Устав тілінде «Жас жауынгерлер курсы» деп аталатын ант қабылдағанға дейінгі мерзім əскерге жаңа келген жасқа қуанышты да, қайғыны да үйіп-төгеді. Жас жауынгерлер курсындағылар балалар бақшасында тəрбиеленушілердің күнін кешеді. Оларға ақыл айтушы, үйретуші көп.

	Құлаққа қанша түрпідей тигенімен, жас жауынгерлер курсын «карантин» деп атаудың бір жағынан жөні де бар екен. Бұл кезде жастар негізгі əскер құрамынан бөлек өзінше взвод-взводқа бөлініп, жаңа өмірге бейімделеді, солдат ғылымының əліппесін үйренеді.

	Солдат өмірі түрлі жаттығуға толы. Солдат құралайды көзге атқан мерген болуы керек, ол жаттығумен келеді; солдат сыптай, жүріс-тұрысы ширақ, қимылы нық болуы керек, ол жаттығумен келеді; солдат батыл да батыр, сайыпқыран, қажырлы да қайратты болуы керек, ол жаттығумен келеді; мұның барлығының үстіне жəне де ең бастысы солдат өзіне тапсырылған қару-жарақтың, осы заманғы техниканың тілін жетік меңгерген білгір болуға керек, бұл да, сөз жоқ, оқумен һəм жаттығумен келеді. Осылардың барлығын үйренуге, жетілдіріп шыңдауға арналған сабақтар мен жаттығулар солдатқа басқа бөтен-бөгде нəрсеге бір сəт те алаң болуға, аяғын құйттай да шəлкемшалыс басуға түк те мүмкіндік бермейді.

	Адамның кейде бір жалғыз-жарым қалғанда небір ойларға беріліп, езіліп отырып қалатыны бар емес пе. Кішінің қасында өсіп, ұлының қасында өшетін осындай сəттер мені əуелім қуыс кеуде кеуек, шүйкедей етіп жіберетін кездері де болушы еді. Мұндайда біресе бозарып, біресе сұрланып, жақ жүнім үрпиіп, қабағым жыбырлайтын, жағымды таянып əр ойдың жетегіне бір еріп, бірақ бірдебіреуінің ұшығына шыға алмайтынмын. Солдатта бүйтіп езіліп, ой тұңғиығына шоматын уақыт жоқ. Солдат болу Отан қорғауға даярлық деп аталатын үлкен ұғымның жықпыл-жықпыл қойнауында үнемі ілгері талпынуға, талмай қимыл үстінде болуға бастайды. Солдат өзінің қол жеткен жерін, атқарған ісінің жемісін дер кезінде көріп отырады. Солдатта «бөрі арығын білдірмес, сыртқа жүнін қампайтар» деген тірлік жоқ. Алға қойған тапсырманы орындап шықтың ба – абыройлысың, қолыңнан келмей ме – болмағаның. Ал солдаттың атқара алмайтын ісі болмасқа керек. Үгіттеу, көндіру – бұлардың барлығы ауылда, азаматтық өмірде қалған. Солдат – жағыну, жағымсуды білмейтін нақты істің адамы. «Қолымнан келмейді» – солдат лексиконында жоқ сөз. «Құп болады, командир жолдас» – солдат сөзі, міне, осы.

	Ұзын-ырғасы бір айдан сəл-ақ асқан жас жауынгерлер курсы ұзын тұсау, кең арқау өмір кешіп, етек-жеңді кеңге салып жүрген біздерге оңайға соқпады, кəдімгідей сылынып түстік. Бірақ бұл сылыну сақа солдаттар айтқан «терінің қалуы» емес, бойдағы арам терден, артық еттен, сонымен қоса барлық жалқаулық атаулыдан арылу еді. Оның есесіне, жігіттердің бұлшық еттері едірейіп, жауырындары қақпақтай-қақпақтай, тепсе темір үзетін шымырлар өсіп шықты. Солдат өмірінің құдіреті, міне, қайда жатыр!

	Күні кеше ғана старшина Болдырев үлестірген су жаңа киімдер солдаттың əлеуетті қолымен бірнеше рет сығымдалып жуылып, бірі шуып, бірі созылып, əрқайсымыздың бойымызға сəн ательелері шеберлерінің қолынан шыққандай жарастық тапты. Бұл дəрежеге жету жастарға оңай соққан жоқ.

	Кеңес Армиясы қатарында қызмет етіп қайтқан балалардың есейіп, соқталдай жігіт болып оралатыны əмбеге аян. Меніңше, мұның еш құпиясы жоқ, солдатты ешкім мəпелемейді, оған үнемі тапсырма беріліп, талап етіледі, ол – əр кез орындаушы. Біріне ақыл, біріне қайрат беретін оқу-жаттығу ойындары ерке-бұлан болып өскен жастың өзін тез бастықтырып, басалқалы етеді.

	Жас жауынгерлер курсындағы басты тұлға – сержант. Оны ұстаз, тəрбиеші, жаттықтырушы десе болар. Алуан түрлі мінездің, тілі, түрі бөлек, денесінің шынығуы əрқалай балаларды бір қалыпқа түсіру – əскери тапсырмаларды орындай алатын жауынгер етіп шығару қиынның қиыны, əрине.

	Əлбетте, командирдің қолында керемет құдіретті қару бар, оның аты – бұйрық. Командирдің бұйрығын бұлжытпай орындау – əскери устав талабы. Устав талабын орындамаған жауынгер жазаланады. Тəрбиенің жалғыз ғана құралы жаза емес екені бесенеден белгілі. Жаза шектен шыққандарға ғана беріледі. Жас жауынгерлерге сержанттар оқу сабақтарын айтып түсіндіріп, түрлі снарядтағы жаттығуларды өздері істеп көрсетіп барып орындатады. Командир əркімнің қабілет-мүмкіндігін жақсы аңдап біліп, сергек ескеріп отыруы тиіс. Іс нəтижелілігі, міне, сонда ғана қамтамасыз етіледі. Жауынгердің бəрі бірдей орындауға міндетті оқу-жаттығу ойындарына келгенде командир – мызғымас адам, айтқанын істетеді.

	Жауынгердің барлығы бірдей тапсырманы ынта-ықыласымен орындайды деу ағаттық болар еді. Жан қинамай, əскер тұрмақ, жайшылық өмірде табыс жоқ, сөйте тұра жігіттер əрекет-қимылдың жеңіліне иығын беруге құмар. Өңкей сайдың тасындай сақырлаған жігіттердің бір-бірімен қарым-қатынасында да командир тыйып отыратын тұстар бар. Біздің кіші командиріміз, аға сержант Золотарь – атына заты лайық алтын жігіт. Байланыс техникумын қызыл дипломмен бітірген оның білімі терең, мінезі жұмсақ. Денесі құрыштан құйғандай шомбал, төртбақ, серіппелі, жаттығу снарядтарының кез келгенінде ұршықша үйіріледі.

	Жайшылықта жайбарақат болғанымен, айтқанын орындатпай қайтпайтын қатал, ең бастысы – əділ. Жас солдаттардың мүмкіндігін жақсы біледі, соған орай тапсырма беріп, талап етеді. Мұндай командирден асқан кім бар, Золотарьдың аузынан шыққаны – бізге заң.

	Қаншама бір қатаң талап қойғанының өзінде оның бар болмысынан, үнінен біздерге бір терең мейірімі білініп тұрар еді. Оқу-жаттығу кезінде кездесетін кемшілігімізді кешіруге болады. Жан қина, беріліп үйрен – бəрі дұрыс. Командир сеніп тұрғанда, бізге не көрініпті, жақсы солдат болуымыз керек. Аға сержант Золотарь – менің екінші командирім.

	Шын қызметті бастамай жатып, «карантиннің» өзінде екінші аға сержанттың алдын көріп үлгердім. Неге? Бұл – бір қызық əрі қолайсыз əңгіме.

	Үйренбеген тірліктің беймəлім қатпар-қыртысы көп болатыны өзінен-өзі түсінікті. Ал солдат өмірінің ол қатпарқыртыстары сан алуан қиындықтармен астасып жатады. Жолында не кездессін, солдат бəрінен жол тауып шыға алуы керек. Əлбетте, ол үшін адамға бірде ақыл, бірде қайрат, бірде машық керек. Жас солдаттың əр адымы, қимылы бақылауда, оған сын көз көп, бəрі бағасын беруге əзір. Өзіне қойылар талаптың бəрін жас солдат өз дəрежесінде орындай қояды деу, артық айтқандық болар еді. Сөз бар ма, жас солдаттардың жүріс-тұрысында, бұйрықтарды орындауында олқы соғып жататын, алқам-салқамдық танытатын тұстар жеткілікті. Кім іштен бəрін біліп туған, үйренеді де. Бірақ əскерде мұндай кеңдік жоқ. Жас солдаттарды аямай қуу керек, қымс етсе, дереу жазалау керек, сонда тез үйренеді, бастығады дейтін бір пікір бар. Сондағы сүйенетіндері – Суворов айтқан «Жаттығуда қиын болса, ұрыста оңай болады» дейтін сөз. Бұл ұғымды түсініп барып талап қойса, жақсы ғой, əншейін дақпыртпен кететіндер де бар. Қалай дегенмен де, жас солдат бəрін үйренуге, орындауға міндетті.

	Жас жауынгер курсындағы өмір өңкей үйрету мен үйренуден тұрады. Ғажап! Осы уақытқа дейін ештеңе білмейтін, түкті түсінбейтін, қолапайсыз біреу болып өмір сүріп келгендейсің. Сенің бұрынғы өміріңнен, болмысыңнан кəдеге жарар, іске асар түк те жоқ. Солдат басқа өмірлік сапаға ие болуы керек.

	Адамның бүгінгі болмысы – өткенінің жемісі. Өткенін түкке татығысыз ету – адамды қорлау. Кейбір тықшыңдаған пысықай командирдің осыны білмейтіні қиын-ақ. Солдат бəріне көнуі керек деп төпей беруді айтсаңшы бəрінен де!

	Біз – жеке байланыс батальонының жас жауынгерлері екі взводпыз. Оның бірі – болашақ радиошылар да, екіншісі – телефон-телеграфшылар. Біз кейін батальонның радио жəне телефон-телеграф роталарына қосыламыз. Байланысшылар өздерін Кеңес Армиясының интеллигенциясымыз деп мақтан етеді екен. Ол сөздің жаны бар, байланысшылар, əсіресе, радиошылар қызметі техникамен сабақтас. Алуан түрлі радио, телефон-телеграф стансаларында жұмыс істеуді меңгеру, айшылық алыс жерлерден жылдам хабар алғызу үшін адамға, ең алдымен, білім керек. Соған орай сонау шақыру пунктінен бастап білімі бар жастарды іріктеп, əдейілеп жібереді екен. Соның ішінде, əсіресе, радиошылардың білімі жақсы, орыс тілін жетік білуі керек. Осы реттен менің радио ротада қызмет етуім заңды еді. Бұл социалистік қоғамның «əркімнен – қабілетіне қарай, əркімге – еңбегіне қарай» деген ұлы принципіне əбден сəйкес.

	Солай болды да. Мен əскери өмір əліппесін үйренуді радио ротаның жауынгерлер взводында бастадым.

	Жас радиошылар арасында бес жоғары білімді жігіт бар екенбіз. Бесеуміз – бес ұлттың өкіліміз. Аминов – тəжік, Баратов – өзбек, Николаенко – украин, Рубан – молдован, мен – қазақпын.

	Аға сержант Иванов бар жанын салып, бізге демде ақ талай нəрсені үйретіп үлгерген. Адам тəрбиелеу ісінің құпиясын қалай ғана жылдам игеріп алғанын қайдам, əйтеуір бірде біздің саналылығымызға сүйеніп, енді бірде бұйрық күшіне жүгініп, тез үйіріп əкеткен.

	Радио сыныбында сабақ өтіп жатқан. Аға сержант Иванов морзе əліппесінің кілтін қалай басу керектігін əрқайсымызға жеке-жеке көрсетіп, əлекке түсіп, біз оның айтқанын жасауға тырысып бағып дегендей, жапа-тармағай қимыл үстінде едік, сыныпқа қолының қарына қызыл байлаған солдат кіріп келді. Бəріміз жалт қарадық. Пысық, ісіне мығым солдат екен, тақылдай жөнелді.

	– Аға сержант жолдас, мына төмендегі солдаттарды: Аминовты, Баратовты, Николаенконы, Оразбаевты, Рубанды майор Сокол шақырып жатыр.

	– Осы дəл қазір ме?

	– Иə. Қазір келсін. Кетуге рұқсат етіңіз.

	– Барыңыз.

	Аға сержант Иванов бесеумізге штабқа баруға бұйрық берді. Үлкеніміз етіп Николаенконы тағайындады. Бесеуміз шұбап, сыртқа шықтық.

	– Майор Сокол деген кім? – дедім мен. Біледі екен, Николаенко:

	– Саяси орынбасар, – деді.

	– Ол бізді неменеге шақырады?

	– Кім білген оны?

	– Бізді үгіт-көпшілік жұмысына қатыстырады.

	– Мүмкін бір жаққа оқуға жіберер.

	Біз өстіп жолай əртүрлі болжам айтумен болдық. Штабқа көңіліміз күпті болып ендік. Бөлімше кезекшісі бізді штаб алдында қарсы алып, ұзын дəлізбен «Саяси бөлім жөніндегі орынбасар» деген есік көзіне дейін бастап əкеліп:

	– Тоқта! – деп команда берді де, ішке кіріп кетіп, іле қайта шықты. – Кіріңдер!

	Біз табалдырықтан жасқана аттадық. «Т» əрпі тəріздендіріп қойылған үстел басында батальон командирінің саяси бөлім жөніндегі орынбасары майор Сокол отыр екен. Николаенко:

	– Майор жолдас, сіздің шақыруыңызбен, – дей берген. Майор Сокол:

	– Жарайды, кіріңдер, отырыңдар! – деп тыйып тастады. Бесеуміз кабинеттің қос қабырғасына жағалай тізіліп қойылған орындықтарға жасқана жайғастық. Майор Сокол қасқа бас, жоқ, басында қылпық жоқ тап-тақыр, қоңқақ мұрын, жағы кере қарыс кесек адам екен. Осы мол пішініне

	көзі келіспеген, кішкентай, шүңгірек.

	Турасын айту керек, майор Сокол бізді жылы қарсы алды:

	– Жігіттер, мен сендерді неге шақыртып отырмын? Сендер – жоғары білімді мамандарсыңдар.

	Бұл – өте жақсы. Менің сендерді саяси-тəрбие жұмысына қатыстырғым келеді. Бұған қалай қарайсыңдар?

	Үлкеніміз Николаенко жауап берді:

	– Дұрыс қараймыз.

	– Онда келіңдер, жақынырақ танысайық. Алдымен, қатардағы жауынгер Николаенко, сен айтшы, қай оқу орнын бітіргенсің.

	– Львов пединститутын.

	– Жерлес екенсің ғой, жақсы!

	Майор Сокол жігіттерге жағалай осы тəрізді сұрақтар қойып, жауап алып, бəріне бір-екі ауыз қоштау сөз айтып жатыр. Молдавияны да, Өзбекстанды да, Тəжікстанды да жақсы біледі екен.

	– Ол республикалардың адамдары тамаша, шеттерінен еңбекқор, бұлардан жақсы солдат шығады.

	Майор Сокол ең соңында маған бұрылды. Мен де аналар құсап, жылы сөз күтіп, тағатсызданып тұрғанмын.

	– Ал сен қайдансың?

	– Қазақстаннан.

	– Не бітіргенсің?

	– ҚазМУ.

	– Қазақсың ғой.

	– Иə.

	– Мен Қазақстанды да, қазақты да аз білемін. Университет бітірген қазақ қандай болады екен, тексеріп көрейік. Кəне, айта қойшы, Қазақстан Компартиясы Орталық Комитетінің бірінші хатшысы кім?

	Ана төртеуінен менің республикам, өзім шынымен-ақ осал, кем болғанымыз ба? Тексергенінің түрі осы ма? Мұнысы қомсыну ғой барып тұрған!

	– Майор жолдас, мен жоғары білімді мұғаліммін, жоғары сыныптарға сабақ бергенмін. Мынадай топас сұрақты мен тіптен төменгі сыныптардың оқушыларына беруге ұялар едім.

	Майор Сокол қанын ішіне тартып, ақ сұр болып, түтігіп кетті. Сірə, бұрын-соңды солдаттан мұндай сөз естіп көрмеген.

	– Сен не дедің?

	– Не, сіз естімей қалдыңыз ба?

	– Естідім. Мен саған көрсетем, топас сұрақтың қандай болатынын.

	Майор Соколдың аузынан ең бір былапыт сөз атқылады дейсің бір! Мен мұндай жылдам сөйлейтін адамды өмірімде көрген емеспін, ерні-ерніне жұқпайды, құдды таңдайына магнитофон орнатып қойған дерсің. Мен оның айтқандарын жаза алмаспын, жазуға келмейді де. Ол маған да, менің ұлтыма да аямай тіл тигізді. Мен алғаш жүрегі жарылып, не күйіп кетер деп едім, жоқ, қорлап, боқтап сөйлеген сайын екпіні басылып, дүлей түрі сынып, реңі кіре бастады.

	– Мен саған көрсетем, топас сұрақтың қандай болатынын. Бар, ана сержантқа айт, сені телефон-телеграф ротасына апарып, капитан Макаровқа тапсырсын. Мен саған үш жыл телефон шөлмегін тасытып қоямын. Кет, шық!

	Мен өстіп ұлтымның, өзімнің арыма араша боламын деп аямай тапталдым. Ес-түсім шығып кеткен екен, майордың есігін жаба бере маңдайымнан суық тер бұрқ ете қалды.

	Ұзын дəліз қапырық тартып, екі өкпем аузыма тығылды. Əскери шені соншама жоғары адам да осынша ашуланшақ болады екен. Бойында қылдай қауқар, қолында титтей билік жоқ солдатты өзі қорлап алып, намысының жоқшысы болғысы келгені үшін мұншама пұшайман ету, əй, қайдам, ешқандай устав, нұсқау атаулыда жоқ шығар. Иə, жоқ, мен оған əбден сенімдімін, бірақ үлкен адам өстіп зіркіреп тұрғанда сеніп те қалатын сияқтысың. Қолынан бар келгені осы да, əйтпесе адамды аяйтын офицер емес мына Сокол.

	Далада есеңгіреп тұрып, ана төртеуін күтіп алып, сыныпқа бірге кірдік. Атақ-дəрежесі жоғары адам солдатқа кек сақтамас, ет қызуымен ұрысқан да қойған шығар деген оймен сержант Ивановқа ештеңе деген жоқпын. Қалай айтарсың?!

	Арада екі сабақ өтіп, келесісі енді басталған. Сыныпқа майор Сокол кіріп келді.

	Сержант Иванов команда берді:

	– Взвод тұр, смирно! Майор жолдас, жас жауынгерлер взводы теориялық сабақпен айналысуда.

	Майор Сокол оң қолын көтерді.

	– Взвод, отыр!

	Майор Сокол енді қаздиып тік тұрған күйі сынып ішін көзімен сүзіп қарай бастады. Іздегені мен екенмін, көзіміз түйісе бере, Соколдың өктем үні шықты:

	– Өркеуде солдат, сен мұнда неғып отырсың?

	«Шыны ма, домбытып қорқытқаны ма?»

	– Аға сержант Иванов, мынау сізге ештеңе айтқан жоқ па?

	– Жоқ.

	– Онда түсінікті. Командирдің бұйрығын орындағысы келмейді екен. Аға сержант, мынаны капитан Макаровқа апарып тапсыр. Телефоншылар взводына қойсын, үш жыл шөлмек тасытсын.

	Майор Соколдың шаруасы осымен бітті. Менің тағдырым шешілді.

	Аға сержант Иванов мені телефон-телеграф ротасының командирі капитан Макаровқа əкеліп тапсырды.

	Капитан Макаров:

	– Сіздің жоғары біліміңіз бар екен, неге бұлай еткен? – деп таңданыс білдірді. – Мейлі онда, жүріңіз. Ротада бос штат жоқ, дегенмен көреміз.

	Капитанның титтей де болса, жылы ұшырай сөйлегенінің өзі-ақ өн бойымды жылытып өтті.

	– Сонда солдаттар да штатта тұра ма?

	– Енді қалай? Біздегі əр солдаттың өз орны, өз қызметі бар. Əркім өзіне белгіленіп берілген қызметті атқарады.

	– Мен ойлап едім...

	– Иə, сіздер солай ойлайсыздар. Солдат болу жер тепкілеу деп, жоқ, олай емес, бұл – кəдімгі жұмыс, қызмет, əскери техниканы меңгеру, күтіп ұстау, қажет болса, іске қосу, қалғаны – ерік-жігерді, денені шынықтыру. Ештеңе етпейді, бəрін көресіз, үйренесіз.

	Капитан Макаров қарапайым, ашық адам екен, командир мен солдат арасында бар дейтін шекарасыз, шектеусіз сөйлейді, қайта мен өзім қысылып, терлеп-тепшіп кеттім.

	Мен өстіп, майор Соколдың тепкісімен телефон-телеграф ротасының жас жауынгерлері сапына келіп қосылдым. Бұл жөнінде батальонға гу-гу əңгіме тез тарап кетті. Қызметті жаңа бастағандар ғана емес, нағыз солдаттардың өзінің мені бір-біріне сыртымнан көрсетіп жүргенін өзім де байқап қалдым.

	Тоқтар осы телефон-телеграф ротасының курсында болатын. Кешке қарай казарма алдындағы орындықта отырсам, жаныма келіп жайғасып, бір нəрсе сұрамақ болып, қипақтай берді. Батпай, біресе саусақтарын шыртылдатты, біресе еңкейіп, біресе шалқайып отырды, содан есіней бастады.

	– Тоқтар, бірдеңе айтқың келді ме?

	– Иə, сізді майор Соколмен ұрсысып қалыпты дейді, сол рас па?

	– Рас. Бірақ ол ұрсысу емес.

	– Енді не?

	– Майордың кемсіткеніне қарсылық білдіру. Міне, енді көрдің бе ақыры не болғанын.

	– Біздің ротаға келгеніңізді айтасыз ба? Мұнда қызмет ету қайта жақсы, жеңіл.

	– Əй, Тоқтар-ай, мəселе қызметтің жақсы-жаман, ауыржеңілінде ме екен?

	– Енді неде?

	– Қабілетіне қарай қызмет етуде. Біздің қоғам адамның барша қабілет қайнарын ашуға мүдделі. Өйткені қоғамның бар байлығы, соның ішінде қорғаныс қуаты да адам ақылымен, күшімен жасалынады. Менің жоғары білімім бар, радио ротада қызмет етуге тиіс екенмін, неге сөйтпеймін? Майорға жақпай қалдым, міне, мəселе қайда жатыр.

	Тоқтар аузы ашылып тыңдап қалған.

	– Қатардағы жауынгер Оразбаев, кел бермен!

	Дауыс шыққан казарма бұрышына қарасам, аға сержант Золотарь тұр, кейпінде асығыстық, мазасыздану бар. Ентелеп басып келіп, рапорт бердім:

	– Аға, сержант жолдас, сіздің бұйрығыңызбен келіп тұрмын. Қатардағы жауынгер Оразбаев.

	– Жүр, «əкей» шақырып жатыр.

	Жүрегім су ете түсті. «Əкей» (батя) деп отырғаны – батальон командирі. Майор өзі қудалағаны аздай, батальон командиріне де айтқан екен ғой. Мені енді не күтіп тұр?!

	Батальон командирі подполковник Петровты үш-төрт рет көргенмін. Соның бірі осыдан екі күн бұрын болатын. Түскі тамақка кетіп бара жатқанбыз, батальон штабының алдына таяп қалғанымызда іштен «əкей» шыға келді. Сержант Иванов команда берді:

	– Взвод!

	Взвод сіресіп, аяқты нықтап басып жүрді.

	Əлбетте, біздің бойымызды тіктеп ұстау, аяғымызды бірдей алып, нық-нық басып жүруімізде шалалық аз емес. Бұл ұнамады білем, «əкей»:

	– Взвод, тоқта! – деп дауыстап команда берді.

	Біз апыр-топыр тоқтай қалдық. Подполковник Петров енді команда тізгінін өз қолына алып, бізді біраз əрлі-берлі жүргізіп, өлең айтқызып байқады. «Əкейдің» көңілінен шығатын дəрежеге жету қайда əлі бізге, сапты тоқтатып, бетімізді өзіне қаратып алып, жайымен, қамқор, жанашыр сөз бастады:

	– Əлі нашарлаусыңдар. Бұл болмайды. Солдат, ең алдымен, сапта жүре білуі керек. Екі иығы түсіп, сүмірейген солдат ешкімге керек емес. Балалар, бəрін қойыңдар, мықтап кірісіңдер.

	Солдат ғылымын неғұрлым тез игергендерің өздеріңе де, бізге де жақсы. Бұған қалай қарайсыңдар?

	– Жақсы.

	– Өте дұрыс.

	– Онда сау болыңдар! Мен сендерге сенемін, табыс тілеймін.

	Батальон командирі камқор, жайдары қалпымен-ақ зіл батпан міндет тастап кеткен. Жас жауынгерлердің əрбір қадамына бүкіл батальон көз тігіп отыр екен. Біздің еңсеміз көтеріліп қалған.

	Солдат сапында тұрып, мақтауды, зекуді есту басқа, жан-жағыңда жақсылығыңды да, жамандығыңды да бөлісер қаруластарың тұр: тағдырыңды таразы басына жападан-жалғыз салу қиын, оның үстіне «əкейдің» өзі əдейілеп шақырып отырса, менің жағдайым адам ұғарлық шығар деймін енді, есім шығып кеткен.

	Батальон командирі бізді жылы да, суық та қарсы алды деуге болмайтын еді, үлкен командирлерге тəн сұсты, салмақты, іскер кейіпте екен.

	Аға сержант Золотарь біздің өзінің бұйрығы бойынша келгенімізді тақпақтап айтып шықты.

	«Əкей» сержанттың сөзін бөлген жоқ, тыңдап алды да:

	– Сержант жолдас, сіз боссыз, біз екеумізді қалдырыңыз, бара беріңіз, – деді.

	Золотарь есіктен шығысымен, подполковник менің басаяғымды асықпай бір шолып шықты. Мен ептеп жүрек тоқтаттым. Не десе де тура жауап бермек болдым.

	– Қатардағы жауынгер Оразбаев, университет бітірген адам осылай істей ме екен?

	– Подполковник жолдас, мен не істеппін?

	– Сіз майор Соколдың намысына тигенсіз.

	– Қайдам? Подполковник жолдас, айтыңызшы, университет бітірген адамды осылай қорлауға бола ма?

	– Қалайша? Майор Сокол сізден бар болғаны Қазақстан Компартиясы Орталық Комитетінің бірінші хатшысының кім екенін сұраған. Сол да қорлау ма?

	– Мен майор Соколға айтқанмын, тағы да қайталайын: мұндай сұрақты бастауыш сыныптың баласына қоюдың өзі ұят. Университет бітірген адамнан соны сұрау – барып тұрған қорлау.

	– Тұра тұр, тұра тұр. Біліп қой, партия қайраткерлерінің аты-жөнін білу ешкімге ешқашан қорлық болған емес.

	– Подполковник жолдас, керек болса, мен сізге бүкіл Саяси Бюро мүшелерінің аты-жөнін айтып берейін, бірақ ол менің білімімнің деңгейін білдірмейді ғой.

	– Сонда оларды білу жөнінде жастардан босқа талап етіліп жүр ме?

	– Мен ондай ауыр сұраққа жауап бере алмаспын. Өзім туралы ғана айтайын, мен он төрт жасымнан комсомолецпін, Саяси Бюро мүшелерін сол кезден бастап білемін. Бірақ олардың аты-жөнін білу менің не рухани байлығымды, не патриоттық сезімімді арттыруға қылдай да ықпал еткен жоқ.

	– Қызық екен!

	– Сіз кешіріңіз! Мен шынымды айтып отырмын. Мен – университет бағдарламасын тауысқан адаммын. Гомер, Шекспир, Пушкин, Толстой, Хемингуэй, Шолоховты оқығанмын. Мен өз халқымның да ойшылдары мен саяси қайраткерлерін қастер тұтамын. Оны менің білімім ғана емес, адамгершілігім де талап етеді. Майор Сокол соны біле тұра, кемсітпек болады.

	– Қатардағы жауынгер...

	– Əне, сіз менің фамилиямды ұмытып қалдыңыз.

	– Дұрыс айтасыз.

	– Оразбаев.

	– Қатардары жауынгер Оразбаев, Саяси Бюро мүшелерінің де, өз республикаңыздың да бірінші хатшысының аты-жөнін білу керек жəне сұраған кезде айту керек.

	– Бұл устав талабы ма, жоқ, сіз майор Соколдың сөзін сөйлеп тұрсыз ба?

	– Қатардағы жауынгер... сіз абайлап сөйлеңіз!

	– Неге абайлаймын? Əлеуметтік жағынан алғанда кеңес заңы алдында майор Сокол да, мен де тең құқықтымыз. Оған да, маған да Отан жауынгері болу міндеті жүктелген. Ол – офицер, саяси басшы, мен – қатардағы жауынгермін. Ол – бастық, мен – бағыныштымын, бұйрықтарыңызды бұлжытпай орындаушымын. Менің солдат, адам ретіндегі ендігі тағдырым сіздердің қолдарыңызда. Бізді де адам, онда да жүрегі, сезімі бар адам деп қарасын майор Сокол. Ол менің намысымды аяққа таптағанын былай қойғанда, мен өкілі болып табылатын бүкіл қазақ халқына лағынет айтты. Майор Сокол мені халқым үшін атып тастаса да айтатыным – осы.

	– Қатардағы жауынгер Оразбаев, сіз жақсы сөйлейді екенсіз.

	– Подполковник жолдас, бұл – сөз емес, жан ашуы.

	– Дегенмен мен мынаны ескерткім келеді: бізге сөз емес, солдат керек.

	– Мен – солдатпын. Егер əлі жөнді солдат бола алмай жатсам, сөз басқа, бар күш-жігерімді саламын, тырысып бағамын. Сөзімді беремін, солдат боламын.

	– Мұныңыз дұрыс, барыңыз, солдат болыңыз. Сіз радио ротада қызмет ететін боласыз, сонда барыңыз.

	– Подполковник жолдас, телеграф-телефон ротасында қалуға рұқсат етіңізші!

	– Неге?

	– Мен əскерге жеңіл қызмет іздеп келгенім жоқ. ТТР-ға қиын деп жіберген екен, соны көрейін.

	– Мейлі. Жақсы қызмет етіңіз.

	– Құп болады, подполковник жолдас! Кетуге рұқсат етіңіз!

	– Бара беріңіз!

	Штабтан былай шыға бере, жүйке-жүйкем босап, делсал болып тұрып қалдым.

	Өн бойымды ең бір өксікті ойлар кернеп бара жатты.

	Əй, айналайын майор Сокол, қымбатты «əкей», мына əңгіменің маған не қажеті бар еді? Мен – солдатпын. Солдат – сендердің қолдарыңа берілген сазбалшық, қалай илейсіңдер, еріктерің, кірпіш етесіндер ме, жоқ, аяқ асты қылып езгілейсіңдер ме, қолдарыңнан қағып жатқан ешкім жоқ. Солдатқа майор Соколдардың қорлауы емес, командирдің, мейлі, қатал-ақ болсын, əділдігі, мейлі, маңдайдан сипамай-ақ қойсын, аялы алақаны керек.

	Мен енді қанша дегенмен университетті бітіргенмін ғой. Солдат шинелін кимегенмен, талай нəрсені білемін, университетте үш жарым жыл əскери даярлық сабақтары өткен. Полковниктер Калашников пен Захаров əкемізді көзімізге талай көрсеткен. Біздің курстан бақандай сегіз бала дəл осы əскери даярлық сабақтарынан «екі» алғандығы үшін университеттен шығарылған. Төртінші курста оқып жүргенде əскери даярлық қысқартылып, көзіміз ашылған. Əй, ақымақ екенбіз-ау, полковник Калашников осы хабарды естірткенде кəдімгі бір Жеңіс күніндегідейақ малақайымызды аспанға атып қуанғанбыз. Сөйтсек, онымыз мүлде бекершілік екен. Университетті бізден бір жыл бұрын бітірген балалар тып-тыныш əскери жиынға бір барды да, кіші лейтенант атағын алып шыға келді. Ал біз, естимін ғой, мен сияқтылар аз емес, міне, енді сақалымыз сапсиып солдат сапына тұрдық.

	Подполковник жолдас, білемін, менің білімімнің, түсініктүйсігімнің əскерде қызмет етуіме ешқандай қатысы жоқ. Иығында солдат погоны бар екен, бітті, басың толған ақыл ма, кеудең нəзік поэзия ма, онда ешкімнің шаруасы жоқ, үн шығарма, бұйрықты орында. Сенің пірің – бұйрық беретін командир, соған мойын ұсын. Бұйрық орындалды болды – жақсысың, орындалмады ма – жамансың. Өйткені бұйрықтың ақылды-ақылсыз екеніне орындаушы емес, берген адам жауапты. Əлбетте, əскерге де оқыған, білімді, алуан түрлі техника тілін меңгеруге қабілетті адам керек. Бірақ ол – жалпы сөз, елеп жатқан ешкім жоқ. Əйтпесе, шынымен ұстанатын принцип осы болса, мені ТТР-ға айдар ма еді?

	Шүкір, бейбітшілік кез. Жағаласатын жау жоқ, солдаттың ерік, күш-жігері шындап сыналар шырғалаң жоқ, бар болғаны – сержанттың айтқанын екі етпе. Сапта аяғынды түзу бас, сыптай болып жүр, спорттық снарядтарда жақсы ойна, постта міз бақпай тұр, казармада елгезек кезекші бол, еститінің – мақтау, ойдан шықпайсың ба, еншің – ұрыс есту, ренжі, жер бол, оған ешкімнің белі ауырмайды. Жаныңды жанып қайта сал.

	Əлбетте, түпкі мақсат аса қасиетті – Отанға қызмет ету! Мына елеусіз тірліктің бəрі сол үшін керек. Қиын-қыстау күн туа қалса, шыныққан шымыр жауынгер қажет. Ол – бізбіз. Сондықтан ғой бұл солдат деген қауымның сабылып жүргені.

	Солдатқа не керек? Оның өмірі шектеулі, белгілі бір шеңбер ішінде өтеді. Əскери форма мода қуғызбайды, солдат асханасында үстел үстіне дастарқан мəзірі тасталмайды, алдына дайын ас қойылады. Күні бойғы тірлігінде титтей де тандау жоқ, бəрі қатал бұйрықпен, ақылды нұсқаулармен нық орныққан, тəртіпті, ұйымдасқан. Əскери өмірдің бүге-шігесіне дейін қамтылған əртүрлі уставтардың талабын орындау – солдатты ештеңеге аландатпауға əбден жетіп жатыр. Солдат барлық ерік, жігер-күшін қызметке жұмылдыруға керек. Ол – қиындықтарға төзіп, құрбандықтарға барып жүрген адам. Иə, ол – кəдімгі қуана да, қайғыра да, жақсы көре де, жек көре де алатын адам. Ал адамды адамдық сезімдерден ешқандай майор Сокол да, ешқандай қатыгездік те мақұрым ете алмайды.

	Аға сержант Золотарьдың даусы естілді.

	– Взвод, сапқа тұр!

	Лықсыған ой кейін серпілді. Мен кешкі серуенге шығатын сапқа тұруға беттедім.

	* * *

	Жас жауынгер курсы аяқталып, біз əскери ант қабылдап, ротаға өткен соң жаңа өмір басталды.

	Біз, жас солдаттар, ұзын казарманың шығыс жақ шетінде болатынбыз. Бұрыннан қызмет ететін солдаттармен арамыз пирамидалармен бөлінген. Əскерде болмаған оқырмандарга түсіндіріп қояйын, пирамида – солдаттың бас қаруы – автомат тігінен сүйеп қойылатын ұзын қарағай жəшік. Сол пирамидалар алынып тасталып, ұзын, кең казарма тұтасып кетті. Казарманың бір жағы радио ротаныкі, екінші, яғни, жас жауынгер болған жағы телеграфтелефон ротасыныкі екен. Оның екі қапталы қаздай тізілген екі қабатты төсек.

	Екі рота да жастармен толығып, абыр-сабыр басыла бере, казарма ішін жақсылап жинап, тəртіпке келтіру басталды. Бір қызығы, бұл жұмыс түгелдей жастарға тапсырылды да, екінші, үшінші жылы қызмет етіп жүрген солдаттар сап таратылысымен, сайдың тасындай болып іріктеліп шыға берді.

	Біз бұл жайдың себебін ептеп біле бастағанбыз, екінші, əсіресе, үшінші жылы қызмет ететін солдаттар мұндай «қара» жұмысқа мүлде қол ұшын тигізбейді екен.

	Барып тұрған əділетсіздік, бірақ соны өздері дəстүр деп санайды. Бірінші жылғы солдат бəрін істеуі керек, келесі жылы келген жастар орныңды басады. Сонда сен де өстесің, ештеңе істемейтін боласың. Адамдарды көпекөрінеу жікке бөлетін бұл құбылысқа командирлердің де еті үйреніп кеткені қандай жаман! Қараңызшы, казарманың біздің ротаға тиесілі аумағынан екінші, үшінші жылғы солдаттар қол тигізетін алақандай жер табылмағандай, старшина Болдырев оларды таратып жіберіп, біздерге бəрін дігерлеп істетіп жүр.

	Тоқтар екеумізге еден жуу тапсырылған. Екеуміз де бұл іске бар ынта-пейілімізбен кірісіп кеттік. Казарманың еденін жууды біз біраз үйреніп қалғанбыз, сонда да қара терге түсіп, төсектердің астын да, бұрыш-бұрыш, қуыс-қуысты да қоймай, айнадай жалтыратып жатырмыз.

	Казарманың екі босағасында екі пеш бар. Соның сол жақтағысының жанында төрт «кəрі» солдат əрнені айтып тұр. Жас солдаттарда оларға алаңдарлық мұрша қайда, сапырылысып, өздеріне тапсырылған жұмыспен əлек.

	Жұмысы жоқ адам қарап тұрған ба, пеш жанындағылар бізді қағыта бастады:

	– Жуыңдар! Жалтырайтын болсын!

	– Өстіп бір жыл жалайсыңдар бұл еденді. Содан соң барып тұрасыңдар мына біз құсап.

	Мына əділетсіздікке кеуде қыжылдайды, бірақ қарсылық білдіруге амал жоқ, старшина осылай бөлген. Старшина енді əрі өтіп, бері өтіп, біздің не істеп, не қойып жатқанымызды бақылаумен жүр. «Өйтіңдер-бүйтіңдер» деген нұсқаулары да дайын əрі көп екен, əбден діңкелетті. Ақыры біттікау! Казарма іші тап-тұйнақтай болып, жарқырап тұр.

	Старшина ротаны сапқа тұрғызып, кімнің қай төсекке жататынын айта бастады. Маған ең шеткі төсектің екінші қабатындағысы тиді. Мақұл. Жас солдаттар зат қапшықтарымызды пештің арғы жағына жерге тастап қойғанбыз, енді жапатармағай соларымызды алып, төсектерімізге қарай беттедік. Бірден байқалды, зат қапшығым орта түсіп жеңіл тартып қалыпты. Төсектің аяқ жағын-дағы орындыққа қоя салыпты, тіс щеткасы, паста сияқты заттарым жоқ. Конверт, қағаздарымды да қымқырыпты. Шекердің хаттарын газетке орап буып қойғанмын, олар да кетіпті. Бұларды алған – пеш жанында тұрғандар. Мен олардың жанына жетіп бардым:

	– Жігіттер, заттарымды қайтарыңдар! Бəрі от басып алғандай шу ете қалды.

	– Не?

	– Қандай зат?

	– Не деп тұр мына салага?

	– Заттарыңды пештен ізде!

	Мен пештің қақпағын ашып жібердім: қап, Шекердің хаттары бума күйінде жанып бітіп, қап-қара күйік-күлге айналып жатыр, жаңа маздап жана бастаған көмір үстінде.

	– Оңбағандар, не істедіңдер? Бұл — қыздың хаттары.

	Адам емес екенсіңдер.

	Төртеуінің де түрі бұзылып кетті.

	– Не дедің?

	– Асауын қарай гөр!

	– Ештеңе етпейді, жуасытамыз кешке.

	– Неге кешке, қазір. Кəне, қайталап айтшы жаңағыңды!

	– Адам емес, айуан екенсіңдер.

	Мен аузымды жиып үлгермей жатып, старшина Болдыревтің ашулы үні шықты.

	– Бұл не əңгіме?

	– Старшина жолдас, мыналар менің заттарымды ұрлап алыпты.

	– Қандай заттар?

	– Зат қапшығымды ашып, заттарымның қажеттілерін алып, хаттарымды отқа тастап жіберіпті.

	Старшина Болдырев қап-қара болып түтігіп кетті. Айшайға қарамай, таяу тұрған тумбочканы ашып жіберіп еді, ұрланған заттың бəрі сонда жатыр екен.

	– Старшина жолдас, андағының ішіндегілер – менің заттарым.

	– Мүмкін, сен өзің қойған шығарсың осында?

	– Жоқ. Бəрі зат қапшығымда болатын.

	– Қатардағы жауынгер Скоробогатов, мынау сенің тумбочкаң ғой.

	– Иə. Старшина жолдас, сіз дұрыс айтасыз, бұл тумбочкаға заттарын мұның өзі қойған, тегі.

	– Доғар сөзді.

	Старшина енді тумбочка иесін оқты көзімен ата қарап тұрып қалды. Бұл қараста бəрі бар еді: азғындаған адамды аяу, кеңес солдатының абыройын аяққа басқанына ашуыза, не істерін білмеген шарасыздық, осылар кернеп тұр старшинаны!

	– Жастардан ұялсаңдар етті! Ұятсыздар!

	Старшина бұрылып кете барды. Төртеу ыржаңдасып қала берді.

	– Салага, кешке көресің, – деді жаңағы Скоробогатов деген солдат.

	– Сенен бе?

	– Иə, менен.

	– Көреміз. Ұрлағандарымен қоймай, қорқытады тағы. Мен сенің кім екенінді білмеймін, бірақ бір нəрсе белгілі болды: ұятсыз екенсің.

	– Оны кешке көреміз.

	– Сен ұрынатын адамыңды білмей тұрсың.

	– Айттым ғой, кешке көреміз. Сенен де асауды жуасытқанбыз.

	– Əуре болмай-ақ қой, мені жуасыта алмайсың.

	* * *

	Кешке жақын тұрмыс бөлмесінде бір топ солдат гимнастеркамыздың жағасына астар тігіп отырғанбыз. Бұл – біздер сияқты жас солдаттарға аса қажет тірлік. Ертеңгілік сапқа тұрғызып тексергенде рота командирінің жағасы кір солдатқа беретін жазасы дайын, ойланбай, кезектен тыс бір наряд жариялайды. Кезектен тыс наряд алған солдат кешке қарай кухняға картоп аршуға барады. Жұрт уақтылы демалып, ұйықтап жатқанда кімнің жұмыс істегісі келсін, жағамызды тап-таза ұстауға тырысамыз.

	Скоробогатов əркімді бір қағытып, мазаны алып тұр. Олар астар тікпейді, өйткені командирлер жағасын тексермейді. Бұл неткен қызық, түсініксіз. Сонда солдатқа қойылар талап оның қанша жыл қызмет етуіне байланысты болғаны ма? Əлбетте, олай емес, оңбағандық.

	– Инені де солай ұстай ма екен? – деп бір іліп өтті Скоробогатов мені.

	Назар аударғаным жоқ. Ол бұған еркінсіді.





– Салага, неге жауап бермейсің сен үлкенге? Жоқ, бағанағы сөзден қорқып қалдың ба? Қорық-қорықпа айтқаным айтқан.

	– Балақан, аулақ жүрсең қайтеді?

	Скоробогатов не дерін білмей қалды. Ол енді Тоқтарға тиісті:

	– Тезик, сен неге астар тікпейсің?

	– Ертең бір наряд алатын болдым.

	– Жарайсың. Шын көңілден шыққан сөз. Сен түбі адам боласың. Мына Оразбаев салагаға ерме. Бұл бұзады.

	– Бұзатын кім екен, оны өмір көрсетеді. Тоқтар, не, астарың жоқ па?

	– Артық астарымды тумбочкамнан біреу қағып кетіпті.

	– Онда неге айтпайсың, біз неге бермейміз?

	– Немене, сізде артығы бар ма?

	– Бар. Мə, тігіп ал.

	– Рақмет сізге, бір нарядтан құтқардыңыз. Скоробогатов Тоқтарға жабыса кетті:

	– Тезик, сен не, салаганы сіз дейсің, а? Тоқтар жауаптан тосылған жоқ:

	– Бізде жасы үлкен адамды сіз дейді.

	– Солдаттар көктүйнекті сен дейді.

	– Дей берсін. Біздің халық үлкенді сыйлайды.

	– Халық, қайдағы халық? Əскерде бір-ақ халық бар, ол – солдат. Сен солдат заңын ұстанып, мұны «сен», бізді «сіз» деуің керек.

	– Білмеймін, оны «сен» деу ыңғайсыз сияқты.

	– Ыңғайсыз не бар онда? Салага, менің айтқаным – заң саған. Оны орындамасаң, ыңғайсыз, əне, сол.

	Скоробогатов Тоқтарды көпе-көрінеу тықсырып бара жатты. Сөзге араласуға тура келді.

	– Сен Скоробогатов, доғар сөзді. Біздің халық үлкенді сыйлаған. Ол – ұлттық дəстүр.

	– Неткен дəстүр?

	– Қанымызға сіңген дəстүр. Атадан балаға мұра болып келе жатқан дəстүр.

	– Айтасың. Мен айттым ғой, мұнда бір-ақ дəстүр бар, ол – салаганы «сен» деу, Тезик сені «сен» дейді.

	– Жоқ, демейді.

	– Дейді.

	– Сен не, күшейесің? Біліп қой, маған сенің ешқандай қылжағыңның қажеті жоқ. Біз – қазақ деген халықпыз. Бізде кішісі үлкенін құрметтейді, айтқанын екі етпей орындайды. Бізде əйел еркекті сыйлайды, алдынан қия басып өтпейді. Білемін, сіздерде басқаша. Біліп қой, əркім өз ата-дəстүрін ұстануға құқылы. Тоқтар егер қазақ болса, мені «сен» дей алмайды, өйтуге аузы бармайды.

	– Азиаттар! Тағылықтарың қашан қалар екен?!

	– Скоробогатов, сен андағыдай ауыр сөз айтуға жассың. Қандай да бір халық жөнінде пікір айту үшін оны жақсы білу керек. Сен түк те білмейсің, білетінің – «салага» деу.

	– Сен доғар сөзді, əйтпесе ант қабылдатамыз.

	– Сендейлер сол, Кеңес Армиясындағы барлық жаман əдетті иемденіп алғансыңдар.

	– Мен не дедім саған, өшір үнінді!

	– Саған мұндай сөз ұнамай ма, бар онда!

	Скоробогатов не қыларын білмей, сілейіп тұрып қалды.

	Ашу, ұят бетіне теуіп, сұрланып шыға келді.

	– Салага, саған «қараңғы» ұйымдастырмай болмайды екен.

	– Тапқан екенсің қорқатын адамды. Сендер қорқаққа қожасыңдар, өз арын қорғай алатыннан аулақ жүресіндер.

	– Жоқ, біз қыңыр-қисық салагаларды жөнге саламыз.

	– Ол сендердің міндеттерің емес, командирлер бар.

	Бізге солардың ақылы да жетеді.

	– Оны көресің, көрсетем.

	– Баршы өзің!

	– Барам, бірақ кейін өкініп жүрме.

	– Тапқан екенсің қорқатын адамды. Басқаға айтып тұрсың.

	– Көрерміз.

	– Көрсек, көрерміз.

	Скоробогатов екеуміз тағы біраз күжілдестік. Ол бір кісідей-ақ сес көрсетіп бақты, мен ыққаным жоқ. Осы сəт бөлмеге екі «қарт» кіре қалғаны. Скоробогатов бел алып, есіріп жүре берді.

	– «Қарттар», мына салаганы қараңдар, «шүрегейлерді» қапаландырып отыр.

	Сол-ақ екен, бір төртпақ, тығыршықтай солдат сарнап қоя берді:

	– Валера, бұдан аулақ жүр! Бұл – сен тұрмақ, майор Соколға тіл тигізген пəле. Оқымысты... Академик...

	– Ештеңе етпейді, Анвар. Біздің өз академиямыз бар, соны бітіреді бұл енді, жүр далаға!

	Тапқан екенсіңдер қорқатын адамды!

	– Жүріңдер!

	Есіктің алдына шықтық, екеуі үн жоқ жуынатын бөлмені бетке алды, мен де үнсіз ілесе бердім. Екеуі жуынатын бөлмеге кірді, мен де кірдім. Анвар есіктің ілгегін салды. Скоробогатов талтайып тұра қалды да, оң аяғын көтерді.

	– Мə, шеш!

	– Не?!

	– Етікті шеш, табанымды жала!

	– Тағы не керек?

	– Сенің мұрныңды бұзу керек!

	– Валера, мұрнынан қан ағып, былғайды. Одан да, міне, былай...

	Өкпем солқ ете қалды. Тынысым бітіп, бүгіле бердім.

	– Аяқты да жұмсау керек.

	Сол иығым зірк ете түсті. Шегіншектеп барып, отыра кеттім. Бетімді екі қолыммен басып, еңкейген күйі сəл тыныс алдым. Екеуі бір-біріне қарап жымыңдасты:

	– Не істейміз, тағы ұрамыз ба? – деді Скоробогатов.

	– Жоқ, жетеді. Ақылы бар адам сияқты түсінеді, айтқанды істейді енді.

	Мен есімді жиып, еңсемді көтеріп, орнымнан тұрдым.

	Скоробогатов оң аяғын, тағы ұсынды:

	– Мə, орында бұйрықты!

	Айналайын ізгі тəрбие берген ата-ана, мектеп, университет, Кеңес Армиясы, кешіріңдер мені! Скоробогатовты аяғынан ала беріп, жанды жерінен бір тептім, шалқасынан түсті. Анвар екі көзі жыпықтап, есіктің ілгегіне қол созды.

	– Анвар-ака, оныңыз болмайды.

	– Е-е, ука, қойың.

	– Қоямыз қазір.

	– Құлақ-шекеден жақсылап тұрып қондырдым, мұрттай ұшты. Есіктің ілгегін аштым да, шығып кете бардым. Олар да, мен де бұл əңгімені ешкімге айтқан жоқпыз. Екеуінен енді қайтып «көктүйнек», «салага» деген қорлау сөздерді де естіген емеспін. Қатқыл да суық сыйластық орнады арамызда.

	Менің ешкімді басындырмасымды білді олар. Маған керегі де сол, əрине. Əскерге мен біреуге тізе көрсетем деп келгенім жоқ, ешкімнің қолжаулығы да бола алмаймын.

	* * *

	Үйренбеген тірліктің беймəлім қатпар-қыртысы көп болатыны өзінен-өзі түсінікті. Ал солдат өмірінің əр бұлым-бұлтарысы алуан түрлі қиындықтармен астасып жатады. Олардың бірін ұқсатуға ақыл, екіншісіне қайрат, үшіншісіне машық керек. Осының барлығын жас солдат өз дəрежесінде орындай қояды деу, əрине, артық айтқандық болар еді. Сөз жоқ, жас солдаттардың жүріс-тұрысында, əскери бұйрықтарды орындауында олқы соғып жататын тұстар баршылық. Осындай кезде жас солдаттар кəдімгідей қорлық көріп қалып жүрдік. «Көш жүре түзеледіге» үйренген халықтың ұлымыз ғой, біз арпыл-тарпыл адымымызға кешіріммен қарау, қамқорлық көрсету күткендей болып едік, қайда, ондай атаулының бəрінің ауылы алыс тартты. Қайта, қанша талаптанып, тырысқанымызбен, қалт жіберіп алатын жай кездесті болды, кəнігі солдаттар кемсітіп шыға келеді. Əсіресе Скоробогатов адамды қоңаштаудың шебері болып шықты.

	Қараша айының аяғында біз қызмет ететін оңтүстік өлкесінде суық жаңбыр басталды. Сол-ақ екен, əскери қалашық ішінің миы шығып, жаттығу жүргізетін алаңдар аяқ басып болмайтын батпаққа айналды. Солдаттар мұндайда өздігінен асфальттан қия басып шықпайды. Оның өмірдің өзі үйреткен сыры бар – солдат киімі қылпық жуымай таза болуы керек. Бұл – талап. Оны былай қойғанда, тектентек батпақ кешетін солдат болушы ма еді, ондайды зəуде кездестіре қою екіталай. Командирлер де жайшылықта солдаттарды батпақка салмайды, əрине. Мұндайда сабақтың көбі оқу сыныптарына ойысып, теориялық даярлық өрісі кеңейе түседі.

	Осындай бір лайсаң күні взвод командирі аға лейтенант Растрыгин бізді оқу сыныбына отырғызып, байланыс аппараттарының телеграф-телефон ротасына тиістілерінің бірнешеуін, олардың тактикалық-техникалық қасиеттерін сипаттайтын схемаларды алға жайды. Кəдімгі айны қатесі жоқ мектептегі физика сабағы басталды. Аға лейтенант алдымен əрбір аппараттың құрылысын барлық солдаттан сан алуан сұрақ қойып жіліктеп сұрап шықты. Солдаттар да құдды оқушы, бірі біледі, бірі білмейді. Взвод командирі де кəдімгі физик мұғалім, білетін солдатты бір-екі рет сөйлетті де қойды, білмейтіндерді əбден қуды, қойшы, миымызға талай нəрсе сіңірді.

	Түскі үзілістен соң казарма ішінде отырып, қару-жарақты тазалауға бұйрық берілді. Солдаттар жапа-тармағай пирамидаға лап қойды, мен состиып тұрып қалдым. Неге? Мен – қару-жарақсыз солдатпын.

	Иə, солай. Майор Соколдың екпінінің – «жемісі» бұл. Рас, капитан Макаров пен аға лейтенант Растрыгин менің қарусыз солдат екенімді білдірмеуге тырысады: қарауылға барғанда, ату жаттығуларын орындағанда автомат тауып береді. Əшейінде, біреу демалыста, біреу нарядтан бос дегендей, артық-ауыс қару болып тұрады, ал мынадай ротаның бəрі қорамсаққа – пирамидаға қол салғанда, мен состиып тұрып қаламын. Қорлық-ақ, амал қайсы, көну керек.

	Мұндайда менің еншім – пирамиданы мұнтаздай етіп сүрту. Білемін, бірақ өз бетімше кірісе алмаймын, бұйрық керек.

	Аға лейтенант Растрыгин:

	– Қатардағы жауынгер Оразбаев, сіз пирамиданы ретке келтіріңіз! – деп бұйрық берді.

	– Құп болады, аға лейтенант жолдас!

	Солдат өзіне тапсырылған жұмысты тез де сапалы тындыруы керек. Солдат өмірінің бұл ұлы қағидасы санама сіңгелі қашан, мен пирамиданы жан-тəнімді салып, тап-таза етіп сүртіп, жарқыратып қойдым. Сөйттім де, өз төсегімнің аяқ жағындағы орындыққа отырдым.

	Тоқтар ылдым-жылдым ғой, автоматын елден бұрын тазалап болып, менің жаныма келіп жайғасты.

	– Ей, салагалар, бері келіңдер!

	Біз жалт қарадық. Скоробогатов орындық үстіне автоматын шашып тастап, бізге қарап ыржалаңдап отыр. Əне күнгі кикілжіңнен кейін бүйтпес деп едім, «жыны» тағы қозыпты. Серейген арық, шақша бас, беті біруыс, қалқан құлақ бұл жігіт жастарды қоңаштауға шебер, тегі, əйтпесе əңгіме бітпеп пе еді. Мұндайлардың əдеті, жұрт көзінше құтырып кетеді. Қара, менің алара қарағанымды шам көріп, шап ете түсті.

	– Немене, көзіңді бақырайтасың, салага? Келіңдер тез, кəне.

	Мен мырс еттім. Тоқтар тұрақсыздық жасады.

	– Қазір, қазір. Барамыз... Тоқтар маған қарады.

	– Бар! Жетесіз!

	Тоқтар не істерін білмей, бүгежектеп қалды.

	– Бауырлар, мына көктүйнектерді қараңдар! Бұлар əлден «қарттардың» тілін алмайды, кейін қайтпек? Мынау өзін университет бітірдім дейтін шығар. Бізге мұндай академиктің керегі жоқ. Солдат университеті басқа. Соны миына сіңіру керек екен мұның.

	Скоробогатов тауып айттым, кəне, қайсың қолдайсың дегендей жан-жағына айдарлана-ақ қарап еді, ешкім еліге қоймады.

	– Сен де, мен де сіңіргеміз бір-біріміздің миымызға.

	– Жоқ, ол – аз. Саған «қараңғы» ұйымдастыру керек. Оңашада басыңа ескі шинельді жаба салып, сазайыңды тартқызса, бүйтіп сүйреңдемейтін боласың. Былтыр Антоновтың сағатын ұрлаған Яцыноны жігіттер сөйтіп соққанда, əкесі көзіне көрінген.

	– Дұрыс жасаған. Жолдасын қарақшылаған адамды өлтірсе болады. Ал сен менің арымды қарақшыламақ боласың. Адамның ары сағаттан артық екенін біліп қой, бала.

	– Мен саған баламын ба? Сен өзің калай сөйлесесің үлкенмен?

	– Жоқ, сен менен кішісің, менің жасым үлкен сенен.

	– Ха-ха-ха, ха-ха-ха... Салага, көгілдір қаз... Күлкісі қандай оспадарсыз, уытты еді.

	– Скоробогатов, сен кекшіл адам екенсің.

	– Жоқ, мен кекшіл емеспін, намысшылмын. Мен «қарт-

	тардың» намысын қорғап отырмын. Солай, салага.

	– Мүмкін сен əкеңді де салага дерсің!

	– Əрине. Əкем əскерге қызмет етуге келсінші, мен оны сол заматында «салага» деймін.

	– Сөйтесің сен.

	– Енді қалай деп едің?

	– Бəрі түсінікті. Автоматыңды өзің тазалайсың.

	– Жоқ, сен тазалайсың. Тазалатам! «Қарттар», не естіп тұрсыңдар? Мына салага не деп тұр? Бұл қайдан шыққан зор!

	– Валера, жетер даурыққаның. Сен не, əлі білмейсің бе...

	Анвар Худайбергенов дер мезгілінде араласты, əйтпесе іс насырға шауып бара жатыр еді. Скробогатов өршігенін қойып, автоматын құрастыруға кірісті.

	Өйткені бұл шаруаға берілген уақыт бітіп қалған.

	* * *

	Жатар алдындағы бос уақытты мен демалыс бөлмесінде өткізуді дағдыға айналдырып алдым. Ауылға, Шекерге хат жазамын, кітап оқимын.

	Қалаға шыққан сайын бір кітап əкелемін. Бір барғанымда кітап дүкенінде Александр Бектің «Волокаламск тас жолы» сатылып жатыр екен, қалтамды қағып сатып алдым. Мұның қазақша аудармасы – «Арпалысты» сонау мектепте жүргенде оқығанмын. Онда Бауыржанның батырлығына қызығып, оқиға қуып, асығыс парақтағанмын, əрине. Оның үстіне, Баукең жөнінде кең тарап кеткен ғажайып əңгімелер мен «Арпалыста» айтылатын жайлар əбден араласып кетіп, ненің не екенін ажырата алмай қалған екенмін, міне, енді кітаптың алғашқы жолынан бастап асыл ағаның жорық жылдарындағы өмірі жүйелі тізбек тартгы.

	Айналайын Бауыржан аға, дүниеде сенің болғаның қандай жақсы! Халқыңды – қазағыңды айдай əлемге керемет танытыпсың, көке! Сендей қолбасшы шыққан халықты барлық жұрт тануға керек. Шіркін-ай, сізді мына майор Соколдарға біраз уақыт командир қылып алар ма еді. Қазақтың кім екенін көрсетер едіңіз көзіне. Сонда бұл Соколдар университет бітірген ініңізге анандай ақымақ сұрақ қоймас еді. Ең бастысы – тепкі көрмес едік. Əйтпесе, қараңызшы енді, жоғары білімім бола тұра, маған шөлмек тасытып қойып отыр. Білем, көке, əскерге келген екенсің, қызмет ет. Солдат шен, дəреже қуатын адам емес, бірақ Сокол жікке бөліп отыр. Ол шамшылдық шарпуымен айқайға басып, мені жеңген болды. Ал маған бəрібір. Алайда, əділеттілік керек, мен де өзім құралпы жігіттермен бірге радио ротасында қызмет етуім керек еді. Оған майор Сокол жол бермеді. Кеңес Армиясының қуатын алып атомдар емес, ақылды адамдар арттырады. Адамсыз техника – өлі. Əр адам қолынан келетінін атқарсын, қақпақыл көрмесін. Рас, алуан түрлі əскери уставтарда қатардағы жауынгерден бастап командирлерге дейінгілердің барлығының өмірдің кез келген жағдайында не істеп, не қоюы керектігі білгірлікпен тəптіштеп жазылған. Оны ұстанған адам жолдан шықпас еді, бірақ... Иə, «бірақ» көп біздің өмірімізде. Солар бұл адамдарды түрлі бұлталаққа салатын. Мейлі, мен Отанға қызмет етемін. Қолға жұғып қалатын түк те жоқ, тапсырылған жұмыстың барлығын атқара беремін.

	Кешкілік жалғыз өзім демалыс бөлмесінде «Волокаламск тас жолын» оқып отырғанмын, взвод командирі лейтенант Растрыгин кіріп келді.

	Орнымнан ұшып тұрдым.

	– Отырыңыз. Отырдым.

	– Не істеп отырсыз?

	– Кітап оқып отырмын.

	– Қандай кітап? Көруге бола ма?

	– Болады. Көріңіз. «Волоколамск тас жолы».

	– Тамаша кітап. Кеше ғана оқып біттім. Иə, кітап геройы Бауыржан Момышұлы – сіздің жерлесіңіз, қазақ. Меніңше, бұл Отан соғысы туралы жазылған кітаптардың ішіндегі үздігі. Момышұлы – ұлы қолбасшы. Мен таңғалдым, ол қолбасшы ғана емес, асқан əскери педагог, психолог. Ғажап! Қазақ деген керемет халық екен. Мен қазақтардың қандай халық екенін білмейтінмін, мына кітапты оқыған соң білдім. Біздің тілмен айтқанда: «Қазақтармен барлауға баруға болады екен». Сіз майор Соколға ренжіп жүрсіз ғой. Ештеңе етпейді. Сокол Кеңес Армиясы емес, офицер, сіз оған емес, Отанға қызмет етесіз. Сіз де Бауыржан құсап халқыңызға, қазағыңызға сөз келтірмей, жақсы қызмет етіңіз. Сіз мені түсіндіңіз бе?

	– Түсіндім, аға лейтенант жолдас!

	– Онда кітабыңызды оқуды жалғастыра беріңіз.

	– Құп болады.

	Əртүрлі əдемі ойға беріліп отырып қалдым. Айналайын Бауыржан аға, ғаламат асыл қасиетгеріңмен, алапат батырлығыңмен мен сияқты қанша қандасыңа қуаныш, бақыт сыйладың екенсің? Сенің жұлдызың əлі биіктеп, жарқырап жана береді. Растрыгин сияқты иманжүзді, көзі ашық, көкірегі ояу офицерлер аз емес, əрине. Меніңше, сізді олар ғана танып қоймайды, бəрі мойындайды. Сіз жеңіс үшін ештеңеңізді аямаған адамсыз. Ешкімді алалап-құлалап көрмеген командирсіз. Айтқанын орындататын, дегенін болдыратын құдіретсіз. Бір ұлттың өкілін екіншісінікінен артық-кем көрмеген əділетті, кеудесінде намыс оты бар қазақтың арысыз.

	Мына Соколды қарашы енді, не істегенін?! Мен арқылы менің ұлтымды қорламақ болады. Мейлі шөлмек тасиын, мейлі еден жуайын – бəрібір. Осының бəрі керек тірлік. Ендеше ешқайсысын жиіркенбей атқарамын мен. Бар пейілімен қызмет ету керек адам Отанға. Бауыржан көке, Сіздің бар болмысыңыз – соның үлгісі. Сізді ешкім басынып көрген емес. Сіз генералға да, қолбасшыға да өз пікіріңізді бүкпей, бұқпай айтқансыз. Олар Сізді айқын ақылыңыз, өте өткірлігіңіз үшін жақсы көрген, сыйлаған. Сіз қазір де саптасыз. Əне, оны жаңа аға лейтенант Растрыгин айтып кетті. Сізден қазіргі офицерлер үлгі алады екен, меніңше, мəңгі сөйтеді. Сіздей піріміз, ту ұстаушымыз барын біле тұра, қайтып қана төменшіктерсің?! Өйтсек, халқымыздың сіз биіктеткен беделін түсіріп аламыз, аға! Сіз сеніңіз, біз қазақ деген атқа сай боламыз.

	* * *

	Кім де болсын, өзімен тең сөйлескенді, иық теңестіре алатын адамды сыйлайды. Жасқану, ығу бар жерде қорсыну бар. Ал қорсыну ешуақытта достыққа бастамайды. Адамды қорсынып, кемсітіп сыйлаудан асқан жексұрын ештеңе жоқ.

	Тоқтар басына мұндай ой келмеген жігіт болып шықты. Екінші жылғы солдаттардың – «шүрегейлердің» де, үшінші жылғы солдаттардың – «қарттардың» да айтқанын екі етпей лыпып тұрады. Өстіп елпеңдеп жүремін деп «Тезик» атанды. «Тезик» – бұл Тоқтардың Тезекбаев деген фамилиясының қысқартылған түрі. Тезикті əсіресе Скоробогатов көп иектейді, ермегіне айналдырып алған.

	– Тезик, хал қалай? – деп сұрайды Скоробогатов кешкі үзіліс бітерде.

	– Өте жақсы, – деп жауап береді Тезик.

	– Ой, азамат. Етігіңді тазаладың ба?

	– Жарқырап тұр.

	– Түймең ше?

	– Айтпаңыз. Айнадай.

	– Ал жағаң?

	– Міне, көріңіз, аппақ қардай.

	– Жарайсың, Тезик. Сенен түбінде жақсы ефрейтор шығады.

	– Кеңес Одағына қызмет етемін, ефрейтор жолдас! Скоробогатов ыршып түседі.

	– Не дедің, көктүйнек? Қайтала, кəне!

	– Еф... Ефре... Скоробогатов тап береді.

	– Жо-жоқ, қатардағы жауынгер жолдас!

	– Смирно!

	Тоқтар қаздиып тұра қалады.

	– Қатардағы жауынгер Тезекбаев, қызмет атынан алғыс жариялаймын!

	– Кеңес Одағына қызмет етемін!

	– Міне, нағыз адам болатын жас. Көресіндер, бұдан Ушаков тəрізді қызметшіл сержант шығады.

	Еш біліксіз, еріксіз ыржалаңдап «қарттар» мен «шүрегейлерге» жампаң қағып жағыну арқылы əжептəуір əскери адам бола калғандай-ақ Тоқтар кəдімгідей өсіп, ісініп қалады.

	Скоробогатов енді ертеңгілік көзін жыртитып ашысымен, шалқасынан керіліп-созылып жатқан күйі айқай салатынды шығарды.

	– Тезик, бүгін қай күн? Дембильге қанша күн қалды?

	«Қарттардың» есіне салып қоюымыз керек емес пе, бұған сен қалай қарайсың?

	– Мен өте онды қараймын. Қазір-қазір, жолдас сержант, жо-жолдас...

	– Əй-əй, не деп барасың сен...

	– Менің аузым біледі, сіз осы жақын күнде сержант болып қаласыз.

	– Ой, аузыңды... Сержант деген кім ол? Жағымпаз біреу. Валера ешкімнің аузына қарай да, ешкімді аузына қарата да алмайды. Менікі – тиесілі үш жылды беру, сосын көрмегенім əскер болсын. Сен біліп қой, бұл сержант дегендерің – əр нəрседен дəмелі халық. Шетінен өссек деп тұрған біреулер. Генерал бол деші, біреуі қой дер ме екен?

	– Сіз де солсыз ба деймін.

	– Сен, жасы үлкенге қалай-қалай сөйлейсің, а, жоқ, бірдеңе дəметіп тұрсың ба? Онда аласың, мұрныңнан перейін бір.

	– Қатардағы жауынгер жолдас, сіз не, қалжыңды түсінбейсіз бе?

	– Бəсе, солай де. Ал кіріс, өз қызметіңе.

	– Құп болады, командир жолдас.

	Сержанттарды күндегенімен, командир болуды жек көрмесе керек, Скоробогатов үнсіз, шаттана жымиып төсегінен тұрып жатады. Бір адамға да болса билігің жүру, артықшылығынды сезіну, қанша айтқанмен, рақат-ақ қой.

	Тезик енді апыл-ғұпыл киіне салып, есік көзіне барып, бері қарап қалт тұра калып, КСРО Қорғаныс министрі маршал Малиновскийдің мерзімін өтеген солдаттарды запасқа жіберіп, жасы толғандарды əскер қатарына шақыру жөніндегі бұйрығының жылда газеттерге жарияланатын кезге қанша күн қалғанын тақылдап айтып шығады.

	– Жақсы-ы. Барыңыз. Өз жұмысыңызбен айналысыңыз.

	– Құп болады, қатардағы жауынгер жолдас. Дегенмен Тоқтар – əзілі таусылмайтын жігіт, кенеттен тағы бір қулық түртіп, жымың ете түседі. – Қатардағы жауынгер жолдас, дембельге қанша күн қалғанын білу сізге ерте емес пе екен? Менің білуімше, сізге əлі екі жыл қызмет етуге тура келетін сияқты. Сіз ана ауладағы тал-дарақтар екі рет көктеп, жапырақ жайып, ол екі рет қайта солып түскен соң қайтатын шығарсыз үйіңізге. Жоқ, əлде, маршал сізге басқа жағдай жасай ма?

	Жігіттер күлкіні қойып келіп жіберді. Скоробогатовтың екі құлағы боп-боз болып кетгі.

	– Мына салагаға қараңдар! Не деп тұр өзі? Əй, көгілдір қаз, сенің менде жұмысың болмасын, жұмысың – сол, ротада күнде ертеңгілік бір адам дембильге қанша күн қалғанын жариялап тұруы керек. Ол адам – сен. Сенен бұрын бұл жұмысты мына көкең атқарып келген. Биыл бұл міндетті саған атқаруға тура келеді, біліп қой, енді бұл эстафетаны ендігі жылы басқа біреуге беріп барып құтыласың.

	Тоқтар бұл қызметінің не жақсы, не жаман екенін біле алмай, есінеген күйі келіп төсегін жинай бастаған. Мен киініп болғанмын. Тоқтардың мына бейшаралығына жанып күйіп кеттім:

	– Ақымақсың! Езсің! Ананың табанын жалағаннан басқа нең қалды енді?

	Қыңқ етсе, Тоқтарды бас салмақ едім. Түрім бұзылып кетсе керек, Тоқтар былқ етпеді, төменшіктеп жерге қарай берді.

	– Сонда не істе дейсіз, айтшы ал.

	– Айтсам, сен бұл маймыл түріңмен өзіңді ғана емес, бəрімізді, халқыңды қорлап жүрсің. Сені көріп, басқа халықтардың балалары «қазақ осы екен» дейді. Халқыңа тіл тигізгенше, өле қалғаның жақсы.

	– Тапқан екенсіз өлетін ақымақты. Оларға сіздей оқыған керек емес, мендей лыпып тұрған солдат керек. Олар мені сізден жақсы көреді.

	– Оларың кім? Тюрин бе, əлде, Махкамов па, жоқ, Ротенберг пе? Сенің оларың – Скоробогатов. Ана жігіттер Отанға қызмет етіп жүр, ал сен Скоробогатовқа қызмет етіп жүрсің. Оларға дембильге қанша күн қалғаны түкке де қажет емес. Үш жыл қызмет етуі керек екенін жігіттердің бəрі біледі, сол жетіп жатыр. Асықтың не, асықпадың не, одан күн жылдам жылжымайды.

	– Əй, қайдам-ау! Онда неге ешкім де қой демейді, қайта бəрі жымыңдап қуанып қалады.

	– Ертең еңсеңді көтеріп, Скоробогатовтың айтқанын істемей қойшы, ешкім де сені қыстамайды, дембильге қанша күн қалғанын сұңқылдап айтып тұратын басқа адамды да іздеген жан болмайды.

	– Қайдам-ау, қайдам? Скоробогатов не демек сонда?

	– Не десе, о десін.

	– О-о, ол болмайды. Мен – уəдеге берік адаммын.

	– Сені сүмеңдетіп қойған уəде емес, сужүректік. Бар, жүре бер, өстіп маймыл болып.

	– Жүре берем. Сізден не пайда маған?

	– Солай ма, пайда іздеп жүр екенсің ғой. Жоқ, қарағым, сен Отанға қызмет етіп жүрсің. Сенің мақсатың – Скоробогатов сияқты бетімен кеткендерге жағыну емес, ел сеніміне лайықты солдат болу. Сені сондай солдат етіп тəрбиелеу Скоробогатовқа жүктелмеген. Бөлімше командирі Золотарьға, взвод командирі Растрыгинге, рота командирі Макаровқа тапсырылған, Скоробогатов сені солдат деп жүрген жоқ, ермек, келеке, мазақ қылып жүр. Сен осыны біліп қойғын, жігітім.

	Тоқтар өзінің ағаттығын сезінгендей болды. Шарасы кіші томпақ көздері жасаурап, жинап жатқан төсегіне төне түсіп, жастығын пергілей берді. Маған қырын тұрған, жақ жүндері үрпиіп қалыпты.

	– Худайбергенов, ана салага не деп зарлап тұр, айтшы,

	– деді Скоробогатов Анварға бұрылып.

	– Не десін, тура айтып тұр. Жолдасының саған мазақ болғанына күйіп тұр.

	– Қарай гөр, ей! Оқығаны, көпті көргені байқалады шынында да.

	Скоробогатовтың беті бері қарайын деген екен. Маған енді сөздің не қажеті бар? Мен байқаған бір шындық – солдат жоқ-барды сөздің емес, істің адамы.

	Осы сəт сырттан взвод командирінің орынбасары аға сержант Атаханов кіріп келді де команда берді:

	– Взвод, далаға шығыңдар!

	* * *

	Үшінші күні кешке қарай суық жаңбырдың арты қарға айналды. Алғаш жаңбыр тамшыларына тиген жерін тыз дегізетін мұздақ араласып еді, ізінше қар жапалақтай жөнелді. Сөйтті де ақ ұлпа қос қолдап құйды-ай дейсің келіп. Бірнеше күннен бері сорғалаған жаңбыр жер бетіне қақ қаптатқан екен, солар біраз көкбалақтанып жатты да, ақ жамылғы көмкере берді.

	Келер күні таңғы денешынықтыруға шықсақ, аспан шайдай ашылыпты. Енді ғана демалуға ден қойған аппақ қар бетінен таң қараңғысында тұрып адам тынысын кеңейтетін аппақ ауа өріп жатыр. Солдаттар қарды сағынып қалыпты. Бəрі елгезек, сапқа дереу тұра қалдық та, денешынықтыру жасайтын алаңқайға қарай жүгіре жөнелдік.

	Иə, бұл күні сапқа тұрып жүгірмеген адам солдат өміріндегі ең бір тұнық таңды абыр-сабырға толтырып, тіршілік жорығына көңілді араласу мүмкіндігінен айрылғандай еді.

	Солдат сапында жүгірудің тек өзіне тəн кереметтей құдіреті болады. Бұл кім озады, кім қалады деп жан ұшырып жөңкитін бəсеке емес, бұл – марштағы тəрізді аяқты тең тастап, намысың мен жігеріңді тас түйін етіп, қатарыңнан не бір елі кейіндемей, не ентелеп қара үзбей ұшып отыру деген сөз. Оның өзіне ғана тəн əлеуетті екпіні бар. Ол екпін жалқауды да, елгезекті де, желаяқты да, май табанды да иіріп əкеліп, бір тілекке бағындырады. Оның аты – қатардан қалмау. Жазатайым бəсеңдеп, бұл екпіннен шығып қалған адамға өкпесін қолына алып ұшуға тура келеді. Өйтпедің екен, қорлық сезім құрсауында қаласың, жетіп, сапқа қайта қосылдың болды, денең жеңілдеп, көңілің өседі. Солдат сапында қолмен көтермелеп, сөзбен сүйемелдейтін көмектен əлдеқайда құдіретті күш бар.

	Жан-жағына біркелкі терек пен сəмбі тал араласа өскен алаңқайды біз ерте ояттық. Талдардың қар жамылған бұтақтары сынарман болып діңіне əзер ілініп қалған. Ақ теректер, бірен-саран бұтағы салбырағаны болмаса, кербездігін сақтап, еңсесін түсірмей тік тұр.

	Еті қызып алған жастарға ертеңгі шыңылтыр ызғырық елең болған жоқ. Взвод екі топқа бөлініп алып, қармен атқыласуға кірісіп кетті. Жігіттердің барлығы бусанып, қызып алған. Жерден біруыс қарды іліп ала бергенім сол еді, біреу жентектелген жұдырықтай қарды арқама сүңгітіп жіберді. Жалт қарап едім, ыржалаңдап Скоробогатов тұр. Мен тыпырладым да қалдым, сөйткенше қар еріп, суық су тұлабойымды түршіктіріп сырғып, қара табаныма дейін жетті. Ойында бəрі болады, тек мұны қарсы жақтың адамы істесін. Ал өз жақтасың ту сыртыңнан келіп қастандық жасаса, кешіріңіз, ашу-ыза туғызады екен.

	– Мынауыңыз оңбағандық, Скоробогатов жолдас! Мен əр сөзімді шегелеп тұрып айттым.

	– Сол керек саған, салага!

	Скоробогатов та əр сөзін нығырлап айтты. Көзіміз түйісіп, арбасқандай халде қадалып қалдық. «Əй, сені қойшы. Сендей жастарға бұдан да зорын жасауға болады. Əнеугүнгі ме, ол оңашада болатын. Қазір қыңқ етіп көрші, «қарттар» мен «шүрегейлер» түте-түтеңді шығарсын» дейді оның көзі. «Жоқ, мен саған басындыра алмаймын. Менікі ағат па, жабылсын бəрі, жөн бе, аулақ жүрсін. Мейлі, жабылып тепкілесін, сонда да қорлатпаймын мен өзімді» деді менің көзім.

	– Мұндай нөмірің маған өтпейді, қымбатты шүрегей!

	Мен қолымдағы қарды жентектеп алып, Скоробогатовқа тап бердім. Менен мұндай қарсылық күтпеген екен, ол не істерін білмей, серейіп тұрып қалды. Маған керегі де сол, жентек қарды қойнына сүңгітіп жібердім.

	Скоробогатов өрт болып жанып кетті. Іле аузынан ақ ит кіріп, қара ит шықты.

	– Иттің баласы, мен саған көрсетейін шүрегейлермен жағаласқанды.

	– Ал мен саған көрсетейін біреуді иектегеннің не екенін онда.

	Скоробогатов маған дүрсе ұмтылды. Мен оның мұнысына əзір едім, ұстаса кеттік. Жігіттерге ойын керек, шу ете қалды:

	– Жекпе-жек! Жекпе-жек!

	– Ешкім ешқайсысына көмектеспесін!

	– Көрсін екеуі бір-бірінің əуселесін.

	– Ал, жас, көрсет өзіңді!

	Скоробогатов жіңішке, шамдағай жігіт екен. Əп-сəтте мені тізерлете салды. «Бұл қалай?» деген ой басыма қан шаптырды. Сөйтсем, «мұны жұрт көзінше масқара еткенім қалай болар екен» деп жүрексініппін. Ондайды ойлайтын Скоробогатов қайда, енді мені бүк түсірмек болып ұмтыла берді. Осы сəт менің біраздан бері ұмытылып бара жатқан машығым іске қосылды, еңкейіп қорғанғансыдым. Скоробогатов менің басымнан асып барып, белімнен қапсыра құшақтады. Маған керегінің өзі де осы еді, Скоробогатовтың екі қолын шап беріп, екі қолтығыма қысып алдым да, жантая беріп шалқасынан түсіріп, біраз тыпыр еткізбей басып тұрып барып, қоя бердім.

	Жаңағы абыр-дабырдан түк қалмай, тылсым тыныштық орнады. Солдаттардың бəрі демін ішіне тартып, бір сойқанды күтетін тəрізді. Бұл ыңғайсыз ахуалды Скоробогатовтан басқа ешкім де бұза алмайтын еді.

	– Күшті екен, – деді Скоробогатов басын шайқап. Үнінде ыза жоқ, разы болу бар.

	Жігіттер дүркіреп қоя берді:

	– Пəле екен жасың, – деді бəрі таңданып.

	– Қайдағы, айламен жықты, – деді екіншісі көңілі толмай.

	– Не, сен палуансың-ау деймін, – деді үшіншісі, аңғарымпаздығын білдірмек болып.

	Скоробогатов еститіндей етіп дауыстап шынымды айттым:

	– Иə, күресе аламын.

	– Бəсе, Валера онша-мұнша адамға бой бермеуші еді, – деді аға сержант Золотарь. – Взвод, сапқа тұрыңдар.

	Казармаға қайтып келе жатқанда да, тамаққа барған жолда да Скоробогатовтың жүзі төмендей берді. «Мен жеңдім, жүзім – жарқын, сен жеңілдің – төменсің» дейтін одыраң мінез кімге керек, мен Скоробогатов осылай ойламаса екен деп, оған қарамауға тырыстым. Өйткенмен көзім түсіп кетсе болды, Скоробогатовтың жүзінде төменшіктеген бір көлеңке көлбең қаға бергендей болды. Біртүрлі ыңғайсыз, жанына жақын барып: «Валера, сен жасыма, Рас, менікі –иттік. Шүрегейлерді сыйлауым керек еді», – дегім келді. Алайда, əлі күнге шүйіркелесіп көрмеген күйіміз, қайта-қайта шекісіп қалып жүрген жайымыз оңай жұғыстыра қоймайтын еді.

	Ол енді еркінсуді қойды. Маған керегінің өзі де сол болатын.

	* * *

	Өстіп жүріп, біз взвод өміріне кəдімгідей кірігіп кеттік. Оқу, жаттығу, қарауылға бару, түрлі нарядтар атқару тəрізді қызметке едəуір ысылып-ақ қалдық. Біздің ендігі көрмегеніміз – дабыл қағылып, жауынгерлік жорыққа аттану. Солдаттардың айтуына қарағанда, бұл – аса жауапты шара. Бұл кезде уақыт сағатпен де, минутпен де емес, секундпен саналады. Солдат ол кезде ешқандай сасып-салбырамай, əрі ойлы, əрі басалқалы, əрі шапшаң қимылдауы керек. Дабыл қағылған кезде кімнің не істейтіні солдаттардың бəріне əбден шегелеп айтылып қойылады екен. Тоқтар екеумізге солдаттардың əу дегендегі кəдесіне жарайтын оқ-дəрі салынған жəшікті көтеріп алып, жауынгерлік дөңгелекті машиналар паркіне жеткізу жүктелген.

	Ұйқының неше түріне басып келеміз ғой, бірақ соның бірде-біреуін солдат ұйқысынан тəтті деп айта алмас едім. Таңның атысы, күннің батысына дейін бір тынбай, кешке қарай жастыққа бас тиісімен, кірпік айқасып, содан тұяқ серіппей ұйықтап, ертеңгілік кезекшілер оятқанда осы қазір ғана қалғып кеткендей сезімде болар едім.

	Тəтті бір түс көріппін. Өзіміздің күрең атпен Жайсаң жотасында ағызып шауып келеді екенмін. Бір шаңды бір шаңға қосатын ұшпа жануардың екпінінен жел есіп, құлағым гулеп келеді. Сол гуіл демде азынап зарылдап, ми қайнатты. Көзімді аштым. Сөйтсем, маңдайшаға «Дабыл» деген қызыл жазу жанып, сирена зарлап тұр.

	Күрең ат та, Жайсаң жотасы да, суылдап ескен жел де əп-сəтте ғайып болды. Қайталанбас тəтті елес аяулы тізбек құрып та үлгере алмады. Орнымнан ұшып тұрдым. Солдаттар опыр-топыр киініп жатыр. Мен де тоқтамы жоқ жойқын толқынға қосылып кеттім.

	Солдаттар əне-міне дегенше қару-жарағын асынып үлгеріп, даланы бетке алды. Тоқтар екеуміз де тез жиналған сияқтымыз. Оқ-дəрі салынған талыстай ауыр жəшікті қолдасып көтеріп, жүгіре басып машиналар паркіне қарай тарттық. Біз мықшыңдап жеткенде машина от алып, жүруге əзір тұр екен. Солдаттар түгел жиналыпты.

	– Салагалар, тез-тез! Осы да ауыр болып па, – деп Скоробогатов бізді бір шағып алды.

	– Қатардағы жауынгер Скоробогатов, сен өйтіп елді кекеткенше бар, көмектес, жəшікті тез салыңдар машинаға! – деп бұйырды рота командирі капитан Макаров.

	Үшеуіміз жəшікті машина үстіне оп-оңай дік дегіздік.

	* * *

	Батальон дабыл кезінде орналасатын запастағы ауданға келісімен, байланыс торабын жазуға бұйрық берілді. Дала байланыс торабын жазудың оңай іс емес екенін əлденеше рет көріп үлгергенмін. Ал бұл жұмыс жауынгерлік жағдайға келтіру кезінде əлденеше есе қиындайды дейтін жігіттер. Міне, енді бізге де сол қиындықпен бетпе-бет ұшырасатын күн келді.

	Келтелеу қолаттың басталар жеріндегі кезеңге сұғына қазылған жарға жылжымалы байланыс торабы орнатылған машина сұғына кіріп барып тоқтасымен, біз жапатармағай іске кірісіп кетгік. Алға қойылған мақсат – жан-жақтағы сай-саланың жықпыл-жықпылына сұғына кіріп кетіп орналасқан дивизия бөлімшелеріне дала кабелін тарқатып барып, байланыс орнату. Жігіттер кабель толтырылған бір-бір шөлмекті иықтарына асып алып, белгілі тапсырма бойынша жан-жаққа жүгіре басып кетіп жатыр. Маған бел асып барып, дивизия командирінің кабинасына телефон орнату тапсырылды. Екі өкпемді қолыма алып, ой-шұңқырға қарамай, безіп келемін. Бір жақсысы кабель еш шатаспай, діттеген жерге тез жетіп, дала телефонын кабельге жалғадым да, индикатор тұтқасын бұрап-бұрап жібердім.

	– Алло, алло, «Рубин!»

	– «Рубин» тыңдап тұр. Бұл кім?

	– Бірінші.

	– Жарайсың, салага. Сен бірінші болып орнаттың байланысты. Енді тез жет мұнда, тағы тапсырма бар.

	Скоробогатовтың мынасы алдына барып жағасының немесе түймесінің тазалығын көрсеткенде Тезикке айтатын «жарайсың» емес, басқа «жарайсың» еді. Скоробогатовтың үнінде титтей де кекесін жоқ, қайта іс мүддесін ойлаған адамның сəттілікке сүйсінуі бар болатын.

	Барлық нүктелермен байланыс орнатылғанша мен тағы да əлденеше рет кабель тарқатып жүгірдім. Бір иығымда кабель шөлмегі, екінші иығымда автомат пен телефон аппараты, қайта-қайта, біресе ылдиға құлдилап, біресе өрге тырмысып, талмай жүгіру адамды аямай-ақ есеңгіретеді екен. Шаршаған адамға осының барлығы ауырлығын былай қойғанда, қағыстырмай-соғыстырмай алып жүрудің өзі əуреге түсіретін, əрқайсысы əр жаққа қашып тұрған жүк. Соңғы рет бел ортасына келгенде жайшылықта болса, ауаны кеуде кере бір жұтып құлай кетіп, аяқты ұзынынан көсіліп, шалқадан түсіп жататын-ақ дəрежеге жеттім. Бірақ қазір олай етуге ешкімнің қақысы жоқ. Солдат нендей қиындықты болса да жеңуі керек. Ерікті де, денені де еш босаңсытуға болмайды. Бар талап:

	«Алға, алға!» Солдаттың қара табанынан құйқасына дейін осы талапқа қызмет етуі керек.

	Мен алға ұмтыла бердім. Белге шыққанымда маған спортшылар айтатын «екінші тыныс» келді ме, қайдам, денем жеңілдеп, ылдиға қарай заулай жөнелдім. Соңғы телефонды да дер кезінде орнаттым.

	Келсем, байланыс торабының жанындағы абыр-сабыр басылып, коммутатор мен телеграф аппаратында кезекшілік ететін жігіттерден басқа солдаттар блиндажға жайғасыпты. Барлығы оңбай шаршаған. Бірақ бірде-біреуі атқарған ісін пұлдап кісімсімейді. Сөзсіз атқарылуға тиісті, бұдан басқаша нəтижесі болуы мүмкін емес іс бұл. Жауынгерлік тапсырманың бəрі сол, өл-тіріл, орында.

	Сəл демалған соң жігіттер жаңағы қарбалас кезінде кімнің қалай қимылдағанын əңгіме етуге кірісті. Əркім өзінің емес, өзгенің көрсеткен шыдамдылығын, тапқырлығын, оралымдыларын айтып жатыр.

	– Мына Тезекбаев кішкентай болғанмен, нағыз тастай шымырдың өзі екен. Осы құлдыраңдап ала жөнелгенде бар ма, шөлмектің жаны шығып зырылдап ұшып бара жатады, – деп Тюрин ішек-сілесі қатып күлді.

	– Нағыз жарамды жас Оразбаев екен. Байланысты бірінші болып осы орнатты, – деп Худайбергенов таразы басын мен жағына аударып қойды.

	Казармадағы майда тірлік жоқ, жігіттердің барлығы бір мүдденің адамы болып алған. Қандай тапсырма болсын, бəрі жаппай жұмылуға əзір, сен-мен деп кергісетін жан адам жоқ.

	«Солдат деген осындай болуға керек қой, бəсе. Біздің əрқайсымыз – алып машинаның бір-бір тетігіміз. Алып машина сол тетіктер өз қызметін лайықты атқарғанда ғана құдіретін таныта алады. Солдаттар ұйымшыл болғанда ғана іс оңға басады. Кикілжің араласқан жерде береке жоқ. Жігіттер, өстіңдерші, сонда біз қай қызметке де болса, дайынбыз. Командирлер отқа да, тасқа да салсын, бəрін орындаймыз. Солай, достар!» Осындай ойлар өн бойымды жылытып бара жатты.

	– Бəрібір сендер оздыңдар, біз қалдық, – дедім содан соң.

	– Жоқ. Бұл жерде жан-жаққа тартудың қажеті жоқ. Дала торабын мерзімінен бұрын жазып үлгердік пе, үлгердік, Бастысы, міне, осы. Жастар, сендер алдағы уақытта да осындай жігерлілік танытудан таңбасаңдар, біз еш уақыт абыройсыз болмаймыз. Мен бұл жастарға сенем. Қазақ жігіттері осындай, шетінен мықты болады.

	Ай, айналайын Тюрин-ай, қандай ақкөңіл, жаның жомарт жігіт едің!

	Іс-əрекетің халқыңның атына мақтау айтқызса, одан артық бақыт қайсы! Мейлі, ол мақтауды майор Сокол айтпай-ақ қойсын, қарулас дос айтсын. Қазақ жігітімен көп жолдас болған шығар бұл Тюрин, тегі?

	– Сіз қазақ жігіттерін бұрын да білуші ме едіңіз?

	– Енді қалай? Мен – Қарағандыданмын, шахтермін. Шахтерлер бір-бірін орыс, қазақ, украин, татар деп бөліп жатпайды. Солдат та солай болуы керек. Мұнда ұлт, бірінші, екінші, үшінші жылғы деп жіктелудің қажеті жоқ, кеңес солдаты деген бір-ақ ұғым болуы керек.

	– Əрине, солай.

	– Сендер жаспыз деп жасқанбаңдар. Барлық іске бел шешіп кірісе беріңдер. Скоробогатовтар кері кетірер əдетке құмар. Ол – өркен жаймайтын тірлік. Дегенмен кім біледі... Тюриннің сөзін блиндажға орнатылған телефон шылдыры бұзды. Трубканы сол көтерген, керек адам өзі екен.

	Ол:

	– Құп болады, капитан жолдас. Қазір, – деп дереу есікке беттеп бара жатып маған бұрылды.

	– Қатардағы жауынгер Оразбаев, бұл əңгімені біз əлі жалғастырамыз. Мені рота командирі шақырып жатыр. Мен кеттім.

	– Мұндай əңгімеге мен əрқашан дайынмын.

	Тюрин біраз уақыт өткен соң барып оралды. Қолында түтікше етіп ораған қағаз бар.

	– «Жауынгерлік парақ» шығардық. Ал, кəне, оқыңдар, – деді ол, блиндажға кіре бере.

	Біз «Жауынгерлік парақты» жазып, ілгенше шыдамай, топырлап қалдық. Парақта біздің бүгінгі тірлігіміз көрініс алыпты. «Лайықты ізбасарлар». Парақтың соңғы жағына орналасқан шағын мақала осылай аталыпты. Авторы – Скоробогатов.

	«Біздің взводта бірнеше жас солдат бар. Олар алғашқы күннен-ақ əскери қызметті беріле атқаратындығын көрсетіп жүр. Солардың ішінен мен Оразбаев пен Тезекбаевты ерекше атап көрсетер едім. Мəселен, бүгін байланыс орнату кезінде жас солдат Оразбаев ерекше көзге түсті. Ол өзіне жүктелген аса жауапты міндетті – біріншіге телефон орнатуды бəрімізден бұрын жүзеге асырды. Əрбір үлкен сапар алғашқы адымнан басталады. Жас солдат Сапарбаевтың алғашқы адымы жақсы басталған сияқты. Сөйтіп, Оразбаев пен Тезекбаевтың бүгінгі қимылдары келешекте олардың жақсы солдат болып шығатындықтарын көрсетті.

	Жалпы, биылғы жылы қатарымызға қосылған жастар лайықты ізбасарлар болатын жігіттер.

	«Іске сəт, жастар. Осы қарқыннан таймаңдар!» демекпіз біз оларға.

	В. Скоробогатов, əскери жəне саяси даярлықтың озаты». Мен мақаланы оқып шығып, таңданып қалдым. Бəсе, бұл Скоробогатов тегін жігіт емес, тегі. Əнугүнгі кикілжіңдер қайда, Валера? Солардан кейін мені мақтағаның сыйымсыз ғой, ойбай-ау, сыйымсыз. Жоқ, əлде, сен мені түсіне алмайтын жігітпісің?

	Осы сəт блиндажға Скоробогатовтың өзі самбырлап сөйлеп кіріп келе жатты:

	– Жолдастар, шаруашылық взводындағылар телефон соқты, ертеңгі ас əзір болыпты. Аға лейтенант Растрыгин жиналсын деп жатыр. Əй, салага Тезик, мақтағанға мұрның таңырайып кетіпті ғой. Одан да жүр, менің котелегімді ала бар да, Оразбаев екеуің соған тиесілі тамағымды салдырып əкеліңдер. Мен коммутаторда кезекші боламын.

	Тоқтарды шынтағыммен бүйірінен түрттім:

	– Бар, əкел котелегін.

	– Сенің оны жек көретінің қайда?

	– Соны да сөз деп. Ол бір басқа, мынау екінші басқа жағдай.

	– Солай ма екен? Əскерде адамдар бір-бірінен көмегін аямауы керек. Сен болсаң, үнемі дүрдиесің де жүресің.

	– Мүмкін. Қой енді, күтіп қалатын болды.

	– Қазір қатырамыз.

	Шынында, Тоқтар – лыпып тұрған елгезек жігіт. Мендей емес, солдаттармен жылдам жұғысып, əлдеқашан əмпейжəмпей болып кеткен. Ал Скоробогатовтың айтқанын екі етіп көрген емес. Жоғарыда айттым ғой, əттең, кейде шыли жағымпазданып, парқын түсіретіні бар, əйтпесе, жарайды, жып-жинақы солдат.

	* * *

	Дала кухнясы орналасқан сай іші абыр-дабыр. Жанжақтағы жылғадан, қолаттан екіден-үштен топ-топ болып келіп жатқан солдаттар котелектеріне ас салдырып ала салып, анадай жерге шоқ-шоқ болып отыра кетіп, дереу тамақтануға кірісіп жатыр. Ішіне ел қондырған олар əртүрлі қалжың айтуға кіріскен.

	Радио ротасының бір ересек солдаты бізді де қалжыңмен қарсы алды:

	– Анвар, мына жас телефонистерге жарты ожау ботқа салсаң да жетеді. Əйтпесе бұлар дала кухнясында піскен ботқаның тəтті екенін біліп алып, сенің орныңа таласып пəле болады. Əсіресе, мына бір жуанына аз бер, арықтасын.

	– Иə, бұларға көп беруге болмайды. Тойып кетсе, жүгіре алмай, кабель тарқатуға жарамай қалады.

	– Қой, көбірек бер. Қарны аш болса, кабель тарқатуға мұршасы мүлде келмейді. Тəлтіректеп жығылып, шөлмектің астында қалып қояр. Əй, телефонистер, кабельшілер-ай!.. Ха-ха-ха...

	Радистердің мына қалжыңында көп нəрсе бар. Алдымен əскерде Орта Азия халықтары жігіттерінің қазанның құлағына жақын тұратыны рас. Содан соң, радио ротасы жігіттерінің қызметі біздікінен гөрі жеңілдеу. Телеграфтелефон ротасының жеке құрамына, əсіресе, осындай жауынгерлік-жаттығу кездерінде қиын, алыс-жақынға телефон байланысын орнату қажет. Онда да ырғалып-жырғалып жүріп емес, безіп жүріп орнатасың.

	Қалжың күлу үшін айтылады. Оған ыза болу – адамның осалдығы. Тоқтар екеуміз де бəріне көндік кейіппен Анварға котелегімізді ұсына бергенбіз, ол да у-дуға желігіп алған екен:

	– Бұл қазақтар ботқа емес, қой жейді, – деп шағып алды. Жоқ, қалжыңның да шегі бар, ал ол мынау құсап, намысқа тигізе айтылса, шындап жауап беру лəзім.

	– Анвар, сен өзбек болсаң, ботқа емес, палау пісірер едің.

	Басыңда панама емес, ала тақия болар еді. Түсіндің ғой.

	Анвар қызарып кетті.

	– Не дейді бұл?

	– Не деймін, тарат алдағы тамағыңды. Мə, мынау Скоробогатовтың котелегы, сал жақсылап.

	Анвар маған оқырая қарады.

	– Е-е, сіз қашаннан бері дос болғансыз онымен!

	– Бірінші күннен. Ол екеуміз – солдатпыз. Солдаттың бөлісе алмайтын түгі жоқ.

	– Қызық!.

	– Несі қызық?

	– Скоробогатов сізді жек көреді.

	– Ол – бекер сөз.

	– Дұрыс сөз. Шүрегей мен салага дос болмайды.

	– Оны кім айтып жүр? Бəрі – бос сөз. «Кемедегінің жаны бір» деген мақал бар емес пе?

	– Бар сияқты.

	– Бар болса, солдат та сол, біздің де жанымыз бір.

	– Қайдам?..

	Мен аспаз Анвардың миына біраз жайды құймақ едім, тамаққа келген бір топ солдатқа жол беруге тура келді де, тайқып шыға бердім.

	* * *

	Скоробогатов біз əкелген тамақты сөйлеп отырып ішті. Ол наннан бір үзіп аузына сала беріп, сөз бастаған, əңгіме қызып жүріп берді. Бір сəт маған жүзін бұрды. Əнеугүнгіден кейін екеуміз бір-бірімізге дүрдиіп жүретінбіз, көк көздері күлімдеп, жылы сөз айтатынын аңғартып тұр.

	Мен де соны күтсем керек, Скоробогатовтың үні жұмсақ шықты:

	– Жаңа «Жауынгерлік парақтың» редакторы Тюрин:

	«Мақала жаз» дегенде ойыма бірден екеуің оралдыңдар. Шынында, мықты жігіт екенсіңдер. Солдат деген осындай болуға керек. Мен жанын аяп, бұлталақтайтын жігіттерді жек көремін. Білемін, сендер мені жақсы көрмейсіңдер. Амал қанша, мен осындай жігітпін, сендер жек көруге лайықпын. Сонда сендерді мақтап мақала жазып нем бар менің? Біліп қойыңдар, мəселе менің сендерді, сендердің мені жақсы, яки жек көргенімізде емес, əскери тапсырманың дер кезінде орындалуында. Əскери тапсырма үшін біріміз қалмай бар жанымызды салуымыз керек. Міне, бүгін сендер солай еттіңдер. Мақаланы мен сол үшін жаздым. Рас, менің тілім ащы, бірақ онда тұрған не бар, ештеңе жоқ, үйреніп кетесіңдер.

	– Тілің ащы болса, тарта сөйле.

	– Жоқ, ол мүмкін емес. Мен жасымнан осындаймын. Сендер жақсы солдат болыңдаршы, бұл көкелерің сонда мазаларыңды алмайтын болады. Телеграфистер ротаны еш уақытта кейінге тартып көрген емес. Соны біліп қойыңдар. Турасын айтайын, сендердей жігіттермен қызмет етуге болады.

	– Қайдам?

	Осы сөзді айтарымды айтсам да, ыңғайсызданып қалдым. Кейде өстіп дүңк ете түсетінім бар.

	– Жоқ, шын айтам, солай.

	– Адамның сөзі мен ісі бір жерден шыққаны жақсы.

	– Əрине, енді қалай деп едің? Менің сөзімді неменеге аңди қалдыңдар?

	– Аңдыған ешкім жоқ. Тілің ащы екен, тарта сөйлеу керек.

	– Олай ете алмаймын. Əсіресе жанын аяп, қалай болса солай қиқалаңдап жүргендерді көргенде құтырып кетемін.

	– Мейлі, мінезің сол шығар. Ал, айтшы, бізге, маған неге тиістің?

	– Əй, соны да сөз деп. Жастар ондайдан қор болмайды, қайта ширай түседі.

	– Сонда сендер өз қаруластарыңды тонауларың, басынуларың, біз оларыңды мақұлдауымыз керек пе?

	– Жоқ. Бірақ, біліп қой, жастар қорлықты көп көруі керек.

	Сонда тез ширайсыңдар.

	– Қорлық емес, қиындық шығар. Жастарға солдат өміріне көндігу оңай емес, оның үстіне, сендейлер күн көрсетпесе, не болмақ?

	– Не болушы еді, көнесіңдер, бір жылға шыдайсыңдар. Ендігі жылы өздерің де жас солдаттарға қожа болып шыға келесіңдер. Бұл – дəстүр.

	– Бұл – дəстүр емес, дерт.

	– Сен əлі жассың, содан соң айтып отырсың бұлай деп.

	– Қалайша? Мен сенен əлдеқайда үлкенмін.

	– Жоқ, жассың. Сен əскерге биыл, мен былтыр келдік пе, келдік. Бітті, сен – «салага», мен – «шүрегеймін». Бұл сен – кіші, мен – үлкен деген сөз.

	– Сонда, сен, мүмкін, жаман айтпай жақсы жоқ, соғыс шыға қалып, əкең əскерге алынып, осында келе қалса, оны да жас дерсің.

	– Иə, деймін. Осы қазір келсінші, жас «көктүйнек» деп жұмсар едім, анда-мұнда. Аясам, көр де тұр.

	– Қой, саған дауа жоқ екен. Əкесіне «жассың» деген адамнан ештеңе күтуге болмайды.

	– Айтасың. Сен əлі түкті де түсінбейсің.

	– Түсінетін не бар мұнда?

	– Түсінбейтінің көп. Мысалы, қазір ғой сендер біз атқаратын тапсырмаларды орындай алмайсыңдар. Неге? Себебі жассыңдар. Құр босқа ыза болудың түкке керегі жоқ, қайта үйрену, ширау керек.

	Мен ойланып қалдым: «Шындығында, Скоробогатовтың айтып тұрғаны дұрыс шығар. Мен орынсыз шамшыл болып кеткен сияқтымын. Тіптен сол «жас» деген сөзде не тұр? Жалпы мақсат – Отанға жақсы қызмет етуге ешкімнің бір-бірімен қарым-қатынасы қандай да бір əсерін тигізуге тиіс емес».

	Скоробогатов менің осы сəл үндемегеніме жайраңдап, қуанып кетті. Енді адамның жүйкесін жейтін жексұрын күлкісінің тиегін ағытқалы тұр.

	– Əне, көрдің, бе, өзің де мойындап отырсың. Əй, жастар-ай, жастар! Сендер бірдеңке түсінгенше шаршатып бітірерсіңдер.

	– Саған шаршап не жоқ? Жас жауынгер курсы кезінде шаршайтын командирлер. Енді мен де, біз де бірдейміз – солдатпыз.

	– Жоқ, сендер бізбен бірдей емессіңдер, жассыңдар.

	– Жоқ, бірдейміз. Сенің қолдануыңда «жас» сөзі қорсыну, кемсіту үшін айтылады екен. Балақай, біліп қой, бұл нөмірің өтпейді. Сыйлайсың ба – сыйлаймын. «Шалқайғанға – шалқай, еңкейгенге – еңкей» дейді менің халқым. Мен – сол принципті ұстанған адаммын.

	– Халқыңның айтқанын аулыңа барғанда орындайсың, мұнда «қарттардың» айтқаны – заң. Ал біз, «шүрегейлер», сендерді үйретіп, жол көрсетіп отырмасақ, болмайды. Ендігі жылы біз «қарт» атанамыз, сендер «шүрегей» боласыңдар.

	Біз өз эстафетамызды беретін адамдарымызды мықтап даярлауымыз керек. Əйтпесе, сендерден жөнді «шүрегей» шықпайды. Шүрегейлер нашар болса, «қарттар» сыйлы бола алмайды.

	Не деп болады бұған енді. Бар түсінігі осы: қайдағы бір оңбайтын əдетті ұстанады.

	– Бəрі – бос сөз. Босқа əуре болма, адам сен айтып отырған өлшемдермен емес, адамшылығымен сыйлы.

	Айтқанға көнетін Скоробогатов па, ерегісе түсті.

	– Бос сөз... Адамшылық... Бос сөзің де, адамшылығың да өзіңе. Бізге сенің айтқанды істегенің керек.

	– Ондай құлды басқадан ізде. Əңгіме осымен тамам.

	– Жоқ, тамам емес. Сен əлі «қарттардың» талқысына түскен жоқсың. Ант қабылдауың керек еді.

	– Ол қандай ант?

	– Майлы құйрыққа екі жүз қасық соғылады, сондай ант.

	– Өзің қабылдап па едің сондай антты?

	– Жоқ. Сендей қырсыққа қабылдатамыз біз антты.

	– Қырсық қабылдаса, алдымен сен қабылдауың керек.

	– Көреміз əлі-ақ кімнің қабылдайтынын.

	– Көрсек, көреміз.

	Біздің əңгімеміз өстіп егеспен аяқталды. Скоробогатов енді Тоқтарды иектеді:

	– Сен қалай қарайсың бұған?

	Тоқтар мұндайды күтпеген екен, берекесі кетті:

	– Қайдам?

	– Не қайдам, үлкеннің тілін аласың ба, жоқ, мынау құсап ант қабылдайсың ба?

	– Қайдам?

	Тоқтар маған қарады, демнің арасында екі көзі бозарып, өңі қашып үлгеріпті.

	– Өй, сужүрек! Айтпайсың ба айтатыныңды. Скоробогатов маған дүрсе қоя берді:

	– Болды, сендер өйтіп өз тілдеріңде күңгірлемеңдер.

	Мұнда бір-ақ тіл бар. Ол – орыс тілі. Сен үгіттеме мұны.

	– Кім үгіттепті, айтсын айтатынын.

	– Айт, қашанғы күтем мен?

	– Əскерде қандай дəстүр бар, мен соның бəріне көнемін. Скоробогатов қолын шапалақтады:

	– Міне, жарайтын жігіт осы! Əскердегі ең қасиетті дəстүр – үлкенді сыйлау, соның айтқанын орындау. Мə, мына котелекті су тауып, жуып əкел.

	– Қайдан табам?

	– Қайдан тапсаң, одан тап. Солдат тапқырлығын көрсет.

	Кəне, байқайық, не үйрендің екенсің.

	Тоқтар мойнына су құйылған адамша сүмірейіп, Скоробогатовтың котелегін алып далаға беттеп бара жатты. Осындай тауансыздар ғой Скоробогатовтарды есіртіп жүрген.

	– Жетесіз! Мұның не! Оныкі дөңайбат, сенікі не?

	Өстіп жанын жеп айтып едім, бірақ сөзім Тоқтарға əсер етпеді, қолын бір-ақ сілтеді.

	– Əй, барыңызшы өзіңіз! Жаңа котелегімен тамақ əкелгізген өзіңіз емес пе, енді келіп, басқаша сөйлейсіз.

	– Ол біздің жалпы қызметіміз үшін керек болатын, ал бұл – біреуге қызмет ету, құл болу.

	– Мейлі.

	– Онда бар, ойыңа келгеніңді істе.

	– Істеймін!

	Тоқтар блиндаждан шығып кетті. Шаршаған ғой. Скоробогатов маған ожырая бір қарап, жантая кетіп еді, қор ете қалды. Мен дел-сал болып отырмын.

	Неткен қызық еді, бұл солдат деген өмірдің мəнін басқаға үстемдік көрсету деп білетін біреулер өңшең. Қайтсін, өмірінің кішкентай үзігіне дейін бұйрықпен, кақпайлаумен өтетін адам осылай ойлауға мəжбүр болатын шығар. «Заманына қарай – адамы» дейтін тұжырым осындайдан шыққан, тегі. Мына Скоробогатовтар да сол заманына – солдат өмірінің талабына сай əрекет етіп жүрген жігіттер. Ертең-ақ қызметі бітіп, азаматтық өмірге аттағанда барша жеккөрінішті дағдыларын осында тастап кете барады. Сонда қалай, мұның атын жағдайға бейімделу дей ме? Ал ер жігіт сегіз қырлы, бір сырлы болуы керек дейтін сөз қайда сонда? Бір мінезді болу екінің бірінің маңдайына жазылмаған соң арман қылып айтқан ғой мұны бұрынғылар. Мүмкін, мен тым кінəмшіл болып жүрген шығармын бұларға, бəріне үйренуім, көнуім керек болар. Жоқ, ол мүмкін емес. Скоробогатов өзін «шүрегей» десін, үлкен санасын, ол оңы-солын əлі жөнді тани қоймаған жас, «қарттарың» да сол. Солдат өмірін менен жақсы білгенсиді бəрі əншейін, əйтпесе асып бара жатқан түктері жоқ. Оларын Тоқтарларға айтып пұлдасын, менен аулақ жүрсін!

	* * *

	Осы əңгімеден кейін біздің дүрдараздығымыз пəсейген. Өмірдің өзі де біздерді оң қабақ, тоңқылдақ халде жүргізе алмайтын еді. Командирлерге біз – солдатпыз. Олар бізді алалап-құлаламайды. Олай болса, біз де бөлініп-жарыла алмаймыз. Мен: «Коммутаторда Скоробогатов кезекшілік етіп отыр, онымен аразбын, сөйлеспеймін», – деп телефон орнатпай немесе взвод командирі Скоробогатовты шақырып кел деп жұмсай қалса, бармай қалайша тұра алайын. «Құп болады, аға лейтенант жолдас», – деп тұра ұмтылуым керек. Ал енді дүрдиіп көр бір-біріңмен.

	Мұнда өмірдің өзі адамдарды бір-бірінен алшақтатып жүргізе алмайды. Солдатта бөлісе алмайтын түк те жоқ. Əлбетте, бес саусақ бірдей емес, ал жүздеген-мыңдаған адам сан алуан мінезді. Əр баста бір қиял, сол адамды əрі тарт, бері тарт етеді. Ал өңшең сайдың тасындай сақырсақыр қайнаған жігіттер жүрген жер адамды небір тосын жағдайға салады. Бірде ысытып, бірде суытады. Бəріне басалқалылық, шыдам керек. Тым қызынып кетсең, шатаққа ұрынасың, ал ұсқының түсіп жүрсең, көрінген басынып алуға əзір.

	Əй, адам-ай, десеңші! Əйтпесе осы солдатта бөлісе алмайтын не бар? Солдатта бүтін-жыртығын, таза-кірлігін ертелі-кеш старшина қадағалап тұратын киім-кешегі, өзі көздің қарашығындай сақтап, күтіп ұстауға тиісті қаружарағы ғана бар. Киім-кешек сəн үшін емес, бүтін, жинақы жүру үшін керек, ал қару-жарақ – жауынгерлік тапсырманы орындайтын құралың. Ендеше, оларды таза етіп тұтынып, күтіп ұстау – өмірлік қажеттілігің. Сондықтан да жақсы солдат старшина мен сержантқа көзтүрткі болмай, таптұйнақтай болып жүреді, қару-жарағы əмісе жарқырап тұрады.

	Қару-жарақтың ешқайсысына да солдат алалап қарай алмайды, дегенмен оның ең бастысы – автомат. Сонау сұрапыл соғысқа қатысқан солдаттардың жеңіспен туған жерге аттанар сəтте автоматын сүйіп қоштасқанын, оның нөмірін қанша жыл өтсе де ұмытпай жадында сақтап жүргенін талай рет естігенім бар еді. Міне, енді мен де автоматымды сол соғыс жылғы солдаттан бір мысқал да кем жақсы көрмеймін. Мұны кейбіреулер «сексеуіл» деп жек көрмек болады. Қайда, бəрі кекірелеген сөз. Əйтпесе, жаман айтпай, жақсы жоқ, соғыс бола қалсыншы, бір автоматты ауырсынбақ түгілі, оның онын асынып алудан аянбас еді ешкім де. Рас, автомат алғаш менің де оң иығымды зіл батпан басып, қимылдасам, ынғайсыздық білдіретін. Қазір оның бірін де елең қылмаймын, автомат бір мүшемдей болып кеткен. Ол иығыңда жүргенде Отан солдатысың. Солдат қаруы – қатал да қасиетті күш. Оның қадіріне жетпеген солдат – адам емес, əншейін біреу.

	Бұл тұжырымның дұрыстығын өмірдің өзі көрсетті. Түнгі сағат екіде мен жауынгерлік дөңгелекті машиналар паркінде постта Тоқтарды ауыстыратын едім. Аға сержант Ушаков бастаған қарауыл паркке келсек, сақшы Тезекбаев орнында жоқ болып шықты.

	– Сақшы қайда?

	Аға сержант жөткірінді. Ешқандай қыбыр жоқ.

	– Қарауыл, тоқта! Қайда бұл! Меніңше, машиналардың бірінің ішіне кіріп алып, ұйқыға басып жатыр. Абайлау керек. Мұндайлардың жаны тəтті, қорқақ болады. Шошып кетіп, ұйқылы көзімен бəрімізді жайратып салуы мүмкін. Сендер осында тұрыңдар. Біз Оразбаев екеуміз барып, ақырын жағалап қарайық.

	Қарауыл тұрған орнында қалды да, ара сержант екеуміз аяғымызды ептеп басып, қаз-қатар тұрған машиналардың арасынан Тоқтарды іздей бастадық. Өзіңмен қарулас досыңның қауіпке айналғаны қандай жаман еді, жүрегім секем алып, дүрс-дүрс соғады. Тоқтардың мынадай ұятты, абыройдан айырылар іске барғанына жаным ашып та келеді. Біз парктің орта түсына келе бергенде, алдан үздікүздік қорыл естілді. Аға сержант жеңімнен тартып тоқтатты. Сөйтті де машина жаққа алақанын тосып:

	– Сіз ана машинаны алдынан айналыңыз, мен артынан барайын. Сақ болыңыз! – деп сыбырлады.

	Аяғымды сақтана басып, машинаны айнала бере көрдім: Тоқтар кабинаның аяқ басқышында шинелінің жағасын көтеріп, бұйығып, басын ішіне алып, қорылдап ұйықтап отыр. Автоматын жанына сүйей салған. «Əй, Тоқтарай, өзіңді де, бізді де жер еттің-ау! Бүкіл батальон дүрлігеді енді. Қандай теперіш көрер екенсің?» Денем түршікті.

	Машинаның арт жағынан аға сержант та шықты. Ол қолын сілтеп, «Тоқта!» деген белгі берді. Тоқтадым. Ушаков еппен басып келіп, Тоқтардың автоматын қолына алды. Сөйтті де, маған машинаны қайта айнал деп ымдап, кері бұрылып кетті.

	Қарусыз сақшы да бір, тұлып та бір екен, Тоқтар отыр тұқшиып. Аяп кеттім, жас қой, жас! Үйінде жылы төсекте ұйықтап жататын бала! Бірақ мына қылығы кешірімсіз! Қолына қару ұстаған солдат, сақшы екенсің, өл-тіріл, міндетіңді атқар. Баласынбай əскерге шақырған екен, ерікжігеріңді де, дененді де шынықтыр, қиындыққа төз. Қажет екен, от пен судан өт, ел ұйықтай берсін, саған кірпік айқастырмау керек пе, сөйт. Қарашы енді, өзіңді де, бізді де əбігерге түсіретін болдың.

	Міне, аға сержант Ушаков та абыржып тұр:

	– Сіз айтыңызшы, мұны қайтіп оятамыз? Шошып кетіп, бірдеңені бүлдіріп жүрмес пе екен?

	– Шоши берсін. Ояту керек.

	– Иə, ояту керек. Постта тұрған сақшының ұйықтап қалғаны – төтенше оқиға. Атымызды бүкіл батальонға жаятын болды бұл салага!

	Ушаков екеуміз Тоқтарға үш-төрт қадам таядық, Тоқтар қаннен-қаперсіз ұйқыны соғып отыр. Аға сержант қатқыл үн қатты:

	– Сақшы! Қатардағы жауынгер Тезекбаев! Тұр!

	Тоқтар əбден қалжыраған екен, манаурап көзін ашыпжұмды, құлашын жазып, есінеп керілді. Қолын машинаның қырау басқан тастай темірі қарып түсті білем, селк етіп, дереу тартып ала қойды. Сол-ақ екен, көзі шарадай ашылды да, автоматы тұрған тұсқа қол созды. Жоқ автомат қолына қайдан ілінсін, дереу ай-шайға қарамай, апыл-ғұпыл беліндегі автоматтың пышағын қынынан суырып алды.

	– Сақшы, тоқтат!

	Тезекбаевтың есі енді кірді, сылқ етіп отыра кетті. Дегенмен пəле өзі, өлетін жерін біледі, қайта атып тұрды.

	– Аға, сержант жолдас, автоматым қайда менің?

	– Мен қайдан білейін? Оны мен сенен сұрауым керек?

	– Сіз алдыңыз. Беріңіз!

	– Кəне, шық бері – жарыққа, көп сөйлемей! Бəрімізді масқараға душар етіп отырғанынды білемісің сен өзің?

	Тоқтардың санасына бұйрық енді жетті, дереу жуасып, жер болып қалды. Екі көзі жыпылықтап, маған қарай береді, ара түстім:

	– Аға сержант жолдас, сіз кешіріңіз мұны. Автоматын беріңіз. Бір жолға ешкімге айтпай-ақ қойыңыз.

	– Сіз не деп тұрсыз? Ешқандай кешірім де, аяу да жоқ мұндайларға. Қылығына қарай алады бұл не де болса.

	Иə, əскердің қатал заңы осы. Тек айтқанды бұлжытпай, тез де сапалы етіп орында. Сонда ғана жақсысың. Аяғыңды бір қияс бастың екен, бітті, пəленің бəрі басыңа үйіптөгіледі.

	Қарашы енді, қалғып кетемін деп, демнің арасында бейшара күйге түсіп, қарауылдың соңында басы салбырап кетіп бара жатқанын Тоқтардың! Сол ғой, сол, жаныңды күйттейтін жер емес бұл əскер ешкімге. Қулықтың құлқы пəс, айланың адымы қысқа мұнда, жазаланып тынасың.

	Түн жарымында посттан келсем, Тезекбаевты қарауылдан алып кетіпті де, оның орнына нарядқа Скоробогатов түсіпті. Ол əдетінше жағы бір тынбай, сампылдап сөйлеп отыр:

	– Бұл салагаларды постқа қою əлі ерте деген жоқ па едім, дегенмін. Маған салса, бұларды түнімен кірпіктерін айқастырмай картоп тазалатып, ыдыс-аяқ жуғызып қояр едім. Бұларға автоматты сеніп тапсыру ерте əлі. Қара енді, қайдағы бір көктүйнектің кесірінен кезектен тыс нарядқа түсіп отырғаным мынау енді, есінеп. Аяқты ұзынынан көсілте тастап ұйықтап жатқан жылы төсек-ай десеңші, қап! Əй, салага, салага! Өзі бар ғой, əйткенмен, жұмсасаң, лыпып тұрған сергек жігіт. Кейбіреулер құсап, бетіңе бағжия қарап отыра бермейді. Аянышты-ақ! Таңертең батальон командирі қайтер екен, ə? Құртады-ау, құртады. Он бес тəулік гауптвахта! Бітті!

	Скоробогатов өз-өзінен шиқылдап кеп күлді. Мұнысы бізге тигізгені. Қарауыл үйіндегілердің дені жас солдаттар болатын. Бəріміздің намысымыз қарылып, қабағымыз түсіп, тұнжырап кеткенбіз. Тоқтардың мына қылығы қабырғамызға батпағанымыз жоқ. Ертең күні не болар екен деп жанымыз жай таппай шырқырайды. Өстіп үрпиіп отырған бізге мынадай табалау емес, жарты сөздің өзі ауыр еді. Тегінде, Скоробогатов – аузы өткір болғанымен, сезімталдығы күшті жігіт. Оның үстіне, біздің бəріміздің жетісіп отырмағанымыз кімге де болса көрініп тұрған. Скоробогатов ет қызумен айтқан қалжыңының табалау болып шыққанын тез ұға қойды.

	– А-ай, қойшы! Ол салагада тұрған не бар? Азар болса, бір он-он бес күн отырып шығады.

	Бəрінен де оның бүкіл ротаны масқараға душар еткені жаман болды! Ай, Тезик-ай! – деп санын шарт дегізіп бір соқты.

	Скоробогатов айтқандай-ақ, Тезекбаевтың уставқа жат қылығы ертеңіне əп-сəтте-ақ бүкіл батальонға жайылды. Батальон командирі ертеңгі астан соң Тезекбаевты сап алдына шығарып, он тəулікке гауптвахтаға отырғызу жөніндегі бұйрығын оқыды.

	Рота командирі Макаров Тоқтарды гауптвахтаға дəл сол жерден ертіп алып кетті.

	* * *

	«Жұт – жеті ағайынды» деген рас, тегі. Адам басына түсетін ауыртпалық та дəл сондай, сан-сапалақ болып кететіні бар кейде.

	Тоқтар да сөйтті, гауптвахтадан құтылып келіп еді, тағы бір сергелдеңге тап болды: ауылынан жайсыз хабар алып, хат келіп жатыпты. Хат иесі – қарындасы Тоқтардың ауылында болып жатқан жаңалықтың бірі ретінде Мəрзияның Сейсенғалиға тұрмысқа шыққанын, олардың тойларының өте жақсы болып өткенін жазыпты. Бұл жаңалықтың ағасының жүрегіне жара салатынын қайдан білсін?!

	Қарындасының бұл хатын Тоқтар маған да оқытты. Кешкілік екеуміз тұрмыс бөлмесінде гимнастеркамыздың жағасына ақ астар тігіп отырғанбыз, төс қалтасынан хат алып ұсынды:

	– Бəке, екеуміз Бөгеннен бірге келгендіктен бе, оның үстіне, жасыңыз үлкен, туған ағамдай көріп кеттім өзіңізді. Сізге айтпай, кімге айтайын мұңымды. Мəрзия тұрмысқа шығып кетіпті. Былтыр-ақ сезіп едім осылай болатынын. Сонда ғой, жолда өкінішім өксіткенде, сіздер мені күлкі еткенсіздер. Міне, оқыңыз!

	Тоқтардың қолында діріл, жүзінде қайғы тұнып тұрды.

	– Шекерден еш нəрсе шығара алмаған соң Мəрзияны айналдырған екен ғой, оңбаған!

	Сейсенғалиға зығырданым қайнағаны сонша, аузыма басқа сөз түспей, тұтығып қалдым.

	– Қап! Өзім ауылда жүрсем ғой. Сейсенғалиды Мəрзияның маңайына өлсем жолатар ма едім. Сіз ақыл қосыңызшы, рота командиріне жағдайды айтып түсіндірсем, рұқсат берер ме екен? Егер рұқсат берсе бар ғой, барып келіншек болып отырған үйінің ойранын шығарып, Мəрзияны үйге алып келер едім. Сөйтпесем, не қыл дейсіз? – деп кіжінді Тоқтар.

	Көзі жасаурап, кішірейіп кеткен. Енді байқадым, кəдімгідей шөгіп, жүдеп қалыпты. Мен оның бұл кейпін аямақ болып едім, бірақ тілімнің ұшына келіп қалған сөзді қайта жұта алмадым:

	– Əй, қайдам, рұқсат бермес. Əнеугүнгі қылығың пəле болып жабысқан жоқ емес пе саған. Мейлі, ал рұқсат берді дейік, сонда да түк те шықпайды. Білмейсің бе, біреуді-біреу зорлау жоқ қазір. Мəрзия өз келісімімен барып отырса, не деп тиіспексің сен Сейсенғалиға?

	– Шынында да солай екен-ау өзі!..

	Тоқтар сөзінің аяғын жұтып, көмекейі бүлк-бүлк етіп, теріс айналып кетті.

	Осыдан кейін-ақ Тоқтар еңсесі түсіп жүдеп жүріп берді. Пəкене деуге келмейтін, бірақ орта бойлыдан аласалау тығыршықтай шымыр жігіт аяқ астынан болбырап-солбырап, гимнастикалық снарядтарда бұрынғыша шыр көбелек айналып ойнай алмайтын сұлық күйге түскен. Үнемі жайнап, ойын-қалжың тілеп тұратын томпақ, мөп-мөлдір қара көздері қалың қабағын паналап, қымтанып, ешкімге тіктеп қарай алмайтын жасқаншақ болған. Оның бұл күйін сезген Скоробогатовтың өзі ертеңгілік «Тезик», салага, дембильге қанша қалды» деп мазалауды қойған.

	Мен Тоқтарды қатты аяп жүрдім. Бірақ солдат аяныш, мүсіркеуді қажет ететін адам емес. Солдат – батыл, жаужүрек, шыныққан, тез шешім қабылдап, оны жақсылап орындайтын адам. Аянышты адамның сорлылығы, яки кемдігі туғызады. Солдат деген, шүкір, қол-аяғы балғадай жігіт. Əлбетте, солдатты танытатын күш – қызметі мен қабілеті. Қанша дегенімізбен, солдат сезім мен сенімнің адамы. Өйткені ол – жас. Ал жас адамға шырқау-құлдырау, шаттану – пəс тарту, қысқартып айтқанда, бəр-бəрі тəн.

	Тоқтар да солай бір жағдайға тап болды ғой, көрсін... Дегенмен оған қол ұшын беру керек сияқты. Бірақ мұнымды Тоқтар білмеуі керек. Шындап ойласа, қай істің де жөні табылады. Мен де біраз бас қатырып едім, мына бір ой қылаң берді: «Тоқтарды бір сергітсе, Скоробогатов сергітеді». Мен мұны Скоробогатовқа айтқанымда, ол құлшынып шыға келді:

	– Мақұл. Мұның жөнін маған қоя бер. Бұл салага бүйте берсе, барлық абыройдан жұрдай болады. Осы уақытқа дейін неге айтпай жүрсің бұл жайды. Қатырамыз. Бəрі орнында болады.

	Ертеңіне орнымыздан тұрып жатқанымызда, Скоробогатовтың біраздан бері естілмей жүрген қушыкеш даусы саңқ ете қалды:

	– Тезик, кел бермен!

	Тоқтар бұл сөздерді құлағына да ілмей, еш құлықсыз киініп жатыр.

	– Əй, көктүйнек, сен өзіңе жүктелген міндетті ұмытқан екенсің. Бұл – ұятсыздық. Жоқ, оның болмайды. Бізбен бірге қызмет етеді екенсің, бір талапқа бағынасың. Кəне, жаныңның барында кел де, дембильге қанша күн қалғанын баянда мына «қарттарға».

	Тоқтар елейтін емес.

	– Тоқтар, неменеге күйбеңдеп жатырсың? Бар, – дедім.

	«Мына сөзді шынымен-ақ сен айтып тұрсың ба?» – дегендей Тоқтар менің аузыма аңтарылып қарады.

	Мен сөзімді еселедім:

	– Бар, бар! Сен бұған кішірейіп кетпейсің.

	– Бармаймын.

	– Не, сен онда қалып алған дағдыны бұзбақпысың?

	– Бұзса, несі бар?

	– Өзің біл. Онда достарыңнан айырыласың.

	– Əй, мейлі, онда...

	Тоқтар кəдімгідей тосырқап қалған екен, аяғын əзер басып барып Скоробогатовқа жақындай берді. Еш құлықсыз:

	– Ефрейтор, – деп тоқтап қалды. Өзін зорлап тұр. –

	Жолдас...

	Скоробогатов түсіне қойды.

	– Жоқ, бұл болмайды, қатардағы жауынгер жолдас! Кəдімгі кəнігі солдатша бойыңды тіп-тік ұстап, аяғыңды нықнық басып келіп, Кеңес Армиясының барлық ережесіне сəйкес рапорт беруің керек. Дембиль ойыншық емес, ол – солдаттардың үш жыл бойы сағынып, сарғайып күтіп жүретін күні. Кейін бұрыл! Шагом марш!

	Тоқтар қасарыса кетті:

	– Жоқ, болмас, болмайды. Мен енді, керек десең, ешқандай күнді де санамаймын, ешкімге ол туралы рапорт та бермеймін. Керек екен, өздерің санап алыңдар. Дембиль маған өте алыс, мен əлі Отанға қызмет етуім керек. Біліп қой, бүйтіп күлкіге айналып, қор болып емес, адал, абыройлы қызмет етуім керек.

	Тоқтардың осыншама күйініп, суырылып сөйлегеніне бүкіл взвод аңырып қарап қалған. Бəсе, оңай жігіт емес бұл Тоқтар, намысы бар.

	Айтқанға көнетін жігіт Скоробогатов болып па, ол да осындай боларын біліп, алдын ала дайындалып алғандайақ, сөзді түйдек-түйдегімен төгіп жіберді:

	– Міне, енді дұрыс айттың, қымбатты салага. Сен екі иығың салбырап, сүмірейіп жүрмей, қызмет етуің керек.

	Біздікі, біле білсең, жай бір ойын. Бір взводта қызмет етеміз бе, бір тілекпен өмір сүреміз, бірге ойнаймыз, бірге қуанамыз, бірге қайғырамыз. Бүйтіп бұртиып жүрген адам ұжымның лайықты мүшесі бола алмайды. Өйтеді екенсің, өзің біл! Онда, айналып келіп, өзіңе жаман. Жалғыз қаласың. Ал жалғыз адам алысқа бара алмайды.

	Тоқтар сəл ойланып қалды: Скоробогатовтың айтып тұрғанының бəрі дұрыс. Көзінен бір ұшқын жылт ете түсіп, жымиды.

	– Қазір, сержант жолдас!

	– Əй, көктүйнек, жөндеп айт!

	– К-кешіріңіз, ефрейтор жолдас!

	– Е, бəсе, десеңші.

	– Ефрейтор жолдас, дембильге екі жүз күн қалды. Қатардағы жауынгер Тезекбаев.

	– Жарайсың, қатардағы жауынгер. Қызмет атынан алғыс жариялаймын!

	– Кеңес Одағына қызмет етемін!

	* * *

	Тоқтар қатарымызға əлдеқашан қайта қосылып кеткен, бір күні тағы тұнжырай қалыпты. Мен оны қас-қабағынан танитын болғалы қашан, бір жайсыздықтың болғанын біле қойдым. Бұл дəу де болса Мəрзиядан хат алған.

	Кешкі демалыс кезінде оңашалап сұрадым, тіптен сұрағаным жоқ, өз ойымды айттым десем болады.

	– Тоқтар, сен Мəрзиядан хат алыпсың ғой.

	– Иə, алдым. Оны қайдан білдіңіз?

	– Білетін не бар, сен тағы жүнжіп барасың.

	– Рас айтасыз. Мен оны ұмыта алмаймын.

	Мен не дерімді білмей, əңгімені тамамдау керектігін аңғарттым:

	– Ол енді өз шаруаң.

	– Рас. Менің өз шаруам. Бəке, айтшы, солдатта шаруа деген бола ма? Солдат – басында ерік жоқ адам. Еркі болмаған соң ол – түкке де жарамсыз біреу. Əйтпесе, мен ауылда жүрейінші, жолап көрсін Сейсенғали Мəрзияға!

	– Иə. Қайтеміз енді, солдат өмірі шектеулі шеңбер ішінде өтеді, Солдат – көнбіс халық, иығына түскенді көтере береді. Біз де сөйтеміз.

	– Бəке, шын, бəрін көтеруге болады, бірақ махаббатыңның опасыздығын айтпаңыз енді. Солдатқа ондай азапты салмаса екен қыздар.

	– Олардың өзі де солдат болмай, түсінбейді мұны.

	– Қап, бəлем, сөйтсе, қыздарды да солдат етсе.

	– Бар ғой.

	– Бұл аз, Бəке. Бəрін, əсіресе, қазақ қыздарын бірін қалдырмай шақыру керек əскерге.

	– Неге?

	– Махаббаттың не екенін түсінетін болады.

	– Қой, мынауыңды ешкім естімесін. Қазақ қыздары еш елдің қызынан кем емес. Көрік те, əдеп те, ізгілік те, ізеттілік те – бəр-бəрі де соның бойында.

	– Бəке, мұныңызға басқа сенер, мен иланбаймын. Мен үшін қазақ қызы – Мəрзиа.

	– Кім біледі, Мəрзиянікі бір себептен дұрыс та шығар.

	– Махаббат ешқандай себеп, есеп дегенді білмеуі керек.

	– Тоқтар, шынымды айтсам, сен жеңіп тұрсың бүгін мені.

	– Əй, Бəке-ай, сізбен айтысу қайда бізге. Ашынған соң айтқан сөз ғой бəрі. Міне, Мəрзияның хаты, оқып көріңізші, түсінесіз сонда менің неге қыздар туралы қатты сөз айтып тұрғанымды.

	Тоқтар төсқалтасынан бір жапырақ қағаз алып, қолыма ұстата салды. Мəрзияның хаты екен. Оқып шықтым. Мəрзиа, шынында да, жеңілтек адам екен. Ойы да, жазуы да айқыш-ұйқыш.

	Хат мазмұны мынау:

	«Тоқтар, сəлем!» Денсаулығың жақсы ма? Қызметің қалай?

	Менде үлкен жаңалық бар. Мен тұрмысқа шықтым. Сені бұл хабар қуантпасын білем. Бəрібір естисің ғой, содан соң өзім жазып отырмын. Махаббат құдіреті осылай істеуіме мəжбүр етті. Мен қазір енді сенен гөрі оны жақсы көремін. Сырттай болса да танысып қой, аты – Сейсенғали. Менің əн айтуды жақсы көретінімді білесің ғой, бізді бір-бірімізбен жақындастырған осы – əн. Ол – музыкант, мектепте мұғалім, жоғары білімі бар. Келгенде танысасың, дос болып кетесіңдер. Мен де сенен достығымды үзбеймін. Сейсенғалимен сен кеткен соң көп ұзамай-ақ танысқанмын, бірақ саған аяп хат жазып жүрдім. Тағы да жаза бере тін едім, Сейсенғали; «Қой, шындықты жаз, басқа қызды ойластыра жүргеніне жақсы болады», – деп ақыл-кеңес берді.

	Сен сондай əдемі, ақылды жігітсің. Саған сұлу қыз табылатынына мен сенемін. Сондай қыз тауып алуыңа тілектеспін.

	Сəлеммен, досың Мəрзия».

	«Бүйткен досы бар болсын!»

	– Тоқтар, сен былтыр жолда алдағыны айқын біліп жылаған екенсің. Мəрзия шыдам дегеннен жұрдай адам екен. Мұндай адамның Сейсенғалиға тигені дұрыс болған.

	– Неге олай дедіңіз?

	– Сейсенғалиға деген басқа сөзім жоқ менің.

	– Апыр-ай, ə, Сейсенғали соншама жаман жігіт пе еді?

	– Жаман деп тұрған кім бар оны? Қайта жолы болғыш жігіт екен.

	– Шын айтасыз, жолы болғыш. Əйтпесе, мен ауылда болайыншы, Мəрзия қайда оған?

	– Рас. Бірақ...

	Мен не айтарымды білмей дал болып қалдым. Көмейіме көп сөз кептеліп еді, Тоқтарға Мəрзия туралы енді ешқандай артық-ауыс сөз айтудың қажеті жоқ. Себебі бұл Тоқтар сияқты ақпейіл адамдар өмірде бір-ақ рет сүйеді. Олар Мəрзия сияқты жер қаптырып кеткен қыздың өзін кінəлай алмай, өмір бақи сүйіп өтеді. Бұған енді тыныштық керек.

	Əңгіме нүктесін Тоқтардың өзі қойды:

	– Барсын, жолы болсын! Бəке, айта берсеңіз, қыз құрысын. Бізге қазіргі керегі қызмет. Иə, қызмет!..

	Қанша осылай бекінгенімен, Тоқтар көпке дейін тұнжырап, ойға беріліп, мəңгіріп жүрді. Соның кесірінен екеуміздің бүкіл ротаға масқара болғанымыз бар.

	* * *

	Сол Тоқтар жүдеп жүрген күндердің бірінде біздің рота нысана атуға полигонға барды. Тоқтар екеуміз бір жұп құрдық.

	Шығыстан көктемнің қақылдаған суық желі соғып, жерден қиқым-сиқым, шаң-тозаң көтеріліп, əлем-тапырық болып тұрған. Біз соған қарамай, кеудеден жоғары жағы көрінетін нысананы екеуміз бірдей алғашқы қылаң етіп көрінген сəтте-ақ жайратып тастап, взвод командирінің бұйрығымен «шабуылға» көтерілдік. Алдан жүгіріп бара жатқан «жау» жарбаң етіп шыға келген бойда жата қалып көздеп, шүріппені баспақ бола бергенімде, құлағыма капитан Макаровтың:

	– Мыналар қайтеді, ей?! Оразбаев, тоқтат! – деген өктем үні келіп жетті.

	Қолымды шүріппеден жұлып алдым. Сол сəт дəл алдымнан аяғының басына қарап, салбырап кетіп бара жатқан Тоқтарға көзім түсті. Енді болмаса, жайратып салуым мүмкін екен. Денем түршігіп, дірілдеп кеттім.

	– Қатардағы жауынгер Тезекбаев, тоқта!

	Тоқтар ұмытқаны есіне енді түсіп, бірақ тез қайта шығып кеткен кісіше есеңгіреп тұр.

	Нəтижесі – рота дереу сапқа тұрғызылып, екеумізге нысана атудан бір-бір «екі» қойылғаны жəне кезектен тыс екі-екіден наряд берілгені жарияланды.

	Капитан Макаров бұл бұйрықты, əрине, біздің маңдайымызды сипап тұрып жариялаған жоқ. Мейлі ғой, командирге ұрысқан жарасады. Бұлар маған кəдімгі бір солдаттардың əйтеуір бір кемшілігін тіміскілеп жүріп тауып, соны түзету керектігін, оны жүзеге асырудың жолын зекіп, ұрсып айтып жүретін адам болып көрінеді. Бұлардың қасында қайын ененің өзі жіп есе алмас, сірə.

	Əлбетте, капитан Макаров та əлем əскерлерінің барлық командирлері сияқты қабағын қарс жауып, зіркілдеп ұрсуға əбден жетік-ақ. Алайда ол, тегінде, мейірбан кісі. Оның ұрсуы кейбіреулердікіндей солдатты жер-жебіріне жетіп қорлау емес, қайта өзін кеюге мəжбүр етіп отырған мəселенің осыншалықты ушығуына себеп қайсы, соған жауап іздеу; айтқан тілімді алғыза алмай жүргеніме өзім де кінəлімін деу, жетімсіз, əбес қылығымызды жастығымызға телу; ең ақырында, біздің қамқор адамымыз екенін анық байқатқысы келмей, тебіреніп кету. Бұлары көпе-көрінеу білініп тұратын.

	Ертеңіне екеуміз қабырға газетінің бетінен тағы да орын алдық. Тюрин автоматын құлықсыз ұстап, алқа-салқасы шығып, сүмірейіп бара жатқан бір, оны көздеп автоматының шүріппесін басқалы жатқан екінші солдаттың суретін салыпты. Сурет астына бұл екеуінің алғашқысы – Тоқтар, соңғысы – мен екенім туралы қысқаша жазылыпты да, шекесіне «Достар» деп айдар тағылыпты. Бəрі рас. Көрген бойда көзім бұлдырап кетті.

	Газет дегенің бір сұмдық екен ғой. Оқиға өтті де кетті, ал мынау соны шыжғырып бетімізге басып отыр. Пəлені көрген сайын жерге кірермен боламыз.

	Əсіресе, Тоқтардың шарты болмады. Қайтсін, масқара болғанымызға шын кінəлі сол. Көпке дейін менің бетіме тіке қарай алмай, қарсы келіп қалсақ, тайқып кетіп жүрді. Бір бетпе-бет келіп қалғанда тоқтатып алдым да:

	– Тоқтар, сен немене, бір «екі» алғанға бола соншама иінің түсіп кеткені, – дедім.

	– Бəке, «екіде» тұрған не бар? Ұяты өтті. Сіз менің кесірімнен тап болдыңыз осындай ыңғайсыз жағдайға. Маған бəрінен де сол батты, – деді Тоқтар қызарып.

	– Сен қой мұныңды, Тоқтар. Кінəні бөлісіп қайтеміз? Сен боп, мен боп досқа күлкі болмасақ, жетер.

	– Дұрыс айтасыз. Мен енді ештеңеге алаңдамаймын.

	Шындап солдат болуға бекіндім. Көрерсіз əлі-ақ.

	Тоқтар сөзінде тұрды, ширап жүріп берді. Көктемгі байқау қорытындысында екеуміз де əскери жəне саяси даярлықтың озаты атандық, үшінші сыныпты маман болдық. Капитан Макаров екеумізді сап алдына кезек-кезек шығарып, батальон командирінің бұл жөніндегі бұйрығын оқып шығып, өзі қызмет атынан алғыс жариялады.

	– Кеңес Одағына қызмет етемін!

	Тоқтар екеуміз бұл сөздерді нық айттық. Бұл – байқаудың Тоқтар екеуміз үшін телеграф тілімен айтылып отырған қорытындысы. Ал, шынтуайтына келгенде, байқау дегеніңіз, айта көрмеңіз, алапат тірлік. Маған мынадай ой келді: солдаттың, жалпы Кеңес Армиясының күнделікті барша тіршілік-тынысы жылдың екі мезгілінде – көктемде жəне күзде болатын байқауға даярланумен өтеді. Жауынгерлік жəне саяси даярлық жаттығулары мен сабақтары сол байқаулар кезінде жақсы баға алуға бағытталады. Байқау сындарынан абыроймен өткен солдат – құрмет иесі. Оған алғыстан бастап, қысқа мерзімді демалысқа дейін беріледі. Байқауда ақсаған солдат – ақ қарға. Оны командирлер тұрмақ, солдаттардың өзі-ақ қоңаштап, қор етеді. Солдат атаулының қатты қаймығатыны да осы – достарының түрткісі. Сондықтан да олар байқау кезінде жан-тəнін салады.

	Байқауға даярлықтың түрі жаман. Əскери қалашықтың шарбағының сыртынан штаб төбесінде желбіреп тұрған қызыл туға дейін ретке келтіріледі. Көзбояушылықтың жарқын үлгісі осындай-ақ болса керек. Соның бəрін жан ұшырап жүріп істейтінін қайтерсің? Сонда не тексеруші осы тірліктің кейбіріне көз қиығын да салмас, сірə. Ал батальон офицерлері тіптен қуыс-қуысқа дейін тіміскілеп жүріп, кір-қоқысты тауып, солдатқа тазалатады. Барып тұрған оңбаған тірлік – бұл бір. Қайтесің, офицерлер кідіңдеп тұрған соң, істейсің.

	Солдат өмірі тек қару асынудан тұрмайды, осындай күйкі-түйкі тірлігі көп-ақ. Маған салса, олардың көбісінің түкке қажеті жоқ. Əйтпесе, əскерге үй сыпырушының, яки аула жұмысшысының қызметін үйренемін деп келген жас о заманда бұ заман болған емес шығар. Амал қанша, бəріне төзуің керек. Əлбетте, ығыр да боласың, ештеңе етпейді, төзгін, сонда ғана жетесің арманыңа. Солдаттың барлығында бір-ақ арман бар, оның аты – бостандық!

	* * *

	Жаз келді. Ол – біреулерге алыс сапарлар, біреулерге теңіз жағалауы, біреулерге жай ғана демалыс. Ал бұл, əрине, адамның қызметіне, денсаулығына, қалтасына байланысты.

	Шекер – жай демалыс бұйырған адамдар санатында. Ол екі хатының бірінде демалысқа жете алмай, атаанасын, бауырларын өлгенше сағынып жүргенін жазады да жатады. Бір хатында жол бұрыс, əйтпесе, маған соға кетпек ойы бар екенін білдіріпті. Шыдам атты жуас жуан торыны көңіліме əлдеқашан көлік еткен менің ойымда бұл мүлде жоқ еді, енді Шекердің мына хаты нілдей бұзды.

	Шынында да, Шекерге неге келмеске маған? Келуге əбден болады. Жұбайлары, туған-туысқандары келіп-кеткен талай солдатты көріп жүр емеспіз бе. Офицерлер ондай алыстан іздеп келген ағайынға құрақ ұшып жағдай жасайды əуелім. Артынан адам іздеп келген солдат – бақытты!

	Шекерге дереу хат жаздым. Оның негізгі арқауы мынау:

	«Шекер, мен сені кереметтей сағынып жүрмін. Жолай соға кет. Күтем!»

	Хат кетіп, жауап келеді-ау деген кезде пошташы солдат жолын күтетінді шығардым. Сөйтіп жүргенде бүкіл батальон кезекті бір жорыққа аттанды. Екі тəулік күн-түн қатып, алға қойылған тапсырманы орындап оралсақ, казармада қалған біздің жігіттер қарауылда екен.

	Жорықтан оралған солдатқа түсер ауыртпалық сол жорық кезіндегіден аз болмайды. Екі тəулік бойы дала жолын ерсілі-қарсылы аямай шиырлаған техникада, аппараттарда, солдаттың жеке қару-жарағында, киім-кешегінде шаң қаппаған жер қалмайды. Бəрін жарқыратып қою керек қайтадан. Осының бəрі – қыруар еңбекті талап ететін, тіптен тың адамды титықтататын тірлік. Ал біз сияқты қалжырап келген адамға не өнбей, не бітпей жүйке құртады. Əйткенмен біз бұған көндігіп қалғанбыз.

	Міне, енді бүгін де кешке дейін əскери дөңгелекті машиналар паркінде болып, жұмыс істедік. Сөйтіп, біз барлық техника мен аппараттарды ретке келтіріп болып, казармаға кіріп, қару-жарағымызды пирамидаға қойып жатыр едік. Сырттан Скоробогатов екі езуі екі құлағына жетіп ыржалаңдап кіріп, маған қарап:

	– Салага Оразбаев, кел бермен! – деп айқай салды. Жаны қиналған адам қай оңды жауап берсін:

	– Кел өзің, керек болса.

	– Əй, көктүйнек, айтпай қоямын онда. Аса маңызды жаңалық.

	– Айтпасаң одан əрі!

	Мен қолымды бір-ақ сілтедім де, төсегімнің аяқ жағында тұрған орындыққа беттедім. Орындыққа енді отырып, зат қапшығымды ретке келтірейін деп аузын шеше бергенім сол еді, біреу иығымды жұлқып, өзіне қаратты. Скоробогатов. Сұрланып кетіпті. Не боп қалды бұған? Скоробогатов маған ес жиғызбай төпей жөнелді:

	– Сенің бүйтетінінді білгенде... Қап... Оңбаған... Қызың келді. Шекер. Мейманханада жатыр. Мен болмағанда қайтып кететін еді. Бар енді рұқсат сұрап.

	Мен сенерімді де, сенбесімді де білмей, аңырып қалыппын.

	– Ой, ашықауыз, сен немене, сенбей тұрсың ба маған? Саған жақсылық жасап жүрген мен де бір оңбағанмын, тегі. Мен болмағанда ол қызды көру қайда? Иə, дембильге барғанда басқа біреудің əйелі болып жүргенін көретін едің. Қара, енді еңбегімді зая кетіріп отырысын аузын аңқайтып. Өзіме де осы керек. Менің біреуге жасаған жақсылығым өстеді, өзіме пəле болып тиеді.

	– Шын ба, Валера?

	– Шын, шын.

	– Валера, жақсы жігітсің сен!

	Шаршағаным ізім-қайым жоғалып, орнымнан атып тұрып, Скоробогатовты қапсыра құшақтап алып, шыр көбелек айналдыра бердім.

	– Мына салага қайтеді, ей, мойнымды үзер ме екен? Күшің бар екенін білеміз. Жетер, жетер, жібер. Алдымен айтқызсаңшы əңгімені.

	Скоробогатовты жерге қоя салдым.

	– Иə, айтшы тез, тез айтшы, Валера!

	– Əне көрдің бе? Сенбейсің. Біліп қой, Валера ешуақыт өтірік айтпайды. Əй, əбден қызық болды-ау өзі де. Əуелім, қызың кетіп қала жаздады. Кеше, постқа түсер алдында КПП-ға бара қалмасым бар емес пе. Радио ротасындағы Молдашев деген салаганы білесің ғой, КПП-да сол кезекші екен. «Валера, жаңа ана сендердегі Оразбаев деген жігітті сұрап бір қыз келді. Ой, керемет сұлу екен!

	«Оразбаев деген жігітті қалай табуға болады?» деп жасқана сұрағандағы үні-ай шіркіннің. Құдай ұрсын, аяқастынан ғашық болып қалдым», – деп ыржаң-ыржаң етеді. Сенің əне күні: «Солдатқа сүйген қызы келуіне бола ма?» – деп сұрағаның есіме сап ете түсті. «Айт, тағы не дедің?» – деп, Молдашевті бас салдым. Постта тұр, əйтпесе бар ғой мұрнын бет қылатын едім.

	Молдашев болған оқиғаны баяндады: «Саған не жоқ?

	Айдаладағы біреу үшін шырылдап бара жатқаның немененің ақысы? Оны қайтесіз? Кіміңіз еді?» – дедім қызға.

	«Ағайым еді. Керек», – деді қыз. «Ағайыңыз басқа бөлімшеге ауысып кеткен», – дедім мен қалжыңдап. «Қап, əттегенай! Қайдан таптым енді?» – деп қыз қатты абыржып, не қыларын білмей тұрып қалды. Аяп кеттім. «Қарындас, жай қалжың еді», – деп айтпақ болып оқтала беріп едім, бір жеңіл машинаның сап ете қалып, қақпаға тұмсық тірей келіп тоқтай қалмасы бар емес пе? Қақпаны ашып, соны өткізіп жіберіп, кайтып келсем, қыздың өзі жоқ, жұпар иісі ғана қалыпты. Сол иіс əлі кете қойған жоқ, нанбасаң, иіскеп қара», – деп мұрнын шүйіріп қойды Молдашев салага.

	«Сен солдат емес, сабалақ итсің!» – дедім Молдашевқа.

	Молдашев ауыз аша алмай, қап-қара болып түтігіп кетті. Ол не болса, о болсын, маған енді оның жексұрын түріне қарап тұратын уақыт жоқ еді. КПП-дан атқып шықтым да, талай кростарда абыройсыз етіп көрмеген екі аяғыма ерік бердім. Есіл-дертім – вокзалға тезірек жету. Екі өкпемді қолыма алып, жынды кісі құсап ес-түссіз ұшып келе жатқан маған көшеде кездескен адамның барлы ғы таңдана қарайды. Олардан ұялып, қаймығатын уақыт қайда, тек патруль кездеспесе екен деп келемін. Олардың қырсық қылғанда, дəл осындай кезде аяқастынан пайда бола кететін əдеті бар емес пе, содан қорқамын. Ойлағанымдай-ақ, вокзалға бір кварталдай қалғанда екі көшенің қиылысынан сау етіп патруль шыға келді. Шегінуге болмай қалды, кілт тоқтап, үсті-басымды жинақы қалыпқа келтіріп, жақындай бердім.

	Патруль бастығы жап-жас лейтенант:

	– Қатардағы жауынгер жолдас, қай бөлімшеденсіз? Қалаға шығуға рұқсат қағазыңыз кəне? – деп қолын соза берді.

	– Лейтенант жолдас, байланысшылар батальонынанмын. Бізде дабыл қағылып еді. Мен рота командиріне соны хабарлауға кетіп барамын. Жіберіңізші, кешігемін, – дедім жалынышты үнмен.

	Жастың аты жас, лейтенант оп-онай-ақ алданды:

	– Е, онда жақсы.

	– Кетуге рұқсат етіңізші!

	– Бара қойыңыз.

	Содан безгеннен безіп отырып, вокзалға келіп бір-ақ сүңгідім. Вокзалдағы сұлу қыздың көбі-ай, шіркін, сол күнгі. Анасына бір, мынасына бір сұқтана қараймын. Сенделіп қалдым. Есіме сонда бір қулық сап ете түсті. Анықтама бюросына бардым да, кезекшіге жағдайды айттым: «Жолдасымның қызы еді. Қазақстаннан іздеп келген. Сізден өтінемін, хабарлаңызшы. «Қазақстаннан келген қыз, сізді анықтама бюросында солдат Оразбаев күтеді», – деңізші. Кезекші менің өкпемнің солқылдап тұрғанын көріп, аядыау деймін, дереу хабарлауға кірісті.

	Көп ұзамай, анықтама бюросына керемет сұлу бір қыз кіріп келе жатты. Табалдырықтан аттай бере, бөлме ішін асығыс бір шолып шықты. Білдім, бұл – сені іздегені. Ал сенің мұнда өзің тұрмақ, ізің де жоқ.

	– Сəлематсыз ба, – дедім мен, – Қазақстаннан келген қыз сіз бе?

	– Иə, мен.

	– Онда сіз кешіріңіз. Сіз Балабекті іздеп келдіңіз ғой. Мен оның қарулас досымын. КПП-дағы солдат сізге дұрыс мағлұмат бермеген. Ол қазір жауынгерлік жорықта. Бүгінертең келіп қалады. Күтіңіз, – дедім асығып-аптығып.

	– Онда қайттім, билет алып қойып едім.

	Шекер абыржып тұр. Айналайын кезекшінің өзі де бұрын, сірə, солдатты сүйген адам-ау деймін, лып ете қалғаны:

	– Билетің кəне, əкел, ақшасын қайтарып берейік, – деді. Шекер екеуміздің қуанышты үніміз жарыса шықты:

	– Рақмет, апатай!

	– Рақмет сізге!

	– Сіз енді мейманханаға орналасыңыз. Мен асығыс едім. Содан соң сол КПП-ға келіп, Балабекті, ол жоқ болса, мені – Валерий Скоробогатовты шақыртсаңыз, жетіп жатыр. Сау болыңыз! – деуге ғана мұршам жетті. Сөйттім де, əй, бір зырладым-ау тағы да.

	– Жарайсың, Валера!

	* * *

	Рота командирі капитан Макаров – жігіттердің жағдайын білетін адам. Ұзақ жылғы қызметінде солдат өмірінде кездесетін жайдың ол көрмегені жоқ та шығар, сірə. Соның бəріне лайықты шешім қабылдап үйренген біздің командиріміз. Мен жағдайымды айтып, рұқсат сұрағанымда қабақ шытудың орнына қуанып қалды.

	– О-о, артынан қыз іздеп келген солдат – бақытты. Жарайды, үш күнге рұқсат беремін. Бірақ казармаға түнеп жүргін. Кенеттен іздеп қалатын жағдай болса, сол дұрыс. Қызбен күндіз қыдырғаны жақсы солдаттың. Сөйт.

	– Құп болады, капитан жолдас!

	Капитан менің бас-аяғымды бір шолып шықты. Түсінікті.

	Қалаға шығатын кейпі бар ма екен дегені.

	– Капитан жолдас, мен мұқият дайындаламын қазір.

	– Иə, жақсылап тұрып тазала бəрін.

	– Əлбетте.

	– Бара беріңіз!

	– Құп!

	Солдаттың қалаға шығуға əзірленуі онша-мұнша бикештердің театрға жиналғанынан кем емес. Бикеш өзінің нақсүйеріне, одан соң бірен-саран бақталастарына бола боянып-таранса, солдат көшеде солдат болып жүруі үшін əзірленеді. Солдат киімінде қылпық болмауы керек. Оның етігі, түймесі, белдігінің доғасы адамның жүзі көрінетіндей болып жарқырап тұруы тиіс Міне, мұндай солдатқа қайда барса да жол ашық. Бір жеріңнен кемшілік байқалып, ши шықты екен, ондай солдат қанша рұқсат алғанымен, бөлімше кезекшілігінен əрі аса алмай, кері қайтады. Ал мұнан кейін тыпырла-тыпырлама бəрібір, қайран еңбектің барлығы зая кетеді.

	Міне, енді мен де жүрегім қанша алып ұшқанымен, барлық киімімді əбден ысқылап, тазалап, ине-жіптен жаңа шыққандай етіп жарқыратып, бөлімше кезекшісінің алдына келіп қаздиып тұра қалдым.

	– Капитан жолдас, өтініш білдіруіме рұқсат етіңізші! Капитан жымиып күлді.

	– Ефрейтор Оразбаев. Қазақстаннан қызы іздеп келген жігіт сіз екенсіз ғой. Жақсы-жақсы. Қызыңыз КПП-да күтіп тұр. Бара қойыңыз.

	– Кетуге рұқсат етіңізші, капитан жолдас!

	– Барыңыз!

	КПП-да тағы да радио ротаның жігіттері тұрған. Кезекші жігіт қу жаны қалмай жымың-жымың етіп, ұялып төмен қарап тұрған Шекерге бірдеңелерді беріле айтып тұр екен. Кіре бере, сөзінің соңын естіп қалдым, кейбір солдаттардың қыз көрсе болды үздігіп тұратын қу қалжыңы:

	– Түу, сонша жерден келгеніңіз-ай, соған бола!..

	– Несі бар? Келем.

	Шекердің үнінде ширығу, жирену бар еді.

	– Шекер!

	– Балабек!

	– КПП-ға жеткенше Шекермен кездескен сəтте не істерімді біле алмай дал болғанмын. Өзге жер болса, бір сəрі, КПП онсыз да қатаң тəртіп қақап тұрған жер. Мұнда егіліп-еліктеп кету ерсі болар, қол алысып қана амандасармын дегенмін. Шекерді көрген сəтте бұл басалқалылықтың бəрі ізім-қайым жоқ болды. Көптенгі сағынышымыз бір бөлек, осы бірер күн ішінде мен деп көрген азабын қайтерсің?! Көзінің алдына мұң қылаулаған ба, қалай өзі? О, сағыныш атты сары тау! Сенбісің Шекерді жүдеткен?! Мен құшағымды жая бердім.

	КПП-да, кезекші солдат та, темірдей тəртіп те – бəрі-бəрі ұмыт болды. Дүниеде Шекер ғана бар. Мен бармын. Алқынған деміміз бар. Ыстық ерніміз бар.

	– Ей, болды, жолдастар! Əне, комбат келе жатыр. Маңайдың бəріне қайтадан жан бітті. Кезекшінің не істерін білмей сасып-салбырап тұрғаны да, бір жеңіл машинаның үлкен жолдан бері бұрылып алып самғап келе жатқаны да рас. «Комбат көрсе қайтемін?» Осындай оқыс ойдан ба, жоқ, демде лап беріп баурап алған қуаныштан ба, дірілдеп кеттім.

	– Шекер, жүр бұл жерден тез кетейік!

	Шекер бəрін түсінді, үнсіз ілесті. Екеуміз қол ұстасып алдық. Былай шыға бере Шекер:

	– Солдат өмірі қатал екен-ау, – деді.

	– Солай.

	– Не болса, содан қорқады екенсіңдер. Комбат деген кім?

	– Батальон командирі.

	– Сонша үрейленетін ол жаман кісі ме?

	– Жоқ. Командирдің жақсы-жаманы болмайды. Ол – командир, біз – солдат. Ал командирдің қатал болатыны рас. Ол кісіден бəріміз қорқамыз.

	– Онысы əбден дұрыс комбаттың. Солдатқа қатал адам керек екен. Ана Скоробогатовтан басқасының бəрі адамға аты-жөні жоқ тиісе алмай тұрған біреу ғой өзі.

	– Сен оларға қаталдау кетіп тұрсың. Саған талай жазып едім ғой, солдат қыздарды бір көргенге зар. Көре қалды екен, өстіп бір қалжыңдап қалудың өзі бақыт оларға.

	– Аянышты екен.

	– Қайтесің енді, солдат өмірі өңкей шектеулерден тұрады.

	– Ешқандай еркіндік жоқ екен ғой.

	– Жоқ. Маған үш күнге рұқсат етті, еркіндейікші бір.

	Қайда барайық?

	– Қайдам, өзің біл. Еркіңде. Мен екі күн сенің еркіңдемін.

	– Неге асығасың?

	– Шынымды айтсам, маған жарты күн де аялдауға болмайды. Сені таба алмаған соң үйге телеграмма бере салып едім. Тез бармасам болмайды. Мамам айдаладағы бұл қаладан барған телеграммаға есі шығып кететін шығар.

	– Түк жоқ, шыныңды айтасың.

	– Қайтіп айтам, қорқам.

	– Неге?

	– Мамам – сендердің командирлерің сияқты қатал адам.

	– Ештеңе етпейді, шынашақтай шындық қап-қап қаталдықтан құдіретті.

	– Ол рас. Мен бірақ бəрібір қорқамын.

	– Мүмкін, ұяларсың.

	– Онда неге келдің?

	– Сағындым.

	Ет жүрегім езіліп, денем шымырлап кетті. Дүниеде солдаттан бақытты адам бар ма екен?! Бізді сүйген қызымыз сағынады! Сағыныштан асқан нəзік сезім жоқ бұл жалғанда?! Сағыныш – махаббаттың маздаған оты. Ол сүйіскен екі жастың да жүрегінде жанып тұрсын. Махаббат сонда ғана баянды, ыстық. Шекер мені сағынып жүріпті, келіп отыр, мен де сағынғанмын, бара алмадым. Солдат – арқандаулы бұзау. Оның өмірі, заңы басқа тірліктің барлығын жиып тастап, барша болмысыңды өзіне ғана беруінді талап етеді. Күш-қайратың, ерік-жігерің, білім-біліктілігің – бəр-бəрін сарқып жұмсасаң ғана жақсы солдатсың.

	– Шекер, мен де сені сағындым. Егер солдат болмағанымда, əлдеқашан жететін едім саған.

	– Əй, қайдам?

	– Жоқ, шыным, керемет сағындым. Өліп кетейін, өлердей сағындым. Сені ойлаған сайын аспандағы маған қызыл орамалынды бұлғап, Бөгендегі құм үстінде тұрғаның аса ыстық сурет болып елестейді.

	– Мен бəріне сенемін.

	– Бəсе, сөйтші, сенші.

	– Сенбесем, келер ме едім?

	– Əрине.

	Біз өстіп жеңіл əңгімемен қонақүйге келіп маңдай тірегенімізді бір-ақ білдік.

	– Балабек, мен 305 бөлмеде тұрамын. Онда менен басқа тағы екі қыз бар. Ол екеуі осындағы институтта сырттан оқиды екен. Барып көріп келейін. Сені бөлмеге солардың рұқсатымен кіргізгенім жөн болар, – деді Шекер біз табалдырыққа жақындағанда.

	– Жарайды. Мен вестибюльде күтемін.

	Мен тыста қалдым. Шекер лезде қайта шықты.

	– Балабек, бөлмеде қыздар жоқ, бір жаққа кетіпті. Кілт кезекшіде екен. Қайтеміз, кіреміз бе?

	– Қайдам.

	– Мейлі, жүр онда. Қыздар келсе, айтармыз. Түсінер.

	Шекердің бөлмесіне кірген бойда білдік, қыздар бүгін келмейтін болып шықты. Олар бір жолдас қыздары ның үйіне барып, ертеңгі болатын емтиханға бəрі бірігіп дайындалатындықтарын бір жапырақ қағазға жазып, үстел үстіне тастап кетіпті.

	Біз қонақ үйдің шағындау бөлмесінде екеуден-екеу қалдық. Бұл оңашалық біз екеумізді де томаға-тұйық қалыпқа түсірді. Жаңағы даладағы көңілді əнгіменің бірдебіреуі тілге енді жуық арада оралмас болып зым-зия жоғалған. Сөзге жоқ, қимылға ебедейсіз бір ауыр сəт орнаған. Екеуміз де бір-бірімізге үнсіз қарай береміз. Көздеріміз ғана сыр айтады. Шекердің нəркес көзі біресе жалт беріп тайқып, біресе жыпықтап төмен қарап кетеді. Осы сəт ол қолға түскен торғай тəрізденіп, көңілге аяныш ұялатады.

	«Апыр-ау, Шекер менен қорқып отырғаннан сау ма өзі?»

	– Шекер, жүр көшеге шығайық!

	– Неге?

	– Мұнда қапырық, біртүрлі көңілсіз екен.

	– Дала бұдан əрі күйіп тұр.

	– Мейлі, сонда да қаланы аралаған жақсы. Бір салқын жер тауып отырамыз.

	Біз қонақүйдің дəл іргесінен басталатын паркке кірдік.

	Əрнені бір айтып келеміз.

	– Балабек, сен бұрын ешкімді сүйіп көріп пе едің?

	– Жоқ. Өзің ше?

	– О-о, қайдан? Мен жаспын ғой əлі.

	– Ал мен ше?

	– Сен менен үлкенсің. Мейлі, мен сені сонда да сүйемін.

	– Мен де.

	– Мен оны білемін. Сенің бұрын ешкімді сүймегенің бекер, ондай болуы мүмкін емес. Мейлі, ол – өткен шақ, ал сен – қазір мендіксің.

	– Иə, өткен шақ. Сендікпін.

	Біз парктен шығып, кинотеатрға таядық.

	– Шекер, кино көреміз бе?

	– Жоқ.

	– Неге?

	– Уақытты алады.

	– Рас айтасың. Бізге қазір əр сағат, əр минут қымбат.

	– Шіркін, сол сағат пен минуттар ілгері жылжымай, бір орнында тұрып алса.

	– Қайда-ан.

	– Иə, уақытты ешқандай күш тоқтата алмайды. Біздің еншімізде үш күн бар ғой. Ол – аз уақыт емес.

	– Əсіресе, солдатқа.

	– Шешесінен қорқатын, ұялатын қызға да.

	– Жоқ, мен енді ешкімнен ұялмаймын да, қорықпаймын да. Мен үшін дүниеде бір ғана сен барсың.

	– Шекер!

	– Балабек!

	Біздің еріндеріміз бір-бірін өбе берді. Маңайдағы тіршіліктің бəрі тоқтап, көз көрмей, құлақ естімей қалған бір ұзақ сəт өтті.

	– Шекер, жүр, қонақүйге қайта барайық.

	– Жүр.

	Қонақүйге жақындағанда Шекер:

	– Ішшай! – деп қалды.

	– Шекер, не тоңдың ба?

	– Қайдам.

	– Онда неге «Ішшай» дейсің?

	– Денем түршігіп келеді.

	– Қорыққансың ғой.

	– Білмеймін.

	– Мен қонақүйге кірмей-ақ қояйын, есік алдына дейін шығарып салып қайтамын.

	– Өзің біл.

	– Ертең сағат тоғызда келемін.

	– Сөйт. Тез кел. Мен сені түнімен сағынып шығамын.

	– Мен де. Ештеңе етпейді, түн қысқа.

	– Маған ұзақ.

	– Маған да.

	– Онда бармай-ақ қой.

	– Ондай болмайды. Мерзімді уақытында бөлімшеге оралмаған солдат – тəртіп бұзушы. Ол жазаланады. Жаза – саған жібермей қояды.

	– Олай болса, тез жет бөлімшеңе. Ертең уақтылы кел.

	– Əрине. Оған сөз бар ма?

	* * *

	КПП-дан өткен бойда асханаға тарттым. Сол сəт буыным сəл дірілдегендей болды, жүрегім төмен тартты. Дүниеде тамақ барын ұмытқан екенбіз ғой. Шекер де ас қамына кіріскен болар. Солдат қалтасы саяз, əйтпесе, кафе, ресторан дегендердің қайда екенін ешкімнен сұрамас едім.

	Бас аспаз Анвар мені қутыңдап қарсы алды:

	– Е-е, қызы келген жігіт кім екен десем, сіз екенсіз ғой.

	Келіңіз, келіңіз.

	Бұл – былтыр мені Скоробогатовпен бірге сабамақ болған жігіт. Аспаз болып кетіп, кездесуіміз азайған. Анвардың елпеңдеп тұрғанын неге жорырымды біле алмадым да, шалт жауап бердім:

	– Несі бар? Менмін.

	– Ештеңесі жоқ. Жүдə жақсы.

	– Ендеше, не тамағың бар, əкел!

	– О-о, ағайын, сөзіңіз тым ірі ғой. Жай сөйлесеңіз де бірдеңе тауып беретін шығармыз.

	– Солай ма? Онда жөн, қойдым.

	– Бəсе. Болмаса, мен ас əкелейін.

	Анвар подноспен ас əкеліп қойды алдыма. Бір шəйнек көк шайы бар екен. Бір кесе əкеліп, өзі де жаныма жайғасып отырды да, əңгіме бастады:

	– Сіз былтырғыны ұмытпаған сияқтысыз.

	– Енді қалай деп едің?

	– Сіз кешіріңіз! Оны маған істеткен – дəстүр. Болмаса, мен ондай біреумен төбелесетін адам емеспін.

	– Дəстүр! Оңбағандық – ол!

	– Білемін, солдаттардың бəрі де біледі, бірақ солай істейді.

	– Мен неге істемеймін!

	– Сіз оқығансыз.

	– Сол жаман дəстүрге бармау үшін елдің бəрі мен құсап, университет бітіруі керек пе сонда? Жоқ, бар болғаны адам болуы керек.

	– Рас айтасыз. Бұл – бір кесел. Аспаз болып кеткелі ротадағы сондай ырың-жырыңның бəрінен құтылдым.

	– Рақат болған екен.

	– Қайдан. Дүниенің ее қиыны – əскери аспаз болу. Елден кеш жатасың, ерте тұрасың. Қазан-қазан тамақ дайындап, соны солдаттардың бірде-біреуі аш қалмайтын қылып бөліп беру, айта көрмеңіз, қиямет. Қарны тоймаған солдат неменеге жарайды? Көрмейсіз бе, міне, кешіккен сізді де асыңызды дайындап, анаңыздай алаңдап күтіп отырғаным мынау. Маған солдаттың бəрі бірдей. Атамаңыз, оның біреуі аш қалса, жарты шашым ағарады. Солдаттар

	«Анвардың бүгінгі тамағы дəмді екен» деп шығып жатса, өсіп қаламын мен.

	Анвардың мына сөздері менің көңіл тереңімде жатқан бір ойға түрткі болды: «Иə, солдат атқарған істің үлкенкішісі болмайды. Солдат қызметін таразы басына салып өлшемейді. Оның таразысы – ары. Ал арлы адам азаматтық борышын адал атқарады».

	Анварға ішім жылып сала берді.

	– Оның рас, Анвар. Сен тамақты жаман жасамайсың. Əсіресе, борщты айтсаңшы, шіркін. Өмір бойы ауыздан дəмі кете қоймас, жүдə, тəтті, бал.

	Анвар қуанып кетті:

	– Сіз мақтасаңыз, онда еңбегім зая кетпеген екен. Ертең сіз қызыңызды ертіп келіңіз, мен бір жақсылап тұрып палау басып берейін.

	– Ол не дегеніңіз? Мен – солдат қазанына үйренген адаммын. Шекер де сондай қыз, меніңше.

	– Жоқ, келіңіздер. Қызыңыз көрсін солдат дастарқанын.

	– Мақұл, көрсін. Сен бірақ жалпы қазаннан тамақтандырасың. Сонда көреді ол сенің күшіңді.

	– Сөйтейін. Анвар көрсетеді өзінің қандай аспаз екенін!

	Сіз айтыңызшы, артынан қызы іздеп келген солдаттан асқан бақытты адам жоқ шығар бұл дүниеде?

	– Оны білу үшін қызыңа хат жазып, шақыр.

	– Бізде өйтуге болмайды.

	– Неге?

	– Өзбектерде қалыңдықты үйленгенше көруге рұқсат жоқ.

	– Қызық екен!

	– Қазақтардың заңы жақсы. Біздікі сондай.

	– Өзбекстанның барлық жерінде сондай ма?

	– Қалада ондай қайдан болсын? Ташкентте қыз бен жігіт құшақтасып жүре береді.

	– Бəсе.

	– Сенің өзіңнің қызың бар ма?

	– Бар. Мен оны үйленгенде бір-ақ көрем.

	– Неге? Сен енді солдаттан көпті көріп, талай нəрсені үйреніп барасың, олардың қасында қызбен оңаша кездесу сөз болып па.

	– Мен əскерден бара салысымен үйленемін. Кездесті, көрді деген сол бізге.

	– Жөн. Қой, мен кетейін.

	Анвар сырын абайсызда ашып алғанына ыңғайсыздана ма, жоқ, тағы əңгімелесе түскісі келді ме:

	– Барасыз ғой, отыра тұрыңыз. Бүгін асығатын жөніңіз жоқ, рұқсатыңыз бар, – деп жік-жапар болып жабысты.

	– Дəл бүгін тəртіп бұзудың жөні жоқ маған.

	– Онда, мейлі.

	Солдат деген, міне, осындай халық. Ол ешкімнен ештеңе қызғанбайды. Қарашы, Анвар, менің қуанышымды қызықтай түсуге пейіл болып, елпең қағады. Қайтсін, солдат өмірі жұтаң, бір күнің бір күніңнің көшірмесі. Төсегіңнен тұрғаннан жатқанға дейінгі барлық тірлік бір мезгілде, бір мазмұнда қайталанады да отырады. Азаматтық өмірде қыз бен жігіт күніге мыңдап-жүздеп кездеспей ме, кім елең қылған. Ал мұнда ол бір тосын оқиға.

	Бостандық атаулының жұрнағы да жоқ мына өмір ішінде жүрген маған аздаған араша алып келген Шекер, мың да бір рақмет саған!

	* * *

	Сыртқа шыққанда білдім: мен асханада əжептəуір отырып қалыппын. Жұрт аяғы басылып, мүлгіген тыныштық орнапты. Кешке дейін шілденің ми қайнатар ыстығына жалындап қызған əскери қалашық енді еңсе басар қапырық жамылып, бұғып жатыр. Жапырағын сипап өтер үп еткен жел болмаған соң, тал-дарақтар да қою қараңғылық бүркеніп алып, қалың ұйқыға кеткен. Айнала-төңіректің бəрін ұйқы басқан тəтті шақ мені де баурап алып, аяғымды ауырлатып бара жатты. Бірақ көңіл сергек. Ол ұйқы тілемейді, қуаныш кернеп лепіреді.

	Казармаға енсем, есік көзіндегі қан қызыл жарық астында отырған кезекшіден басқа жігіттердің барлығы тəтті ұйқыға кетіпті. Кезекші Тезекбаев екен.

	– Келдің бе? – деді ол ақырын сыбырлағандай болып.

	– Келдім.

	– Қалай?

	– Жақсы.

	Мұны неге сұрадым дегендей, Тоқтар кібіртіктеп қалды. Мен төсегіме қарай өте бердім.

	– Тоқташы! Бері келші!

	Жанына таяп келдім. Қып-қызыл жарық тұмшалап тұрған жүзі абыржулы сияқты, қара қошқыл тартыпты. Бір нəрсе айтуға оқталған.

	– Балабек, айтшы, қызы іздеп келген адам қандай болады екен?

	– Қайдам. Жақсы болады.

	– Балабек, сен енді Шекерге үйленесің ғой. Ал мен кімге үйленемін, білесің бе? Мен Мəрзияға үйленемін.

	– Қалайша?

	– Мəрзия мен Сейсенғали ажырасып кеткен. Біраздан бері Мəрзия екеуміз хат жазысып жүрміз.

	Мені күтеді ол.

	– Оны неғып айтпай жүрсің?

	– Айтқым келмеді.

	– Неге?

	– Сол. Ыңғайсыз сияқты.

	– Несі ыңғайсыз?

	– Тақақтап болмадың ғой, айтайын. Ол қазір қыз емес, əйел, есік көрген. Сен күлер дедім.

	– Пəле деген! Күлетін не бар онда? Өйтсең, сен махаббаттың не екенін білмейді екенсің, қарағым!

	– Неге білмеймін, білемін. Білген соң сүйемін Мəрзияны.

	– Сүйсең, махаббат – сол, əне. Ал енді қой, жігіттердің мазасын алмайық.

	– Жақсы, ұйықта, Балабек!

	Бұл Тоқтар – өмірде бір-ақ адамды сүйетін мəрт жігіт. Мұндай бала мінезді, аңқылдақ жігіттердің жолы бола бермейтіні жаман. Бұларды қызы да, досы да алдай береді. Бірақ түптің түбінде өмір сəттілігінің өзі дəл осы Тоқтар тəрізді кешірімі мол, кеудесі кең жігіттер жағында болмақ. Сейсенғалилардың уысына түсіп қалатын қыздар бақытын дəл осындай жігіттерден табады.

	– Рота, тұрыңдар!

	* * *

	Мен Тоқтардың мына командасынан əлдеқашан бұрын оянғанмын, тек тəртіп бұзбайын əрі жұрттың мазасын алмайын деп жатқанмын.

	Жұрт қатарлы орнымнан тұрып, киіне бастадым. Өзімше, күндегі дағдым, ешқандай асыққан жоқ сияқты едім. Сонда да Скоробогатов бір қағытып өтті:

	– Оразбаев, саған бүгін бұдан да тез киіну керек. Өзіміз қызға баратын болсақ, бағана-ақ сақал-мұртымызды тыптипыл қылып қырып тастап, ендігі тісімізді ысқылап жататын едік.

	Жігіттер іліп əкетті:

	– Валера дұрыс айтады. Мұндай кезде ұйқы қайда жігітке? Мен болсам, түнімен қыздың жанында жатып, казармаға осы қазір бас сұғар едім.

	– Соны айтамын. Бұл оқыған адамдар ынжық боладыау деймін.

	– Ынжық болмайды, мəдениетті болады.

	– Иə, Балабектікі дұрыс. Солдаттың жаны жомарт халық екенін көрсетті бұл қызына.

	– Ақымақ сенің Балабегің. Жердің түбінен қыз іздеп келеді, бұл казармада тізесін құшақтап жатады.

	Есік маңдайшасындағы қоңырау зырылдап қоя берді.

	– Дабыл! Дабыл!

	Əзіл-қалжың шорт үзілді. Біз жапатармағай дабыл тірлігіне кірісіп кеттік. Шекер ұмыт болды. Дабыл дүрбелеңі артта қалып, батальон машиналарының колоннасы осындай кезде орналасатын белгілі ауданға бет алғанда барып оралды ойыма Шекер. Бұл батальон көлеміндегі жаттығу болды. Ол, əдетте, бір күн, жарым күннен əрі ге аспайды, қалашыққа бүгін-ақ қайтуымыз мүмкін. Казарма табалдырығын аттасымен, мен қару-жарағымды пирамидаға қоя салып, басқа ай-шайға қарамай тұп-тура жаудырап күтіп отырған Шекерге тартамын.

	Бəрі дəл мен өстіп ойлағандай болып шықты. Тіптен рота командирі капитан Макаров дала байланыс торабында кезекші болып отырғанымды көріп:

	– Қатардағы жауынгер Оразбаев, сен неге келдің? Саған үш күнге рұқсат бермеп пе едім? Жарты күндік жаттығуға бола келмей-ақ қойғаныңда болатын еді ғой. Алыстан іздеп келген қызды күттіріп қойғанымыз жараспаған екен. Мүлдем дұрыс болмапты, – деп өкініш білдірді.

	– Ештеңе етпейді, капитан жолдас. Солдаттың қызы жарты күн емес, жылдап күтуге де шыдауы керек.

	– Мұның жөн. Ол бір жақсы қыз екен онда.

	Мен кəдімгідей сергіп қалдым. Алайда бізге байланыс торабын жинауға бұйрық бесін əлетінде барып əзер берілді. Батальон бас-аяғы жиылып, қалаға қарап керуен түзегенде Күн ұясына барып қалған. Қаптаған шыбыншіркей «қазір сендер ақыры кетіп қаласыңдар, сазайларыңды тартқызып жіберейік» дегендей, жандары шығып буып барады. Тіптен көзімізге, құлағымызға кіріп кететінін қайтерсің. Оларға біздің қару-жарағымыз жай бір темір.

	Оны сермеп, шыбынды жасқай алмайсың. Керуен орнынан жылжып барып, зорға құтылдық пəледен. Көңілімді күдікті ойлар жаңағы қара шыбыннан бетер талай бастады.

	«Апыр-ай, кетіп қалар ма екен!» «Кетпейді!» «Бізді дабылмен бір күнге ғана көтергенін білсе, кетпес еді. Соны білмейді-ау енді!»

	Шындығында, солай болды. Мені казармада Шекердің мына хаты күтіп жатыр екен: «Балабек! Мен сені көп күттім. Бөлмедегі қыздар ертемен келіп еді, олар да күтті. Сені екеуі де «көреміз» деп мəз болған. Түске дейін күттік, келмедің. Бір жағдайдың болғанын сездім де, ұшқан күйі КПП-ға бардым. Онда тұрған солдат қақиып қалған біреу болып шықты. Бірде-бір сұрағыма оң жауап берер емес. Мен саған бірдеңе болып қалды ма деп қорқып барамын.

	– Айтыңызшы, ағатай! Балабек қайда? – дедім алқынып.

	– Ол əскери құпия. Айтуға болмайды, – деді солдат міз бақпай.

	– Айтыңызшы, енді. Мен шпион емес шығармын, – дедім дымым құрып.

	– Жоқ. Көрінген қызға əскери құпияны жайып салатын ашық ауызың мен емес, – деді солдат шірене түсіп.

	Шарасыз күйім еңсемді басып, егіліп жылап жібердім.

	– Ой, қарындас, қарындас! Ақыры айтқызатын болдыңыз-ау... Олар ертеңгілік дабыл қағылып, жорыққа аттанып кеткен. Ол қанша күнге созыларын білмеймін, – деп солдат жік-жапар болып қалды.

	Көңілім сонда барып орнына түсті. Балабек, солдат болу қиын екен. Мен соны əбден түсіндім. Сендерге бөтен адам, бөгде қимылдың қажеті жоқ көрінеді. Көңіліңе алаң, аяғына тұсау болмайын. Қазір қонақүйге барып, жиналамын да кетемін.

	Мамамнан қорықпай, жер түбінен келгенім келген-ақ, бірақ бір-ақ күн бірге болғанымыз өкінішті! Мейлі, қайтемін?! Балабек, мен сені келер жылы Бөгенде күтемін енді, сонда кездесеміз.

	Келесі хатты ауылдан жазамын.

	Сау бол, Балабек! Сүйдім! Өзіңнің Шекерің».

	«Жарайды, жаным! Біз Бөгенде кездесеміз ендігі жылы. Содан соң өмір бақи бірге боламыз. «Мейлі» деп дұрыс айтасың, солдат болу деген осы. Басында билігі жоқ біреу – ол. Оған өкініш емес, сағыныш жолдас, арман алданыш. Сенімен бірге болған бір күн маған бір жылға пара-пар. Мен енді соны бір өзің деп үздіккен жүрегіме талғажау ете тұрам.

	Жолың болсын, Шекерім менің! Мамаңа ертерек жет!» Мен өстіп күбірлей бердім. Басқа амал қайсы?!





