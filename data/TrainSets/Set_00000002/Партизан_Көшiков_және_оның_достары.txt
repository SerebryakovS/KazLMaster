	Қалаубек Тұрсынқұлов

	Партизан Көшiков және оның достары





	Повесть





	«Партизан Көшiков және оның достары» повесiнде Ұлы Отан соғысы кезiндегi партизан отрядтарының ерлiк iстерi суреттелген.





	Қазiргi кезде байланыс техникасының дамығаны соншалық, тiптен дүниенiң төрт бұрышында өтiп жатқан спорт ойындарын құлақпен есту былай тұрсын, үйiңнiң нақ төрiнде көзбен де көрiп отырасың. Оның бәрiн жасап отырған телерадио байланысшылар – бейбiт еңбектiң ерендерi.

	Ал кеше ше? Кешегi сұрапыл соғыс кезiнде? Байланысшылар онда да қолындағы қаруының оқ атып, от бүрiкпейтiн әлсiздiгiне қарамай-ақ, аса жауапты қызметтiң құлағында отырды. Ақ теңiз бен Қара теңiздiң аралығын тұтас алып жатқан соғыс майдандарын, жау тылында қимыл жасап, фашистердiң басқан жерiн отқа айналдырып жүрген Украина мен Белоруссия, Молдавия мен Прибалтика, соғыстың соңын ала Чехословакияда, Польшада, Венгрияда советтiк десантниктердiң басшылығымен қимыл жасаған партизан отрядтарын Отанымыздың жүрегi – Москвамен, майдан штабтарымен үздiксiз байланыстырып отыру аз ерлiк пе едi? Көп нәрсе солардың хабары арқылы шешiлетiн, ол жеңiстi жақындата түсетiн. Осынша жұмысты атқарушылар – қарапайым совет адамдары болатын. Әрине, бiр орында отырып, рация тетiгiн мықтап меңгерген адам өз хабарын лезде қалаған жерiне жеткiзуiне болады. Бұл жайбарақаттық кезде ғой. Ал сұрапыл соғыста? Онда байланысшылар қолына қару алып, жаумен екi жақты – эфирде де, жерде де соғысты. Солардың өмiрiнiң кейбiрiне көз салсаң, таңғаласың. Қалайша үлгерген, қандай өжет адамдар. Сол соғыс кезiндегi байланысшылардың бiрiнiң өмiрiне көз жүгiртейiкшi.

	Сталинград қаласының маңы, Воронеж майданы. Жау тылы. Харьков үшiн соғыс. Курскі шайқасындағы атағы әлемге жайылған Прохоровка, Обоянь, Киев, 1-Украина майданының штабы. Партизан қозғалысының украиналық штабы. Молдаван партизандарының ұйымдасуына ұйытқы болғандардың бiрi. Молдавия азат етiлген соң Львов, Мукачево арқылы өтiп, алыстағы бауырлас жұрт Оңтүстiк Чехияда құрылған «За Прагу» партизан құрамасының «Үлкен жермен» байланысының тетiгiне бiрден-бiр ие болған, әрi партизан топтарының бiрiн басқарған совет солдаты.

	Мiне, осы жолдардың бәрiн басып өткен бiр-ақ адам. Және осынау күн сәулелi бейбiт қала Ташкенттен бастап, қанды қырғын соғыс далаларынан соң партизан отрядтарында қызмет еткен, ұзақ жолды басынан өткерген жiгiттiң жасы соғыс басталған кезде он жетiден ендi ғана асқан болса, бүкiл әлем мәз-мейрам болған жеңiс күнi жиырма үшке әлi толық жетпеген екен. Ол кезде «десантник-партизан» деген жалғыз ғана атағы болса, қазiр Чехословакияның, Молдавияның Ниспорен ауданының құрметтi азаматы, Украинаның қадiрмендi қонағы.

	Ол жөнiндегi көптеген документтердiң бiр-екеуiне көз жүгiртсек те жеткiлiктi болар.

	Прага, 8 май, 1970 жыл





	Қымбатты жолдас!

	Совет Армиясының бiздiң Отанымызды азат етуiнiң жиырма бес жылдығына орай бiздiң Чехословакияға келуiңiзге байланысты шын пейiлмен әрi шын жүректен құттықтауға рұқсат етiңiз.

	Бұл күндерi бiз сiздердiң армияларыңыздың ерлiк қимылдарымен қатар, Сiздiң жеке өзiңiздiң Чехословакияны және бүкiл Еуропаны фашист басқыншыларынан азат етудегi шайқастарда көрсеткен ерлiгiңiздi еске аламыз.

	Бiз сiздiң Ұлы Отан соғысы жылдарында бiздiң бостандығымыз үшiн еткен еңбектерiңiздi еш уақытта ұмытпаймыз.

	Сiз осы сапарыңызда бiздiң халықтарымыздың сiзге деген махаббатының тек сөз жүзiнде ғана емес, iс жүзiнде де нағыз шын жүректен шыққанына көзiңiз жетiп, кәмiл сенетiн болар деп ойлаймыз.

	Сiздi және де шын жүректен құттықтаймыз әрi бiздiң елде болған осы бiр күндерiңiз көңiлдi, жайма-шуақ, яғни 1945 жылдың май айының аспанындай ашық болуына тiлектеспiз.

	Партизан селосы Мнихта өтетiн бiздiң Отанымыздың азат етiлуiне жиырма бес жыл толуын мерекелеу үшiн құрылған Бүкiлхалықтық комиссияның атынан.

	Документке Чехословакия үкiмет басшыларының бiрi қол қойған.

	Шымкент облысы, Ленин ауданы, «Коммунизм» совхозы Көшіков Әлихан Қосайұлына

	Молдавия коммунистiк партиясының Ниспорен аудандық комитетi мен еңбекшiлер депутаттарының аудандық Советi Сiздi Ұлы Отан соғысы жылдарында Ниспорен ауданын немiс-фашист басқыншыларынан азат етуге қатысқан бұрынғы партизандардың кездесуiне қатынасуыңызды өтiнедi. Кездесу осы жылғы 16-19 сентябрь күндерi өтедi. Жол қаржыңыз бiзден. Жолға шығар күнiңiздi телеграф арқылы хабарлаңыз.

	Г. ВАСАЛАТЫЙ,

	Молдавия КП Ниспорен аудандық комитетiнiң секретары,

	М. БОРДИЯН,

	Еңбекшiлер депутаттарының Ниспорен аудандық советi атқару комитетiнiң председателi.

	8 сентябръ 1967 жыл



	Чехословакия, Молдавия, Украина...

	Жан-жақтың бәрiнен хат келiп жататын бұл кiм сонда? Ол – Әлихан Қосайұлы Көшiков. Ал Әлихан Көшiков дейтiн кiм? Ол – совет солдаты, партизан, байланысшы, «эфир снайперi», кеудесiне совет елi мен Чехословакия Социалистiк Республикасының ордендерiн қатар таққан Ұлы Отан соғысының ардагерi.





АТТАНЫС




	Совет елiнiң батыс шекараларын, мылтық пен автоматтан, зеңбiрек пен минометтен атылған оқ пен аспаннан бұршақтай жауған бомбаның, жүрген жолын жылан жалағандай от пен өртке бөлеп кеткен фашист солдаттарының ала-топалаңы аспанды қарақошқыл түтiн мен бұлтқа қаптатып жатқанда, Қазығұрттың төбесi әлi де ашық болатын. Күн бұрынғысындай Өгем тауы мен Қосмоланы иектей көтерiлiп, нұрын жер шүйгiнi Қазығұрттың маңына қызғанышсыз-ақ төгiп тұратын. Тау мен дала, тоғай мен шалғын, өзен мен оның бойына жарыса жайқалған егiндiк те сол баяғы қалпында.

	Қазiрше бұл өңiрдiң бiрден көзге түсер өзгерiсi – халықтың қимылы тұтқиылдан тым жылдам болып кеттi. Үйде де, түзде де абыр-сабыр. Алысқа аттануға бел байлаған азаматтар соңдарында қалып бара жатқан, елге ендiгi ие болатын қарт ата мен ана, жұбайлары мен жас балаларына түсетiн ауыртпалықты аз да болса жеңiлдетiп кету үшiн жеңдерiн түрiп, белсене қызмет етуде. Үйдегi абыр-сабыр – алысқа майданға жаудан кек алуға аттануға кезегi келген азаматтарды сапарға дайындау. Мiне, осы кезде Әлихан әлi мектеп табалдырығынан аттап шығып, алыстағы арманына құлаш сермей қойған жоқ едi. Небәрi 9-кластың оқушысы, жасы он жетiде ғана. Интернаттың тәрбиеленушiсi.

	Ол осы бүкiл қазаққа аты әйгiлi Қазығұрт тауының баурайына орналасқан Алғабас атты кiшкене ауылда дүниеге келдi. Тал шыбықты тай қып мiнiп, асыр салып жүрген кезiнде әкесi дүниеден өттi. Ол кезде Әлихан он жаста. Бiрақ мейiрiмдi ана оны өз құрбы-құрдастарынан кем етпедi, мәпеледi, өсiрдi, оқытты.

	Ол кезде қазiр Шымкент облысының Ленгер ауданы аталатын тау баурайына орналасқан бау мен бақша, егiн мен малға бай ауданда жалғыз ғана орта мектеп болатын. Ол – бұрынғы аудан орталығы Георгиевка селосына орналасқан мектеп. Мектеп жанында интернат бар. Осы интернатта Әлихан, Көбей Ерменбаев, Бәрзу Сансызбаев, Сейiтжаппар сияқты балалармен бiрге оқыды. Ол кезде осы интернатқа iргесiн ертерек тепкен Арыс қаласы мен Первомаевка селосындағы балалар үйiнiң тәрбиеленушiлерi ауысып келдi. Олар бесiншi-оныншы кластарды осында оқитын. Сол келген топтың арасында да талай-талай тамаша жолдастары болатын. Әлиханның әсiресе есiнен кетпейтiн екi адамы – Әйтен Зияев пен Ыбырайым Ембердиев. Әйтен Зияев – мектеп комсомол ұйымының секретары.

	– Әйтендi алғаш көргенiмде мен мұғалiм екен деп ойлағанмын, – дейдi Әлихан. – Өйткенi ол өте мейірiмдi, байсалды, оқушылар тұрмақ, оқытушылардың арасында да беделдi болатын. Мұны бiз мұғалiмге тән қасиет деп бiлетiнбiз. Сөйтсек, ол жас шамасы бiзден үлкендеу болғанмен оқытушы емес, бар болғаны жоғарғы класс оқушысы екен. Бiрақ оның атқаратын қызметi көп болатын: қоймадан киiм, төсек-орнымызды алып, бәрiмiзге бiрдей етiп таратып берiп, орын-орнымызға әкелiп орналастыратын. Сондықтан да оны сыртынан оқытушылар да, оқушылар да «интернат балаларының атасы» деп атайтын. Ол кiсiнiң комсомол ұйымының секретары ретiнде көбiрек көңiл бөлген мәселесi – патриоттық тәрбие. Әскери ойындар, жарыстар, диспуттар, т. б. толып жатқан әрi қызықты, әрi пайдалы жұмыстар жүргiзетiн. Осы кiсi бiзге, Ерменбаев Көбей екеумiзге, комсомол қатарына өтуiмiзге өзi кепiлдiк берiп, мен комсомол мүшесi болған соң класқа отряд вожатыйы етiп тағайындаған едi.

	Иә, ол кiсi интернат балаларының нағыз қамқоршысы болған екен. Тiптен сұрапыл соғыстың ортасында жүргенде мектепке хат жазып, бұрынғы интернат тәрбиеленушiлерiнiң майдандағы адресiн алып, хат, жазып, хабарласып тұрған. Өз қамқорлығын оттың ортасында жүрiп те ұмытпаған.

	– Мен 1943 жылы Курск, Белгород маңайында жүргенiмде Әйтеннен хат алып, жүрегiм жарыла қуанғаным бар, – дейдi Әлихан. – Ол кiсi де осы маңайдағы бiр бөлiмшеде екен. Мен сол хатын алғанда өзiн көргендей болып, дәл қасымда болмаса да маңайымда қамқор болып жүрген адамға әжептәуiр арқа сүйеп жүрдiм.

	Мектеп балаларына екiншi бiр қамқоршы болып, ақыл-кеңесiн айтып жүрген адам – Ыбырайым Ембердиев. Ол да оқушы. Ол да қоғам жұмысының белсендi басшысы – мектеп пионер ұйымының жетекшiсi. Сол кездегi комсомол, пионер ұйымдарының қабырға газеттерiнiң редакторы. Республикалық пионер газетiне мектеп өмiрiнен мақала жазып, оны оқып берiп, балаларды жақсы әдетке, әдептiлiкке, патриотизмге тәрбиелеуге бар күшiн салатын.

	– Осы бiр кiшiпейiл, сұңғақ бойлы, ашаң, қызыл шырайлы бала соғысқа аттанған соң аға лейтенант атағын алып, батальон комиссары болған сияқты, – дейдi Әлихан тәрбие жөнiндегi екiншi ұстазын есiне алып.

	Иә, Ыбырайым да соғыста болған. Оның батальон комиссары болғанын қайдам, ал журналист-жауынгер болғаны рас. Ол жөнiнде белгiлi ақын, жазушы, әсiресе соғыста мерт болған боздақтар жөнiнде көп iзденiп, еңбек еткен Әбу Сәрсенбаевтың «Жауынгер монологi» атты кiтабында майдангер-журналист жолы толық көрсетiлген.

	Айтпақшы, Әйтен Зияев жөнiнде. Әлихан бұл әрi мектептесi, әрi ұстазы болған екi азамат жөнiнде соғыстан соң көпке дейiн хабарсыз болып келген. Әйтекең соғыстан аман оралған соң көп жылдар бойы жауапты қызметтерде болып, өмiрiнiң соңғы кездерiнде Қазақ ССР ет және сүт өнеркәсiбi министрi болды. Ал Ыбырайым соғыста мерт болған.

	Мiне, Әлихан Көшiковтің мектептегi ортасы осындай болатын. Алғашқыда соғыс ұзаққа созылмайды, әп-сәтте-ақ жаудың желкесiн үземiз, сөйтiп өз жерiнде өкiрте соғамыз деген әңгiмелер азайып барады. Қайта шайқас қыза түскен, елдiң азаматтары бiрiнен соң бiрi майданға түгел аттануда. Кезек жастарға ауыса бастады. Олардың бiрiн жiберсе, бiрiн жiбермейдi. Мектеп оқушыларының бiрталайы соғыс комиссариатының есiгiн тоздырып, керi оралған.

	Қазығұрт баурайының көктемi ерте, кейде кеш келедi. Жазықтық пен түйдек-түйдек болып, бiрiне-бiрi жалғасып жатқан төбелердiң үстi февраль, март айларында көкпеңбек болып, хош иiстi дала шалғынына орана бастаса, тау баурайы мен жыра-жылғаларда әлi аппақ болып қар жатады. Дала мен төбеге ерте келген көктем тау баурайына кеш келедi. Көктемнiң осындай бiр күнiнде Әлихан Бәрзу және Сейiтжаппар дейтiн кластас екi досын ертiп село сыртына шығып кеттi. Талқылап жүрген мәселелерi – ой өрелерiнiң шама-шарқына лайықты соғыс жағдайы. Айтылған әңгiменiң көпшiлiгi «Егер ғой, бiз болсақ...» деп басталады. Тiптен ерiк өздерiнде болса, ертең-ақ қолына iлiнген қаруды ала салып тұра жүгiруге дайын. Әттең, соғыс комиссариатына батыл барып, сылбыр қайтқан жолдастарының жағдайы онша емес.

	– Дегенмен барайық, түсiндiрейiк, жiбермесе есiгiнiң алдында жатып аламыз, – дейдi қызуқанды Сейiтжаппар талай-талай оқыс қимылдарға ұмтылып тұратын әдетiне басып:

	– Ол бола қоймас, – дейдi Бәрзу.

	– Аудандық комсомол комитетiне барсақ қайтедi...

	Иә, аудандық комсомол комитетi бар емес пе? Үшеуi де комсомол мүшесi. Оқу болса аяқталуға жақын. Қалған екi-үш айды оқымай-ақ қояр. Азар болса соғыстан соң оқып алар, онда уақыт жетедi. Әлиханның осы бiр ұсынысы үшеуiне де қона кеттi. Iстiң сәтi түсе қалса, көлденеңнен және бiр кедергi болып жүрер деп туған-туысқан, үй iшiне айтпай-ақ аттана беруге бел байлады (Ол, әрине, аудандық комсомол комитетi бұларды қолдап қойса ғой). Осы ұсыныс көңiлiне қона кеткен Сейiтжаппар «қалай да қолдайды» деп және жұлқынып жүр.

	Аудандық комсомол комитетi оқушылардың ойын түсiндi, ұсыныстарын да мақұлдады. Жалғыз ғана қарсы болғаны – қолдарына қару алып, осы Қазығұрттың түбiнен тура майданға қойып кету мәселесi. Оған рұқсат жоқ. Ал дайындық курсына ерiктiлер деп жолдама беруге болады. Оған соғыс комиссариаты да қарсы бола қоймас.

	Луначарскийдiң атына ие болып тұрған жалғыз ғана көше болса да қаланың кез келген тұрғыны оны қаланың бiр бөлiгiнiң атауы деп түсiнедi. Өйткенi бұл аймақ сонау қырқыншы жылдары қала маңына орналасқан село болатын. Аудан орталығы едi.

	Жолдама демекшi. Соғыс бастала сала-ақ елiмiздiң түкпiр-түкпiрiнде комсомол комитеттерiне жастар келiп, майданға жiберудi өтiнiп жататын. Осыған лайық ВЛКСМ Орталық комитетi ерiктiлер үшiн бiрқатар арнаулы мектептер, курстар ашқан. Оларда снайперлер, десантниктер, байланысшылар, барлаушылар даярланатын. Бүкiлсоветтiк шығыс қыздарының арасында Алтын жұлдызға ие болған қазақ халқының қос батыр қызының бiрi – Әлия Молдағұлова да осындай мектептiң бiрiн бiтiргенi жұртқа белгiлi. Ол мектептер мен курстарға курсанттар мен даярлаушылар тек комсомол комитеттерiнiң жолдамасымен қабылданатын.

	Әскери мектептiң аты әскери мектеп. Қатаң тәртiп, казарма, бiрыңғай киiм. Оқу, оқудан соң жаттығу, онан соң қарудың неше түрiн қалай пайдалануды үйрену. Мектепте жiгiттердiң физика сабағында радио мәселесiн оқығаны бар. Жақсы-ақ оқыған. Бiрақ мына радио басқашалау. Радиоаппаратураның қалай жұмыс iстейтiнiн айтсаң болды, класс журналында «өте жақсы» деген бағалар бағанадай болып тiзiле берушi едi, ал ендi сол аппаратураны өз еркiңе бағындыруың керек. Теорияны да ұмытуға правоң жоқ, ал практиканы мейлiнше жетiк бiлуiң керек. Немесе оқуыңның құны бес тиын. Интернатта бiрыңғай тәртiпке үйренiп қалған жiгiттерге казармалық система ептеп таныстау болғанмен, мына әскери өте қатал тәртiп ауырлау тиiп жүр. Олар, мiне, осы кезде барып, ауылдан шындап алыс шыққан соң ата-ана мен ет-бауыр жақынның қадiрiн түсiне бастады. Оларды сағынатын да болды. Келгендерiне көп болмаса да солардың бәрi тiзiле қалып түстерiне енетiндi шығарды. Баяғы хабарсыз кетiп қалғандарын өкiнiш көретiндей ыңғай байқалады жүздерiнен.

	Сол жылдың апрель айының орта шамасында түскi үзiлiс кезiнде кезекшi офицер Нишепуренко келiп:

	– Курсант Көшiков, сiздi училище қақпасының алдында анаңыз күтiп тұр, тез барыңыз, – деп бұрын аса қатал көрiнетiн командир күлiмсiреп қолын қысқанда Әлихан не iстерiн бiлмей тұрып қалды. «Қайдан келдi? Қалай келдi?» Осы бiр сұрақтармен алысқан Әлихан балтырына обмоткасын орап, әскери ботинкасын қайта-қайта сүрткiлей бередi. Жолдастары да аң-таң. Шынында, қалай келедi баласының қайда екенiн бiлмейтiн ана. Қақпа алдына жеткенше Бәрзу де, Сейiтжаппар да осы ойдан арыла алмай-ақ қойды. Ананың келгенiне үшеуiнiң де көзi қақпа алдында жеттi. Өз еркiмен аттанып, жаудан кек алып, ойранын шығармақ болған Әлихан ақ сүт берген анасын көргенде мойнына асыла кеттi. Көзiнен тамшылаған жасын да жасырған жоқ. Ана көкiрегiне басын қойып мауқын басты. Қайта «мына жолдастарыңмен де көрiсейiн» деп басу айтқан ананың өзi.

	Ананың аты ана емес пе. Ол кiсi «адресiңдi (онда да шама-шарқын ғана ғой) мектебiңнен бiлдiм» дегеннен басқа ештеңе айтқан жоқ едi. Анада аналық мейiрiм болмаса, аналық махаббат болмаса, мына жұрттан жасырынып, алысқа аттанған ұлын қайдан табар едi. Сонау Қазығұрттың бауырындағы «Ұзынбұлақтан» Ташкенге дейiн жүз елу шақырым жер. Ол кезде бұл аралықта асфальт тұрмақ, жөндi соқпақ та жоқ. Машина дегенiң аптасына өтсе, бiр өтiп қалатын жолаушы полуторка. Көпшiлiк жұрттың көлiгi – есек немесе жол-жөнекей қона жатып жаяу жүру. Ал ана болса алдымен Қазығұрттың арғы баурайына орналасқан Георгиевка селосына барған, одан баласының өз еркiмен армия қатарына кеткенiн есiтiп, адресiнiң ұзын-ұрғасы, әйтеуiр, осы қалада екенiн бiлген соң керi бұрылып, Қазығұртты және басып өтiп, iздеп келiп тұрғаны мынау. Осынша азапты байқатпай, алға сүйрелеген – аналық махаббат. Қанды майданда совет солдаттарына қуат берген де осы аналық махаббат қой, ананың баланың бойына дарытқан жiгерлiлiгi, қайсарлылығы, өжеттiгi. Отан-ана мен туған ана – мiне, бiздiң жауынгерлердiң арқа сүйер сүйенiшi де, жанын аямай қорғайтын қасиетi де осы болатын.

	Ана жүрегi сол кезде-ақ ұлымен ендi қайтып кездеспейтiнiн сездi ме, кiм бiлсiн. Осы кездесуден соң араға және екi көктем салып, 1944 жылы ұлы партизан отрядында жүргенде қайтыс болды. Онда да көктем болатын. Ал ұлы болса бұл жағдайды тек жеңiстен соң, 1946 жылы елiне оралғанда бiр-ақ бiлдi.

	Әлихан алысқа, майданға осылайша анасының ақ батасын алып аттанып едi.





АЛҒАШҚЫ ШАЙҚАСТАР




	Әлиханның жауынгерлiк жолы өзiнiң ерлiгiмен әлемге әйгiлi болған Сталинград қаласынан басталды. Қысқа мерзiмдi училищенi бiтiрген соң басқа қаладағы радиотелеграфистер училищесiнде оқиды. Оны да үздiк бағамен бiтiредi. Осы екi қаладағы оқудың бас-аяғын жинап келсең, үш-төрт айдан аспайды. Әр училищеде екi-үш жылдан оқитын жаймашуақ кез емес, соғыс мезгiлi оны көтермейдi. Күн демей, түн демей мамандығыңды тез меңгерiп, майданға аттануың керек. Ауылдан бiрге аттанған Бәрзу мен Сейiтжаппар Горький қаласында қалады да, Әлихан Москвадағы армия резервiнде аз күн болып, Сталинград қаласындағы бiр жаяу әскер бөлiмiнiң байланыс бөлiмiне келiп, жауынгерлiк қызметiне кiрiседi.

	Әлиханның нағыз жауынгерлiк жолы, әрi бұдан соңғы жорық жолдарына себеп болған оқиғалар ол Воронеж майданындағы 122-байланысшылар полкiне барған соң басталды. Алғашында РАФ-та (Рация Армейская фронтовая) үшiншi радист болып iстеген жас солдатты апта өткен соң аға радист етiп тағайындайды. Оның жауынгерлiк қызметi үшiн алғаш рет алғыс есiтуi де осы мезгiл. Бiрде полк комсомол ұйымының жиналысында ұйым секретары полк командирiнiң бұйрығын оқып, өзiне алғыс жарияланғанын есiткенде Әлихан өз құлағына өзi сенген жоқ. Комсорг қасына шақырып алып, қолын қысқанда да не айтарын бiлмей тұрып қалды. Бiрақ оған сенуге тура келдi. Ертеңiне әскери бөлiмшенiң газетiнде «Эфир снайперi» деген зарисовканы оқығанда өзi түгiлi, барлық жолдастары да қосыла қуанып, құшырлана құттықтап жатты. Бұл алғыстың сыры оның рацияда кезекшi болған күндерi берiлген радиограммалардың тiзiмiнде екен. Әлихан қабылдаған радиограммаларда бiрде-бiр рет қате кетпеген. Бұл, әрине, «Эфир снайперiне» лайық жұмыс.

	Осы оқиға Әлиханның жорық жолдарына күрт өзгерiс енгiздi. Осы жылдың август айында оны полктің ерекше бөлiмiне шақырды.

	– Сержант Кошиков прибыл... – деп бастай берген Әлиханның әскери рапортын блиндажда отырғандар әрi айтқызбай, өздерi орнынан тұрып қолын алып амандасты. Бұл – әскер тәртiбiнде кездесе бермейтiн оқиға. Әрi десе блиндажда отырғандардың iшiнде жай киiм киген жалғыз-жарым адам болмаса, қалғандары офицерлер: майор, екi кiшi лейтенант. Әңгiмелерiнiң түрi де өзгеше. Қай жерде туылдың, туған-туысқандарың кiм, қайда оқыдың – осы сияқты сонау ауылдағы өмiрдiң төңiрегi. Әскери қызметi жөнiнде бiр ауыз да сөз айтпайды. Баса сұраған мәселелерi – комсомолға қай мезгiлде, қай жерде өткенi, билеттi берген қай райком екенi. Бұл күнгi әңгiме осымен бiттi.

	– Шыны керек, – дейдi Әлихан осы кезде – нақ сол күнi мен ерекше бөлiмге неге келгенiмдi бiлмей есiм кеттi. Қазiр ғой, есейген соң өмiрдiң талай өткелдерiнен өткен соң, әрi талай-талай кiтап оқып, кино көргенiмiз бар, әйтеуiр, бәрiн бiлетiн болып шыға келемiз. Ал ол кезде мен әлi майдан әлiппесiнен өте қоймағам, сержант деген дардай атағым болса да жас солдатпын. Келесi күнi де әңгiме осы төңiректе болды. Бұл жолы жай киiм киген жас жiгiт Қазақстан туралы, қазақ халқының тарихы мен мәдениетi туралы әңгiмелестi. Өзi Қазақстан туралы бiрсыдырғы жақсы бiлетiн болып шықты. Және бiр кездесуiмiзде мектептегi мұғалiмдер әңгiме болды.

	Не керек, төртiншi күнi бiрқатар документтер толтыртып, қолыма пакет берiп, майдан штабына жiбердi. Мен ендiгi қызметiм – 13 арнаулы мина қоюшылар батальонына нұсқауды осы жерден алдым. Бұл батальонның негiзгi мiндетi – жау тылына өтiп, жолдарды, көпiрлердi, әскери коммуникацияларды iстен шығару екен. Батальон командирi Николай Васильевич Карпов, мен радист болып бекiтiлген ротаның командирi лейтенант Никитин. Бiз жау тылына өтiп Воронеж, Каратаяк қалаларының маңындағы аса күрделi деп табылған жерлерге мина қойдық. Осы жау тылына өткендегi менiң мiндетiм – тапсырманы орындағанымыз жөнiнде рация арқылы командованиеге хабарлап отыру. Кейде тапсырма бiзге бiрден белгiленiп берiледi. Мұндайда бiз жау шегiнгенде жүретiн жолдары осы-ау деген жерлерге мина қойып қайтамыз.

	Бiздiң әскерлер Харьков қаласын жаудан азат еткеннен кейiн фашистер жаңа қосымша күш әкелiп, қаланы қайта басып алғаны. Бiз осы Харьковті азат етуге қатысқан едiк, бiздiң әскерлер қаланы қайта тастап, Волчанск, Белгород қалаларына шегiнгенде бiздiң батальон Прохоровка темiр жол станциясына келiп орналасты.

	Прохоровканың аты қазiр бүкiл әлемге аян. «Азаттық» кинофильмiн көрмеген адам жоқ шығар. Сол қырғын шайқаста бiздiң батальон да өз мiндетiн адал атқарды. Талай-талай ерлерiмiз Отан үшiн мәңгiге көз жұмды. Солардың арасында капитан Шпак, Серғалиев, Баранов дейтiн азаматтар болатын. Маған әсiресе қатты батқаны – туысымдай бауыр басып қалған оралдық Серғалиевтың опат болуы едi. Ол өте ұқыпты, бауырмал жiгiт болатын. Әскери қапшығынан табылмайтын нәрсе болмайтын. Бiрдеңе қажет болып аласұрып жүрсең, күлiмсiреп қапшығына қолын салып, қажетiңдi алып бере қоюшы едi. Осы ерлердiң денесi Прохоровка станциясының солтүстiк шығыс жағындағы бiр деревняға жерленген едi. Прохоровкадағы шайқастың ортасында болсам да, ол жөнiнде айтудың қажетi бола қоймас. Ол қазiр жұрттың бәрiне аян. Жалғыз ғана айтарым, осы шайқасқа қатысқаным үшiн маған «Жауынгерлiк ерлiгi үшiн» медалiн және «Отличный связист» значогiн бердi.

	Бiздiң әскерлер Обоянь қаласын азат еткен соң менiң бөлiмшем батысқа қарай жылжи бердi де, мен және пакет алып, майдан штабына тарттым. Штаб Грайворон қаласында екен, документтерiмдi көрiп, әңгiмелескен соң қаладан он сегiз шақырым жерде тұрған бiр деревняға жiбердi. Ендiгi қызмет iстейтiн жерiм осында екен. Мiне, осыдан бастап жұрт менi ендi «сержант Көшiков» деп емес «жолдас Көшiков» немесе жай ғана «Әлихан» деп атайтын болды.

	– Әлеке, сiз майданға барған күнi-ақ сержант едiңiз, соғыс бiткенге дейiн сол сержанттықтан жоғары көтерiлмегенiңiз қалай?

	– Партизандарға әскери атақ берiлмейдi. Құрама, отряд командирлерi болмаса (мысалы, С.А. Ковпак, Дм. Медведев, т. б.), басқаларға сол әскери атақтың қажетi де жоқ. Онда үш-ақ атақ бар: командир, комиссар, штаб бастығы.

	– Сiз ендi партизандарға өттiңiз ғой...

	– Иә, партизан қозғалысының украиналық штабының қарамағына келдiм.





ХАЛЫҚ КЕКШIЛДЕРIНIҢ ҚАТАРЫНДА




	Әлихан халық кек алушыларының қатарына қосылды. Ол алғашында бұл арнайы құрылып жатқан отрядтың не iстеп, не қоятынын анық бiле бермейтiн. Жалғыз сезетiнi – жау тылында әрекет жасауы керек. Осы шешiмге бел буып, баяғы мина қоюшылар батальонындағыдай ертең-ақ жау тылына аттанып кетуге дайын болып келген жiгiттiң алғашқы күнгi жаттығуда-ақ еңсесi түсiп қалды. Оның қолына радио кiлт ұстатып, құлағына қалақша тағып, баяғы Ташкент пен Горькийде өткен жолына қайта түсiрiп, курсанттар қатарына қосты да қойды. Бұйрықты орындамауға амал жоқ. Көкiрегiнде сайрап тұрған нәрселердi әлiппесiнен бастап қайта оқисың. Дегенмен бiраз күнде мұның да сыры ашылды. Әлиханмен бiрге жаттығу жасап жүргендер әлi ешқандай тәжiрибесi жоқ, Саратов қаласындағы радио курсты жаңадан ғана бiтiрiп келген жасөспiрiмдер екен. Көпшiлiгi қыздар. Осы жағдай анықталған соң командование Әлиханды радиотелеграфистердiң «әлiппесiнен» босатып, керiсiнше нұсқаушы етiп пайдалана бастады. Бұл УШПД жаттығу мектебi болатын.

	УШПД деген не өзi?

	Оның өмiрге келу тарихы былай басталған.

	Фашист басқыншылары бiздiң Отанымыздың батыс аудандарын басып ала сала-ақ, ондағы тұрған халық қолына қару алып, жауға қарсы кескiлескен күрес ұйымдастыра бастағаны жұрттың бәрiне белгiлi. Осы халық кекшiлдерiнiң қимылын бiр бағытқа негiздеп, бiр ортадан басшылық ету үшiн Мемлекеттiк қорғаныс комитетiнiң шешiмi бойынша Жоғарғы Бас қолбасшы Ставкасының жанынан 1942 жылдың 30 май күнi партизан қозғалысының орталық штабы (УШПД) құрылған болатын. Осы штабтың басшысы болып Белоруссия Коммунистiк партиясы Орталық Комитетiнiң бiрiншi секретары, көрнектi қоғам қайраткерi, сол кезде жасы қырыққа жаңа ғана толған Пантелеймон Кондратьевич Пономаренко жолдас бекiтiлген. Осы жылдың 6 сентябрь күнi Мемлекеттiк қорғаныс комитетi партизан қозғалысының Бас қолбасшысын тағайындау жөнiнде шешiм қабылдап, Бас қолбасшы болып БК (б) П Орталық Комитетiнiң Саяси бюросының мүшесi, Совет Одағының маршалы К.Е. Ворошилов бекiтiлген. Орталық штаб құрылған соң партизан қозғалысының өрiсiн кең жая бастағанына байланысты қозғалыстың Украина, Белоруссия республикалық штабтары құрыла бастады (УШПД, БШПД, т. б.). Кейiнiрек осы штабтар әскери майдан штабтарының жанынан өз өкiлдiктерiн құрды. Мiне, осы құрылған штабтар мен жүздеген партизан отрядтарының арасында тығыз байланыс болу керек. Телефон сымын сүйреп жүре беретiн бұл белгiлi бiр шебi бар әскери бөлiмшелер емес. Бүгiн мұнда болса, ертең анда қимыл жасайтын партизан топтары. Оның үстiне белгiлi бiр шебi жоқ, күнде от пен оққа оранып жатқан блиндажсыз, окопсыз зор майдан. Оған майдан шебiнен өтiп барып, хабар алу да оңай емес. Бұл жөнiнде әйгiлi партизан, Совет Одағының Батыры атағын екi рет алған Алексей Федорович Федоров былай дейдi: «Бiз бәрiмiз де, командирден бастап, батыл қимылға араласпай, тек қолғабыс жасап жүретiн ең төменгi жауынгерге дейiн, қазiргi соғыс жағдайында радио-байланысынсыз партизан отряды түбегейлi жойылып кетпегенмен, жай ғана күн көру төңiрегiнен ары кете алмайтынын түсiнетiнбiз.

	Бiзге Орталық Партия Комитетi мен Бас қолбасшылықтың басшылығы, нұсқаулары қажет болатын, бiзге Үлкен Жердiң моральдық қолдауы қажет болатын, бiз өз қимылымыздың Қызыл Армия қимылымен үндесiп жатқанын, сөйтiп, бүкiл совет халқымен бiрге, бiлектесе күрес жүргiзiп отырғанымызды әрқашан анық сезiп отырғымыз келетiн. Егер осындай байланыс пен басшылық болған болса, бiздiң мiндетiмiздi бұл әлдеқайда жеңiлдетер едi.

	Иә, байланыс, не болғанда да байланыс керек!»

	Мұны партизан қимылы жөнiндегi орталық штаб та жақсы түсiнетiн. Сондықтан да штаб бiрден-ақ байланыс бөлiмiн құрып, оның бастығы етiп, сонау жиырмасыншы жылдардың ортасынан берi әскери радиотехника мәселесiмен шұғылданып жүрген бiлiктi маман. Бас штабтың қызметкерi И.Н. Артемьевтi белгiлейдi. Радиобайланыстың қажеттiгi жөнiнде партизан қозғалысының екi көрнектi басшысының пiкiрi төмендегiдей.

	П.К. Пономаренко: «Радио, қазiргi кезде бiзге бәрiнен де тек радио қажет. Партизандардың қауiпсiздiгi де, олардың күресiнiң әсерлiлiгi де осыған байланысты».

	К.Е. Ворошилов: «Егер сенiмдi радиобайланыс болмайтын болса, онда партизан қозғалысының штабын құрудың қажетi жоқ. Партизандармен тығыз байланыс болмаса, олар жұмыс iстей алмайды. Сондықтан да бұл мәселе жөнiнде өтiнiшiңiз болса, маған күннiң де, түннiң де кез келген мезгiлiнде хабарласып тұрыңыз. Мiне, мына телефон арқылы менi әр уақытта тауып алуға болады» (И.Н. Артемьевке берген нұсқауынан).

	Мiне, осы партизан отрядтары үшiн ауадай қажет байланысшылар ол кезде жетiспейтiн. Оларды тылдағы қалаларда ұйымдасқан қысқа мерзiмдi курстарда оқытып, сонан соң партизан қозғалысының штабтарында екiншi рет дайындықтан өткiзетiн. Әлиханның келiп қосылған тобы осындай дайындық курсы едi. Ол радио-телеграф мәселесiнен жеңiлдiк алғанмен, дайындықтың басқа түрiнен босатылған жоқ. Апта бойы парашютпен секiрудi үйрендi. Топографиялық картамен жұмыс iстеуi де бiраз уақыт алды. Компасты дұрыс пайдалану, қарудың көптеген түрiн пайдалану (өзiмiздiң ғана қару болса бiрсәрi, немiс, румын әскерлерiнiң де қаруын үйренуге тура келген ғой), тiптен қанжарды қалай ұстап, қалай нұсқауды да үйреттi. «Самозащита» деп қиын-қыстау кезеңде өзiңдi өзiң қалай қорғауың керектiгi жөнiнен де сабақ алды.

	Бұл кезде УШПД Киевтiң оңтүстiк-батыс шетiне барып орналасқан. (УШПД алғаш рет Сталинградта құрылып, одан соң Саратов, Москва, Харьков қалаларында тұрақтап, ақыры Киевке келiп орналасқан мезгiлi). Осы жерде Әлихан аз уақыт майдан штабының тапсырмасын орындайды. Бiр қызығы, Әлихан оны өзi бiлген жоқ.

	Бiрде Әлихандар тобына капитан Немцев дейтiн жiгiт келiп, штабтың рұқсаты бойынша Әлиханды Киевтiң батыс шетiндегi Прилуки дейтiн оралымына апарып орналастырды. Орналасқан бөлмеге рация әкелiндi. Жау тылында әрекет етiп жүрген Әлиханға белгiсiз, әйтеуiр, бiреулерге берiлетiн хабарлардың текстiн, олардан алынатын жауаптарды Немцевтiң өзi әкелiп, өзi әкететiн. Алып келген радиограммалардың бұрышында «НВ» деген қызыл қаламмен қойылған белгi тұрушы едi. Берiлген немесе қабылданған радиограммалардың текстiн Әлихан бiлмейтiн, өйткенi цифр кiлтi оған белгiсiз. Бұл I-Украина майданының штабы екенiн, оның байланыс жасап отырғаны негiзiнен жау тылында барлау мәселесiмен әрекет етiп жүрген топтар екенiн, ал радиограмманы беруге рұқсат белгi соғып беретiн «НВ» әйгiлi совет қолбасшысы Николай Ватутин екенiн ол кейiннен бiлдi.

	1944 жылдың алғашқы күндерi Әлихан өз штабына қайта оралды. Қайта оралуына себеп болған – өзiнiң ескi танысы генерал В.А. Андреев болатын. Әлихан ол кiсiмен УШПД штабына келген күнi-ақ танысқан. Генерал мұның түрiне қарап тұрып:

	– Ассалаумалейком, қазақша бiлесiң бе? – деп қолын ұсынғанда, Әлихан елiндегi туыстарын көргендей қуанған болатын. Қуанбағанда ше? Ауылдан алыс жүргенде әрi басшың, әрi ағаң iспеттес үлкен кiсi өз тiлiнде сөйлеп, күлiмсiреп тұрса. Василий Андреевич Андреевтiң қазақстандық екенiн, қазақ тiлiн бiрсыдырғы еркiн бiлетiнiн сонда сезген. Мiне, сол Андреев ендi оны өз штабына қайта шақыртып алды.

	Ендi бұлардың штабы Белая Церковь, Бердичев, Шепетовка, Корестень қалаларында аздап аялдама жасай отырып, негiзгi тұрағы Оргеев қаласының маңына келiп орналасты. Осы жерден жау тылына аттануға тиiс. Нақ осы жерде Әлихандардың байланысшылар тобына әскери-телеграфистер мектебiн бiтiрiп келген Анна Овчарова, Вера Гуленкова, Антонина Тихонова дейтiн қыздар қосылды (Овчарова қазiр Винница қаласында, Тихонова Москвада тұрады). Олардың тәжiрибесi аз, сондықтан дайындық жұмыстарына көбiрек көңiл бөлiп, жаттықтыра түсетiн. Ал Әлихандардың жаттығуы өзгешелеу болатын. Оның сыры мынада. Рация құлағында отырған адам алынған, берiлген хабарлардың мазмұнын толық бiле бермейдi. Өйткенi шифр сырын бiлуге мiндеттi емес. Шифрды бiлетiн адамдар басқа. Соғыс құпиясы екенi белгiлi. Сондықтан да оны барлық жұртқа жая берудiң қажетi жоқ. Үлкен партизан топтары мен құрамаларында шифрды тек штаб бастықтары немесе арнаулы адамдар ғана бiледi. Радистiң мiндетi – сол шифрмен берiлген текстi эфирге бұлжытпай берiп отыру. Бұрын ұйымдасып, үлкен құрамалар мен топтарға «Үлкен жерден» жiберiлген байланысшылардың мiндетi осылай болатын. Ал жау тылына сол партизан отрядтарын өздерi ұйымдастыруға мiндеттi болып аттанған кiшiгiрiм топтардың жағдайы басқашалау. Ондағы радистер байланыстың барлық тетiгiн толық меңгеруі керек. Шифрды да бiледi. Ұмытып қалсаң, сұрап ала қоятын нұсқаушы да, бұзылып қалса, жөндеп бере салатын шеберхана да жоқ. Жау пеленгаторлары жазып алып, хабардың мазмұнын бiлiп қоймау жағына да мұқият болуға тиiс. Бұл сақтықтың себебi сол кезде немiс-фашист басқыншылары партизандарға өз жансыздарын жiберiп, оларды радиобайланыс тетiктерiн қалайда қолға тусiрудi мiндеттейтiн, тiптен кейде «Совет радистерi» болып та келетiн. Осындай оқиғалардың бiр-екеуi жөнiнде Әлихан былай дейдi:

	– Белоруссия партизан қозғалысының тарихында мынадай бiр әрi қызық әрi көңiлсiз оқиға болған. Советтер Одағының Батыры Василий Иванович Козлов басқарған Минск партизан құрамасы мен жасырын обкоммен байланыс жасау үшiн орталық штаб көптеген әрекет жасайды. Арнайы жiберiлген адамдар меңзеген отрядты таба алмай, амалсыз басқа отрядтарға қосылып, солардың қатарында қызмет ете берген. Козловтың қайда екенiн айта қоюға ешқандай байланыс жоқ, ЦШПД штабының өзi де бiлмейдi. Ақыры жау тылына Козловты бетпе-бет жақсы танитын екi бұрынғы партия қызметкерi мен В.Ф. Февралев деген радист ұшып кетедi. «Үлкен жермен» байланысатын негiзгi құпия шифрды бiлетiн – әлгi партия қызметкерлерiнiң бiрi. Радистiң бiлетiнi – бiр-ақ рет қолдануға жарайтын авариялық шифр ғана. Бұлар көп машақаттан соң Козлов отрядын табады. Бiрақ бар үмiт еткен байланыс мәселесi және де орнамайды. Бұрын байланыс мәселесiнен хабары жоқ, аз уақыт қана жаттығудан өткен партия қызметкерi шифрды ұмытып қалған. Амал жоқ, авариялық шифрмен хабарласып, «Үлкен жерден» және байланысшы шақыруға тура келген.

	Осы байланыстың жоғынан көпшiлiктi әлекке түсiрген жағдайдың тағы бiрi мынадай. Бұл әрi бiздiң радистер қызметiнiң қаншалықты жауапты екенiн де байқатса керек. Жау тылында, алыстағы ормандарда шайқас жүргiзуде деп шамаланған жерлерге «Үлкен жерден» бiздiң жолдастарымыз парашют арқылы жиi-жиi түсiрiлiп тұратын. Олардың мiндетi сол маңайда партизан отрядтары бар болса соларды «Үлкен жермен» байланыстыру. Осындай мақсатпен түскен бiздiң екi байланысшыны бiр партизан отряды бiраз әуре-сарсаңға салады. Әрине, партизан отрядының тұрған жерлерiнiң жөн-жосығын анық бiлмейтiн байланысшылар жұрттан жөн-жосық сұрап, белгiсiз отрядты өздерi iздеп баруы керек қой. Оның үстiне отрядтың құрамы, командирi немесе басқа басшылары туралы мәлiмет бұлар үшiн қараңғы түнек. Бұл партизандарды сақтандыра түсетiнi белгiлi. Қанша бейқам болсаң да өмiрдi де ойлау керек қой. Оның үстiне осы әдiспен келген бейтаныс адамдар кейде жау жансызы болып шығатын. Осындайдан аузы күйген отряд командирi байланысшылар қанша дәлел келтiрiп түсiндiргенмен, өз айтқанынан қайтпай қояды.

	– Егер «Үлкен жерден» арнайы жiберiлген адам болсаңдар, мына текстi Москваға берiңдер. Ертең Совинформбюроның хабарында айтылатын болсын. Ал Совинформбюро хабарламайды екен, екеуiңдi де өз қолыммен атамын.

	Радистер партизан қозғалысының орталық штабына хабар берген. Москвада тез шара қолданып, ертеңiне айтылған текстi Совинформбюро хабарлаған соң ғана командир кешiрiм өтiнiп, радистердi өз қатарларына алған. Бұл – әрi бiздiң радистерге орталық штабтың қамқорлығының да айғағы...

	Мiне, партизан қозғалысында олардың «Үлкен жермен» байланысып, нұсқау, қару-жарақ алып, өз араларындағы жаралыларды самолетпен елге жiберiп отыруында талай-талай ерен еңбек еткен партизан байланысшыларының ерлiктерi осындай болатын.

	Әлихан жау тылында қызмет етуге қажет дайындықтың бәрiнен өткен соң, ендi жуық арада халық кекшiлдерiн ұйымдастыруға аттанатын топқа қосылды.





МОЛДАВИЯ ЖЕРIНДЕ




	Оргеев қаласы Молдавияның солтүстiк шығыс жағында Днестрдiң бiр саласы Реут өзенiне жақын жерге орналасқан. Қаланың дәл түбiнен Оргеев атты өзен ағады. Өзеннiң суы онша терең емес, бiрақ екi жағасын қалың қамыс басып кеткен, батпақ. Партизан тобы жау тылына осы Оргеев өзенi арқылы өтуге мiндеттi.

	Бұдан аз күн бұрын Әлиханды бiр топ жолдасымен қосып штабтың ерекше бөлiмiне шақырған. Онда қарсы алған – баяғы генерал Андреев. Осы жерде топтың басшысы Иван Иванович Иванов дейтiн лейтенантпен таныстырды.

	– Иванов дембелшең келген, асықпай жайбарақат сөйлейтiн, байсалды жан едi, – дейдi Әлихан осыдан бастап соғыстың соңына дейiн бiрге болып, сонау Еуропаның бiраз жерiн бiрге жаяу аралаған досын есiне алып. – Әңгiмеңдi бөлмей, байсалды тыңдайтын, өзi көп сөйлемейтiн, жұмыс мәселесiне байланысы болмаса, бiрде-бiр ауыз артық сөз шығармайтын, көп сөйлегенiңдi жақтырмайтын. Бiр қарағанда мiнезi өте жуас сияқты көрiнетiн. Бiрақ өте кiшiпейiл, адамға аса мейiрiмдi кiсi едi.

	Топтың аты дардай: «М.И. Калинин атындағы партизан отряды». Атына қарасаң, қомақты-ақ. Бiрақ отрядтағы адамның саны – сегiз-ақ жауынгер. Олар Чапай, Василий, Владимир Морозов, Василий Кравец, Василий Месищев, Федор Мирошкин, Габит Жданов, Ахмеди Игзигитов және Әлихан Көшiков. Ал ұлттық құрамына қарасаң, нағыз интернационалды отряд. Орыс, украин, белорус, молдаван, татар, башқұрт, қазақ сияқты ұлттың сегiз жiгiтi туысқан Молдавия жерiне барып, партизан отрядын құру керек. Бұлар – Молдавия жерiн алыстағы түкпiр деп емес, өз туған жерiмiз, жаудан қорғайтын өз елiмiз деп аттанып бара жатқан бауырластар.

	Отанын қорғап жатқан алты ұлттың сегiз жiгiтi аз болып па? Олардың әрқайсысы – өз ұлтының, өз халқының, өз республикасының өкiлдерi, солардың мұңын мұңдап, жоғын жоқтаушылар, намысын қорғаушылар. Туған ел мен ағайын-туысты еске алғанда, әрқайсысы бiр-бiр отрядқа татиды. Көкiректi кернеген кектi еске алса – күркiреген күш. Оның үстiне фашистердiң тепкiсiнде қалған бауырластарының еңсесiн көтерiп, қолына қару алып, күреске көтерiлуiне мұрындық болу үшiн аттанып барады. Өз елiне, өз отандастарының ортасына барады. Мiне, командованиенiң бүгiн бар-жоғы сегiз жiгiт болғанмен, ертең-ақ үлкен топқа айналатынына кәмiл сенiп, сапарға аттандыруы осыдан болатын.

	Командование отрядтың жабдығын, санын, сапасын есепке ала келiп, бұларды жау тылына Оргеев өзенi арқылы жаяу өткiзбек болды. Жау тылына өткен соң барар жерiне өздерi жетуi керек. Осы жағдайды ойлап, олардың әрқайсысына берiлген қару: автомат, пистолет, қанжар, екi мың данадан патрон, бес-алтыдан граната. Бiр жақсысы, берiлген патрон автоматқа да, пистолетке де келе бередi. Бұл қарудың үстiне Әлиханның алған қосымша жүгi – салмағы үш килограмға жуық отрядтың негiзгi құлағы мен көзi «Север» рациясы мен оның батареялары.

	Шепте жатқан бiздiң әскерлердiң барлаушы тобынан төрт жiгiт күнде өздерi өтiп, барлау жасап, тiл әкелiп жүрген жолымен бастап, партизандарды бiрде өзенмен, бiрде батпақпен, бiрде қамыстың арасымен тiзбектей жүргiзiп отырып, таң қылаң берiп, адамды адам танитын мезгiл болғанда бiр-ақ тоқтатты. Абайлап қараса, өзеннiң арғы жағасына дейiн әлi елу-алпыс метр жер бар. Бiрақ бұл аралық аса қауіпті кедергi болып шықты. Түнiмен жүрген жол сияқты емес, ендi өзен суы тура кеңiрдектен келедi. Оның үстiне арғы жағалықта немiстердiң шебi бар екен. Әскери барлаушылар жағдайдың күндегiден өзгергенiн байқады. Бұл тұста бұрын окоп, блиндаж жоқ болатын. Ендi арғы бетке бұл тұстан өтуге болмайды. Уақыт өтiп кеттi. Айнала жарық. Амалсыз керi бұрылып, бiр қамысы қалыңдау деген жерге жайғасты. Керi қайтып кете беруге де болмайды, көзге түсiп қаласың. Ендiгi пана – мына қамыс. Қамыс болғанда ол тек пана ғана, ал аяқтың асты су. Осы жерде отырып Әлихандар тобы тұңғыш рет немiстердi бетпе-бет көрдi. Бұрын, әрине, көрген. Бiрақ онда атыстың ортасында, әлемнiң бәрi аласапыран болып жатқанда көрушi едi. Қазiр үн-түнсiз өздерi қимыл етпей, белгi көрсетпей, арғы жағадан котелоктарын көтерiп, су алып жүрген жау солдаттарын ап-анық көрiп отыр. Автоматтың бiлтесiн басып қалсаң, тобымен топырлайын деп-ақ тұр. Амал не, атуға болмайды. Қолында қару, жау болса алдында қаннен-қаперсiз тайраңдап жүр. Сонда да ата алмайсың. Партизандардың әсiресе барлау кезiнде осындай салқынқанды, ұстамды болуы керек екенiн де Әлихан осы жолы терең түсiндi. Алдындағы жауын оқ орнына көкiректегi кекпен атып отыра бердi.

	Қас қарайып, көз байлана бұлар арғы жағаға өте алмайтындарына көзi жеткен соң керi оралды. Ептеп кейiн шегiнген соң күнi бойы темекiден көнi қурап отырған Мирошкин бұқпантайлап темекi тартамын деп, бүкiл топты оттың ортасына орады да қойды. Шырпының жарығын байқап қалған немiстер от көрiнген шаманы минометтен төпеп бердi. Әйтеуiр, бiр абыройы, айнала қараңғы, әлгiнде жарқ етiп бiр көрiнген от болмаса, немiстер бұлардың келе жатқан жерiнiң квадратын бiлмейдi. Сонда да бұлар аман құтылған жоқ, әскери барлаушының бiрi ауыр жараланып, оны өз бөлiмшелерiне әрең жеткiздi. Командованиенiң ендi бұлардың алғы шеп арқылы жау тылына жаяу өте алмайтынына көзi жеттi. Самолетпен тастауға шешiм қабылданды. Аэродромға алып келдi. Парашютті жаю және жинақтау, оны кию сияқты бұрын өткен дайындықтарын және қайталады. Ендi жол жүктерiн де басқаша арқаланды.

	– Арқамда парашют, әдетте оның орнында жүретiн жол қапшық ендi мойныма iлiнiп, алдымда жүр салаңдап. Қапшық iшiнде екi мың патрон, бес граната, екi килограмм шошқа майы, кептiрiлген қара нан, суы тола фляга, бiр бума ақ қағаз. Оң иығыма асынған сумкада рация, сол иыққа соның батареялары мiнгескен, белдiкте қанжар мен пистолет. Автомат, әрине, жол қапшықпен бiрге мойынға асылған. Мiне, осының бәрiн асынған адамды көрсеңiз – ол жау тылына секiруге дайындалған партизан отрядының байланысшысы деп есептей берiңiз, – дейдi Әлихан осы тұңғыш рет жау тылына самолетпен аттанған сапарын еске алып. – Бiз түн қараңғысымен самолетпен ұшып шықтық. Алдыңғы самолетте Иванов, келесiсiнде менмiн. Ал қалған жолдастар бiзден соң көтерiлмек. Самолеттiң үзеңгiсiне аяғымды сала бергенде келiп қолтығымнан демеген кiсiнiң жүзiне қарасам – баяғы өз жерлесiм генерал Андреев. Құшақтап тұрып «жолың болсын» дедi ол және қазақшалап. Осы кiсiнiң мен үшiн көп қамқорлығы болды. Ақыл-кеңесiн айтып, кездескенде менiмен қазақша сөйлеуiнiң өзi көңiлдi бiр көтерiп тастайтын. Айтпақшы, генерал Андреев қазiр отставкада, Ленинград қаласында тұрады. 1969 жылы Молдавиядағы партизан соқпақтарына қайта барғанымызда кездесiп, өткен күндердiң елесiн еске бiрге алып едiк.

	Самолет аспанға лезде-ақ көтерiлiп кеттi. Ол бiресе оңға, бiресе солға бұрылады. Мұның бәрiн самолеттiң қойқалаңдаған қимылынан байқап келемiн. Немесе мен бұрын самолетпен түн iшiнде жау тылы түгiлi, өз ауылымыздың үстiнде ұшыпты дейсiң бе. Ол бiрде жоғары, бiрде төмен түскендей болады. Осындайда көз салсам, төменде қызыл сары болған моншақтар көрiнедi. Бiраздан кейiн әлгi жердегi тiзiлiп жатқан моншақтардың бiрқатары тiкелей аспанға шапшып, бiздiң самолеттiң оңы мен солынан өте бастады. Сөйтсем, бiз жау шебiнiң үстiнен өтiп бара жатыр екенбiз.

	Ол моншақтар немiстердiң қолынан келсе, бiздiң көкiрегiмiзге алқа етiп тағып бермек болған жарқырауы, оқтары екен. Аздан соң олар да таусылды. Ұшқыш оң қолын көтерiп, бiрдеме сөйлейдi. Оның дауысын есту қайда, әйтеуiр, сiлтеген бағытына қарап: «оқтан өттiк, ендi тек алға» дегенiн сезiп келемiн. Днестр өзенiнен өткендей болдық (оны да ұшқыш байқатты), ендi, шамада, Кодр ормандарынан өтiп бара жатқан болуымыз керек. Ұшқыш үздiксiз төмен қарап келедi, компасына қарап самолеттi шайқап-шайқап алады. Бiр кезде ол қолын көтердi. Мен дайындалуым керек. Секiр деген белгi бердi. Мен өзiмдi самолетпен бiр дене етiп байлап қойған ремендердi ағытып, орнымнан тұрып, кабина мен қанаттың жалғасқан жерiндегi жалғыз аяқ темiрге аяғымды қойып, ұшқыштың қолының сiлтеуiмен қосыла төмен қарай секiрiп кеттiм. Парашют лезде-ақ ашылып кеттi. Шапалақпен соққандай сарт еткен дыбыс естiлдi. Бiрiншi сезiнгенiм дыбыс болса, екiншi сезгенiм – осы кезде бүкiл денем тасқа соғылғандай болып, мең-зең қалыпқа түсуiм. Мұны сезiне қоймассыз. Мысалы, кейде түн iшiнде қатты жүгiрiп келе жатып, алдындағы дуалға байқаусызда соғылып, етпетiңнен түссең, не болғаныңды бiлмей бiраз жатып қаласың ғой. Есiң ауыспайды, еш жерiң жарақаттанғанын да сезбейсiң, тек меңзеңдiк. Мiне, парашют тарс етiп ашылып, мен аспанға асылып қалғанда нақ осындай жағдайда болатынмын. Ұшқыш менiң асылып тұрғанымды, немесе жерге тарс еткенiмдi анықтағысы келген адамдай-ақ үстiмнен айналып ұшты (сөйтсем, ол керi бұрылып бара жатқаны екен ғой). Жерге қарасам мына үн-түнсiз аспан емес, төменде өмiр бары байқалады. Жарқылдаған оқ, жылтылдаған от, қарайып көрiнген орман. Мен жерi жыртылып, егiн себiлген жазықтыққа келiп түстiм. Аяқ жерге тиген соң нұсқаушының өз жерiмiздегi үйреткен әлiпбиiне қарап жатуға уақыт жоқ, оралып қалған жiптердi қиып жiберу үшiн қанжарға жабыстым. Жiптi қиямын деп жүрiп, оң қолымның бармағын қоса қиып алмағаныма шүкiршiлiк, әйтеуiр, жарақаттанумен ғана тынды. Сөйтiп, жау жерiне түсе сала, олардың қанын судай шашудың орнына, өз қолымды кесiп, өз қаныммен парашютты қанға бояп, анадай жерде тұрған жаңғақ ағашының түбiне көмiп тастадым (1969 жылы бiр топ жолдастарыммен нақ сол жаңғақ ағашына барып, «туысқан Молдаван жерiнде менi тұңғыш қарсы алған кәрi тарлан досым-ай» деп құшақтап тұрып көзiме жас алғанда, қасымдағы жиналған көпшiлiк те, генералым Андреев те, радист Тихонова да, ерлi-зайыпты Игзигитовтер де, өңгелер де менi айыптаған жоқ).

	Жалғыз жаңғақты медеу тұтып, бiраз отырып демiмдi басқан соң, құлақ тосып, жан-жағыма көз салсам, ештеңе көрiнбейдi. Атылған мылтық пен үрген ит дауысы естiледi. Мен батысқа қарай бағыт алып, әйтеуiр, әлгi жалғыз жаңғақтан гөрi ауқымы молдау бiр ағаш арасын табуға әрекеттенген болдым. Бiрақ жүрiсiм өнбейдi, кiбiртiктей беремiн. Бiр кезде келе жатқан бойым бiр терең жыраға күмп етiп түстiм де кеттiм. Жардың жағасынан түскен адамның түрi не мәз болады дейсiң, дегенмен осы бiр шама паналау көрiндi. Не де болса осында таң қылаң берiп, айнала ептеп жарық тартқанша қимылдамай отыра тұруды мақұл көрдiм. Өткен түнгi Оргеев өзенiндегi азап, бұлтақтатып алып ұшқан самолет, одан белгiсiздiкке секiру әбден қалжыратса керек, ұйықтап кетiппiн. Әрине, жау тылында жалғыз жүрiп, оның үстiне бүкiл отрядтың елмен байланысуын жалғыз өз мойныңа арқалаған жүгiң бар, бұлай бейқам болуға болмайды. Бiрақ адам да ет пен сүйектен жаралған емес пе? Әбден қалжыраған болуым керек. Оның үстiне баяғы елге қайтып ұшып кеткен ұшқыштың менi командование меңзеген орманның дәл ортасына болмаса да, жақын маңына тастап кеткенiне сенiмдiмiн ғой деймiн. Не керек, әйтеуiр, не болса да ұйықтадым. Ұйықтағанда тура сағат 12-ге дейiн ұйықтаппын. Көзiмдi ашсам – күн дәл төбеде, айнала жап-жарық, жатқан жерiм су жуып кеткен жыра, солтүстiк жағым бұталы, жырасы көп жота, қарсы алдымда ауыл арасының арба жолы. Жолмен үстiнде үш-төрт адам мiнген арба өтiп барады. Мен оларды өткiзiп жiберген соң түнде батыс жақта қарауытып көрiнiп қалған орманға жетуге әрекет етiп, жотаның үстiне шықтым. Төбенiң үстi тегiстеу, тiкенектi, шөңгелi ағаштар, алхор, шие сияқты жемiс ағаштары өскен. Төбеден ылдиға түсе бере және де арба шиқылын есiттiм. Сөйткенше болмады, үстiне бес-алты жасар ер бала мен он-он екi жасар қыз бала мiнген арба көрiндi. Арбаны жүргiзiп келе жатқан – алпыстар шамасындағы шал. Менiң жолдан бұрылып немесе бой тасалауыма мүмкiншiлiк бермеген – шалдың қанден итi. Ол ала құйын боп жүгiрiп, шәңкiлдей үрiп, тура ұмтылмасы бар ма. Мен амалсыз автоматымды кезеп тұра қалуыма тура келдi. Ит кейiн шегiнiп қаша жөнелгенмен, шал сескенген жоқ, арбадан түсiп маған таяп келдi. Менiң сәлемiме «добро, добро»-дан басқа айтар әңгiмесi жоқ. Айтып-ақ жатыр-ау, тек оған түсiнiп тұрған мен жоқ. Әйтеуiр, екеумiздiң де түсiнгенiмiз – ниетiмiздiң тазалығы. Қызға бiрдеме айтып едi, ол арба үстiндегi бочкадан қалайы кружкаға вино құйып алып келдi. Шалдың қолын қайтарғаным жоқ. Әлгi шал сөз арасында «Киев, Киев, четырнадсат, шестнадсат, лагерь, лагерь» деп қайталай бередi. Бұдан ұққаным, шамасы, шал бiрiншi дүниежүзiлiк соғыста Киев маңында лагерьде болса керек, немесе сол жерде тұтқынға түскен. Қалтамдағы орысша-молдаванша сөздiк те онша көмегiн тигiзе алмады. Маған керегi жалғыз ғана сөз – кез келген бiр деревняның атын бiлу. Басқасын картадан өзiм-ақ тауып алар едiм. Әйтеуiр, итшiлеп жүрiп түсiнгенiм, бұлар Стольничены деревнясының тұрғындары, ал менiң түндегi түскен жерiм Лопушня селосының егiстiгi екен (қазiр Котовский ауданының «Стольничены» колхозы). Шал жүзiмдiгiне жұмыс iстеуге келе жатыр. Мен осында демаламын деп қош айтысып, жол жағасында қалып қойдым. Дегенмен ол кiсi өз деревняларында немiстердiң бар екенiн, олардың көзiне түспей тезiрек қалың орманға жетуiм керек екенiне жөн сiлтеп кеттi. Менiң де арманым сол екенiн, тек сол баспана болар орманға жете алмай жүргенiмдi қайдан бiлсiн, бейкүнә қарт.

	Ендi картадан осы ауданның жер жағдайын әбден бағдарлап алдым. Орманға жету үшiн және төрт-бес шақырым жер бар. Ендiгi менiң үйiм сол болу керек. Қалай да тез жету керек. Бiрақ осы қол созым жердегi орманға оқ шығармай жете алмадым. Тоғайды қуалай өрлеп келе жатып, жүзiмдiкте жұмыс iстеп жүрген бiр молдаванға және кездестiм. Ол да орыс тiлiн бiлмейдi. Мен жау емес екенiмдi ишаратпен бiлдiрiп жатырмын. Әрине, парашютист екенiмдi айтпаймын. Осыны сезген молдаван «гитлер солдат, патрул» деп екi саусағын көрсетiп, менi нұсқап «пух, пух!» дейдi. Түсiнiп тұрмын, осы маңда екi фашист жүрген болу керек, олардың қолына түссем, «пух, пух» жасайтыны айдан анық. Мен де қарап қалмаспын, бiрақ оған правом жоқ. Мен партизандығыма қоса, жаңадан құрылатын отрядтың көзi мен құлағымын ғой. «Үлкен жермен» байланыс менсiз болуы мүмкiн емес. Бұл молдаван да менi виномен сыйлады да, өзi ғайып болып кеттi. Осы кезде жақын жерден атылған мылтықтың даусына жалт қарасам, өзiмнен сексен метрдей жерде екi немiс тұр. Бiрi екеуiнiң аттарын ұстап тұр да, екiншiсi өзi атып түсiрген құсты алып келе жатыр. Мен солардың тұсындағы тас жолдан өтпей, орманға жетуiм мүмкiн емес, ал бұл жерде паналауға да жағдай жоқ. Амалсыз автоматты қолға алуға тура келдi. Бұрын әрекет жасамасам, кешiгiп қалуым мүмкiн. Не де болса тез құтылып, орманға жетуiм керек. Ал бұлармен есептесудiң осыдан ыңғайлы мезгiлi болмайтыны белгiлi. Егер олар байқап қалса, онда өз халiм мүшкiлденедi. Екеуiнiң де сазайын автомат бердi. Бiрақ менiң үмiт еткен бiр ойым зая кеттi. Мен солардың атына мiнiп, орманға тезiрек сүңгiп кетпек едiм. Аттар оны түсiнбедi, оқ дауысын есiте сала-ақ ала құйын боп қашып кеттi. Мен немiстердiң қаруын алу, документiн тексеру деген мәселенi ойлағаным да жоқ. Олардың маған түкке қажетi жоқ. Ендiгi әрекет – тезiрек орманға жетiп, бас сауғалау, мүмкiншiлiгiнше алыс кетiп, өз жолдастарымды iздеу. Мен солай еттiм...

	Бiрақ Әлихан өз достарын таба алған жоқ. Ол орман арасында және жалғыз түнедi. Кездесуге уәделескен жерiнiң қайда екенiн шамалап бiлгенмен, жолдастарына жолықпай кете беруге болмайды. Олар да мұны iздемеуi мүмкiн емес – рацияны тастап кетпейдi. Әлихан қанша жүрсе де осы орманды сүзiп шығуға бел байлады. Осындай әрi-сәрi болып жүрген мезгiлде ол орман ортасында жайдақ атқа мiнейiн деп тұрған бiр молдаванға және кездестi. Бiрақ екеуiнiң кеңесi бұрынғылардан асқан жоқ. Молдаван Әлиханның, әйтеуiр, немiс емес екенiне көзi жеткен соң, табан астынан көкек болып шақырып қоя бердi.

	Селт еткен партизан әп-сәтте-ақ жиырыла қалды. Бiрақ оған молдаван күлiмсiреп жауап бердi. Көкектiң дауысына «көкек» жауап берiп, олардың саны үшеуге жеттi. Артынша-ақ бәрi адамға айналып жүре бердi. Жаңа келген молдаванның бiрi орыс тiлiн бiледi екен. Жай-жапсар ендi анықталды.

	Бұл кезде немiстер молдавандарды армия қатарына алып, совет әскерлерiне қарсы күреске жұмсауға әрекеттенiп жатқан. Өз Отанына қарсы соғысудан бас тартқан азаматтар орман арасына қашып кетiп, бас сауғалайтын. Олар берiсi он шақты, арысы қырық шақты адамнан құрылған топ болып, орман арасында жасырынып жүретiн. Батыл кiрiсiп жатқан әрекеттерi жоқ. Қару да жоқ, ұйымдастырушы да жоқ. Әскери қимылдан құралақан, әйтеуiр, өздерiнiң басын қорғау. Әлиханға кездескендер осындай бiр топтың адамдары едi. Олар келесi күнi өз топтарын түгел ертiп келмек болып, тарап кеттi де, Әлихан осы түнi тұңғыш рет УШПД-мен байланысып, жағдайын айтты. Алған жауабы: «Адамдарыңызды iздеңiз». Келесi күнi молдавандар отыз шақты адам болып уәделескен жерге келдi. Бiрақ арасында кешегi орысша бiлетiн шал жоқ. Оның сырын Әлихан бiр сағат өткен соң бiлдi.

	– Родной наш, неужели вы снова с нами, милые наши! – деген сөздердi айтып, дiрiлдеп шыққан дауыстың иесi келiп құшақтай алғанда, Әлихан не iстерiн бiлмей состиып тұрып қалды. Таза орыс тiлiнде сөйлейдi, бiрақ қаруы жоқ, мына молдавандарша жай киiнген кiсi. Олар екеу екен, ертiп келген – әлгi шал. Екiншiсi Әлиханның қолындағы автоматтың стволын ұстап, бетiне басады. Ол «менiң фамилиям Ходяков» деп бiрден аты-жөнiн де айтып жатыр. Сөйтсе, бұлар немiс тұтқын лагерьлерiнен қашып шыққан совет солдаттары екен. Осы орманда тығылып жатқанына жылға жуық болыпты. Бiрақ жаудан кек алу үшiн ешқандай әрекет iстемеген. Олар жақын маңда және жетi әскери тұтқынның бар екенiн айтып, ендi осы топтың бәрi бiр партизан отрядына бiрiгейiк, сiз басқарыңыз деп ұсыныс жасады. Барлығы әлгi жетi жiгiт мекендеген орман iшiндегi төбешiкке келген соң, Әлиханның алғашқы тындырған жұмысы ел туралы, совет армиясының қимылы туралы, майдандағы жаңалықтар туралы әңгiме айту болды. Басқа сөзге келтiрмейдi, елдi сұрай бередi. Әбден жұрттың құлағының құрышын қандырған соң барып ол өз мiндетiне кiрiсуге мүмкiндiк алды. Өз штабымен байланыс жасау керек. Сол үшiн негiзгi топтан жүз метрдей шетке шығып, рациясын iске қоса бастағанда күтпеген бiр жағдай басталды. Молдавандар бiрлеп-екiлеп сытылып шығып, тым-тырақай қаша бастады. Қашқандарды әрең тоқтатуға тура келдi. Олар Әлиханды осында жазалаушы отряд шақырып отырған немiс шпионы деп түсiнсе, не шара.

	Осы кезде орман iшiнде «Лихан! Лихан!» деп дауыстаған молдавандар көрiнгенде, бұған мұнда отырған топтың ешқайсысы түсiнген жоқ. Тiптен сол «Лиханың», «Әлихан» екенiн Әлиханның өзi де бiлген жоқ. Айта берсең, ол бұл «Лихан» деген не қылған ұран, кiмнiң ұраны деп таңданумен отырған. Өйткенi бұл «ұран» иелерi осы сөздi дауыстап айтқаны болмаса, өз iштерiнде, не бұлардың арасында ешкiмге тiктеп қарамайды. Сондықтан ұран екен деп ойлауың анық. Оның сырын келгендердiң бiрi айтты.

	– Осыдан үш күн бұрын орманның дәл бiз жүрген шамасына парашютпен бiреу келiп түстi. Аспаннан түскен ақ дене зәремiздi алды. Кейiн бiлсек, ол Иванов деген партизан командирi екен. Қазiр отряд құрып жатыр. Сол бiзге өзiнiң Лихан деген жолдасын iздеудi тапсырды. Сiздердiң араңызда Лихан жоқ па?

	– Әлихан емес пе iздегендерiңiз?

	– Солай болар шамасы, бiз атын анық айта алмай жүрген болармыз. Әйтеуiр Лиханға жақын, өзi азиялық болса керек.

	– Онда сол Лихандарыңыз менмiн! – Әлихан Көшiковпiн, Қазақстаннанмын, Иванов отрядының радисiмiн.

	– Ура!

	Әлиханның, әйтеуiр, жау жансызы емес, керiсiнше совет адам екенiне көзi жеткенмен, әлi де тiксiнiп жүрген молдавандар тобы оның нағыз партизан екенiне осыдан кейiн анық сендi. Ендi оның айтқанынан шыққан жоқ, тапсырмасын бұлжытпай орындады. Иванов ұйымдастырған жаңа топқа қосылған соң негiзгi баратын жерi белгiленген орманға жол тартты. Бұл монастырь осыдан жиырма бес шақырымдай солтүстiк батысқа орналасқан екен. Отряд жергiлiктi тұрғындардың жөн сiлтеген басшылығымен түнделетiп жүрiп, меңзеген жерге жеттi. Осында орман iшiнде оларға екi партизан барлаушысы кездестi. Олар – орман арасында ойпаңдау жерге орналасқан бес-алты-ақ үйi бар Пятихатқа селосын партизан базасына айналдырған, өздерiнен екi ай бұрын самолетпен тасталған Петров отрядының жауынгерлерi. Соларға ерiп партизандар лагерiне аман-есен келiп жеттi. Иванов пен Әлихан мезгеген жерден жиырма бес шақырым қашыққа секiрген, ал группаның қалған жiгiттерiн сол күнi-ақ Петров отрядының жауынгерлерi тауып алған. Бiр қызығы, Жданов пен Богдановты ағашқа iлiнiп қалған жерiнен босатып алыпты. Сөйтiп, М.И. Калинин атындағы отрядтың партизандары Молдавия жерiнде түгел жиналған кезде, отряд мүшелерiнiң саны бiрден-ақ қомақты болып қалып едi.





ОРМАНДАҒЫ ОТРЯД, ОРМАНДАҒЫ ТОЙ




	Отрядтағы жауынгерлер саны алғашқы он күннiң iшiнде-ақ төрт жүз адамнан асты. Бұларды қаруландырудың өзi де отряд басшылығы үшiн бiраз қиыншылыққа түстi. Алғашқы күндерi партизан отрядына келгендер «командир, давай автомат, давай винтовка, гранат давай, я пойду стрелять» деп отырып алатын. Бiрте-бiрте қарудың қайдан алынуы керек екенi жұртқа айқын бола бастады. Алғашында Андрей Чеботарь мен оның он жетi жасар жұбайы Мария, Павел Руссо, Александр Шагиняндар «автоматты» да, гранатты да өздерi тауып алды. Тауып алғанда, жаудан тартып алды. Оның үстiне осы күндерi немiстер жергiлiктi тұрғындардан тартып алған азық-түлiктерiн арбаға тиеп, ұзыннан-ұзақ керуен жасап барады деген хабар келген соң, отряд командирi Георгий Богданов, Ахмеди Игзигитов, Павел Руссо, Андрей Чеботарь, Петр Калинько, Василий Месищев, Әлихан Көшiковтерден құрылған топқа сол керуендi талқандап, азық-түлiгi мен қару-жарағын қолға түсiрудi тапсырған болатын. Олар Кристешты деревнясына түнеп, керуендi жолда күтуге мәжбүр болды. Деревняға енемiз дегенде шуылдаған ит дауысы немiстердi сезiктендiрiп қойды. Келесi күнi жолда үшке бөлiнiп, бiр мезгiлде әрекет жасаған топ фашистердi түгел қырып салып, олжаны өз лагерьлерiне алып келдi. Азық-түлiк пен қару-жарақтан басқа олжа – әлгi арбаларды айдап жүрген соғыс тұтқындарының түгелдей босатылып, партизан отрядының қатарына қосылуы едi. Осы алғашқы операция партизандардың мерейiн бiр көтерiп тастады.

	Аз күнде отряд екiге бөлiндi. Иванов отряды келiп қосылғанға дейiн өздерiнше әрекет етiп, үлкен жермен байланыссыз қалған Петров отряды жаңа нұсқау алды. Олар Әлихан келгенге дейiн УШПД байланыса алмаған (Рациялары бұзылып, оны жөндеу өз радистерiнiң қолынан келмеген). Сондықтан ешбiр нұсқаусыз өздерiнше кимыл жасай берген. Әлихандар отрядына олардың бiр жасаған үлкен көмегi – партизандық жорықтың бiрiнде олар қару-жарақ артқан керуенге кездесiп, соны олжалаған екен. Бұл қару алғашында көп септiгiн тигiздi. Бiрақ арнайы тапсырмамен келген отрядтың байланыссыз қалуы әрине, өте қиын. Әлихан келген күнi-ақ рацияларын жөндеп, олардың радистерiне көмек көрсетедi. Содан соң УШПД тапсырмасы бойынша Петров отряды оңтүстiк Бессарабия жерiне жаңа тапсырма орындауға аттанып кеткен.

	Үлкен жермен байланыс жасалған соң советтiк тылдан самолеттер ұшып келiп, олар қару-жарақпен, дәрi-дәрмекпен қамтамасыз ете бастайды. Отряд осы байланыстың арқасында жеңiл қару былай тұрсын, тiптен жетi пулемет, үш ПТР алады. Бұл кезде отрядтың қимылы нағыз қаулай түскен шағы едi. Олар жолдарды, көпiрлердi, қоймаларды қиратып, немiстерге нағыз найзағайдай тиiсе бастаған. Әрине, жау да қарап жатқан жоқ, олар да өз әрекетiн iстейдi. Партизандармен күреске шындап кiрiседi.

	Осындай бiр қызу ұрыс бiрде нағыз лагерь штабының өзiнде болды.

	Бiр күнi отряд топ-топқа бөлiнiп, тапсырма орындауға кеткен. Штабта штаб бастығы Андрей Чапай, Габит Жданов, Вера Кудрявцева, Әлихан, тағы он шақты партизан ғана қалған. Қос өгiз жеккен арбасына партизандарға әкелген тартуым деп виносын артып бiр молдаван келгенде, Әлихан рацияның құлағында үлкен жермен байланыс жасап отырған. Вера Кудрявцева қасында. Әлихан бiр көз салғанда жаңа ғана сорпа әкелген табақтың түбiн белгiсiз бiр күш тесiп, сорпаның ағып жатқанын байқады. Бұл қалай деп бұрыла бергенше, Вера тура сорпаның үстiне етпеттей құлады. Әлихан не болып жатқанын құлағындағы наушниктi алған соң барып бiр-ақ бiлдi. Айнала тарс та тұрс атыс. Сыртқа жүгiрiп шыға бере құлап жатқан бiр аспазды және көрдi. Ол өздерiнiң оң жағындағы төбеден оқ атылып жатқанын ендi байқады. Чапай, Богдановтар төбенiң сол жақ бауырына өрмелеп, төбенiң үстiне қарап оқ атып жатыр. Бiрақ төменнен атқан оқтың даруы қиын. Осы кезде немiстер Чапайларды төпей бастады. Ендi Әлихандар осы бiр толас мезгiлдi пайдаланып, жаудың ту сыртынан елу-алпыс метрдей жерге жақындап барып автоматтан оқ төктi. Жау кейiн ығысты. Ендi бүйiрдегi партизандар жолын кестi. Ұзаққа созылмаса да өте қатты болған шайқастан соң партизандар өздерiнiң төрт жолдасынан айырылғанын бiлдi, жау шығыны – жиырма екi адам. Әсiресе Әлиханға қатты батқаны Вера Кудрявцева дейтiн он сегiз жасар москвалық радистiң өлiмi. Оның жан тәсiлiм етердiң алдында «Алиханчик, секретных рулонов сдашь в штаб» деп өзi өлiп бара жатып, өзiне сенiп тапсырылған мүлiктi ойлауы Әлиханның көз алдынан көпке дейiн кетпей жүрдi.

	Бұл тұтқиылдан болған шабуылдың сыры сол күнi-ақ белгiлi болды. Немiстер отряд партизандары тапсырмада жүрген кезiн пайдаланып, өздерiнiң жансызын паналап келiп, штабтағы документтi, рацияны қолға түсiрiп, штабты түгелдей жойып жiбермек екен. Оларды ертiп келген Чучулены деревнясының тұрғыны, әлгi өгiз арбамен «сыйлыққа» вино әкелген молдаван. Партизандардың тосқауылға қойған екi пулеметшiсi жау тобын байқамай қалады, соңынан штаб маңындағы атысты есiткен соң барып, өз оқтарымен жаудың алдын тосқауылдайды. Партизандар опасыздарды да жазалай бiлетiн. Олардың сыртынан үкiм шығарып, сол үкiмдерiн бұлжытпай орындайтын. Андрей Чеботарь деревняға барып, партизандар үкiмi бойынша әлгi опасызды тапа-тал түсте тура өз үйiнде атып тастайды. Сөйтiп, балғын Вераның кегiн осылай қайтарады.

	Молдавия жерiнде немiстер мен румындар алғашында өздерiн еркiндеу, қауiп-қатерсiз ұстайтын. Бұрын шынында да партизан отряды құрылғанмен, көбiне оның аты ғана болатын. Қимылдары мардымсыз, көбiне-көп жасаған қимылдары өздерiнiң азық-түлiк, киiм-кешек секiлдi мұқтаждарының төңiрегiнен аса қоймайтын. Сондықтан да немiстер оларға қарсы үлкен отряд шығармай-ақ, азды-кемдi күшпен соғыс жүргiзiп келген. Ендi үлкен жерден түсiрiлген десанттың ұйытқы болуының арқасында партизан отрядтары нағыз халық кекшiлдерiне айналып, жаудың ойранын шығара бастады. Жау да өз тактикасын өзгертуге мәжбүр болды. Бұрынғы взвод, рота орнына ендi партизан аудандарына жазалаушы батальон, полк шығара бастады. Бiрақ қайратына мiнген халық кекшiлдерi олармен де тайсалмай соғыс жүргiздi. Жеңiлген жоқ, жеңiп жүрдi.

	Бұл кезде партизан отрядтарына тек жергiлiктi тұрғындар ғана емес, советтiк тылдан да қосымша жаңа топтар келiп қосылуда. Осының арқасында көптеген партизан отрядтарының штабтары өз отрядтарының әрекетiн Кишинев, Котовск, Бендеры, Унгена, Ниспорены, Яссы қалаларының маңында iске асыра бастады. Совет Армиясының тегеурiндi шабуылына шыдамай, кейiн шегiнген немiс әскери бөлiмдерiнiң штабтары да осы маңдарға шоғырлана бастады. Осыған орай партизан соғысының түрi де өзгердi. Шайқас жиi-жиi болып, шығын да көбейдi. Көптеген азаматтар бостандық үшiн өз өмiрлерiн қиып, мәңгiге көз жұмды.

	Осындай аса үлкен ерлiк көрсеткен отрядтың бiрi Капитан Посадов отряды болатын. Бұл отряд партизан орманына кiрмек болған немiстердi төрт сағат бөгеп, басқа отрядтарға үлкен қолғабыс жасаған. Бұл жөнiнде генерал И.Н. Артемьев былай дейдi:

	– 1944 жылы жау тылында партизан отрядын ұйымдастыруға аттанған шағын топтың бiрi – капитан Георгий Александрович Посадов тобы болатын. Топтың құрамында бар-жоғы сегiз адам. Оның үшеуi қыз. Майдан шебiнен аман-есен өткен топ мезеттi жерiне жеткен соң парашютпен секiредi. Ең соңғы секiрген Просковья Тихонова жерге түсе сала-ақ шәуiлдеп үрген иттердiң дауысын есiтедi. Ит дауысы белгiлi. Ол немiстер болуы мүмкiн.

	«Топтың қолға түскенi ме? Қалай да рацияны сақтау керек». Жалғыз осы ойдың еркiне берiлген Паша ағаш арасына қарай тiке тартады. Жападан-жалғыз бiраз жүрген соң алдында естiлген ағаш сыбдырына пистолетiн оқтап тұра қалады. Әйтеуiр, бiр абыройы, оқ атылғанша екi бейтаныс бiр-бiрiн байқап үлгередi. Пашаның қарсы алдында отырған – өзiнiң топ басшысы капитан Посадов. Ол парашютпен жерге түскенде жаралы аяғын зақымдап алған екен. Ендi екеулеп iздеп алдымен Морозовты, соңынан Шаранованы, Думконы кездестiредi. Ең ауыр жағдайда жатқан – радист Ядвига Бурковская. Ол жерге түсерде басымен соғылып, оның үстiне аяғы мен қолын жаралап алған. Есi кiресi-шығасылы. Осы орманда кездескен бiр молдаван жақын маңдағы селода румын әскери бөлiмшесiнiң тұрғанын айтып, оларға жол сiлтейдi. Қолдан жасалған зембiлге Ядвиганы салып, олар белгiленген бағытқа жол тартады. Есi бiр кiргенде Ядвига:

	– Менi бәрiбiр ұзақ алып жүре алмайсыңдар, осында тастап кетiңдер, – деп өтiнiш жасайды. Бұл маңдағы село Пятичаны екенiн анықтаған партизандар әрi Ядвиганың, әрi үй иесiнiң өтiнiшiн орындап, жаралы қызды қалдырып кеткен. Бiрақ үй иесiне оны да, өздерiн де фашист лагерiнен қашқан тұтқындар деп таныстырған. Және iлгерi жүру. Ақыры капитан Посадов әбден көзi жеткен соң екi молдаван шаруасына шын сырларын сездiредi. Олар көптен партизандарды iздеп жүргенiн, тiптен қаруы мен аттары да бар екенiн айтып, ал көршi селода лагерьден қашқан бiр топ орыс солдаттарының да тағатсыз Совет Армиясына қосылуды ойлап жүргенiн ескертедi. Осылайша Посадов отряды әжептәуiр топқа айналады. Олар немiстердiң қару-жарақ қоймасына шабуыл жасап, қаруланып та алады. Ақыры апрельдiң алғашқы күндерi II Украин майданының барлаушы тобына кездеседi (Бұл Әлихандар тобы болатын). Мiне, осы күннен бастап отряд үлкен күшке айналған. Нақ осы күнi Паша Тихонова бiрiншi рет үлкен жермен байланыс жасады. Осыдан кейiн соғыстың аяғына дейiн ол ешбiр мүлтiксiз байланыс жасап тұрды, партизан қозғалысының ең бiлiктi байланысшыларының бiрi болды. Бiр өкiнiштiсi, бұл кезде капитан Посадов мерт болған, отряд басшылығын өз қолына барлаушылар тобының жетекшiсi лейтенант Петров алған...

	Тихонова жөнiнде Әлихан талай-талай қызықты әңгiмелер айтады. Ол Ядвига Бурковскаяның ерлiгiн де ұмытпайды.

	– Он тоғыз жасар поляк қызы Ядвиганың ерлiгi оқ атып, ойран салуда емес. Ол өзiне тапсырылған құпияны ашқан жоқ, сөйтiп, жолдастарының аман қалуына себепшi болды, – дейдi Әлихан. – Бiз бұл жөнiнде Молдавия жерiнде қайта кездескенiмiзде П. Тихонова, Т. Шаранова, Вера Кудрявцеваның әпкесi, қазiр Варшавада тұратын Ядвиганың шешесi мен ағасы бәрiмiз батыр қыздың бейiтiнiң басына орнатылып, аты алтын әрiппен жазылған ескерткiштiң түбiнде тұрып еске алып ек.

	Ядвиганың қарулас құрбысы П. Тихонова ол туралы былай дейдi:

	– Мен Ядвига тағдырының қалай аяқталғанын 1965 жылы Молдавияға барған сапарымда ғана бiлдiм. Бiз қалдырған үй иесi оны жауларға өзi ұстап бердi деуден аулақпыз. Тiмiскiлеп жүрген жау тыңшылары оның жатқан үйiн анықтап, тұтқынға алады. Ядвига шынын айтпайды. Бiз апта өткен соң-ақ қолға түскен бiр румын офицерiнен бiр советтiк барлаушы қыздың азаппен мерт болғанын есiткен болатынбыз. Сол күнi-ақ Татьяна Шаранова мен Александр Думко сол селоға барып, Ядвиганың халiнен хабар алып келмек болды. Бiрақ командир келiсiм бермедi. Өйткенi Ядвиганың мерт болғаны рас болса, жау сол жерге тосқауыл қоюы ықтимал. Сөйтiп, бiр жауынгердi iздеймiз деп және екi жауынгерден айырылуға болмайды. Шынында солай болған екен. Жау бiр ай бойы Ядвиганың жолдастарының жолын торыған. Ал Ядвига кiм екенiн айтпайды, тек қана дар алдында атым Наташа деп жауап берген. Фашистер ержүрек қыздан басқа ешнәрсе бiле алмаған. Ядвига осылай мерт болды.

	Калинин атындағы партизан отрядының бiр қиын-қыстау кезеңi – олар Ниспорены орманындағы лагерьде тұрған мезгiлi. Бұл кезде отряд жауынгерлерiнiң саны – жетi жүз отыз бес адам. Бiр айта кететiн жай – Ниспорены орманының аумағы. Ол үлкен орман емес, ұзыны жиырма-жиырма бес, ал көлденеңi он-он бес шақырым ғана. Осындай кiшкене орманға жетi жүзден аса жауынгерi бар отряд орналасқан соң, орман түгелдей лагерьге айналған. Партизандардың құлаш сермей қимылдауына бұл жағдай да өз әсерiн тигiздi. Жау өз жансыздары арқылы отрядтың төрт жүздей жауынгерi тапсырмаға кеткенде лагерьдi келiп қоршауға алады. Жазалаушылар – екi жаяу әскер полкi. Олар лагерь сыртынан ор, окоп, блиндаж қазып, нағыз әскери қорғанысқа айналдырған. Бiрақ қорғайтыны – орман емес, қайта сол орманның сырты. Соғыста қорғаныстың мұндай түрi бола бермейтiнi белгiлi, ал партизан майдандарында кездесе бередi. Сонымен қорғаныста тұрған – қоршауда қалған партизан отряды емес, соларды қоршап тұрған немiс және румын солдаттарының өзi. Олар екi белдеу шеп құрып алған. Партизан барлаушылары жазалаушы отрядтың бiрiншi шебiндегiлер румын әскери құрамасы екенiн, оның солдаттары мен офицерлерiнiң көпшiлiгiнiң мас екенiн анықтап қайтқан. Өз жүрегiнiң түгiне сенбеген жау шөлмектiң сұйығына табынса керек. Әлихан УШПДға жағдайды хабарлап, олардан «жауды жақындағанша күтiп, Ивановтың командасы бойынша бiр мезгiлде барлық қарудан оқ атып, қоршауды бұзып шығыңдар, полковник Погребенко» деген мазмұнды нұсқау алады. Ендiгi бiр қауіп – бұрын оқ пен оттың ортасында көп болмаған жауынгерлердiң жағдайы. Олар қысылтаяң кезде табансыздық жасап жүруi мүмкiн. Сондықтан парашютистер мен байырғы ысылған партизандар топ-топқа бөлiнiп, үгiт-насихат жұмысын жүргiзедi. Осы кезде партизан отрядының амалсыздан қолданған бiр бұйрығы өмiрге келдi. Онда кiмде-кiм қорқақтық жасап, кейiн шегiнсе, өзiмiз оқтың астына аламыз деп жарияланған болатын. Әрине, қатал бұйрық, бiрақ өмiрдiң өзi туғызған бұйрық. Отан үшiн деп қол қойылған бұйрық.

	Бiрақ осындай қоянжүрек қорқақтар әлгi кейiн келгендердiң арасынан табылды.

	Қоршаудың екiншi күнi жаңбыр жауып тұрған. Бiр мезет Әлихан алдағы төбешiктiң бауырына көз салса, екi жауынгер автоматын қыса ұстап, орманға қарай бұқпантайлап жылысып қашып барады. Әлихан автоматын алға ұмсындыра бергенше әлгi екеуi де омақаса құлады. Сөйтсе, бұл жағдайды молдаван жiгiтi Руссо да байқап жатыр екен. Әлгi екi қашқын осыдан жиырма күндей бұрын жау тұтқынынан қашып шықтық деп келiп отрядқа қосылған бiр татар және бiр украиндық жiгiт болатын. Олардың жүрексiнгенiн немесе бұрыннан-ақ жау тыңшысы екенiн партизандар анықтап жатқан жоқ, о дүниеде есеп бере жатар дедi де қойды.

	Украиналық штаб рация арқылы ендi үш топқа бөлiнiп, бiр мезгiлде бiр жерден соққы берiңдер де, қоршауды бұзып шығып, бұрын белгiленгендей Унгендi бетке алып, Румыния территориясы жағына қарай ығысыңдар деп бұйрық бердi. Сол күнi кешкiлiк бiрiншi шептегi румын солдаттары шабуылға көшiптi. Айғай-шу, өлең айтады. Оғын тарс та тұрс, әйтеуiр, төгiп келедi.

	«Тисе – терекке, тимесе – бұтаққаның» керi келуде. Алдыңғы лек жақын жерге келген мезгiлде партизандар «Отан үшiн, бауырлар! Алға!» деп орындарынан тұра көтерiлдi. Шабуылға шабуыл қарсы басталды. Бiр мезгiлде атылған пулемет, автомат, карабин дауысына қосылып, жарылған гранаталардың гүрсiлi бүкiл әлемдi басына көтерiп кеттi. Еркiнсiп келе жатқан жау есеңгiреп қалды. Партизандарға керегiнiң өзi де осы, әп-сәтте-ақ баса жаншып, бiрiншi шептен өтiп кеттi. Ендi партизандар жаудың екi белдеуiнiң ортасында. Өздерiне әрбiр тасына дейiн таныс орманда партизандар үшiн жол табуы онша қиын емес. Аз уақытта шашыраңқырап кеткен жауынгерлер бiр жерге түгел жиналды. Ендi осы түн қараңғысында екiншi белдеудi бұзып өту керек. Оған партизандар сыбыс бiлдiрмей жетiп, гранатаның күшiмен бұзып-жарып өтпек болды. Партизандардың бұл әрекетi де iске толық асты. Тiптен граната лақтыратын уақыт та болған жоқ. Окоптан басын қылтитып «Хальт! Хенде хох!» деп үн қатқан жау солдаттары екiншi сөзге келмей, етпетiнен түсiп жатты. Партизандар қоршауды бұзып өтiп кеттi. Әрине, бұл жеңiс оңайға түскен жоң. Партизандар өзiнiң жетпiс жетi жауынгерiнен айырылды. Алақанымызда тұр деп бөсiп жүрген жау полктері партизандардың орнын сипап қалған соң, өз әлсiздiктерiн бүркемелеу үшiн Яссы қаласына қарай ауысып кеттi. Екi күннен соң партизандар қайта оралып, өз жолдастарын ардақтап жерледi. Бiр айта кететiн жай, соғыстан соң бауырластар бейiтiндегi партизандардың денелерiн Новые Ниспорены, Стольничены, Кристяшты, Чучулены, Лозова селоларының орталықтарына алып келiп, қайта жерлеп, бейiттерiне аттарын жазған құлпытас қойған.

	Осы қоршаудан шығар кезде Әлиханның жақсы достарының бiрi Василий Месищев қаза тапты, өзi балтырынан жеңiл жараланды.

	Бұл қоршауда қалған партизандардың ерлiгi болатын.

	Ал лагерьден тыс жауынгерлiк жорыққа шығып кеткен төрт жүзге жуық партизандардың әрекетi қандай? Олар Кишинев – Тирасполь – Бендерры темiр жолының маңында әрекет етiп, көптеген составты жолдан тайдырған. Германияға жөнелтiлуге дайындалған азық-түлiктi жаудан тартып алып, өз пайдасына жұмсауға алып кеткен, бiрқатар қоймаларды өртеген. Тiптен бидай орып жатқан он төрт комбайн-молотилканы қиратқан. Осы үшiн кейiннен партизандар «дүниедегi ең бейбiт машина комбайнды да қираттық-ау» деп өкiнiш айтатын. Олар тiптi бiр қоймадан жаңадан келiп қоныстанып жатқан бiр немiс бөлiмшесiнiң штабының радио-станциясын да ала келген.

	Сөйтiп, Калинин отряды май мен август аралығында жаудың екi мыңға жуық жауынгерiн, отыз екi автомашинасын, он үш қару-жарақ қоймасын, жетi iрi темiр-бетон көпiрiн, бiр радиостанциясын, бiр эшелонын қиратып, әлденеше рет темiр, тас жол тораптарын iстен шығарып, бiр рота темiржолшы румын солдаттарын тұтқынға алған. Бұл отрядтың ұйымдастыру, үгiт-насихат, барлау жұмысынан басқа атқарған iстерi едi.

	Партизан отряды кескiлескен ұрыстарды август айының соңғы кезiнде және жүргiздi. Бұл кезде Совет Армиясының тегеурiндi шабуылына шыдамаған жау әскерлерi кейiн шегiне бастаған. Олардың шегiну жолының бiрi Калинин партизан отряды қимыл жасап жүрген Стольничены селосының маңынан өтетiн. Осы маңдағы орманға бекiнген партизандар шегiнiп келе жатқан жауды оқпен қарсы алды. Шайқас ұзаққа созылды. Рация арқылы жау тобының шоғырланған жерiн қанша дәл хабарлағанмен, бiздiң «илюшиндер» түйiле келiп жауға соққы бергенде, ара-тұра өзiмiздiң партизандардың үстiне де оқ сеуiп кетiп жүрдi. Оған орман көлемiнiң өте кiшiлiгi де өз әсерiн жасады. Жан сауғалаған жау қалай да орман арқылы шегiнбек болып әрекет жасады. Ал онда партизан отрядының лагерi. Мiне, кескiлескен ұрыстың болу себебi осыдан. 28 август күнi партизандар совет солдаттарымен қосылды. Он бес минуттық митингiден соң солдаттар алға жылжып кеттi де, партизандар өз лагерiнде қалып қойды.

	Бiрақ партизандар соғыс бiттi деп қол қусырып қарап отырған жоқ. Жергiлiктi селолардағы мектептердi жөндеп, балалардың оқу жылын мезгiлiнде бастауына көмектестi. Қолға түскен трофей автомашиналармен партизан отрядындағы қарттар, әйелдер, балаларды өз селоларына таратты.

	Қанша қырғын болса да өмiр өз айтқанын iстейдi емес пе. Немесе жер бетiнен өмiр мүлде жоғалып кетуi хақ қой. Сол өмiрдiң бiр заңы – махаббат. Ол да партизандармен бiрге соғысып, бiрге жеңiске жетiп жүрдi. Калинин атындағы партизан отряды Молдавияның жаудан азат етiлуiн өздерiнше тойлады. Төрт партизан қосылып, екi семья құрады. Олар: орыс жiгiтi Владимир Морозов пен украина қызы Анна, татар жiгiтi Ахмеди Игзигитов мен молдаван қызы Александрия. Бұлар жорықта оқ пен оттың ортасында жүрiп байласқан уәделерiн Жеңiс күнi түйiндедi. Сөйтiп, үлкен партизандық той өттi (Қазiр Ахмеди мен Александрия Татар АССР-iнде тұрады).

	Партизан отрядтарындағы байланыс қызметкерлерi жөнiнде айта келiп, партизан қозғалысы орталық штабының байланыс басқармасының бастығы, генерал Артемьев былай дейдi:

	«Ең жақсы бөлiмше деген атаққа 4-Украина майданының әскери советiнiң жанындағы партизан қозғалысының украиналық штаб өкiлдерiнiң қызметкерлерi ие болды. Оны инженер-подполковник Т.Г. Бердзенешвили басқаратын.

	Украина штабының радистерi 1944 жылға дейiн Молдавия халық кекшiлдерiнiң де байланысын қамтамасыз етiп отырды. Олардың iшiнде Просковья Тихонова, Әлихан Көшiков, Александр Ушаковтар болатын».





АЛЫСТА, ЧЕХИЯДА, ЖИЫРМА БЕС ЖЫЛДАН КЕЙIНГI КЕЗДЕСУ




	Бiр мың тоғыз жүз жетпiсiншi жылдың он бесiншi майы күнi Оңтүстiк Чехиядағы Мних селосы нағыз бүкiлхалықтық мерекенiң орталығына айналды. Әр елдiң өз тарихының елеулi бiр кезеңдерiне байланысты халық құрметiне бөленген елдi мекендерi болады. Соның бiрi – партизан селосы аталған Мних. Чехословакияның фашизмнен азат етiлгенiне жиырма бес жыл. Сол мерекенi өткiзу үшiн Бүкiлхалықтық комиссия құрылған. Мына жиналған халық – сол комиссияның шақыруымен жиналған байырғы партизандар, еңбекшiлер мен қоғамдық ұйымдардың өкiлдерi. Солардың арасында аса құрметтi бiр топ қонақ бар. Олар – мерекеге арнайы шақырылған Совет азаматтары және Чехословакияда тұрған советтiк әскери бөлiмшелердiң өкiлдерi.

	Мерекеде қаланың да, селоның да аса бiр ғажап көркемдiкке безендiрiлетiнi болады ғой. Бұл жолғы Мнихтың көркемдiгi ерекше. Адам қиялының шетi болса керек. Ұрандар, транспоранттар, гүлдер, суреттер мен плакаттар. Ал адамдар ше? Олар тiптен ерекше. Үстерiндегi киiмi әркiмнiң өз талғамына қарай қандай түрлi-түстi әсем болса, жүздерiндегi күлкi мен қуаныш одан да жоғары. Әлемнiң бар қуанышын бүгiн осында үйiп-төгiп қоя салған сияқты. Жұрттың бәрi мәз-мейрам. Селоның кiреберiс тұсының бәрiнде үлкен-үлкен кермелозунг. Ондағы ұрандар екi тiлде жазылған: «Советтер Одағымен мәңгi бiрге! Күресте бiрге болдық – еңбекте де бiрге боламыз!» Бұл ұранның алғашқы сөйлемi сонау қанды қырғын соғыс кезiнде өмiрге келiп, бүкiл чех және словак халықтарының атынан айтылса, соңғы сөйлемiн фашизм жеңiлiп, бейбiт өмiрге бет алған еркiн халық кейiн қосып алған. Бұл да ант. Селоның ортасында сүйiр ұшы аспанға шапшыған зәулiм ескерткiш. Оның орта белдеуiнде үш адамның қимылы бейнеленген скульптуралық ескерткiш. Оның бiреуi қолына мылтығын қыса ұстап, екiншi қолымен гранатын жоғары көтерiп тұр. Екiншiсi оң қолына мина ұстап, сол қолымен қолындағы туын жоғары көтерiп, ал иығымен қасындағы құлап бара жатқан жаралы жолдасын демеп тұр. Олар – совет, чех, югослав партизандары. Советтiк партизан мен югослав чех азаматын қолтығынан демеп, еңсесiн көтерiп, бостандыққа жетелеп тұр. Ескерткiште әсем етiп алтынмен ойған жазу бар. Оның сөздерi былай: «Славян халықтарының қанымен қасиеттелген одағының мәңгiлiк ескерткiшi». Бұл сөздер қазiр алтынмен жазылса, бұдан жиырма бес жыл бұрын қанмен жазылғаны рас. Иә, бұл – славян халықтарының бостандық үшiн қантөгiстегi бiрлiгi. Өйткенi осы ескерткiштiң астында чех, словак боздақтарымен бiрге орыс, югослав азаматтары да жатыр. Орыстар Юрий Павлович Басов, Иван Иванович Крылатов, Николай Корицкий, Леонид Калин, югослав Федор Штанцул, чехтар Эдуард Эмр, Милослав Свобода, Степан Свитак, Карл Бегунек, Алоис Кубу... Тастағы жазылған аттарды түгел келтiрiп жату мүмкiн емес. Олар тiптен көп. Осы жалғыз ескерткiштiң ғана астында бiр мың сегiз жүз қырық екi адам жерленген. Бұлардың бәрi де Чехословакия бостандығы үшiн жан қиған азаматтар. Мына жиналған жұрт – солардың ерлiгiне бас иiп, аруағына iзет көрсету үшiн жиналғандар. Олардың бейiтiне Чехословакия үкiмет басшылары да, қарапайым халық та, туған-туысқандары да, қарулас қанды көйлек достары да бiрдей бас иiп тұр. Солардың арасында сонау күн сәулелi Қазақстаннан келген Әлихан да бар. Ол да өзiнiң қарулас достарының бейiтiне iзет көрсету үшiн арнайы келдi.

	Бүкiлхалықтық митингiге Чехословакия жұртшылығымен қатар Болгария, Югославия, ГДР, Венгрия, Польша елшiлiктерiнiң өкiлдерi келген. Совет елшiлiгiнiң әскери қызметкерлерi де бар. Осы алып митингiде совет партизандарының атынан қарулас достарын еске алып, Әлихан сөз сөйледi.

	Жиналған қауым қаруын қолтықтап сонау қырық бесiншi жылы қара жер жастанған қаһармандар ғана емес, сол сұрапыл соғыста ерлiк көрсетiп, мерт болған қаруластарының кегiн еселей қайтарған, қазiр мына құрметтi қарауылда тұрған байырғы партизандарға да бас иiп, құрмет көрсетуде. Иә, құрмет көрсетудi олар да қанымен ақтаған. Халыққа бостандық әперген, сол үшiн от пен оққа қарсы жүгiрген. Сондықтан да Чехословакия үкiметi мына қарапайым қазақ жiгiтi Әлихан Көшiковтi «Высший военный крест 1939 г.» орденiмен және партизандық күрестiң батыры атағын бiлдiретiн Алтын Жұлдыз белгiсiмен наградтап, оны Чехословакия Социалистiк Республикасының құрметтi азаматтығына қабылдап отыр. Бұл совет солдаттарына деген үлкен iлтипат, зор құрмет, олардың еңбегiн халық алдында да, бүкiл әлем алдында да мойындау.

	Әлихан Мних селосын көргенде өз көзiне өзi сенбедi. Бұл бiр кезде жермен-жексен болған село едi. Ал қазiр нағыз әсем қалашық. Соғыстың жарасы жазылған, оның зардабы бiлiнбейдi. Бiрақ сол жараны жазудың қаншалықты қиындыққа түскенiн Әлихан жақсы бiледi. Оған бүкiл халық болып көмектескен. Үкiмет тарапынан қайта құру жұмысына отыз миллион крон бөлiнген. Бұл, әрине, аз қаржы емес. Ал село болса осындай қамқорлыққа бөленуге әбден лайық болатын.

	Әлихан мен оның достары жол-жөнекей келген басқа қалалар мен селоларды еске алады. Ондағы жайма-шуақ кездесулер, қуанышты қарсы алу, қонақтардың құрметiне жазылған жалынды сөздер мен ұрандар. Әр қала жеңiс мерекесiн өзгеше қарсы алып, мәңгi достықты еске қалдырудың шараларын өзiнше шешкен. Әсiресе Индржихув Градец қаласындағы зәулiм ескерткiш-ұран естен кетпейдi. Сол ұран-ескерткiшке орнатылған мрамор тақтаға алтын әрiптермен төмендегi сөздер жазылған:

	«Индржихув Градец – бiздiң өлкемiздегi 1945 жылы даңқты Совет Армиясы азат еткен бiрiншi қала.

	Бiзге бостандық әкелушi батырлардың жауынгерлiк жолы құрбандық пен қайғыға толы. Бiздiң сүйiктi Отанымыздың бостандығы үшiн шайқаста ондаған мың совет жауынгерлерi опат болды. Бiздiң сүйiктi Праганы азат етуге аттанған совет жауынгерлерiнiң жолы әрi ұзақ, әрi қиырсыз едi. Бiздердiң әрi бақытты, әрi бейбiт өмiрiмiз үшiн шеру тартқан осы жол Совет Одағының ең сүйiктi ұлдарының қанымен суарылып, өз өмiрiн қиған жауынгерлердiң денесi арқылы жалғасып жеткен болатын». Әлихан Чехословакияға бұрынғы келген сапарын еске алды. Ол бұдан бес жыл бұрын болатын. 1965 жылдың май айы едi. Соғыстың бiткенiне жиырма жыл толған. Осы мерекенi ол Москвада Қызыл Алаңда қарсы алды. Төс қалтасында жатқан Чехословакия үкiметiнiң тапсыруымен КПЧ Пельгиржимов аудандық партия комитетiнiң жiберген шақыру қағазын еске алса, мына мерекелiк алаңның ар жағынан сағымданып, сонау 1945 жылғы 9 майдағы фашистер ойранын шығарған Мних селосының алаңын ойша салыстырады. Ол кезде Әлихан «жеңiс» деген сөздi оқтың ортасында жүрiп есiткен. Бiрақ олар үшiн соғыс әлi бiткен жоқ едi. Бүкiл дүние фашизм қирады деп жар құлағы жастыққа тимей қуанып жатқанда, Әлихандар автоматтың құлағын босатпай, жаны алқымға тақалғанына көзi жетсе де, әлi де тұяғын соңғы рет серпiп қалуға тырысып, бейбiт халықты босқа қан төгiске бөгiп жатқан қанқұмар фельдмаршал Шернердiң алааяқтарымен алысып жатқан.

	Сол жеңiс мерекесiнiң жиырма жылдығы күнi түстен кейiн

	Әлихан Москвадан Львовқа ұшып шықты. Львовтан Ужгородқа ұшып келдi. Мұның бәрi – баяғы жүрген жолы. Жалғыз айырмашылығы – онда астанадан Ужгородқа жеткенше оқ пен оттың астында үш жыл жүрсе, қазiр бiр-ақ күнде келiп жеттi. Ужгородтан шекаралық Чоп станциясына 10 май күнi келдi. Ол соғыс кезiнде картадағы маршрутқа қарап алып жаяу тарта беру немесе самолетке отырып алып, мезгеген жердiң дәл төбесiнен парашютпен қалықтап түсе қалудың қазiргi бейбiт өмiрден жер мен көктей айырмашылығы барын осы жолы түсiндi. Шақыру қағаз бойынша оны 10 май күнi таңертең Чопта Чехословакиялық жолдастар қарсы алу керек едi. Айтқан мезгiлде Чопқа келсе, қарсы алатын да ешкiм жоқ, бiрге сапар шегетiн қаруластарынан да ешкiм көрiнбейдi. Шекаралық тәртiптi орындап болған. Осы кезде мәселенiң мәнiн түсiне алмай ойланып тұрған Әлиханның құлағы радиодан берiлiп жатқан хабарды шалып қалды. Бүкiл соғыс бойы радиоаппаратурамен жұмыс iстеген байланысшы өз ойымен өзi қанша әлек болып тұрса да, хабарға құлақ түре қойды. Бұл кәсiп машықтығы ойлағанындай-ақ дұрыс болып шықты. «Жолдас Көшiков! Жолдас Көшiков! Сiздi чехословакиялық Чоп станциясында күтiп тұр. Телефонға шақырады. Кезекшiнiң бөлмесiне келiңiз». Ол бұрын Чоп қаласының екеу екенiн бiлмейтiн. Өйткенi сонау бiр кезде қару-жарағын асынып, десанттық самолетпен шекарадан бiр-ақ ырғып өтiп кеткен. Станция қызметкерлерi жағдайды бiрден түсiндi. Олар Әлиханды бiрiншi өтiп бара жатқан пойызға мiнгiзiп, чехословакиялық Чопқа жiбердi. Ол билет те алған жоқ, кезек те күткен жоқ. Нағыз партизандық. Мұнда да оны қарулас достары Алексей Узкий, Иван Ковальчук, Лиза Абалова, Иван Ивановтар поездың тоқтауын күтпей-ақ тұра ұмтылып, аяғын тамбурға тигiзбей-ақ вагоннан көтерiп алды. Сөйтiп, ол жиырма жылдан кейiн Чехословакия жерiне аяғын қайта басса, қарулас достарымен де жиырма жылдан кейiн және де Чехословакия жерiнде кездестi.

	Иә, бұл бұдан бес жыл бұрын болатын. Ол жолы КПЧ Пельгиржимов аудандық комитетiнiң секретары Короткий жолдас байырғы партизандарды жеңiл машинамен тәулiкке жетпейтiн уақыт iшiнде Каменец над Липой қаласына алып келген. Осы жерде байырғы партизан достары Адольф Пих, Ладислав Смрчка, Ярослав Клима, Иозеф Ири, Иозеф Гойдар, Антонин Шебеста, т.б. қарсы алған. Ол жолы Әлихан Прагаға барған жоқ едi.

	Ал бұл жолы ол пойызбен Прагаға тiке келдi. Шақыру солай болатын. Вокзалда оны қанды көйлек қарулас достары Прага технология институтының профессоры, техника ғылымының докторы, отставкадағы полковник Иржи Незвал, Чехословакия Сыртқы iстер министрлiгiнiң басшыларының бiрi Ярослав Клима, Iшкi iстер министрлiгiнiң қызметкерi майор Мирослав Бауэр, Прага университетiнiң доцентi, техника ғылымының кандидаты Иозеф Гойдар, орман шаруашылығы ғылымының докторы И. Мелоун және мереке өткiзу жөнiндегi Бүкiлхалықтық комиссияның мүшелерi қарсы алған. Олар жиналған халықтан ұялмай-ақ қайта-қайта құшақтасып, көздерiне жас алған.

	Иә, мұның бәрi қазiргi жағдай. Қайда барсаң құттықтау ұраны, атақты чех шынысынан жасалған ыдысты ернеулете құйған сливовица (шарап), құшақ-құшақ гүл. Ал бұдан жиырма бес жыл бұрын ше? Онда ұран орнына листовка, шарап орнына әскери флягадан су ұрттап, гүл орнына автомат құшақтап жүретiн мезгiл едi. Айнала жаймашуақ емес, атылған оқ пен снарядтың, жарылған мина мен бомбаның түтiнiнен күңгiрт тартып тұратын.

	...Бұл 1944 жылдың сентябрь айы болатын. Молдавия жерi фашистерден азат етiлген соң партизан қозғалысының украиналық штабы жау тылында М.И. Калинин атындағы партизан отрядын құрып, фашистердiң көк желкесiнен тиiп, қансыратқан өзiнiң қырандарын өз қарамағына қайта шақырып алды. Бұлар – ендi ысылған, партизан соғысының теориясы мен тәжiрибесiн толық меңгерген бiлiктi партизандар. Штаб сондықтан да оларды iлгерi жылжып жатқан совет солдаттарының қатарына қоспай, арнаулы тапсырма жүктеу үшiн керi тылға шақырды.

	Партизан отрядының командирi Иван Иванович Иванов жау тылында өзiн бiлiктi командир ретiнде көрсете бiлдi. Ол әлi командир. Ендi олар қатарында Алексей Узкий, Иван Ковальчук, Ғабит Жданов, Гиль, Әлихан Көшiков сияқты байырғы партизандары бар арнаулы топ ерекше дайындықтан өте бастады. Дыбыссыз мылтықты қолдануды үйрендi. Әскери дайындығы жеткiлiктi, жау тылында сынақтан өткен. Ендiгi мәселенiң көбi – саяси дайындық. Чех халқының әдет-ғұрпын, шама-шарқынша тiлiн, тарихы мен мәдениетiн, жас жағдайы мен экономикасын, онда қимыл жасап жүрген жаудың әскери құрмаларының сипаты мен қару-жарағы... Мұның не қажетi барын олар сұраған жоқ, командование бiледi. Бұл кезде топ дайындықты Бельцы, Львов, Стырый қалаларында жүргiздi. Декабрь айында Киев қаласына келiп, партизан қозғалысының украиналық штабының бастығы, атақты генерал Строкачтың қабылдауында болды. Строкач тапсырманың жай-жапсарын түсiндiрген соң, осында отырған бұрын бейтаныс Иржи Незвал деген кiсiнi таныстырды.

	– Жолдас Иржи Незвал сiздердiң отрядтарыңыздың комиссары болып тағайындалды. Ұлты чех. Коммунист. Бiлiмi жоғары, мамандығы – инженер. Әскери атағы – поручик. Совет үкiметiнде жасақталған атақты генерал Людвиг Свобода басқарған Чехословакия әскери корпусының офицерi. Чехословакияның жер жағдайын жақсы бiледi, – дедi генерал Строкач. Содан соң отрядтың басқа мүшелерiн Незвалға жеке-жеке таныстырды. Әлиханға келгенде – отряд радисi болып жолдас Көшiков тағайындалады. Ол Молдавияда талай қиын-қыстау кезеңдерде дұрыс шешiм тауып, өз отрядын бiзбен мүлтiксiз байланыстырып отырған. Ал қазiр барар жер ептеп қашықтау болғанмен, байланыс мүлтiксiз болады деп сенемiз. Отряд командирi Иванов жолдас пен сiздердiң тiкелей басшыларыңыз генерал Андреев жолдас та солай деп ойлайды. Осылай болады ғой, жолдас Көшiков.

	– Нақ солай болады, жолдас генерал!

	– Жарайсың, Қазақстан қыраны!

	...Генералдан шыққан соң қанша батылданғанмен, әркiм өз ойымен өзi әлек болып келе жатқан. «Молдавия өз жерiмiз едi, ал Чехияда қалай болар екен?» Оған мына түн қараңғысы да қолайлы жағдай жасап-ақ тұр. Бiр жақсысы, бiр-бiрiнiң жүзiн көрмейдi.

	– Сiз Қазақстанның қай жерiненсiз?

	Әлихан жалт қарады. Қасында жаңа тағайындалған комиссары.

	– Оңтүстiк Қазақстаннан.

	– Оңтүстiк... Сонда қай қала?

	– Шымкент қаласы. Сол қаланың маңынанмын.

	– Шымкент, Шымкент... Иә, мен онда болғанмын.

	– Қашан? Қалайша?

	Иржи Незвалдың Оңтүстiк Қазақстанда болғаны рас. Ол – Чехословакия Коммунистiк Партиясының байырғы мүшесi. Оның қатарына 1930 жылдың 1 апрель күнi қабылданған. Содан берi өз елiнiң бостандығы үшiн күресушi. Чехословакияны фашистер басып алған соң ол эмиграцияға кетуге мәжбүр болады. Ол кезде көптеген коммунистер, тiптен партияда жоқ өз елiнiң бостандығы үшiн ақ тiлеулi азаматтар шетелге кетiп бас сауғалай бастаған мезгiл. Солардың бiрi атақты Чехословакия батальонын ұйымдастырып, соңынан полк, бригада, корпусты басқарған қос елдiң – Чехословакия мен Советтер Одағының Батыры, кейiннен ЧССР президентi болған Людвик Свобода болатын. Иржи Незвалдың жолы да солардың жолына ұқсас. Оның Оңтүстiк Қазақстанда болуы 1943 жыл. Бұл кезде Незвал Чехословак бригадасының Бузулук қаласында тұрған запастағы полкiне бара жатқан кезi едi. Шымкентте болып, қаламен бiраз танысқан. Оның семьясы да нағыз қайғылы қазаға ұшыраған. Үй иесi коммунист Незвалдың Совет Одағына барып, азаттық үшiн соғысып жүргенiн фашистер қалай кешсiн. Тiмiскiлеп жүрiп тауып алып, әйелi мен екi баласын концлагерьге қамаған. Олар адам өмiрiн жоюдың жиырмасыншы ғасырдағы фабрикасы атанған Освенцимде газға тұншығып өлдi.

	Әлихан Незвалдың өмiр жолын бiлген соң бұрынғыдан да гөрi iлтипат көрсете бастады. Ең негiзгiсi – жау тылына бiрге аттанатын комиссарының фашизмнiң қас жауы, өмiрде тәжiрибесi мол, партизан отрядында болмаса да астыртын жұмыстың жөн-жосығын жақсы бiлетiн ысылған жауынгер екенiн жақсы түсiндi. Оның үстiне бұларға үйретуi бойынша Чехиядағы партизан отрядтарының көпшiлiгi астыртын ұйым жағдайында. Бұндай жағдайда астыртын жұмыстың жай-жапсарын жетiк бiлетiн адамның аса қажет екенi өзiнен-өзi белгiлi.





БАУЫРЛАСТАР ЖЕРIНДЕГI АЛҒАШҚЫ ҚАДАМ. ЖОҒАЛЫП ТАБЫЛҒАНДАР




	Иванов пен Незвал отрядын Киевтен соң II Украина майданының жанындағы партизан штабы орналасқан Ужгород қаласына алып келедi. Олар жаңа 1945 жылды осы қалада қарсы алады. Казарманың жоқтығынан әрi құпияны сақтау үшiн партизандар үйдi-үйге орналасып, дайындық мезгiлiнде ғана полигонға жиналып жүрген. Әлихан екi жолдасымен бiрге бiр венгер семьясының үйiнде тұрады. Қолы бос кездерiнде сол семьяның шаруасына көмектеседi. Олар мұнан соң Мукачево қаласына келгенде де шаруалардың үйiнде тұрып, үй iшiне қолғабысын аяған жоқ. Бiр қызығы, Мукачевода Әлихан немiс семьясының үйiнде тұрған. Осы үйдiң ер баласы фашист армиясының қатарында. Оның қайда екенi белгiсiз. Мүмкiн, бiзге қарсы соғысып жүрген шығар. Бiрақ бiздiң солдаттар оларға ешқандай қиянат жасаған жоқ. Өйткенi совет армиясы кемпiр-шал, бала-шағамен емес, фашизммен соғысып жүргенiн бұлар жақсы бiлетiн. Үй иесi коммунист болғаны үшiн ғана әйел баласын крематорийде өртейтiн тек фашистер ғана екенiн қайғыға қанша тұншығып жүргенмен, Иржи Незвал да жақсы түсiнетiн. Совет жауынгерлерi жазалау былай тұрсын, қайта сол семьяға қолынан келген көмегiн жасаған. Сөйтiп, бiздiң солдаттар сонау соғыс жылдарының өзiнде-ақ, бауырластардың жаңа бағытқа бет бұруына қолдан келген көмегiн жасап жүрдi ғой. Мына, алыстағы Оңтүстiк Чехияға аттану да соның айғағы.

	Топ он бес адамнан тұратын. Командирi – Иванов. Топқа екi рация берiлген, төрт адам радиобайланысын бiледi. Олардың басшысы – Әлихан. Белгiленген байланыс позывнойы «Истра». Сөйтiп, және де генерал Андреевтiң батасын алып «Истра» тобы алысқа ұшып шықты. Бұл март айы болатын.

	Жерде қар бар. Аспан ала бұлт. Ымырт мезгiлi. Алысқа ұшатын жолаушылар жүк машинасымен аэродромға келдi. Жол жабдықтарын және бiр рет мұқият тексерттi. Сонан соң ғана самолетке көтерiлуге рұқсат етiлдi. Алдымен Иванов, сонан соң Әлихан, одан кейiн отрядтың басқа мүшелерi. Бұл жолы бәрi бiр-ақ самолетке отырды. Самолет кабинасының екi бауырына қатарластыра қойылған тақтай орындықтар. Десантниктер екi бөлiнiп, бiрiне-бiрi қарсы қарап отыр. Самолет аспанға көтерiле сала-ақ жердегi өмiр көзден ғайып болды да кеттi. Белгiсiз тұңғиық. Байқалатыны – жерде анда-санда көрiнiп қалатын жалт-жұлт еткен жарық. Отырғандар қай тұста келе жатқанын оймен шамалап келедi. Мынау Словакияның үстi болу керек, мынау Чехия-Моравия биiктiктерi болар. Жерден көтерiлгелi үш сағаттай уақыт өткен. «Дайындалыңдар» деген белгi – жасыл жарық жанғанда десантниктер жинақтала бастады. Көк жарық жанғанда самолет төмендей бастаған. Ол ендi қызыл түске айналғанда самолеттiң есiгi ашылды да, десантниктер бiрiнен-соң бiрi тұңғиыққа қарай, төмен құлдырай бердi.

	– Мен тұңғиыққа қарай құлап жүре бердiм. Парашютiм лезде-ақ ашылып, аспанға iлiнiп те үлгiрдiм. Осы кезде барып көкiрегiмдi керiп, кең демалғандай болдым. Айналама қарасам, қаптап тұрған қозықұйрық. Бiздiң жақта саңырауқұлақтың бiр-ақ түрiн тағамға пайдаланады. Оны қозықұйрық деп атайды. Көктемде жаңбыр жауып өтсе, ертеңiне төбелердiң бауыры ақ шағаладай болып қозықұйрыққа толып қалатын. Мына мөлдiр аспанда көзге қарайып көрiнетiн қалт еткен нәрсе жоқ. Ұшы-қиырсыз тұңғиық. Осы қуыс кеңiстiкте көзге көрiнбейтiн шегеге iлiнiп қалғандай болып көрiнетiн парашюттар нақ сол көктемдегi қозықұйрықты көз алдыңа елестетедi екен. Бұл – менiң жолдастарым. Айтпақшы, шеге демекшi, шеге жоқ емес, бар. Ол бiздiң өзiмiз. Парашютты аспанға шегелеп қойған бiздiң өзiмiз. Бiз болмасақ ол жоғары қарай аспанға ұшып кетуi ғажап емес. Сөйтiп, өмiрде шегеге затты жерге түсiп кетпесiн деп iлiп қоятын болса, бiздiң жағдайымызда парашют жоғары ұшып кетпесiн деп бiзге iлiп қойған. Мiне, өмiрдiң әралуандығы, – дейдi Әлихан осы Чехия жерiне алғаш аспанмен келiп түскен кезiн есiне алып. – Осы көрiнiс қанша әсем көрiнгенмен, жерге түсетiнiмiз анық. Аспан әсем, ал жерде не күтiп тұр? Осы сұрақты жалғыз мен емес, жолдастарымның бәрi де ойланып келе жатқанына кәмiл сенемiн. Оның үстiне жел бiздi ығыстырып барады. Оны қимылдан байқаймыз. Жерге жақындаған сайын шамамен шығысқа қарай жылжып барамыз. Бiз түсетiн жерден Австрия шекарасының онша қашық емес екенi де естен бiр кетпейдi. Мiнген атымыз тiзгiнге онша көне бермейтiн, парашют бiздi орман арасындағы биiк жотаның солтүстiк шығысына айналдырып апарып, төбенiң етегiне қондырды.

	Чех жерi менi ойлана қарсы алғандай болды. Ойланғаны сол болар – менi жерге жеткiзбей аспанға асты да қойды. Зәулiм екi қарағай маған жеке ие болғысы келгендей бiр-бiрiне жақындатпай, орталарында ұстап тұр. Парашют сол екеуiнiң төбесiне кептелiп қалды. Мен салбырап тұрмын. Нағыз шегеге iлiнгеннiң көкесiн ендi көрдiм. Жер көрiнбейдi, оған дейiнгi қашықтық бiр құдайдың өзiне мәлiм. Не iстеу керек? Асылып бiраз тұрдым. Бiрақ менi құтқаруға келген ешкiм жоқ. Асылған адамды аяп, босата қояйық дейтiн рақымшылық мына қос қарағайдың да ойына келетiн түрi жоқ. Сөйтiп, мен өз еркiммен ағашқа асылып тұрмын. Әрине, бұл кезде парашюттің арқаны мойныма салынған болса, өмiрден әлдеқашан қоштасатыным белгiлi. Әйтеуiр, бiр абырой болғаны, арқан мойнымда емес, қазiрше қылғындырып жатқан ештеңе жоқ. Дегенмен осылай тұра берсем, арқансыз-ақ жаһаннамға жөнеле беретiнiм белгiлi. Тезiрек жерге түсуiм керек. Мына қос қарағай қанша биiк болса да, аспанмен тiлдесiп тұрмағанына көзiм жетедi. Сондықтан тәуекел еттiм. Белдiгiмдегi қанжар парашюттің жiптерiн қиып жiбергенде, көзiмдi тарс жұмып, денемдi ширақ ұстай қалдым. Бiрақ мен осы сақтығымды жасап үлгергенше, аяғым жерге дiк ете қалды. Мен құлағаным жоқ. Сол тiк тұрған күйi тұра бердiм. Құлай қалсам әрекет етермiн деп қанат етiп құлаштай жайған қос қолым ербиген күйi. Сөйтсем, менiң аяғым жерге бiр жарым-ақ метрдей жетпей, биiктiкте салбырап тұрған екен. Аман-есен жерге түскенiме қатты қуандым. Айнала тастай қараңғы, жерде ерiп, батпаққа айналып жатқан қар бар. Түскен жерiм орманды беткей. Алдым тау екенiн, төбе екенiн анық болжай алмаймын. Парашютты тастың астына жасырып, үстiне күзде ағаш бұтағынан үзiлiп түсiп, бiр-бiрiне жабыса-жабыса киiз болып қалған жапырақтарды үйiп тастадым. Ендi келiсiлген болжамның шамасы осы-ау деп тауды өрмелеп келемiн. Бiр кезде сол жағымнан баяу шыққан ысқырықты естiп қалт тұра қалдым. Айналама көз салсам, ешнәрсе көрiнбейдi. Қаптап тұрған ағаш. Ысқырық және естiлдi. Бұл жолы аспаннан естiлгендей. Денем шiмiркенейiн дедi. Бұл не ғажап? Адам жоқ, ысқырық бар. Әлде орман ысқырып тұр ма? Ол мүмкiн емес. Әзiрше есiм орнында. Соңымнан қалмай қойған дыбыс үшiншi рет естiлгенде абайлап қарасам, ағаштың басында сидиған қарағайдың бөренесiне жабысып бiреу отыр. Орманда жүргенде тоқылдақтың ағашқа жабысып отырғанын талай көргенiм бар. Мынаның отырысы содан бiр де аумайды. Жақын келдiм. Ғабит Жданов! Бұл неге аспанға қайта өрмелеп барады деп жан-жағымды әп-сәтте шолып өтiп, қайта қарасам, мәселе басқада екен. Ол жерге жақындағанда осынша орман iшiнен алақандай алаң табылмағандай әлгi қарағайдың бiр бұтағына келiп ерге мiнгендей қона кеткен. Бұтақ Ғабиттің салмағынан мықтылау болса керек, сарт етiп сынып кетудiң орнына, былқ еткiзбей ұстап қалған. Ал парашютi жерге тартып бара жатқан Ғабиттiң салмағы өз күшiн жоғалтып алған соң ығысып барып, екiншi қарағайдың үстiне сәукеле болып оралып қалыпты. Сөйтiп, парашют бiр ағаштың басында, Ғабит екiншi ағаштың басында отыр. Ағаштың төменгi жағында ешқандай қолға iлiнер бұта жоқ, сидиған сырық. Бес-алты метр жерден секiрiп түсейiн десе, аяғы резинадан жасалған емес, әрi десе әлгi спортсмендерге жасайтындай астыңа төселiп қойған мамық та жоқ. Менi көрген соң қолындағы қаруын, асынған қапшығын бiр-бiрлеп жерге тастады. Парашюттың бауын қиып жiберу – қанжары бар адам үшiн түкке тұрмайтын мәселе. Жүгiнен құтылған соң ағашты құшақтап төмен қарай сырғып түстi. Тыр-тыр етiп киiмi жыртылып жатыр, оған қарар Ғабит жоқ. Ұзақ уақыт ағаштың басында, желдiң өтiнде отырған жiгiттiң денесi мұздап, жағы қарыса бастаған екен. Флягiдегi сұйықты пайдаланып, ептеп есiн жинаттым. Бет-аузы мен қол-аяғын уқаладым. Ол өзiне өзi келген соң, әлгi тұтқын болған ағашына қарап, басын бiр шайқап қойып, орнынан тұрды. Ендi екеумiз қалған жолдастарымызды iздедiк. Түске жақын Юрий Басов пен Михаил Киреевтен басқамыз бiр жерге түгел жиналдық. Қалған жiгiттер бiз сияқты ағашқа бiр қонақтап демалмай-ақ, нақ жердiң өзiне тiке түсiптi. Жiгiттер маған әзiлдеп: «Ендi сенi ешбiр жау дарға аса алмайды, өзiң еркiңмен барып асылғанда құдайдың өзi ештеңе ете алмаса, еркiңсiз не iстей алар дейсiң» дейтiн. Ал Ғабит болса ағашқа екiншi рет асылып жүр. Оған айтар жiгiттердiң әзiлi де қоюлау: «Сен ағаш болмаса жерге түсе алмайтын көрiнесiң. Егер ендi самолеттен секiретiн болсаң, ауылдан бiр түп қарағай ала шық. Әйтпесе ағашсыз жерге тастап кетсе, сен парашютпен аспанға қайтып ұшып кетерсiң».

	Әзiл жақсы-ау, бiрақ өмiрдi де ойлау керек. Алдымызда әлдеқандай заман бар демекшi, әлi бiздi не күтiп тұрғанын кiм бiледi. Сұрап бiле қоятын мына орманда тiл жоқ.

	Өзiмiзбен бiрге ала шыққан қосымша азық-түлiк, қару-жарағымыз парашютпен жеке «секiрген» болатын. Оның бiрi нақ төбенiң үстiндегi биiк мұнараның жанына түсiптi де, екiншiсi орман iшiне түсiптi. Оны жинап алып, жасырып қойдық. Бiздiң түскен жерiмiз карта бойынша болжауымызша, және Чехия жерi жөнiнде iшiмiздегi көзi ашық Незвалдың айтуына қарағанда, таулы Мелехов ормандары екен. Бұл Праганың оңтүстiк батысына орналасқан Оңтүстiк Чехия облысының орталығы Чешско-Будеевице қаласының солтүстiгiндегi Гумпельц және Пельгиржимов қалаларының арасында жатыр. Ал бiздiң баратын жерiмiз – бұл екi қаладан да оңтүстiкке таман орналасқан Каменец на Липе қаласы...

	Иә, бұл жолғы секiру десантниктер үшiн онша қолайлы бола қойған жоқ. Екi жауынгердiң қайда екенi белгiсiз, екi радист қыз да жоқ. Бiр жақсысы, Юрий Басов аз күннен кейiн қатарға қосылады. Ол тау етегiндегi Коути деревнясының жанынан ағып жатқан өзеннiң ортасына түседi. Оны осы деревняның азаматы Ярослав Староста көрiп, батпақтан шығарып алған. Ол да оңайға түспептi. Үстiне чех четниктерiнiң (полицей) формасын киген кiсiге совет солдаты Юрий қалай сенсiн, өзiне қарсы жүгiрiп келе жатқан адамды көргенде батпақты судан шықпай, автоматын кезенiп тұра қалады.

	– Мұнда немiстер бар ма? Сен кiмсiң?

	Жүгiрiп келе жатқан кiсi көкiрегiне кезенген автоматты көргенде үрейi ұшып, орнында тұра қалуы заңды ғой.

	– Немiстер жоқ, мен чехпын.

	Юрийдiң белгiсi бойынша әлгi чех бiр ағаштың ұзын бұтағын кесiп алып, бiр шетiн Юрийге ұсынып, екiншi шетiн өзi ұстап бiр-бiрiн буксирмен сүйреген машина сияқтанып жүрiп, батпақтан шығарып алған. Совет жауынгерi сонда да сақтық жасап «сен маған қарама, бұл жерден кет» деп ыммен түсiндiрiп, өзi тез орман iшiне кiрiп кетедi. Сол жерде ептеп демалған соң және алға жылжиды. Ярослав Староста мына орыс солдатының қанша жалынғанмен, айтқанына құлақ аспайтынын, сырына сенбейтiнiн сезген соң орман iшiне кiрiп, негiзгi топты тауып алып, бар шындықты соларға айтып, онан соң барып Басовты ертiп әкелiп қатарға қосқан. Ярослав Староста астыртын ұйымның тапсырмасымен полицияда қызмет атқаратын азамат екен. Ол түндегi келген самолеттiң дауысын менен басқа полицейлер есiтсе, ендi немiстер iздеп келуi мүмкiн деп бұларды жотаның оңтүстiк жағындағы қалың орманға әкелiп орналастырады. Сол күнi сәске шамасында шынында да бiр машинаға тиелген полицейлер Коутп деревнясына келiп түседi, олар өздерiнiң адамы ретiнде Ярославты алып, орман iшiн бiраз тiмiскiлейдi. Бiрақ Ярослав оларды жалған бағытқа сiлтеп, десантниктерге жолатпайды. Ол өзiнше айла жасаған. Түнде бiр самолеттiң шынында да осы маңға ұшып келгенiн полицейлерден жасырмайды. Тек: «Дауысына қарағанда Америка самолетi. Американдықтар десант тастай қоймас» деген сөзiнен таймайды (Десантниктер ұшып келген самолеттiң маркасы шынында да Америка самолетi «Дуглас» болатын). Полицейлер кеткен соң Ярослав десантниктердi келесi селодағы өзiнiң досының үйiне апарып жасырып, негiзгi баратын жерлерiне жақындауға көмектеседi.

	Михаил Киреевтiң тағдыры тiптен басқаша. Ол жөнiнде Киреевтi өлiмнен сақтап қалған Алоис Поспишил дейтiн азаматтың баласы Рудольф былай дейдi:

	«Парадесантник (парашютпен түскен десантниктердi чех тiлiнде осылай атайды) Михаил Киреев ең соңынан секiргендiктен, өз тобынан бөлiнiп, тiптен шетке келiп түскен. Оның түскен жерi мен десантниктердiң арасында Коути деревнясы болатын. Киреев бiр шаруаның сарайының сыртына қойылған сатыға түсiп, аяғын сындырып алған. Жарақаты жанына қанша батқанмен, Киреев әрекетiн тоқтатпайды. Парашютті кесiп тастап, қанша азаптанса да, өзiне аз да болса пана бола алатын орманға еңбектеп жеткен. Келесi күнi орман арасындағы өзеннiң жағасына келген екеуi де Лида есімді аттас қыздар Киреевтiң үстiнен шығады. Әбден қалжырап, шөлiркеген Киреев қыздарға су әкелiп берудi өтiнген. Қыздар су берген соң деревняға келiп, көрген жағдайларын маған айтты. Үйде әкем жоқ болатын. Кешке дейiн күтуге тура келдi. Келген соң ол кiсiге бар жағдайды түсiндiрдiм. Ол жаралы адамды үйге алып келуге келiсiм бердi. Бұл жағдайды анам мен әйелiме де айттым. Ең соңғы қалған мәселе – iнiлерiм болатын. Қанша құлағына құйғанмен, жас балалардың аузынан шығып кетуi мүмкiн. Сондықтан бiз Киреевтi iнiлерiм ұйықтаған мезгiлде, түн қараңғысында үйге алып келдiк. Оның оң аяғы шығып кеткен екен, әрi ептеп сүйегi жарылған. Қарудан пистолетi ғана бар. Үйге әкелген соң орманға қайта барып, жасырып қойған қапшығы мен автоматын алып келдiк. Өзi қанша азапта жатса да, автоматы мен қапшығын жасыруды ұмытпаған. Онда дәрiгерлiк аспап, дәрi-дәрмек, екi қол граната бар екен. Бiрақ бiздiң құпиямызды iнiлерiмiз сезiп қойды. Олар Киреевтiң бас киiмiн көрiп қалыпты. Балалық әуестiк емес пе, соның иесiн iздейдi. Үлкендердiң әрекетi тым құпия болып кеткен соң олар әрекетiн өршiте түседi. Ақыры үйде бөтен адам барын бiлiп қойды. Бiз оларға бұл жөнiнде тiс жарып, үн шығармауын немесе оған қосып бiздi де фашистердiң алып кететiнiн ескерттiк. Iнiлерiм ерлiк iстедi, бұл мәселе жөнiнде ешқандай сыбыс бiлдiрген жоқ. Олар құрдастарына талай рет мақтанғысы келген-ақ шығар-ау, бiрақ «фашист» деген сөз балалар үшiн де өте үрейлi болатын.

	Киреев өз аяғын өзi емдедi (Киреев отрядтың санитары болатын). Бұл айға жуық созылды. Бiрде бiзге бiр орыс әйелi келдi. Киреев оларды көргенде орнынан қарғып тұрды, бiрақ қайта құлады. Советтiк екi парашютист қыз Киреевтi бiрден таныды. Олар өзiнiң туған ағасын көргендей қуанып, құшақтасып көрiстi. Қыздар Киреевке осы орыннан қозғалмауды өтiнiп, өздерi отрядтарын iздеп кетiп қалды»...

	Бұл – Киреевтi орманнан үйiне алып келген Рудольф Поспишилдiң хаты. Бiрақ Киреев тағдыры жөнiнде екi түрлi пiкiр бар. Оның бiрi – отряд тұрақты орнына барып орналасқан соң Киреев пен радист қыздарды iздеп Мелехов ормандарына қайта келген Кристюк группасының хабары. Олар Киреевтiң жарақаттанғанын, оны деревня адамдары фашистерден жасырып емдеп жатқанын анық бiлгенмен, нақ қай үйде екенiн таба алмайды. Қыздардан ешқандай хабар бiлмейдi. Сөйтiп, баяғы өздерi жасырып кеткен қару-жарақты алып, отрядқа қайта оралады. Бұдан кейiн Киреев отрядқа қайта қосылған емес. Оның қарулас достарының бiлетiнi – бiздiң әскерлер келген соң соларға қосылып, Совет Армиясының қатарында шайқасқа қатысыпты деген хабар. Екiншiсi және де жоғарыдағы Рудольфтың хабары.

	Ол былай дейдi.

	– Немiстер жасырынған парашютистi iздеп деревняны әлденеше рет тiнтiп шықты. Бiрақ деревня тұрғындарының iшiнен сатқын шыға қойған жоқ. Киреевтi аман сақтап жүрдi. Бiрде жазалаушы фашист солдаттары және келе жатыр деген хабарды есiткен соң, Киреев ешқандай уәжге көнбей, деревнядан орманға қарай шығып кеттi. Содан қайтып келген жоқ. Орман арасында оны немiстер байқап қалады. Партизан қашып үлгiре алмаған. Екi жағынан қаумалап келе жатқан фашистердi көргенде Киреев оңтайлылау жерге жата қалып, автоматпен атыс салады. Оның оғы таусылғанда пистолетiн жұмсайды. Ең соңғы оқпен өзiн атады.

	Жаумен жалғыз алысқан бұл шайқасты Рудольф көрген емес. Жұрттан есiткенi. Сөйтiп, Киреевтiң тағдыры жөнiнде екi түрлi мәлiмет бар. Соғыстан кейiнгi iздеу салу ешқандай қорытынды бермеген. Соған қарағанда Киреевтiң мерт болғаны анық сияқты. Бiрақ оны партизан достары көрген жоқ, сенгiлерi де келмейтiн. Кiм бiледi, Рудольфтардың емдегенi басқа адам шығар, дүниеде аттас адамдар аз ба? Осы үмiт бәрiнiң де көкейiнде жүретiн. Бiрақ Киреевтiң сол Киреев екенi 1970 жылы анықталды. Сол жылы жеңiс мерекесiне Чехословакияға барғанда Әлиханға Иржи Незвал Киреевтiң суретiн көрсеттi. Суретте десантник-партизандардың киiмiн киiп, қаруын асынған Киреев бейнеленген. Суреттi Рудольф Поспишил берген. Ол өзiнiң үйiндегi жаралы жауынгер осы жiгiт екенiн, сонда ескерткiшке алған суретiн көп жыл өткен соң үйiнен тауып алғанын айтады. Сөйтiп, партизандар көп жыл өткен соң қарулас достарының тағдырын естiп, өзi болмаса да суретiн көкiрегiне қысқан.

	Ендi әлгi партизандар шарқ ұрып iздеп жүрген екi қыздың тағдырына көз салайық. Олар – чечен қызы Лиза Абалова мен орыс қызы Шура Полякова. Бұл екi қызды қанша iздегенмен Кристюк тобы iздеп таба алмай, отрядқа қайта оралады. Бiр күнi партизандар Чехия ормандарын шарқ ұрып жерден iздеп, күнде күтiп жүрген қыздардың хабарын көктен – II Украина майданындағы партизандар штабынан, тағы да баяғы генерал Андреевтен рация арқылы есiткенде бас киiмдерiн аспанға атып айқайлайды. Бұл кезде отряд партизан құрамасына айналып, «Үлкен жермен» тығыз байланыс жасап тұрған мезгiл. Ол туралы Чехословакия зерттеушiсi Иозеф Ира өзiнiң «Халық күресте» («Народ в борьбе») деген кiтабында былай деп жазады: «За Прагу» партизан құрамасының штабы Ескi Бездехов деревнясындағы жолдас Адольф Пихтың үйiне орналасқанына он төрт күн болған. Осында қойманың үстiндегi сабан төселген шаңыраққа орналасқан өзi жап-жас, бiрақ өте бiлгiр радист қазақстандық Әлихан Көшiков II Украина майданындағы партизан қозғалысы бас штабымен үзiлiссiз байланыс жасап тұрды... Отряд жоғалып кеткен қыздарды қанша сарсаңға түсiп iздегенмен, таба алмай жүргенде жалғыз қалған рацияны үздiксiз iстетiп, барлық жағдайды хабарлап отырған Әлихан II Украина майданының партизан қозғалысы штабынан қыздардың табылғанын, аман-есен екенiн есiтедi».

	«Үлкен жерден» аттанарда алып шыққан рацияның бiреуi Шура Поляковада болатын. Қыздар өз отрядын таппаған соң II Украина майданындағы партизандық штабпен авариялық шифрды пайдаланып, байланыс жасай бастайды. Отрядты бiлмейдi, тек өздерiнiң хабарын айтады. Алғашында штаб бұл хабарларға сенгiсi келмеген. Өйткенi «Истра» позывнойы арқылы Чехиядан екi жерден хабар берiле бастаса, қалай сенесiң. Бұл қалай? Әлде жау партизандардың бiреуiн қолға түсiрiп, жасырын шифрдi бiлiп қойды ма? Олай болуы мүмкiн емес. Рас, Көшiков қыздардың жоғалып кеткенiн хабарлаған, бiрақ жау қолына түстi деген хабар жоқ. Ақыры қыздар өз жағдайларын толық түсiндiрген соң барып, «За Прагу» құрамасының штабы тұрған жердi рация арқылы нұсқап, отрядқа қосылуға бұйрық бередi. Сөйтiп, Чехия жерiне түскеннен соң жиырма бiр күн өткенде барып радист қыздар аман-есен өз тобына қосылады. Сонша мезгiл ешкiмнен хабарсыз, хал-жайдан беймәлiм жүрсе де, советтiк екi жас қыз мойымаған, мақсаттарынан қайтпаған, өздерiнше әрекет жасай берген. Тiптен керек болса штабты өздерi тауып келген. Бұл үшiн қарындастарының өжеттiгiне риза болған партизандардың қалай қуанғаны белгiлi.

	Шура Полякова жеңiстен кейiн қарулас достарынан және хабарсыз болып кеткен. Партизандар әр кезде өздерi бiлетiн Александра Полякованы iздейтiн. Ақыры мұның сырын бұрынғы партизандар 1966 жылы қазiр Чернигов облысында тұратын Алексей Узкий «Коммунизм жолы» атты газетте «Мен сенiң атыңды ендi бiлдiм, Шура» деген мақала жарияланғанда барып бiледi. Сол мақаласында Алексей Чехиядағы Шура Полякова деген партизан қызға әдейi берiлген лақап ат екенiн, ал партизан досының шын аты-жөнi Александра Капитоновна Новикова екенiн айтады. Осы газеттiң қиындысын өзiнiң байырғы достарына жiбередi. 1970 жылы Чехословакияға барғанда байырғы партизандар Александра Капитоновнаны «екi жоғалып табылған қарындасымыз» деп әзiлдеп қарсы алады. А.К. Новикова қазiр Москва облысының Красногорск қаласында тұрады. Чечен қызы Лиза Абалова (Елизавета Николаевна Абалова) соғыстан кейiн партия мектебiн бiтiрген, қазiр Грозный қаласында партия насихатшысы болып қызмет атқарады.

	Алексей Узкий осы мақаласында қарулас достарын еске ала келiп, Чехия жерiндегi ең жауапты бiр қиян-кескi соғыс кезiнде көп ұлтты, бiр идеялы жауынгерлердiң жасаған қимылы жөнiнде былай дейдi: «Сол шайқаста қазақ Әлихан Көшiков, чечен қызы Лиза Абалова, башқұрт Ғабит Баязитович Жданов, орыстар Шура Полякова мен Иван Кухаренколар ерекше көзге түсiп едi» (Иван Кухаренко қазiр Донецк қаласында тұрады).

	Партизандардың бұйрықта меңзелген жер Каменец на Липе қаласына жетуi оңай болған жоқ. Алғашында полицейдiң шинелiн жамылып, астыртын жұмыста жүрген Ярослав Староста көмектестi. Ол түнi бойы жолбасшылық жасап, десантниктердi Петровицы деревнясындағы Станислав Блега деген досының үйiне жеткiзедi. Одан әрi күндiз жүруге болмайды. Мұнда қалу және қауiптi. Станислав пен оның жұбайы Яна алдымен қонақтарын тамақтандырып, өздерiнше әрекет жасайды. Олар бөлменiң есiк-терезесiн одеял, қап, көрпе сияқты нәрселермен қаптап, неде болса осы үйден шықпауға ақыл бередi. Нақ осы кезде Петровицы деревнясында жау тыңшылары мен полицейлер үйдi-үйдi тексерiп, десантниктердi iздеп, тiмiскiлеп жүрген. Егер десантниктер оларға шынымен кездесiп қалса, не болады? Одан қорқатын түк жоқ, көп болса жиырма-отыз жау полицейлерiн ұрымтал жерiн тауып, жайратып салып, орманға қашып кетуге болады. Ал деревня адамдары ше? Жау партизандарды паналатып, полицейлердi қырғызғаны үшiн жаңа күш әкелiп, бұларды түгел қырғынға ұшыратуы мүмкiн.

	Тәуекел шешiмдi Блеганың әйелi Яна жасаған. Ол есiк-терезеге түгел құлып салып, күйеуi екеуi «диiрменге» кетедi. Кеткен жағын бiраз көршiлерiне әдейi ескерте кетедi. Сұраған адам болса кеш қайтатынын тәптiштей түсiндiредi. Сонан соң қапшықтарын арқалап, таң елең-алаңда-ақ бүкiл деревня адамдарының көзiнше «диiрменге» кетiп қалады. Бұлар кеткеннен соң полицейлер шынында да деревняны аралап, ең шетте тұрған Блеганың үйiне беттейдi. Бiрақ көршiлерi үй иелерiнiң диiрменге кеткенiн ескерткен соң керi бұрылады. Осылай Блегалар семьясы өз өмiрлерiне қауiп төнiп тұрғанына қарамай, десантниктердi де, өз деревнясының тұрғындарын да қантөгiстен аман алып қалған. Бұл кеште десантниктердi оңтүстiкке бастаған – Станислав Блега. Жолда бiр үлкен қауiп бар. Ол – енi үлкен, ұлтаны әжептәуiр терең өзен. Жаяу кешiп өту көп машақатқа түсiредi. Өзеннен өтетiн жалғыз көпiр Великий Рутник селосында. Ол селода фашистiк әскер бөлiмше тұрады. Бiр ыңғайлысы, көпiрден аман өтсең – ар жағындағы орман қашық емес, тез-ақ бой таса етуге болады. Картаны қанша айналдырып қайта-қайта қарағанмен, жақын маңда көрiнiп тұрған басқа өткел емге көрiнбейдi. Отряд ары ойланып, берi ойланып нартәуекелге бел буудан басқа жол таппайды. Немiс тiлiн жетiк бiлетiн Иржи Незвал отрядты нақ немiс солдаттарындай етiп сапқа тұрғызды. Өзiнiң айқайлап бұйрық беретiнiн, ұрсып-жекуi мүмкiн екенiн ескерттi. Ал нағыз қауіп төнсе, бұйрықты орысша бермек. Ол кезде қарудың барлық түрi iске қосылу керек. Оған дейiн сапты бұзуға, өзiнше әрекет етуге ешкiмнiң еркi жоқ. Осы келiсiм бойынша сапқа дауыстап бұйрық берiп, тура көпiрге алып жүредi. Олар ары-берi өтiп жатқан немiс бөлiмшелерiнiң қимылын анық байқап алған. Шамасы, фашистер кешкi астан кейiн казармаға қайтып бара жатса керек. Осындай бiр топ көпiрден өтiп кеткен соң Незвал жылдам қимылмен, өз тобын көпiрден ары алып өтедi. Көпiрден өткен соң орманға жету оп-оңай – таяқ тастам жер. Бiрақ ол жақтың жолын Незвал бiлмейдi. Сондықтан соңдарынан жеке келе жатқан Станислав Блега қуып жетiп, ары бастай жөнелген. Ол отрядты өзiнiң досы, коммунист Франтишек Рокоскидiң үйiне ертiп келгенде түн жарымынан ауып кеткен мезгiл. Ендi эстафета Франтишекте. Жер жағдайын бес саусағындай бiлетiнiн пайдаланып, ол отрядты кей мезгiлдерде тiптен тапа-тал түсте-ақ жат көзден жасырын жолдармен жылжыта берген. Жергiлiктi халықтың осындай көмегiнiң арқасында десантниктер тобы бiрқатар ормандар мен деревняны басып өтiп, ақыры Каменец на Липе қаласына жақын маңдағы Книжата деревнясына келiп жеткен. Бұл деревняда немiстер жоқ. Отряд осында тоқтап, ендi өз аттарына лайық әрекеттерiн бастайды.

	Бұл кезде Оңтүстiк Чехияда коммунистердiң басшылығымен партизандардың астыртын ұйымдары қимыл жасайтын. Бiрақ олар листовка таратып, бiрдi-екiлi диверсия жасағаны болмаса, батыл әрекетке кiрiсе қоймаған. Оның үстiне отрядтар шағын, бiр-бiрiмен тығыз байланысы жоқ астыртын ұйым жағдайында болатын. Олардың бәрiн бiрiктiрiп, қимылдарын бiр бағытқа негiздейтiн басшылық та жоқ. Олардың iшiндегi партизандық қимыл деп айтуға келетiн әрекет жасай бастаған «Климент Готвальд» (командирi бұрынғы студент, коммунист Эдуард Эмр), «Ян Жижка» (командирi Фр. Экснар, комиссары Станислав Беран, штаб бастығы Ян Васек) отрядтарының өзi де алғашында осылай құрылған болатын. «Ян Жижка» отрядын 1943 жылы астыртын ұйым ретiнде ұйымдастырғандар жас коммунистер мен студенттер Отта Зденек, Фенцл, Ной Бауэр, Мирослав Бауэр, Властимил Белоглавек, Дворжак, т. б. Бұл астыртын ұйым алғашында тек қана үгiт-насихат жұмысын жүргiзген, газет, листовка шығарған, соңынан барып ашық қимылға көшiп, өз қатарын жергiлiктi жұмысшылармен толықтыра түсiп, партизан отрядына айналған.

	Табор қаласының маңында ұйымдасқан «Табориттер» отряды (командирi Иосиф Гойдар, штаб бастығы Рудольф Марек) Оңтүстiк Чехияның осы аймағында күрес жүргiзуiмен қатар, өзiнiң тоғыз звеносын (отрядтар звеноларға бөлiнген) фашистер Мюнхен бүлiгiнен кейiн Чехословакиядан тартып алған Судет тауларына жiберiп, сонда әрекет жасаған. Сол кездегi астыртын жұмыс жүргiзген Чехословакия компартиясының штабы Оңтүстiк Чехияда осы отрядпен ғана тығыз байланыс жасайтын. Австрия шекарасына жақын жерде Ковпак атындағы (бiздiң әйгiлi партизан С.А. Ковпактың атындағы) отряд қимыл жасаған (командирi Говза, комиссары коммунист Эдуард Загора). Оны ұйымдастырушылардың бiрi осы аймақта астыртын коммунистiк ұйым құрған, бұрын оңтүстiк Чехия жастарының коммунистiк ұйымының негiзiн салушы Франтишек Свегла жолдас болатын.

	Бұлардан басқа Милослав Мелоун басқарған «Лесу Здар» отряды қимыл жасайтын.

	Мiне, осы отрядтардың бәрiнiң басын қосып, үлкен партизан құрамасын ұйымдастыру Иванов тобына жүктелген болатын. Отряд келiп Бездехов селосына орналасқан күннiң ертеңiне Буковка хуторында тұратын Карл Мартоластың үйiнде аймақтық бiрiншi партия конференциясы өтедi. Конференцияға төңiректегi селолардан отыз коммунист қатысқан. Олардың бәрi де астыртын жұмыста жүрген, партия қатарына соғыстан бұрын өткен сенiмдi, ысылған коммунистер. Селоны қорғауды совет партизандары ешбiр бұйрықсыз-ақ өз мiндеттерiне алады. Конференцияда баяндаманы штабтың саяси комиссары Иржи Незвал жасайды. Ол өз баяндамасын Клемент Готвальд жолдастың Москвада чех тiлiнде шығатын «Чехословацкие листы» журналында жарияланған «Бiздiң халық қозғалысын басқарудағы саяси басшылығымыздың кейбiр мәселелерi» деген мақаласының тезистерi негiзiнде құрады (Незвал баяндамасының текстi Каменец на Липе қаласындағы партизан музейiнде сақтаулы).

	Совет партизандарының қатысуымен өткен чех коммунистерiнiң конференциясының саяси маңызы өте зор болатын. Ол жұртқа тасқын судай әсер еттi. Көпшiлiкке халықтық өкiметтiң құрылу негiздерi мен схемасын, қалалар мен селоларда революциялық халық комитеттерiнiң қалай құрылу керек екенiн, оның саяси бағытын, партияның партизан қозғалысына көзқарасын, ондағы партия ұяларының атқаратын мiндетiн кеңiнен түсiндiрiп бердi. Партия ұйымдары ендi анық бағыт, тиянақты нұсқау алған соң өз қимылын батыл жүргiзе бастайды. Ендiгi мәселе – осы қимылды өрiстете түсу үшiн қару-жарақ қажет болатын. Партизан отрядтары «За Прагу» партизан құрамасына бiрiктi. Оның бас штабы – Иванов пен Незвал отряды. Әлиханның жұмысы ендi қызды. Ол «Үлкен жермен» байланыс жасап, самолет шақырды. Көмек келетiнi жөнiнде хабар алынды. Келiсiлген белгi бойынша партизандар күнде орманға от жағып, көзiн аспанға тiгiп, құлағымен тың тыңдап, самолет күтумен болды. Бiрақ самолет келмедi. «Ендi бәрi түсiнiктi, қару болса қатулана, құлшына кiрiсемiз» деп отырған жұртқа бұл да әсер етпей қойған жоқ. Амал нешiк, барып алып келе қоятын ауыл арасы емес, алыс. Алыс болғанда сонау Чехия мен Украинаның арасы. Самолетсiз қолғабыс келуi мүмкiн емес. Ал оның ұшып шығуына ауа райы кесiр жасай бердi. Рация арқылы «бүгiн қалай да самолет барады» деген түнi орманға отызға жуық партизан және келдi. Советтiк партизандар түнi бойы самолеттiң қонатын алаңын өздерi қорғап, чех жолдастарына отты қалай жағуды, қалай сөндiрудi, жүктi алған соң не iстеу керек екенiн, оны бүлдiрiп алмауды тәптiштеп түсiндiрумен болды. Бiрақ бұл еңбектiң бәрi зая кеттi, күту сәтсiз аяқталды. Келген самолет жағылған отты анық байқай алмай, орман үстiн бес-алты рет айналып ұшып, алып келген қаруын, қопарғыш заттарын керi алып ұшып кеттi. Жүк қабылдаудың сәтi келесi күнi ғана түстi. «Лесу Здар» отрядының партизандары тасталған жүктi түгел жинап алды. Оны жинап алу да оңайға түсе қойған жоқ. Жаны бар адам мiнгеннiң өзiнде бiр жерге түспей ыдырай жөнелетiн парашют бұл жолы тiптен еркiнсiп алса керек. Сол еркiнсудiң арқасында тасталған жүк шашырап кеткен. Әлде ұшқыш қару-жарақ бiр-бiрiне соқтықпасын деп әдейi iстеген болар. Осылай ыдырап түскен жүктi инженер-лесник, партизан отрядының командирi Милослав Мелоунның тиянақты басшылығының арқасында Ново Вчельнице, Мних, Вездехов, Вчельнице елдi мекендерiндегi партизан топтары атпен, арбамен, жаяу жүрiп, әйтеуiр, түгел жинап алған. «Үлкен жердiң» сыйлығының iшiнде жүз жиырма автомат, екi ПТР (танкiге қарсы ататын мылтық), көптеген оқ-дәрi бар екен. Осы қару қолға тие сала-ақ, ол әбден дер кезiнде кәдеге жараған. Ол жөнiнде Әлихан былай дейдi:

	– Бұл кезде бiздiң штаб Власениц орманына орналасқан.

	Орманның ортасын кесiп өтетiн соқпақ жол болатын. 24 апрель күнi таңғы сағат төрт шамасында бiз шырт ұйқыда жатқанбыз. Дабыл қағылғанда жапа-тармағай орнымыздан тұрдық. Жасырын қарауылда тұрған бiздiң жiгiттер осы жолмен жаудың он үш жүк машинасы, екi жеңiл машинасы келе жатқанын хабарлады. Менiң қасымда штабты күзететiн пулеметшi Ғабит Жданов, Адольф Пих, К. Эмр, Антонин Шебеста, Эрвин Голив, т. б. партизандар болатын. Штабтағы аспаз, дәрiгер, байланысшы, атшыларды қосқанда, бiздiң ұзын санымыз елу адамға жуық. Оның бiрқатары – жауға оқ атпақ түгiлi, бұрын қолына қару ұстап көрмеген азаматтар. Он тоғыз жауынгер iрiктелiп шығып (аспанға болса да мылтық ата алатындарымыз), машинаның дауысы естiлген сай жаққа жүгiрдiк. Жау машиналары жарықты жасыру мақсатымен тек подфарниктерiн жағып, сайға ендi түсiп келедi екен. Соның алдында ғана бiздiң қамымызды ойлағандай нөсер жаңбыр жауған, жер батпақтау, бұл өз киiмiн ойлап жатпайтын партизандар үшiн өте қолайлы. Бiз жолдың екi жағына шашырай орналасып, ең алдыңғы машинаны бiрден атқылап, өртеп жiберiп, ол жолға тосқауыл болған соң қалған машиналардың үстiндегi солдаттарды ғана атуға келiскенбiз. Мына батпақта соңғы машина керi бұрылып, өрге шығып кетпейтiнi белгiлi. Қалың орман, лайсаң жол, орман арасындағы сай – мұның бәрi табиғаттың бiзге iстеген жақсылығы. Оның үстiне қимылдарына қарағанда, жау мына жолдың кедiр-бұдырын бiлмейтiн болса керек, ал бiздер жөнiнен тiптен бейхабар. Жоспар iске асты. Бiрақ кейбiр партизандық әдiстi бiлмейтiн жолдастардың автоматты iске ертерек қосуының кесiрiнен кейiнiректе келе жатқан екi машинадағы адамдар қашып құтылып кеттi. Бұрын жаумен бетпе-бет келiп, тосқауылда болып көрмеген адамдарды айыптауға болмайды. Әйтеуiр, шайқас сәттi аяқталды. Олар соған мәз. Түнгi қимылымыздың қорытындысын таңертең анықтадық. Жаудың жиырма жетi солдаты, бiр майоры, үш кiшi командирi, екi дәрiгер әйелi оққа ұшыпты. Машиналардың жетеуi өртенiп кеткен (таң қараңғысында құралайды көзден ату мүмкiн емес қой), қалғандары үстiне артқан жүгiмен ығы-жығы болып орындарында тұр. Артылған жүк: немiс батальонының әскери киiмi, азық-түлiк, ыдыс-аяқ, қопарғыш, жаңа палаткалар мен әскери документтер. Бұлардың бәрi бiздiң қажетiмiзге әбден жарады.

	Шынымды айтайын, таңертең оққа ұшып өлiп жатқан екi әйелдi көргенде денем бiртүрлi шiмiркенгендей болды. Фашистердiң оғына ұшқан бiздiң әйелдердi талай көрсем де, мына екi дәрiгердi көргенде ойыма олардың ана екендiгi орала кеттi. Бұрын фашистердi талай атсам да, немiс әйелдерiн атқан емен. Ана ғой. Ананы атуға бола ма? Маған рұқсат берсе, мен ешбiр ананы өлiмге қимас едiм. Бiрақ мыналар ана болғанмен фашистердi тәрбиелеп, фашистердi емдеп жүр ғой. Ол аналық жүрекке сыя ма? Жоқ, сыймаса керек. Осындай ойлар бiрiнен кейiн бiрi түйдектелiп жатқанда, мен әлi де сонау мектеп қабырғасында бойыма сiңiрген жалпы адамзатқа деген гуманизмнен арыла алмай жүргенiмдi сездiм. Жоқ, жауға қатал болу керек, аяушылықты да орнымен жасау керек. Жау жөнiндегi А.М. Горькийдiң сөзiн де есте сақтау керек.

	Осы жерде мен шегiнiс жасап, жиырма жылдан кейiн Чехияға барғанда көрген бiр ескерткiш жөнiнде айта кетейiн.

	Фашистердiң хайуандығына сонда көзiң жете түсер. Шекарадағы Вышши Брод қаласында қойылған құлпытасты көрдiм. Онда «И.С. Кутчеренко, гражданин Россий» деген жазу бар (Кучеренко болуы да мүмкiн). Жазу ой сала берген соң жергiлiктi жолдастардан жазудың тарихын сұрадым. Сөйтсем, былай екен. Кутчеренко Млынце поселкесіндегі Гойтр деген бай немiстiң шаруашылығында жұмыс iстеп жүредi. Ол бiрте-бiрте чех партизандарымен байланыс жасаудың әрекетiн жасайды. Бұл кезде соғыс аяқталуға жақындап қалған мезгiл. Осы кезде үйiне Гойтрдың фанатик-фашист баласы оралған. Ол Кутчеренконың ойын бiлген-бiлмегенi беймәлiм, бiрақ күнiнiң батып бара жатқанын анық сезсе керек. Хайуандықтан көзi қарайған фашист-фанатик, әйтеуiр, совет адамы деп Кутчеренконы соқаға жегiп, жер жыртады, сабайды, әбден қорлайды. Содан соң барып жансыз дененi атып тастаған. Мiне, хайуандықтың бұдан шыққан шегi жоқ шығар...

	Осының алдында ғана мен фашистердiң және бiр сұмдығын көргенмiн. Осы бiр күндерi темiр жол вокзалдары асығыс кетiп жатқан немiс семьяларына лық толы болатын. Көпшiлiгi – қарттар мен балалар. Әрине, пойызды қопарып тастау оп-оңай болғанмен, бiз оларға қарсы соғысқанымыз жоқ. Жөндерiне кетiп жатты. Кейiн бiлсем, фашистер оңтүстiк, оңтүстiк батыс, батыс Чехияға Германияның орталық қалаларынан «таза тұқымды» («арийская раса») семьяларды «құрметтi қонақ» (атын көрмейсiң бе!) ретiнде көшiрiп әкелген. Оларды чех семьяларына қосып қойған. Үй иесiнен гестапо сол немiс семьясын аман сақтау, құрметтеу, ең жақсы бөлмелерiне орналастыру, тамақпен қамтамасыз ету жөнiнде расписка алған. Мiне, арамтамақ дейтiндер қайда жатыр. Фашистер өз жағдайы нашарлаған соң немiс семьяларының күнкөрiсiн де чехтардың мойнына артып қойған. Бұлар – әрi «қонақ», әрi чех халқының қанын сорып, фашистердiң экономикалық жағдайына аз да болса септiгiн тигiзушi, әрi гестапоның таптырмас тыңшылары. Бiр есiктен кiрiп, бiр есiктен шығып жатқан адамнан сырыңды жасырып көршi. Әй, қиындау болар. Бiрақ бұл сайран бiттi. Шығыстан совет солдаттары, орман арасынан партизандар зәресiн ұшырып, iшкен-жегенiн желкесiнен шығарып жатыр. Осыны сезген «құрметтi қонақтар» табанын жалтыратып, өз фатерляндына тайып жатты. Осы жерде басқа бiр пойыздың қимылын айтпай кетуге болмайды. Оны ұмытудың өзi адамзат алдында жасалған қылмыс болар. «Адамдар, қырағы болыңдар!» деп Юлиус Фучик айтқандай, бiз әр кезде есте ұстауымыз керек. Оңтүстiк Чехия соғыстың аяғын ала концлагерьлерден тұтқындарды тасыған транспорттың қиылысқан жерi болды. Оларды «өлiм транспорттары» деп атайтын. Олар Прага арқылы Чешские Будейовица қаласына, одан ары шекарадағы Каплице қаласына өтiп жататын. Осының бiрi – 92.420 санды пойыз. Қырық бесiншi жылдың 25 январь күнi осы пойыз Чешские Будейовица қаласынан Горни Дворжиштеге бет алған. Үстi ашық, бiрақ темiрмен торып тастаған вагондарда үш мың тұтқын болатын. Күннiң суықтығы жиырма градус. Ешқандай тамақ, тiптi су да жоқ. Суыққа қатып, аштан қырылған тұтқындарды фашистер жол-жөнекей вагоннан лақтырып отырған. Осылайша Освенцимнен Маутхаузенге бет алған пойыздың үстiндегi тұтқындардың денесi темiр жолдың жағасында қидай шашылып қалды. Осындай хайуандық жөнiнде жазылған Чижов селосындағы ескерткiште мынадай сөздер бар.

	«Лишь расбросанные могилы по чешской земле говорят нам обих жертвах».

	Мiне, олар пойызбен осылай жүрдi. Ал бiз осыны бiле тұрсақ та мына елiне аттанып жатқан қарт пен балаға тигенiмiз жоқ. Өйткенi бiздiң адам деген атымыз бар ғой, фашист емеспiз.

	Бұл кезде Бездехов ормандарында лагерьден қашқан әскери тұтқындардың саны күн санап арта түсуде болатын. Бұлардың көпшiлiгi Чехия шекарасына жақын орналасқан Австрияның Гмюнд қаласындағы тұтқын лагерiнен қашқан совет солдаттары. Олардың бiрқатарын осы тұтқын лагерьлерiнен босатқан – сол кезде Австрия шекарасында жиырма екi звеносы қимыл жасап жүрген Ковпак атындағы отряд. Ал ендi бiрқатарын Табор қаласының маңындағы лагерьден босатып алған – Эдуард Эмр бастаған «Табориттер» отрядының бiр тобы. Олардың арасында орыстар, поляктар, югославтар, тiптен бес ағылшын жауынгерi де бар едi. Бұлардың бәрiн орман арасына жасырып, азық-түлiкпен қамтамасыз ету аз жұмыс емес. Бiрақ партизан штабы жергiлiктi тұрғындар арқылы бұл мәселенi де шештi. Тұтқыннан қашқандарды азық-түлiкпен, киiм-кешекпен қамтамасыз ету ағайынды Крейцеровтарға мiндеттелген болатын. Олар қалалар мен селоларда орналасқан халық комитеттерi арқылы тапсырманы мүлтiксiз орындады. Талай мезгiл фашистердiң тепкiсiнде болған әскери тұтқындардың көпшiлiгiнiң құр сүлдерi қалған. Молынан iшкенмен жалғыз тамақ олардың жанын аман сақтап қала алмайды. Үстерiндегi шоқпыты шыққан алабажақ кенептiң орнына киген жылы киiм де дененi жылытқанмен, денсаулықты жөндей алмайды. Бұлардың көбiне дәрiгерлiк көмек керек. Оны жасайтын – дәрiгер. Партизан штабы мұны да ойластырды. Дәрiгерлiк көмек пен санитарлық қызметтi доктор Лейна ұйымдастырды. Ол – бұрын да азаматтығын көп көрсеткен дәрiгер. Фашистер жастарды Германияға жөнелтпек болып топтастыра бастаған кезде, Лейна бiрiн науқас деп, бiрiн аз күн «емделсiн» деп орманға кетiп қалғанша сақтай тұрып, бiрiне тiке партизандардың мекенiн нұсқап, талай жасты айдаудан аман алып қалған. Черновица маңайында дәрiгерлiк қызметтi доктор Шлешка ұйымдастырды. Сөйтiп, екi дәрiгер, екi патриот, өз елiнiң ғана емес, фашизммен алысып жатқан барлық елдiң өкiлдерiне бiрдей қызмет еткен екi азамат талай адамның жанын аман сақтады. Тұтқыннан қашқан азаматтар өздерiне өздерi келiп, әлденiп алған соң қолдарына қару алып, партизандардың қатарына қосылды. Елден ұшып келген бiр топ советтiк партизан өз отандастарына көмегiн жасап, күрескерлер қатарына қосты.

	Осылайша, Иозеф Ирдiң зерттеуiнде көрсетiлгендей, апрель айының аяғында партизан қозғалысы бүкiл Чехияда қаулап өстi. Олардың қатары күннен-күнге көбейе түстi. Чех облыстарындағы партизандар бұл кезде жүз тоқсан бес рет темiр жолды қопарып, жүз сексен бiр паровозды, бiр мың жетi жүз тоқсан жетi вагонды, бес жүз тоқсан төрт қару-жарақ артқан жүк автомашинасын қиратып, отыз екi темiр жол және жиырма екi тас жол көпiрлерiн қопарды. Жаудың он алты мың тоғыз жүз үш солдатын өмiрден қоштастырды. Партизан отрядтары қимыл жасаған көптеген елдi пункттерде астыртын халық комитеттерi құрылып, халық кекшiлдерiне өз көмегiн жасап отырды.

	Ендi партизан отрядтарының қимылының жаңа түрiне көшiп, күреске бүкiл халықты көтеретiн мезгiл келдi. Осыны түсiнген «За Прагу» құрамасының штабы советтiк десантниктердiң басшылығымен барлық отрядтың командирлерi, комиссарлары, штаб бастықтары қатысқан үлкен кеңес өткiздi. Кеңестiң шешетiн мәселесi өте мәндi болғандықтан, штаб II Украина майданымен байланыс жасап, алдағы атқаратын жұмыстың бағыты, саяси негiзi, соғыс әрекеттерi жөнiнде генерал Андреевтiң нұсқау-ескертпесiн алды. Бұл байланысты ұйымдастырып отырған – Әлихан. Оның үстiне Әлихан күнде түнгi сағат он екiде Совинформбюроның соңғы хабарын есiтiп, жолдастарын бүкiл Еуропаны шарпыған соғыс театрының жағдайымен үзбей таныстырып отырды.

	Штаб ендi Прагадағы, жалпы елдегi жағдайды анық бiлiп, өз қимылдарын соған үйлестiру мақсатында Прагадағы Революциялық кәсiподақ қозғалысының астыртын Орталық Комитетiмен байланыс жасады. Мұны ұйымдастырған «Ян Жижка» отрядының жауынгерi Ян Вацек болатын. Орталық Комитет чех халық советiнiң келiсiмi бойынша бұл кеңеске өз өкiлi Франтишек Кубант жолдасты жiберген. Ол партизандардың Страж над Нежаркой маңындағы тобының көмегiмен штабқа жетiп, Прагадағы жағдай жөнiнде баяндама жасаған. «За Прагу» штабының дайындап жатқан халық көтерiлiсiнiң жай-жапсарымен жете танысып, оны орталыққа хабарлау да осы кiсiге жүктелген болатын.

	Осылайша бүкiл Чешско-Моровск қыраттарында құлашын кең жайған партизан қозғалысы бүкiл Оңтүстiк Чехияда 1945 жылғы революциялық май көтерiлiсiнiң негiзiн дайындаған болатын. Оған басшылық жасап, мұрындық болған астыртын топтар мен жекелеген партизан отрядтарының басын бiрiктiрiп, елдi мекендерде халық комитеттерiн құрып, күреске шыққан халықты қаруландыруды ұйымдастырған Иванов басқарған советтiк десантниктер едi. Соның бiрi – «Үлкен жермен» үздiксiз байланыс жасап, отрядтың құлағы мен көзi болып отырған Әлихан Көшiков.





МАЙ КӨТЕРIЛIСI. МНИХ ПЕН ЛЕСКОВИЦЕ




	Иванов группасын Оңтүстiк Чехия жерiне аттандырғанда советтiк командование жер жағдайын да, ел жағдайын да, тарихты да мықтап еске алған. Оңтүстiк Чехияны жан-жағынан таулар мен қыраттар қоршап тұрады. Олар: Шумава, Новгород таулары, Чех-Моровия қыраттары, орта Чехия массиві мен Брд тауларының етегi. Осы ойпаңға орнаған оңтүстiк Чехияның (Чешская котловина) жер бедерi бiркелкi. Аймақтың орталығы Чешско-Будейвице қаласының негiзiн 1265 жылы король Пржемысл Отакар II қалаған. Оның үстiне бұл аймақ чех халқының тарихында үлкен-үлкен оқиғалардың куәсi болған, өзiндiк дәстүрi бар аймақ. Аңыз бойынша Чешско-Будейвице қаласының маңындағы Гроцнов деревнясында гуситтердiң атақты қолбасшысы Ян Жижка өмiрге келген. Ол Строконице ауданындағы Отава өзенiнiң бойында 1420 жылы рыцарлардың әскерiн ойсырата жеңгенi белгiлi. Ал Прахатице ауданы әйгiлi Ян Густің отаны (Осындағы Гусинец деревнясында Ян Гус өмiрге келген үй – Гусовтар үйi әлi күнге дейiн сол қалпында). Ян Гус халықты ұйымдастыру мақсатымен жасаған уағыздарының көбiн Табор қаласында жариялаған.

	Оның үстiне немiс фашистерi тұяқ серпер кезiнде бүкiл Чехия мен Моровияны қоса осы ауданды соңғы қамалына айналдырмақ болады. Сол мақсатпен осында қатарында бiр жарым миллион солдаты бар, қанiшер фельдмаршал фон Шернердiң баскесерлерi топталған. Көбiк ауыз Геббельс немiс армиясы бiр адамы қалғанша Берлин мен Прага қалаларын бiрдей қорғайды деп жаһанға жар салып жатқан.

	Мiне, осы аймақта халықтың арасында түсiнiк жұмысын жүргiзiп, астыртын ұйымдар мен топтарды бiрiктiрiп, халық көтерiлiсiн ұйымдастыру үшiн Иванов отряды қантөгiс майданның үстiнен ұшып өтiп, тура осында келiп түскен.

	Штабта өткен кеңестен кейiн барлық отрядтар нақтылы тапсырмалар алды, олардың кейбiреулерiне совет партизандары нұсқаушы болып бекiтiлдi. Барлық елдi мекендерде халық комитеттерi құрыла бастады. Чех және немiс тiлдерiнде листовкалар шығарылды. Соның бiреуiнiң үзiндiсi мынадай:



	«Чехтар, қолдарыңа қару алыңдар! Бiздiң бостандық алатын күнiмiзге аз қалды. Қызыл Армия мен СССР-да құрылған Чехословак корпусының бөлiмшелерi Словакияны азат етiп Чехия-Моровия қыраттарына тақап қалды.

	Немiс мемлекетi iрiп-шiри бастады. Оны шығыстан да, оңтүстiктен де, батыстан да соққылауда.

	Чехияда немiстер қоршауда қалды. Адам жегiш Геббельс немiс армиясы ақтық минутына дейiн екi қаланы – Берлин мен Праганы қорғайды деп жар салуда. Бiздiң халқымыздың басына аса қауiптi қатер төндi. Фашистердiң бақайшағына дейiн қаруланған бандылары кегiн қарусыз бейбiт халықтан алмақ. Ал қанiшерлерге қарсы өзiмiздiң қарулы күштерiмiздi құруымыз керек. Бiз өз қалаларымыз бен селоларымызды, өз ошағымызды, балаларымыз бен әйелдерiмiздi қорғауымыз керек! Қазiргi кезде қол қусырып қарап отыру – қылмыс!

	Егер Қызыл Армияның жалғыз өзi-ақ бiзге бостандық әкеледi деп қол қусырып қарап отырсақ, онда бiздiң халқымыз өзiне масқаралықтың өшпес таңбасын басқаны. Тарихи сағат туды. Бiз өз еркiндiгiмiзге лайық екенiмiздi өз күшiмiзбен күресте дәлелдеуiмiз керек. Қолына қару ұстауға жарайтын әрбiр чех партизандар қатарында күреске шығу керек. Немiстердiң қаруын тартып алып, өздерiне қарсы жұмсаңдар...

	«За Прагу» партизан отряды».



	Осы сияқты листовка немiс солдаттарына арнап та жазылған. Онда: «Соғысты бұдан ары жүргiзу есуастық, көрiне көзге өлiмге бару. Немiс халқы қазiр теңдесi жоқ трагедияға тап болды. Дүние жүзiн қанға тұншықтыру – Гитлердiң қылмысы. Немiс халқының айыбы – арам ниет садист бандиттердiң қанды қырғынына қарсы тұра алмауы. Гитлердiң фашистiк партиясының тағдыры немiс халқының тағдырымен бiр деу – Фюрердiң арамзалығы. Фашизмнiң фюрерi мен оның қасындағы алаяқтар – немiс халқының қайғысы. Немiс халқы бұл қанiшерлерден құтылу керек. Немiс патриоттары бүгiн соғысты тез бiтiру үшiн қаруын тастау аз, олар сол қаруын қолына қайта алып, өз халқына өлiм себушiлерге, фашистiк фюрерге қарсы жұмсау керек. Фашистiк фюрерсымақтардың қаруын тартып алыңдар. Өз қаруларыңмен чехословак партизандарының күресiне көмектесiңдер. Осындай қимылдарың арқылы сендер өз өмiрлерiңдi де, немiс халқының арын да сақтап қаласыңдар», – деген сөздер жазылған болатын. Партизандар осындай листовкалар таратып жатқанда фашистер де қарап жатқан жоқ. Шернердiң өз қағидасы болатын. Ол «Отқа оранған елдi пункттерден бұдан былай ешкiм оқ атпайды. Оқ ататын адам қалмайды» деп үйрететiн фашист баскесерлерiн. Сондықтан фашист жендеттерi айыпсыздан айыпсыз Пельгиржимов, Чехтице қалаларында алдарына қарсы келгендердiң бәрiн ата бердi.

	Бесiншi май күнi Прагада әйгiлi халық көтерiлiсi басталғаны белгiлi. Таңертең Прага радиосы арқылы көмекке шақырған хабар әлемнiң барлық түкпiрiнде естiлiп жатты. Осы хабарды есiткен партизан отрядтары ашық күреске шыға бастады. Клемент Готвальд атындағы отряд Ново Вчелинцы қаласындағы жау гарнизонын қарусыздандырып, олардың қаруын өздерiнiң жаңа келiп қосылған жауынгерлерiне таратып бердi. «За Прагу» құрамасының штаб мүшелерiнiң тiкелей араласуымен Ярошев поселкесіндегі фашист гарнизоны тұтқынға алынды. Осыдан кейiн штаб Мних селосының гарнизонын қарусыздандыруды жоспарлады. Негiзгi мiндет Клемент Готвальд отрядының бiр взводы мен совет партизандарына жүктелген. Операцияны Иванов басқарды. Осының алдында Мнихқа жүк машинасымен фашистердiң келiп орналасқаны партизандарға белгiлi болатын. Құрама басшылығы Ново Вчелинцыдан Мнихтың қасындағы Бэтлем поселкесіне дейiн отыз жауынгердi штаб жаудан тартып алған екi жүк автомашинасымен жеткiзедi. Жолда жергiлiктi партизандар қосылып, отрядтың саны қырық бес жауынгерге жетедi. Мних гарнизоны бұрын да күштi болатын, ендi 4 май күнi келген фашистердi қосқанда, одан да күшейе түскен. Шабуылды нағыз соғыс тактикасына негiздеп жүргiзу керек. Операцияны жүргiзудi Ивановтың өзi басқаруы да содан. Партизан барлаушылары Вабру мен Долейши жаудың қайда, қалай орналасқанын саусақпен санағандай анық суреттеп берген соң, отряд үш топқа бөлiнiп, селоға байқаусыз кiрiп, бiрден бас салуға бекiнген. Он жауынгерi бар бiрiншi топты Незвал басқарады. Оның мiндетi – селоға байқаусыз кiрiп, немiс офицерлерi орналасқан үйдi алу. Отыз жауынгерi бар екiншi топты Иванов басқарады. Олардың мiндетi – селоға жақын келiп орналасып, бiрiншi топтың хабарынан соң гарнизонды қоршап, тұтқынға алу. Үшiншi топ немiс солдаттары орналасқан қонақүйдiң қарсысындағы жыраға орналасады. Олардың мiндетi – қонақүйдегi фашистердiң есiн жидырмау.

	Түн қап-қараңғы, қатты жауын жауып тұрған. Село үстiн тұман басып қалған. Незвал өз тобымен немiс офицерлерi жатқан үйдi у-шусыз қоршап алады. Олар партизандарды көргенде иә өңi, иә түсi екенiн бiлмей, төсекте жатқан жерiнде барлық офицердi тұтқынға алады. Офицерлерге де жан керек, партизандарға ерiп, селоның жоғарғы жағында бiр үйге орналасқан гарнизон штабына келедi. Штабты да үн шығартпай тұтқындайды. Гарнизонның бүкiл командалық құрамы қолға түскен соң, бұл хабарды байланысшы арқылы есiткен Иванов өз әрекетiне кiрiсу керек. Селоға кiреберiсте ресторан маңында отряд немiс күзетшiсiне кездесiп қалған. Борис Кристюк оны оқ дауысын шығармау үшiн қанжармен жайратады, бiрақ фашист те қаруының шүрiппесiн басып үлгерген. Борис иығынан жараланады. Мылтық дауысын есiткен жау солдаттары абыр-сабыр беталды оқ жаудыра бастайды. Тұтқындағы немiс офицерi қарсыласудың қажетi жоқ екенiн әлдеқашан түсiнген. «Оқ атпаңдар!» деп айқайлап, гарнизонды тұтқынға түсуге көндiрмек болып әрекет жасауда.

	Мiне, осы кезде күтпеген жағдайдың кездейсоқ кесiр жасайтыны партизандардың жоспарын өз ырқына бұрып кеттi. Нақ осы мезгiлде үлкен жолмен аудан орталығы Каменец на Липе қаласынан батысқа қарай шыққан полициялық дивизияның СС бөлiмшесi өтiп бара жатқан. Мних селосындағы атысты есiтiп, олар осылай бет бұрды. Олардың бронетранспортерлерi бар, қару-жарағы сай. СС бөлiмшелерi ойланып жатпай-ақ, бiрден шабуылға көшедi. Ондаған пулеметтен, автоматтан оқ жаудырып, граната лақтырып, өз жауынгерлерiне «оқ атпаңдар» деп бұйрық берiп жүрген немiс офицерлерiнiң әрекетiн iске асырмай тастайды. Олар тiптен өз командирлерiнiң бұйрығына бас ие бастаған вермахт солдаттарының өзiн оқтың астына алуда. СС-тың аты СС. Олар – қанқұйлы фашистер. Аяушылық, адамгершiлiк сезiм дегеннен жұрдай болған жыртқыштар. Мiне, ендi өз қандастарын да аяп жатқан жоқ. Қардай бораған оқтың астына алып жатыр. Гарнизон солдаттары СС бөлiмшесi жағына шығып, партизандарды атқылай бастайды.

	Кездейсоқ кездескен СС бөлiмшесi партизандардың күшiн анық бiлмейтiн. Сондықтан түн қараңғысына, әйтеуiр, оқ жаудыруда. Бiр байқағандары – немiс офицерлерiн қамаған үйдiң шамасы. Осы үйдi пулеметтен, фаустпатрондармен атқылады. Фаустпатронның бiрi партизандардың пулеметiн талқандап, Эдуард Эмр мен Милослав Свободаны жаралады. Незвал өз жауынгерлерiне үйден шығып, қоршауды бұзып, орманға шегiнуге бұйрық бердi. Үйдiң алдында жатқан Басов пен Крылатов тосқауылда қалып, автоматтан оқ жаудырып, топтың кейiн шегiнуiне мүмкiншiлiк жасауда, Незвал бастаған партизандар село алаңын кесiп өтiп, партизан Карл Ежек алдын ала ашып қойған қақпа арқылы үйдiң сырт жағынан шығып, тоғайға енiп кетедi. Басов пен Крылатов жолдастары қауiпсiз жерге жеткенше орындарынан қозғалмай, ұрыс сала берген. Бiрақ өздерi шегiнуге уақыт қалмаған-тын.

	Әлихан осы операция кезiнде Незвал тобында болатын.

	Оның да Басов пен Крылатов сияқты ақтық айқасқа дейiн осы алаңда қалуы мүмкiн едi. Оған рұқсат бермеген – Незвал. Жалпы Әлиханның осы операцияға қатысуының өзi – әрең шешiлген мәселе. Бұл кезде Чехиядағы жағдай әбден шиеленiсе түскен. Оның үстiне халық көтерiлiсi басталды. Мұндай жағдайда үздiксiз байланыс қажет. Оны жасайтын шифрдың құпиясы мен рацияның құдайы – жалғыз Әлихан. Сондықтан генерал Андреев Ивановқа қатаң ескертiп, Әлиханды ешқандай қауiптi операцияға қатыстырмауы, оны көздiң қарашығындай сақтауды тапсырған. Апрельдiң аяқ шамасында Әлиханға орман арасының салқыны әсер етiп, ауыра бастағанда дәрiгерлердiң жылы жерге апарамыз дегенiне көнбей, емдi осы штабта жасатқан. Жеке өзiне сүт, май сияқты партизандар үшiн әлдеқашан ұмыт болған тағамдардан арнайы дайындатып, доктор Шлешка осы штабтың өзiнде емдеген. Бұл да Әлиханды жеке құрметтеу емес, байланыстың қажеттiгiнен туған шара едi. Тiптен Әлихан мен оның рациясын қорғау үшiн бес партизаннан құрылған арнайы топ болатын. Олар күнi-түнi Әлиханның қасынан шықпайды. Кейбiр жолдастары «Бiздiң Әлихан генералдан да мықты. Бiр өзiнiң бес адьютанты бар» деп әзiлдейтiн. Ал мына түнгi шабуыл кезiнде бұрыннан тәжiрибесi мол, ысылған, тез шешiм қабылдай алатын жауынгерлер аса қажет болатын. Советтiк партизандардың бәрi де оқ пен оттан өткен солдаттар. Бұрын қиян-кескi соғыс жүргiзiп көрмеген чех партизандарына солардың үлгiсi, басшылығы қажет. Сондықтан да штаб Әлиханның шабуылға қатысуына рұқсат берiп, Незвалға көмекшi етiп тағайындаған болатын. Табан астында басталған алатопалаң атыстың үстiнде де Незвал Әлиханның атқаратын мiндетiн ұмытқан жоқ. Совет солдаттары ыңғайлы жерге орналаса салып, жауға тойтарыс бере бастағанда Незвал Әлиханды керi шақырып алып, орманға шегiнетiн топты бастап кетудi тапсырған. Ал десантник Юрий Павлович Басов пен әскери тұтқындар лагерiнен қашып шыққан совет солдаты Иван Игнатович Крылатов жолдастарын қорғап қалу үшiн өз өмiрлерiн қиды. Чех халқының батыры атанып, чех жерiнде жерлендi.

	Өз тобымен селоның екiншi шетiнде атысып жатқан Иванов жағдайды толық түсiнген соң өз отрядына кейiн шегiнуге бұйрық бередi. Сағат таңғы бес кезiнде атыс тоқталады. Осы шайқаста партизандар екi советтiк досынан, он чех азаматынан айырылса, фашистердiң тоқсанға жуық солдатын жайратады. Мних селосы үшiн болған алғашқы соғыс осылайша аяқталады. Фашистер соңғы күнiнiң таянғанын бiлiп, жүрген жерлерiнiң бәрiн ойрандай бастады. «Лидице» деген сөз қазiр дүние жүзiнiң ақ ниеттi адамдары үшiн фашизмнiң адам баласына жасаған қылмысының символы ретiнде естiледi. Словакияның осы бiр бейбiт селосын фашистер жер бетiнен тып-типыл жойып жiберген. Нақ осы әдiстi олар Францияның Орадур қаласына да қолданды. Сол қала фашизмнiң хайуандығының шегiн көрген селоның бiрi – Лесковице. Ол Пацов қаласынан жетi километр жерге орналасқан. Селода екi жүз отыз тұрғын бар елу үй болатын. Село тұрғындары бiр-бiрiн жақсы бiлетiн, сенетiн. Олар өздерiне бостандықты Қызыл Армия әкелетiнiне ешқандай күмән келтiрген емес. Бүкiл оккупация кезiнде фашистер осы селодан өздерiне астыртын қызмет жасайтын бiрде-бiр сатқын таба алмауы сондықтан едi. Село тұрғындары көршi Каменице на Липе ауданының ормандарындағы партизандармен тығыз байланыс жасап, солардың тапсырмасы бойынша Нова Церковь станциясының батыс жағындағы темiр жол көпiрiнiң күлiн көкке ұшырған. Прага радиосының 5 майдағы үндеуiн есiте сала-ақ село тұрғындары жергiлiктi гарнизонды тұтқындап, билiктi революциялық халық комитетiне тапсырады. Олар село арқылы өтiп жатқан жаудың бiрнеше шағын тобын тұтқындап, қаруларын өз адамдарына үлестiрiп бередi. Сол күнi кешке село арқылы партизандарға қарсы жiберiлген жазалаушы бөлiмше кейiн шегiнiп келе жатады. Лесковичандар олардың алдыңғы машинасын оқ шығармай-ақ оп-оңай қарусыздандырады. Мұны көрген жеңiл машинамен келе жатқан бөлiмшенiң командирi өзiн-өзi атып өлтiрген. Бiрақ оның адьютанты мен шоферы керi бұрыла қашып, бөлiмшенiң қалған машиналарын ескертiп үлгiредi. Ендi жазалаушы отряд лесковичандардың тосқауыл қойған жерiне соғысқа дайындалып келедi. Басым күш басымдығын жасайтыны белгiлi. Оның үстiне бөлiмшенiң басшылығын өз қолына алған офицер Камень деревнясының байланыс бөлiмiнен Пельгиржимов қаласындағы гарнизонға телефон соғып, СС офицерi Гаукқа тез арада өш алуды бұйырады. Гаук осының алдында ғана Пельгиржимов қаласын қанға бояған полициялық СС дивизиясының жазалаушы бөлiмшесiн жiбередi. Жазалаушы отряд қолындағы бар қаруын пайдаланып, селоның жоғарғы бөлiмiн басып алып, шегiнiп бара жатқан бөлiмшелер өтетiн тас жолды тосқауылдан тазартады. Фаустпатронмен атқылап бiрнеше үйдi қиратады, алты адамды атып тастайды. Бұл трагедияның басталуы ғана болатын. Лесковице трагедиясы 6 май күнi таңертең басталған.

	5 май күнi кешке алғашқы атыс бастала сала-ақ селода үрей туғаны белгiлi. Қолына қару алуға жарамайтын қарттар, әйелдер, балалар үйдi-үйiнен қашып, бас сауғалай бастайды. Олар оқ астынан өтiп, көршi деревнялар мен ормандарға барып жасырынады. Фашистердiң хайуандығын бiлетiн село халқы мал-мүлiктi ойлауды қойып, тек жан сақтаудың әрекетiне кiрiскен. Село үстiн торлап тұрған қара бұлт жаңбырды шелектеп төгiп тұрған. Бұл ертең болатын трагедияның көз жасы деп ол кезде ешкiм ойлаған жоқ. Түн iшiнде орман мен жыраларға жұрт жаңбырдың астында таңның атуын үрейлене күтiп отыр. Таң сыз бере селоның силуэтi көрiндi. Сол қалпында тұрған сияқты. Айнала тып-тыныш. Кешегi соғыс болмаған секiлдi. Фашистер ойранын салып, бiлгенiн iстеп, үйдi-үйдi тонап қайтып кеткен болу керек. Осы ойға тiрелген село тұрғындары үй-жайын, мал-мүлкiн көрiп қайтуға бiртiндеп селоға орала бастайды. Алғашында бәрi жым-жырт болатын. Бiрақ таңертеңгi сағат бестер шамасында фашистер өздерiнiң қанды сойқандарын аяқтап, шегiне жеткiзiп кету үшiн деревняға қайта оралады. Шетiнен мас фашистер селоға кiре бере-ақ кез келген адамды атып, кездескен құрылысты қирата берген. Мұны көрген халықтың бiрқатары қашып, бiрқатары подвалдарға, сарайларға, қоймаларға тығылған. Осы алғашқы минуттың өзiнде-ақ фашистер он жетi адамды өмiрмен қоштастырған болатын. Павлу деген азаматтың семьясын – өзi, әйелi, он жетi және он тоғыз жасар екi қызын қоймаға апарып атып, онан соң қойманы өртеп жiберген. Ваверканың семьясы да осы қайғыға ұшыраған. Оның әйелiн зорлап, сонан соң он үш жасар баласымен қосып атып тастаған. Үй иесiнiң сексендегi әкесi мен әйелiнiң ағасын, көршi деревнядан кездейсоқ келген бiр азаматты да атқан. Өлiмнен аман қалған үй иесi бұл кезде малын жайылымға жiберу үшiн орманға кеткен болатын. Аман қалған жалғыз сол. Влаховтар семьясын үйiнен алып шығып, әйелi мен қызының көзiнше алдымен үй иесiн атып тастаған. Фашистер тiптен қарттар мен науқастарды да аяған жоқ. Мария атты қызы бұрын концлагерьде отқа өртелген қарт Дворжак кемпiрi екеуi көршi үйдiң подвалына тығылған болатын. Қанiшерлер оларды подвалдан шығармай тұрып, үйдi өртеп үстерiне құлатқан. Вашку атты кемпiр қартайғаны сонша, тiптен үйiнен де шыға алмайтын. Ал 5 май күнi оққа ұшқан Иосиф Соукоптың әйелi төсектен тұра алмайтын науқас болатын. Сондықтан да ол үйiнен еш жаққа кете алмаған. Фашистер осы екi науқас кiсiнi де аяған жоқ.

	Мiне, осының бәрi – бiр түн мен бiр күннiң оқиғасы. Бұл жер бетiнен жоқ болып кеткен Чех-Моравия қыраттарындағы Лесковице селосының тағдыры едi. Отыз бiр үй жер бетiнен тып-типыл жоқ болып, алты үй барынша қираған болатын. Селода құламай аман қалған бiрнеше қоғамдық үйлер ғана қалған. Олар вокзал, кооперативтiң екi үйi. Оның да аман қалуы – партизандардың шұғыл шарасының арқасы. Олар Пацов қаласынан шығып, Лесковиценi қорғауға келе жатқан. Осыны сезген фашистер селодан тайып тұрған. Бiрақ жүрген жерiн жыландай жалап жүретiн фашистер жай кетушi ме едi. Олар жолдарында кездескен кiшкене ғана Лейчков деревнясына келiп, мұнда жиырма төрт адамды жазықсыз атып, сегiз үйдi қиратып кеткен.

	Бұл кезде Берлиннiң ойраны шығып, бүкiл Еуропаның азат етiлгенi белгiлi. Прага көтерiлiсiнiң хабарын есiткен совет солдаттары Берлин маңынан кiлт бұрылып, Чехословакия астанасына көмекке келе жатқан. Фашизмнiң фюрерi өзiнiң қанды шеңгел серiктерi Гиммлер, Геббельс, Бормандармен бiрге адамзат алдында жауап беруден қорқып, бiрi оққа жүгiнсе, бiрi у iшiп өмiрден өтiп кеткен мезгiлi. Ендi аз да болса ақылы бар адамға соғысты жалғастырудың ешқандай мәнi жоқ екенi белгiлi. Бiрақ фашизмнiң есуас бандиттерi қанды қырғынын әлi де тоқтатқан жоқ. Олар ендi қарусыз қарапайым халықты қырып-жойып, дүниенi отқа орай бастады.

	Лесковице трагедиясын сол күннiң ертеңiне Прага радиосы бүкiл елге хабарлады. Праганың тағдырына құлақ түрiп отырған бүкiл дүние жүзi фашистердiң бұл қанды қылмысын ашу-ызамен қарсы алды. Прагаға бет бұрған совет солдаттары да, партизан отрядтары да өз шешiмдерiн қабылдап, қарқынын үдете түстi. «За Прагу» құрамасының штабы ендi өз орнын Черновице қаласының маңындағы орманға көшiредi. Бұрын мұнда Ковпак атындағы отрядтың штабы болатын. Оның себебi бұл жер Чехияның шығысы мен батысын жалғастыратын, Иглавадан шығып Пельгиржимов арқылы Табор қаласына баратын негiзгi тас жолға жақын едi. Осы жолмен фашистер толассыз кейiн шегiнiп жатқан. Ковпак атындағы отряд олармен үздiксiз соғыс жүргiзiп, көп шығынға ұшыратуда едi. 5 май күнi таңертең отряд штабы Черновице тұрғындарына үндеу қабылдап, онда үкiметтiң халықтық комитеттiң қолына көшкенiн хабарлайды. Халықтық комитеттi Чехословакия компартиясының байырғы мүшесi, астыртын жұмыс жүргiзушi Франтишек Кожелуг жолдас басқарады. Құрама штабының бұйрығы бойынша ауданның барлық жолдарында, темiр-терсек, тас, ағаш үйiлiп, ор қазылып, кедергiлер жасалады. Ондағы мақсат жау бөлiмдерiнiң бұл жолдармен жүруiне мүмкiншiлiк бермей, оларды негiзгi Пельгиржимов – Табор тас жолына түсуге мәжбүр ету. Ал бұл жолда партизандар өз тосқауылдарымен жауды қарсы алмақ.

	Партизандар жаудың шағын топтарын кез келген село мен елдi пунктте тұтқынға ала бастаған. Осы кезде елдiң арасында әлi күнге дейiн аңыз болып жүрген бiр ерлiктi үш-ақ адам жасапты. Оның бiрi Ковпак атындағы отрядтың саяси комиссары Эдуард Загора, шофер Алоис Фиала және советтiк партизан Виктор. Осы үш ержүрек жiгiт Черновице қаласында үш СС офицерiн тұтқындап, солардың киiмiн өздерi киiнiп, немiстерден тартып алған жеңiл машинаға жайғасып отырып алады. Осының алдында ғана олар Млины селосында машинаға мiнген немiстiң сегiз солдатын тұтқындаған. Алғашында олар сол солдаттардың киiмiн пайдаланбақшы едi. Онда оп-оңай қолға түсiп қалуы мүмкiн. Сондықтан СС офицерлерiнiң формасын тартып алған. Ендi машинаны қажеттi қаруға толтырып алып, Лесковице селосынан хабар алу үшiн жолға шығады. Жол-жөнекей олар қарсы кездескен жетi СС солдатын жояды. Солардың әскери формасын пайдаланып, ендi емiн-еркiн-ақ ешкiмнен тайсалмай, негiзгi тас жолмен жүрген. Осында шегiнiп бара жатқан әскери бөлiмшелерге лақап бұйрықтарды қардай боратып, жан-жаққа сiлтеп, тоз-тозын шығарады. Көпшiлiгiн партизандар тосқауыл қойған маңайларға қарай бағыттайды. Өйткенi Обратинь қаласына партизандар көптеген қару-жарақ жеткiзiп, сол шамаға жүзге жуық толық қаруланған жауынгерлерiн тосқауылға қойған. Осы тосқауыл үш батырдың терiс сiлтеген бағытымен кеткен фашист бөлiмшелерiнiң талқанын шығарған. Басқа жаққа бағытталған бөлiмшелердi партизандардың басқа топтары жайратқан. Қарсы кездескен кiшiгiрiм топтарды өздерi-ақ жойып отырған үш жiгiт, тiптен батылданып алған соң жау командирлерiн өз солдаттарының көзiнше ата бастайды. Мысалы, шегiнiп бара жатқан бiр топқа кездесiп бұйрық бергенде, бөлiмше командирi мен бiр топ солдат тыңдағысы келмейдi. Сонда Загораның белгiсi бойынша Виктор автоматпен командирдi де, оның қасындағы солдаттарды да жайратып салған. Осыны көрiп тұрған басқа офицерлер мен солдаттар ендi мына «СС офицерлерiнiң» айтқанын бұлжытпай орындайды. Тiптен осы оқиғаны есiткеннен кейiн шегiнiп келе жатқан жау бөлiмшелерi елдi мекендерге жақындағанда селода СС бөлiмшелерi жоқ па деп сұрайтынды шығарған. Початки қаласының тұрғыны Весели жолдас мынадай жағдайды еске алады. Қалаға немiстiң жүз ауыр броновигi келедi. Осы келгендердiң iшiнен өздерiнiң әскери формасын тастап, жай киiм киiнген сегiз немiс солдаты Веселидi ұстап алып, Жирновицеде СС гарнизоны бар-жоғын анықтап келуге жұмсаған. Егер 100 броновигi бар бөлiмшенiң осынша зәресi кетiп жүрсе, Загоралардың шынында да үлкен үрей туғызғаны анық.

	Кiм бiледi, осы үш жiгiттiң тапқырлығы мен батылдығы болмаса, және талай село Лесковице сияқты ойранға түсер ме едi.

	Осы шайқаста Виктор қолынан, аяғынан ауыр жараланады. Бiр өкiнiштiсi, ол Виктордың фамилиясын, аты-жөнiн, қазiр қайда екенiн ешкiм бiлмейдi. Әлихан көбiне Құрама штабында болған, Викторға кездескен емес. Виктор – Ковпак атындағы отрядтың жауынгерi. Отряд Чехияның Австриямен шекарасына жақын жерде құрылған. Отряд жауынгерлерi оны тек қана Виктор деп атаған (шын атының Виктор екенiне куә болар да ешкiм жоқ). Чехиядағы партизан қозғалысын арнайы зерттеген

	Иозеф Ир өз кiтабында басқа ешқандай дерек келтiре алмаған. Оның аты Виктор болмауы да мүмкiн. Өзiнiң саяси комиссары сияқты лақап атпен жүрмегенiне кiм кепiл (Эдуард Загораны отрядта партизандардың бәрi «жолдас Давид» деп атайтын). Көпшiлiк оны Австриядағы Гмюид лагерiнен қашып шыққан әскери тұт-қын болса керек деп шамалайды. Оның өте бiлiмдi, әскери тактика мен стратегияны жақсы бiлетiн, тапқыр, батыл жiгiт екенiн жұрттың бәрi айтады. Оның үстiне немiс тiлiн жете бiлген. Виктор жөнiндегi бар мәлiмет осы ғана. Кiм бiледi, ол қазiр өз Отанымызда еңбек етiп жүрген шығар. Олай болса бiр кезде Чехословакия оның аты-жөнiн анық бiлетiнi сөзсiз.

	Осы бiр уақиғаны оқығанда оқушының ойына күдiк тууы да мүмкiн. Соны сейiлту үшiн және бiр дерек келтiрейiк. Чехияда Оңтүстiк Чехия облыстық Ұлттық комитеттiң өтiнiшiмен басылған бiр кiтапта Мировице қаласындағы ескерткiштiң суретi бар. Сондағы түсiнiкте мынадай оқиға айтылады. Тоғызыншы май күнi сағат кешкi төртте қала арқылы фашистердiң қаруланған әскери бөлiмшелерi өтiп жатады. Олар совет жауынгерлерiне немесе партизан отрядтарына кездесiп қалмау үшiн дамылсыз бiр жерден бiр жерге жылжып, орын ауыстырып отырады. Өйткенi фашистiк армияның моральдық бейнесiнiң әбден азғындаған кезi. Осы кезде жау тобына тұтқиылдан кездесiп қалған советтiк елу жауынгердiң қимылының батыл болғаны сонша, таң атқанға дейiн немiстiң төрт мың солдаты қолға түскен. Бұл кейiннен қолға түскен қырық мың фашистiң алғашқылары ғана болатын. Осы қалада жерленген советтiк алты жауынгердiң бiреуiнiң ғана аты белгiлi. Ол – Анатолий Иванович Грушников. Мүмкiн, ол алғашқы елудiң командирi болар. Ол жағы белгiсiз.

	Партизандар бұдан соң да соққыны үдете түседi. Өз басын қайда тығарын бiлмей аласұрып жүрген фашист әскери бөлiмшелерiне партизан құрамасының соққысы оңай тиген жоқ. Партизан отрядтары «За Прагу» құрамасына бiрiккен кездiң өзiнде оның қатарында төрт мың сегiз жүз жауынгерi болатын. Қазiр халық көтерiлiсi басталған соң оның саны әлденеше есе көбейдi. Ендi немiстердiң басқан жерi отқа айналды.

	Бұл кезде өте қауiптi жағдай Каменице на Липе қаласында басталды. Қаладағы бұрынғы солдаттардың үстiне сегiз жүздей СС солдаты келiп қосылып, ендi гарнизон құрамы бiр жарым мың адамға жеткен. Олар қалаға айнала қоршау қойып, қалада соғыс жағдайын жариялап, күндiз қаладан жан баласын жырақ жiбермей, ал кешкi сағат сегiзден соң немiстерден басқаның бәрiне үйiнiң табалдырығынан аттауға тыйым салған. Жау қаладан тек 9 май күнi ғана кеттi. Мiне, осы мезгiлдi күткен партизандар оларды жолдағы тосқауылдарда күтiп, тоз-тозын шығарды.

	Әсiресе халықтың риза болғаны, бүкiл аудан тұрғындарының қанын судай шашқан Лесковице трагедиясының авторы Гауктың қолға түсуi болатын. «Леси Здар» отрядының партизандары Гаукты қашып бара жатқан жерiнен ұстап, құрама штабына алып келедi. Осы жерде дала трибуналы оны өлiм жазасына кесiп, қанiшер сазайын тартқан. Ал И. Гойдардың отряды Лесковиценi жер бетiнен жойып жiберген СС бөлiмшесiн Пацов қаласына дейiн қуып барып, көзiн жояды.

	Осы сұрапыл шайқастар кезiнде және екi совет азаматы өмiрмен қоштасып, денесi алыстағы бауырластар жерiнде қалды. Оның бiрi десантник Николай Корецкий, ал екiншiсi жау тұтқынынан қашып шығып, чех партизандарына қосылған Леонид Калин дейтiн жiгiт едi. Бұлар Пацов қаласының маңында Лесковице қанiшерлерiмен болған соғыста оққа ұшты. Олармен бiрге чех патриоттары Карл Берка, Антонин Кочтанек жолдастар да өмiрмен қоштасты.

	Сегiзiншi май күнi бiздiң «За Прагу» құрамасы тұңғыш рет совет армиясының солдаттарымен кездестi. Бұл кезде бiз Черновице қаласында едiк, Мотоциклге мiнген екi солдаттың жақындап келе жатқанын алыстан-ақ көрiп тұрғанбыз. Тiптен оларды оқпен қарсы алуға дайындалып та үлгiргенбiз. Жақындай бергенде анықтап байқасақ, үстiндегi гимнастеркасы, пилоткасы көзiмiзге оттай басылды. Чех жолдастарға белгi берiп, мотоциклистердiң алдарынан жүгiрiп шықтық. Бұлардың совет солдаттары екенiне көзi жеткен жергiлiктi халық көшеге дүркiрей шығып, «Наздар! Наздар! Руде Армада, освободилка!» («Жасасын! Жасасын! Қызыл Армия, бостандық әкелушi!») деп, екi барлаушыны еркiне қоймай аспанға лақтырып, мәз-мейрам болып жатты. Тiптен бiздiң сәлемдесiп, жағдай сұрауға мүмкiншiлiгiмiздi келтiрмейдi. Халық қуанышы ептеп сабасына түскен соң олар бiзге келiп: «Туысқандар-ау, сендер қайдан жүрсiңдер мұнда» деп жай-жапсарларымызды сұрады. Мұндағы жағдайды анықтап алған соң оларды партизан Станислав Блега Табор қаласына алып кеттi, – дейдi Әлихан осы өз бауырластарына чех жерiнде алғаш рет кездескен күнiн есiне алып. – Сол күнi кешке Москвадан Совинформбюроның хабарынан соғыстың бiткенiн, фашистiк Германияның бiржолата тiзе бүккенiн естiп, халыққа хабарла-дық. Черновиценiң Ратуша алаңында митинг өзiнен-өзi-ақ басталып кеттi. Жиналған жұрт бұл хабарды «Север» арқылы есiткен менiң өз аузымнан естiгiсi келдi. Мен есiткен хабарымды қайта айтып бердiм. Халық жеңiстi нақ менiң бiр өзiм жасағандай-ақ қолдан жасай салған трибунадан көтерiп алып, аспанға лақтырып жатты. Сеземiн, көпшiлiк «жеңiс» деген сөздi көптен арман етiп, шыдай алмай жүрген. Бiз де асыға күтетiнбiз. Сондықтан «жеңiс» деген жалғыз сөз менiң аузымнан шыққан соң совет халқының өкiлi деп менi қолпаштап жатыр.

	Совет Армиясының алдыңғы бөлiмшелерi бiз тұрған жерге оныншы май күнi келдi. Бiрақ олар тоқтамай, батысқа кетiп жатты. Бұл кезде бүкiл әлем жеңiс мерекесiн тойлап жатқан. Ал Чехияда әлi де соғыс жүрiп жатыр. Бiздiң әскерлер Чехия ойпаңынан батысқа қарай қашып бара жатқан фашист әскерлерiнiң жолын кесу үшiн жылдам қимыл жасап бара жатқан. УШПД штабы мен II Украина майданының командованиесi бiздiң алдымызға да жаңа мiндет жүктедi. Кейiн шегiнген жау әскер бөлiмдерi үлкендi-кiшiлi ормандарға тығылып, әлi де ұрыс салып жатқан. Соларды жою «За Прагу» құрамасына жүктелдi. Бiз бұл мiндеттi майдың 22-сі күнi толық орындап шықтық. Ендi Оңтүстiк Чехия жерi жаудан түгел тазартылды. Сөйтiп, құрамында Чехословакия патриоттарымен қатар орыс, украин, беларус, қазақ, татар, башқұрт, молдаван, югослав, венгер, тiптен фашистердiң тұтқынынан қашып, партизандар қатарына қосылған адал ниеттi ағылшын, немiс ұлтының өкiлдерi қатысқан «За Прагу» партизан құрамасы өзiнiң мiндетiн адал орындап шықты.

	Бiз соғыс қимылдары аяқталған соң осы кезде Чехияда екiншi майдан деп аталып, жер-жерде жүргiзiлiп жатқан халық өкiметiн құру, сайлау өткiзу мәселесiне қатыстық. Мен Каменице на Липе, Пельгиржимов, Пауатки, Жировнице қалаларында халық үкiметтерiн сайлау жұмысына Совет Армиясы командованиесiнiң атынан қатыстым.

	Содан соң жаудан тартып алған трофейлердi осы халық комитеттерiне тапсырдық.

	Иә, «За Прагу» құрамасы өз мiндетiн адал атқарды. Осы құраманың құрылуына, оның атқарған мiндетiне және бiр көз жүгiртiп көрiңiздершi. Совет елiнен ұшып келген он бес-ақ адам болатын. Сол он бес адам астыртын жұмыс жүргiзiп жатқан чех патриоттарының басын бiрiктiрiп, партизан құрамасын құрып, қыруар жұмыс iстеген. Чехословакияда Чехия жерiндегi партизан қозғалысы жөнiнде сөз болса, алдымен осы құраманың еске алынатыны да тегiн болмаса керек. Мнихтың партизан селосы аталуы, онда сонау қырық бесiншi жылдан берi Чехословакия үкiметi басшыларының жыл сайын келiп тұруы да үлкен құрметтiң белгiсi емес пе. Әлиханның қолында осы партизандар бейiтiнiң басында әр кезде Людвиг Свобода, Анатолий Новотный, Ленарт, тағы басқа да Чехословакияның көрнектi мемлекет қайраткерлерiмен түскен суреттер бар.

	Чех халқының осы ерлiгiне кезiнде ұйымдастырушы түйiн болған бағыт сiлтеп, басшылық жасаған советтiк он төрт (он бесiншi Иржи Незвал чех офицерi ғой) солдаттың қызметiн қандай ерлiкке, батылдыққа теңесе де жарасатын сияқты. Солардың бiрi – қарапайым қазақтың баласы Әлихан Көшiков. Ол әскери қызметiн түгелдей жау тылында өткiздi деуге болады. Алыстағы жауынгерлердi елмен үздiксiз байланыстырып, командование тапсырмасын, Отан бұйрығын мүлтiксiз орындап отырды. Оның қызметiн УШПД басшылығы жоғары бағалайтын. Мына бiр хаттың үзiндiсi соның айғағы болса керек.



	«Құрметтi Көшiков жолдас!

	Партизан отрядтары мен құрамаларының командирлерi мен комиссарлары Украинада құрылған партизан отрядтарының немiс-фашист басқыншыларымен күрес жүргiзген кезiнде байланысшылардың атқарған қызметiн аса жоғары бағалайды. Өйткенi ұқыпты ұйымдастырылған байланыс болмаса, ұйымдасқан партизан қозғалысының болуы да неғайбыл едi.

	Бiрақ Украинадағы партизан қозғалысы жөнiндегi тарихи еңбектер мен мемуарлық әдебиетте осы мәселе жан-жақты көрсетiлмей келедi.

	Осы жағдайды еске ала отырып, УССР Жоғарғы Советiнiң жанындағы бұрынғы партизандар қимылы жөнiндегi комиссия «Украина партизан қозғалысындағы байланыс» деген зерттеу жүргiзу туралы мәселенi құптады...

	...Осы шешiмдi сiзге хабарлай отырып, Сiздi бiлiктi байланысшы ретiнде бұл жұмысқа барынша атсалысуыңызды өтiнемiз...

	П.А. МАЦУЙ – партизан қозғалысының украиналық штабы бастығының бұрынғы орынбасары.

	Е.М. КАССОВСКИЙ – штабтың байланыс бөлiмiнiң бұрынғы бастығы.

	А.С. ХАБЛО – А.Н. САБУРОВ басқарған партизан құрамасының байланыс бөлiмiнiң бұрынғы бастығы».



	Бұл хаттың авторлары – бiлiктi партизандар. Запастағы полковник П.А. Мацуй – генерал Строкачпен бiрге Украинадағы бүкiл партизан қозғалысын басқарған кiсi. Қазiр Украин ССР Мемлекеттiк жоспарлау комитетiнде басшы қызмет атқарады. Запастағы полковник Е.М. Кассовский генерал И.Н. Артемьевпен бiрге партизан қозғалысы орталық штабының байланыс басқармасын ұйымдастырушылардың бiрi, соңынан партизан қозғалысы Украина штабының байланыс бөлiмiн басқарып, Украина майдандарының бәрiнiң жанындағы партизан штабтарының байланыс бөлiмдерiнде басшылық жасаған (Әлиханның Молдавия, Чехия жерiнде жүргендегi тiкелей бастығы II Украина майданының жанындағы партизан штабының байланыс бөлiмiнiң бастығы, подполковник Г.Г. Бердзенашвили осы кiсiге тiкелей бағынатын). Ал подполковник А.С. Хабло болса, партизан қозғалысы тарихында ең алғаш «Үлкен жермен» байланыс жасаған адам.

	Жоғарыда айтылған Украин ССР Жоғарғы Советiнiң жанындағы комиссияның председателi, Советтер Одағының Батыры атағын екi рет алған, бұрынғы облыстық партия комитетiнiң секретары, кейiннен генерал, жұртшылыққа әйгiлi «Астыртын обком қимыл жасауда» атты кiтаптың авторы А.Ф. Федоров Әлиханды Киевте өткен партизан байланысшыларының кездесуiне арнайы шақырды. Әлихан оған барып қайтты.

	Әлиханның жау тылында еткен еңбегiн бiздiң партия мен үкiметiмiз де жоғары бағалады. Молдавия жерiндегi партизандық қызметi үшiн «Қызыл жұлдыз» орденiмен, «Ұлы Отан соғысының партизанына» медалiмен наградтады. Чехия жерiндегi еңбегi үшiн II дәрежелi «Отан соғысы орденiмен», «Праганы азат еткенi үшiн» медалiмен наградтады. Әлихан бұлардан басқа және бес медаль алды.

	Мiне, партизан Әлихан Көшiков пен оның достарының жауынгерлiк жолы осындай. Ол туған елiне 1946 жылы оралды.

	* * *

	Әлихан Көшiков қазiр өзi туып-өскен «Коммунизм» совхозында тұрады. Ол әскерден қайта сала-ақ баяғы оқуды жалғастырған болатын. 1947-1950 жылдары Шымкент мұғалiмдер институтын, 1955-1958 жылдары Ташкент педагогикалық институтының география факультетiн бiтiрiп, ұзақ жылдар ұстаздық еттi. Бiраз жылдан берi жұмысшылар комитетiнiң председателi. Бiр кезде фашизм тепкiсiндегi чех халқының қамын жеген совет солдаты қазiр өз жерлестерiнiң бейбiт еңбегiн қорғайды.

	Бейбiт өмiр кезiнде еткен еңбегi үшiн «Құрмет белгiсi» орденiмен, Қазақ ССР Жоғарғы Советiнiң Құрмет грамотасымен наградталған.

	Әлихан бұрынғы партизан достарымен үзбей хабарласып тұрады. Олар да Әлиханды ұмытпайды. Оны Чехословакияның қоғамдық ұйымдары да естен шығармайды. Мынау – Чехословакиядан келген осындай хаттың бiрi.



	«Құрметтi Әлихан Көшiков жолдасқа. Құрметтi жолдас!

	Бiздiң елiмiздi Совет Армиясының азат ету мерекесiне байланысты айтқан тiлегiңiзге алғыс айтамыз.

	Келесi мерекеде бәрiмiздiң есен-сау бiздiң Отанымызда кездесетiнiмiзге кәмiл сенемiз.

	Сiзге зор денсаулықпен қатар қызметте үлкен табыстарға жетуiңiзге тiлектеспiз.

	ИНДИРЖИХ КОЧАР

	КПЧ Пильгиржимов аудандық комитетiнiң бiрiншi секретары».



	Иә, өткен жыл – Жеңiстiң отыз жылдық мерекесi. Сол мереке күнi Әлихан Чехословакияда өз достарымен тағы кездестi. Арнайы шақырумен үлкен мерекеге және барып қайтты.

	Партизан байланысшылары жөнiнде қатардағы партизан, әйгiлi Дм. Медведев отрядының барлаушысы, Советтер Одағының Батыры Николай Кузнецовтың көмекшiсi, өзi де Батыр Николай Гнидюк өзiнiң «Аңызға аттану» атты кiтабында былай дейдi: «Жалпы алғанда, отрядтағылар радистердi ерекше құрметтейтiн, асты-үстiне түсетiн. Партизандар таңертең тұра сала радиовзводқа баруға асығатын: келiп түскен қандай жаңалық бар, радистер нендей қуаныш айтар екен? Бiздi әр кезде қуанышқа кенелткен жауынгер достарымыз, радистер, сiздердi шексiз алғыс сезiммен еске аламыз. Шаршап-шалдыққандарыңа қарамай, күндiз-түнi жұмыс iстедiңдер. «Үлкен жерге» арналған ақпарды құпия тiлге көшiрiп, оны дер кезiнде беру, о жақтан да солай қабылдаған совет информбюросының әрбiр жаңа хабарын жазып алып, оны ажырату, бiзге жеткiзу оңай емес қой. Сiздер жауға қарсы аяусыз күрестiңiздер, сүйiктi Отанымыздың бостандығы жолындағы ұлы шайқаста ерекше қажырлылық көрсеттiңiздер».

	Бұл – атақты партизанның айтқан сөзi. Байланысшыларға арнаған алғысы.

	Демек, Әлихан да осындай құрметке тұратын, алғысқа ие болатын азамат.





	https://t.me/kzkitap





