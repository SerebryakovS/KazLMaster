	Қасым Шәріпов

	Қаруластар





	Деректі хикаяттар



	«Қаруластар» – майдангер журналист Қасым Шәріповтің көп жылдар бойы ойланып, толғанып жазған соңғы кітабы. Кітаптың атынан да көрініп тұрғандай, негізгі кейіпкерлер автордың өзі білетін, кешегі Отан соғысының сұрапыл күндерінде оқ пен оттың арасында ыстық-суықты бірге көрген қаруластары, Жеңістің солдаттары.

	Кітап көпшілік оқырманға арналған.





Ұлы жеңістің шежіресі




	Алғашында Қасым Шәріпов бұл шығармасын «Жеңіс» деп атамақ болған екен, оны кітапқа өзінің кіріспе сөзінде айтады. Сірә, баспагерлер оның «Қаруластар» деп аталғанын жөн көрген-ау шамасы. Оның үстіне кітап автор қайтыс болғаннан кейін жарық көрді. Өзінің алғысөзінде: «Әлі талай жылдар, ғасырлар өтер, ал біздің Жеңісіміздің даңқы ұрпақтан ұрпаққа мирас болып қала береді» деп жазады Қасекең. Бұл сөздің шындығына бүгінгі ұрпақ, біз куәміз. Сол Жеңістің шежіресін жасап кеткен де, сол сұрапыл соғысқа бастан аяқ қатысып, от жалынының ортасында өзі де болып, ерлік те көрсеткен Қасым Шәріпов. Осы кітапты оқып шыққанда оған көзіміз айқын жетеді.

	Кітапқа автордың ертерек жазылған атақты «Біз – панфиловшылармыз» хикаясы мен «Батыл жігіттер» және «Жеңіс» хикаялары кірген. Бұлардың барлығы уақыт жүйесімен жалғасып, тұтас бір бүтін дүниені құрайды, Ұлы Отан соғысының шежіресін жасайды.

	Кітапта не жазылғанын мазмұндап айтқымыз жоқ, ондағы халықтық сипаттағы ерлікті оқып, білген жөн. Бұл авторлық қиялмен көркемделген дүние емес, көзбен көрген, бастан кешкен өмір шындығы. Бұл өмір шындығының әсері көп жағдайда көркем туындылардағы әсірелей жазылғаннан әлдеқайда күштірек болып жатады. Мұнда басты кейіпкер – автор. Ол оқырманды өзімен бірге ұлы ерліктің ортасына алып барады. Бұл кітаптың басты құндылығы сонда.

	Әдетте көркем шығарма мен деректі шығармалардың ерекшелігін айтқанда, көбіне біз көркем дүниеде сюжеттің тартымдылығын алға тосамыз. Кейде өмірдің өзі ұсынған сәттер сол көркем шығармалардағы қиялдан туған сюжеттерден де тартымдылау болатынын осы кітаптың өн бойынан көреміз. Алматыда жасақталып, алғы шепке бара жатқан дивизия жауынгерлерінің жүрек лүпілін сезіп тұрғандайсың. Ертең не болар екен, бүкіл әлемді тітіреткен, бақайшығына дейін қаруланған қаныпезер жаумен бетпебет кездесуге сол жауынгерлермен бірге бара жатқандай сезінесің. Ал сол жан беріп, жан алысқан алапат шайқас басталғанда, жанын шүберекке түйген жауынгерлерге амандық тілеп, оқиғаға ересің.

	Соғыс та өмір екен. Онда да қуаныш пен өкініш қатар жүреді екен. Адам жауын жайратқанына қуанады екен. Қандас серігінен айрылғанда, жылайды екен. Автор – рота политругы Қасым Шәріпов оны өз көзімен көрді, көргенін жазды.

	Ол соғысқа бастан-аяқ қатысты. Алғашында қолына қару алып, ротаның политругы болып қатысты. Бұл жайында осы кітапта егжей-тегжейлі жазылған. Өзі де ерлік жасады, басқаның да ерлігін көрді. Оның оқ ататын қаруды қаламқаруға қалай айырбастағаны былай болып еді. «Қатарымызда өлгендер, жараланғандар көбейіп кетті, – деп жазады Қасым Шәріпов. – Чалаповтан және оның автоматчиктерінен атысты күшейтуді талап етіп, әрлі-берлі жүгіріп, арпалысып жүрмін. Қапелімде мені санинструктор Иван Харченко ұстап алды.

	– Сіз жаралысыз, политрук жолдас, – деді.

	Мен төмен қарап едім, қардың беті қып-қызыл қан екен. Өз қанымды көргенде, көзім қарауытып, басым айналып кетті».

	Бұл жарақат Қасым Шәріповті сол 1941 жылдың қарашасының аяғында қолына қару ұстаған командир қатарынан шығарды. Сонда ол қару ретінде қолына қаламын алған.

	Бұл қарумен ол жеңіске жеткенше соғысты. Өзінің қарулас достарының ерліктерінің шежіресін жазды. Ол әскери тілші, біршама дивизиялық газеттердің редакторы, майдандық «Суворовец» газеті редакторының орынбасары болды. Екі тілде бірдей жазатын. Үнемі ол өзіне таныс соғыс майданының алғы шебінде жүрді. «Батыл жігіттер», «Жеңіс» деректі хикаяларына сол көргендері арқау болды.

	Оқырман қауым автордың соғыс жылдарындағы өмірі жайында осы кітаптан жан-жақты мағлұмат алады. Ал Қасым Шәріповтің сол соғыстан бұрынғы да, кейінгі де өмірі ғибратты болды. Сондықтан да оқырманды одан біршама хабардар етуді жөн көріп отырмыз.

	Жалпы Қасым Шәріпұлы Шәріпов – үлкен азаматтық, қайраткерлік жолдан өткен тұлға. Ол – күрес жолы, өнегелі жол. Оның жолы – еліміздің өткен жолы. Еліміз Ұлы Отан соғысында Ұлы Жеңіске жетті десек, Қасекең сол жеңіске айрықша үлес қосқан адам.

	Ол осыдан 100 жылдай бұрын, нақтырақ айтқанда, 1912 жылдың 29 желтоқсанында Қызылорда облысы, Тереңөзек ауданындағы Сексенбай ауылында шаруа малшының отбасында дүниеге келген. Тағдыр оған туа қаталдық көрсетті – үш жасында әкеден, он жасында шешеден айрылды. Жақындары тұлдыр жетім Қасымды балалар үйіне тапсырды. Жамандықтан – жақсылық деген рас-ау, ауылда жүре берсе, сауатсыз қалар еді, енді балалар үйінде ол сауатын ашты. Оның білімге құштарлығы ерен еді. Жеті жылда айтарлықтай білім алумен қатар, «Лениншіл жас», «Социалистік Қазақстан» газеттерінің жұмысына да араласты. Сол жеті жылдық біліммен Орынбордағы Халық-ағарту институтының дайындық бөліміне қабылданып, оны жедел бітірген соң Мәскеудің Кинематография институтының әдеби-сценарий факультетіне түседі.

	Оқуын оқыса да, ол кинематограф болмады. Өзінің жанына жақын жазу жағына ойысты. 1933-1935 жылдарда баспаларда редакторлық қызмет атқарса, білімдарлығымен, саяси сауатымен көзге түскен оны Партия тарихы институтына жауапты жұмысқа шақырады. Ол марксизм-ленинизм классиктерін аудару жұмысына тартылады.

	Осы тұста соғыс басталып кетеді. Ол бірден өзі сұранып, майданға аттанады. Бұл жайында осы «Қаруластар» кітабында егжей-тегжей жазылған.

	Қ.Шәріпов елге соғыс біткен соң емес, келесі жылы наурызда ғана оралады. Майданға аттанған ұжымына келді. Үлкен ерлік жасап, сұрапыл соғыстың отын кешіп, шынығып, ширап, біраз басшылық жұмыс атқарған оны бірден институт директорының орынбасары етіп тағайындайды.

	Ол мұнда да бірден көзге түседі. Елдегі білгілі саяси қайраткерге айналады. Бұл бедел оны «Социалистік Қазақстан» газетінің редакторлық қызметіне жоғарылатады. Бұл – республиканың бас газеті. Бас газеті болғанда, ол – Қазақстан Компартиясы ОК-нің, Республика Жоғарғы Кеңесінің және үкіметінің органы. Ол бұл басылымның ақ дегені алғыстай, қара дегені қарғыстай қабылданар заман еді. Оған басшы болу – уақыт жауапкершілігін арқалаған тұлғаны тану, үлкен сенім.

	Бірақ ол қиын заман еді. Ұлт мүддесін қадір тұтатын адамның жолына кедергі көбейген кез. Ұлтшылдыққа қарсы науқан күшейген кез. Мұхтар Әуезов, Қаныш Сәтбаев, Ермұхан Бекмахановтар сияқты талай ардақты азаматтар қудаланған заман. Сол заманның салқыны Қасым Шәріповке де тиді. Бір жағы Бекмахановты жақтап жазған мақаласы үшін, екіншіден газетте ұлтшылдықты белсенді әшкерелемеді деген айыппен ол редакторлықтан босатылды.

	Қызметтен төмендетіліп, бұрынғы институтына жіберілді. Өткір пышақтың қап түбінде жатпайтыны белгілі, көп уақыт өтпей ол Қазақстан Компартиясы ОК-не жауапты қызметке шақырылады. Арада біраз уақыт салып, оны «Социалитік Қазақстан» газетіне редакторлық қызметке қайта көтереді.

	Қасым Шәріпов қайда жүрсе де, жұмысына ерекше жауапкершілікпен қараған адам. Содан да ол қалай жұмыс істеді деген әңгіме артықтау. Ал 1960 жылы бұл жұмыстан қалай кетті дегенге келсек, оның басқа мәні бар. Сол тұста қуғын-сүргінге ұшырағандар ақтала бастаған еді. Сонда да кейбіреуінің ұлт мәселесі жөніндегі көзқарастарына сын айтылатын. Сондай тұлғаның бірі Тұрар Рысқұлов еді. Соған қарамай, «Социалистік Қазақстан» газеті кезінде өзі де қуғын-сүргін көрген Р.Байжарасовтың бір беттік мақаласын жариялап, оны толық ақтағандай болған. Сол үшін редактор орнынан алынды.

	Саяси кінә тағылған соң, оны бұл қызметте ұстап тұру қиын еді. Бірақ оның іскерлігін еске алып, республика басшылығы Қасым Шәріповті тағы да басшы қызметке жіберді – ол Қазақ телеграф агенттігінің директоры қызметіне тағайындалды. Бұл қызметті 13 жыл абыроймен атқарып, содан зейнеткерлікке шыққан. Ол атқарған саяси, қоғамдық жұмыстар өз алдына бір төбе.

	Сірә, оның үлкен қоғамдық қайраткер болып қалыптасуында Ұлы Отан соғысының аса қатал өмір мектебінен өтуінің орны бөлектеу болды десек, сол соғыс тақырыбына ден қойып, қалам тартуы да оның ел таныған қаламгерге айналуына себепші болғандай көрінеді де тұрады. Бар күшжігерін, уақытын өзіне тапсырған жұмысқа арнаған Қасекең «Біз – панфиловшылармыз» хикаясын ертерек жазса да, «Қаруластарға» кіретін хикаяларды зейнеткерлікке шыққан соң ғана жазды. Кейде күнделікті жұмыстың күйбеңімен кетпей, сол шығармаларын соғыстың ізі суымай, оған ілешала жазғанда, олардың сапасы да, өзектілігі де, жұртшылыққа әсері де, оған берілетін баға да қазіргіден әлдеқайда жоғары болар еді-ау деген ой да қажайды.

	Қалай десек те, «Қаруластар» кітабы Ұлы Отан соғысы туралы оған қатысып, көзімен көрген адамның жүрегімен жазылған сүбелі шығарма ретінде қазақтың деректі прозасында өзінің үлкен орнын алатыны күмәнсіз. Оқып көріңіз, көзіңіз жетеді.

	Мамадияр ЖАҚЫП,

	Қазақстанның құрметті журналисі.





Автордан




	Біздің кітабымыз «Жеңіс» деп аталады. Жеңіс оңайлықпен түскен жоқ, көп күшті, көп кұрбандықты керек қылды. Кітапта жүз шамалы каһармандардың аты аталған; олардың көбі опат болған адамдар. Бәрін тізбектеп жазсаң, талай парақ толар еді. Әдебиетте кейіпкерлердің аз болуға тиіс екенін де жақсы білеміз. Бірақ біз кейіпкерлер жасауды ойлаған жоқпыз. Біздің қаһармандарымыздың бәрі де – тірі кезінде көріскен, біліскен адамдарымыз. Оларды ұмытуға болмайды.

	Ұлы Отан соғысына көптеген журналистер қатынасты. Біз, журналистер, өз мамандығымызды мақтаныш етеміз. Ұлы Ленин партиялық документтерінде өзін публициспін, журналиспін деп атады. Маркстің журналист екенін жұрттың бәрі біледі. Энгельс те тамаша журналист болды. Оның болжамынша, журналистер – күрескерлер; бірі қаламмен, екіншісі қарумен, үшіншісі қаламмен де, қарумен де күреседі. Біздің Коммунистік партиямыз нақ осындай журналистерді тәрбиелеп шығарды. Қазақстандық журналистер майданда өз кәсібін істеді. Бірсыпырасы қатардағы жауынгерлер, әр түрлі дәрежедегі командирлер, саяси қызметкерлер болды. Олардың көбі Отан үшін жанын пида етті. Тек Алматыдағы редакцияларда жұмыс істеген журналистердің майданда қаза тапқандары елуден асады. Олардың ішінде: Баубек Бұлқышев, Әли Еспембетов, Аманғали Сегізбаев, Қажым Көшеков, Рамазан Аманкелдин, Иван Киселев, Прокопий Кочетков, Арсений Петрашко, Мұхамеджан Исламқұлов, Дмитрий Саланов, Әуеш Қошмағамбетов, Несіпбай Манашев, Сабыр Үкенов бар. Бұларды ұмытуға бола ма?

	Мен тәрбиеленген Қызылорда питернатында жүз сексен бала бар еді. Кейін бәрі дерлік соғыска қатынасты. Тек менімен бір класта оқығандардың ішінде Бақтияр Меңдіғазин, Құдайберген Есмағамбетов, Әбділда Мыңжасаров, Ісмәділда Жөнербаев, Медеу Майдашев, Қайрақбай Әбденов ерлікпен қаза тапты. Оларды қалай ұмытарсың?

	Алғашқы шайқастарымызда опат болған Иван Панфилов, Василий Клочков, Петр Вихрев, Манап Мусин, Ииколай Молчанов, Аманбек Жаманбеков, Георгий Яремич, Иван Давыдов, Михаил Прийма, Микола Трубка, Жұмаш Марқабаев сияқты қарулас жолдастарымды ұмытуға хақым бар ма?

	Шынын айтсақ, біздің де өлуіміз мүмкін еді. Бірақ біз тірі қалып, соғыстан соңғы коммунистік құрылысқа қатынастық. Дегенмен біз бейбітшілік тұрмыстағы өмірімізді тек өз меншігіміз емес, сол опат болған ерлер өмірінің жалғасы деп есептейміз. Өйткені солар, солардың тірі жолдастары жанқиярлық көрсетпесе, жеңіс те, бейбіт өмір де болмас еді. Сондықтан біз оларды әрдайым құрметтеп, есте сақтауға тиіспіз. Олардың есімін, ерлік ісін жас ұрпаққа жеткізуге міндеттіміз. Бұл – біздің борышымыз. Бірнеше жыл еңбек етіп, осы кітапты жазғанда мен тек өз борышымды орындадым.

	Біздің жеңісіміз туралы әлі де көп жазылуға тиіс. Оның зор маңызы бар. Совет Армиясы 1418 күнге созылған соғыстың нәтижесінде (фашистік Германияны талқандады; небәрі 24 күннің ішінде Қиыр ІІІығыстағы Жапония әскерлерін де тізе бүктірді. Сөйтіп батыс пен шығыстағы агрессияның екі ошағы да жойылды. Екінші дүниежүзілік соғыс аяқталды. Біз жеңіп шықтық. Біздің тарихи жеңісіміздің негізі – советтік кұрылыс. Тек советтік кұрылыстың артықшылығы арқасында ғана, совет халықтарының достығы арқасында ғана осындай ұлы жеңіске жеттік. Еліміздегі барлық халықтар сияқты қазақ халқы да бұл жеңіске өзінің үлесін қосты. Партиямыздың орталық органы «Правда» былай деп жазды: «Қазақтар майданда жақсы соғысуда; олардың әкелері, аналары, әйелдері тылда жұмысты жақсы істеуде. Бізде қазақтың тура, жайдары, ержүрек мінезін, опың кішіпейілдігін, оның адалдығын сүйеді». Бұл тамаша қасиетті қазақ халқы өзінің ағасы орыс халқынан үйренді. Соғыста орыс халқы еліміздегі жетекші күш екенін жалпыға танытты.

	Біздің жеңісіміздің ұйымдастырушысы, дем берушісі Коммунистік партия болды. Ұлы жеңіске жеткізгені үшін партиямызға мың мәртебе алғыс айтамыз.

	Әлі талай жылдар, талай ғасырлар өтер. Ал біздің жеңісіміздің даңқы ұрпақтан ұрпаққа мирас болып қала береді.





БІЗ – ПАНФИЛОФШЫЛАРМЫЗ





I


	Сол бір күндер естен кетпейді. Сонау 1941 жылы басталған сұрапыл соғыстың қиын-қыстау кезеңдері де, жеңіс қуанышы да әлі есімізде. Содан бері талай жылдар өтсе де, жеңімпаз қаһармандардың бейнесі көз алдымызда елестейді де тұрады... Бүгін жексенбі, 22 июнь. Алматылықтар жексенбінің қарсаңында, сенбі күні ұзақ саяхат құруды жақсы көреді. Біз Комсомол көшесі мен Талғар көшесінің бұрышында тұрамыз. Екінші этаждағы үйімізден бәрі көрінеді. Июньнің қайнап тұрған ыстығында қар жамылған зәулім Алатау аспанмен таласып тұр. Төменде Алматы өзені ағып жатыр. Өзеннің арғы бетіндегі Максим Горький атындағы парктен музыка үні естіледі. Сонау Тастақтан басталып, қаланы қақ жарып, Талғар көшесіне тірелетін темір жолмен жүріп келіп, алтыншы трамвай жолаушыларды соңғы аялдамада түсіреді де, бізге өнерін көрсеткендей, жайдақ күйде, дөңгеленіп жатқан рельсті айналып өтеді де, күтіп тұрған кісілерді отырғызып, Тастаққа тартады Тастақтан бізге келеді. Лықып келген адамдар паркке қарай жөңкіледі. Олар паркте сайраңдап, түнгі сағат он екілерде үйді-үйіне қайтады; топырласып, трамвайға тығылысады. Трамвай зырылдап жүріп жатыр, жұртты алып келетіп жатыр. Небәрі бір жарты сағаттан кейін жан-жақ тып-тыныш болды. Осындай кезде жазу-сызуға отырған жақсы. Мен Лениннің «Бір адым ілгері, екі адым кейін» деген кітабын аударумен шұғылданып, түнгі сағат төртке дейін отырып, шаршадым да, жатып ұйықтамақ болдым. Мұндайда тезірек көзің ілінбей, дөңбекшіп жатасың да, біраздан кейін талықсып, ұйықтап кетесің. Әрине, кеш тұрасың. Бүгін де нақ осылай болды.

	Көзімді уқалап, төсектен тұрдым да, терезенің пердесін ашып, далаға қарадым. Көшеде адам толып кеткен. Әдетте, жексенбі күні паркке баратындар жақсы киініп, бір-бірімен қолтықтасып, маң-маң басатын. Ал бүгін жұрт қалай болса солай киінген. Әркім өз бетінше асығып-үсігіп, жүгіріп барады. Таныс адамдар да көп. «Мынау Ғабең емес пе?» – деп шұқшия қараймын. Иә, Ғабит Мүсіреповтің өзі. Жәй уақытта асып-сасу дегенді білмейтін, сабырлы, салмақты Ғабекеңнің балаша жүгіріп бара жатқаны несі? Мына жұртқа не болған?

	Телефон шылдыр ете қалды.

	– Радио хабарын естідің бе? – деп сұрады жолдасым Бақтияр Меңдіғазин.

	– Жоқ, радио тыңдаған жоқпын.

	– Ендеше, тыңда, досым, тыңда! – деді де, трубканы қоя салды.

	Мен дереу радионы сөйлеттім. Радио құлағымды қақ жарғандай болды. Есеңгіреп кеттім. Үй-ішімізбен үймелеп, үнсіз тұрып қалдық.

	– Неміс-фашис басқыншыларына қарсы совет халқының Ұлы Отан соғысы басталды. Біздің ісіміз – әділ іс. Жау талқандалады. Біз жеңеміз.

	Басымызға осындай күн туды дегендей, біз бір-бірімізге қабақ астынан қараймыз. Ал радио сарнап тұр.

	– Паркте митинг болады. Митингіге барыңыздар!

	Паркке қарай біз де жүгірдік. Ондаға халықта сан жоқ. Митинг басталды. Ашулы ызамен сөйлеген шешеңдердің сөздерін естуге ынтыққан жұрт алға ұмтылып, бірін-бірі итермелейді, тығылысқан күйі әрлі-берлі ауытқып, толқын басқан теңіздей теңселеді.

	Үйге келген соң біздің әңгімеміз тек соғыс жөнінде, мобилизация туралы болды. Мен 29 жастамын. Кезек біздікі.

	– Мен майданға баратын шығармын, менің киім-кешегімді кішкене чемоданға салып, әзірлеп қой, – дедім Зураға.

	Чемодан сол күні-ақ дайын тұрды.

	Дүйсенбі күні жұмысқа жұрттың бәрі де келіпті. Ол кезде мен Қазақстан Компартиясы Орталық Комитеті жанындағы Партия тарихы институтында бөлім меңгерушісі, әрі бас редактор болып қызмет істеуші едім. Институтқа келісімен шұғыл түрде партбюро мәжілісі, коллектив жиналысы өткізілді, үкіметіміз бен партиямыздың совет халқына арнаған үндеуі түсіндірілді.

	Соғыс әр үйге, әрбір завод пен мекемеге кіріп келгендей болды. Барлық жерде жұмыс соғыс жағдайына қарай қайта құрыла бастады. Орталық Комитеттің нұсқауы бойынша, бізде де жұмыс бағыты өзгерді. Енді Қазақстан партия ұйымының тарихын жазу тоқтатылды. Ленин шығармаларының толық жинағын аударуға кіріспей, алты томдығының соңғы томын аяқтап шығумен тынған мақұл деп саналды. Негізгі міндет – В.И.Лениннің социалистік Отанды қорғау туралы жазған еңбектерінің жинағын әзірлеу, халықты жауға жұмылдыратын мақалалар жазу, еңбекшілер арасында үгітнасихат жұмысын жүргізу, лекция оқу.

	Мен лекция дайындайтын бригаданы басқардым. Тарихи деректер, орыс классиктерінің патриотизм туралы жазғандары, шетелдік интервенция мен азамат соғысы кезіндегі документтер, күнделікті ресми хабарларлар мен насихаттық мақалалар зерттеліп, көп материалдар жиналды. «Совет халқының Ұлы Отан соғысы» деген лекциямыздың ақырғы тексті елу бет болып шықты. Лекцияны Орталық Комитет мақұлдады. Кейін Орталық Комитет осы тақырыпта лекция оқу үшін насихатшылар тобын құрды. Лекторлардың тізімінде мен де бармын. Куәлігімді қолыма алып, ертең Семей облысына командировкаға шығатын болып, кешке үйге келдім. Бұл июльдің он бесі күні еді.

	Үйде аудандық әскери комиссариаттан келген повестка жатыр екен. Командировка өз жайына қала берді.

	16 июль күні таңертең, көрсетілген уақытта ескі қамалға жиналдық. Бұрын ішіне кіріп көрмесек те, бұл қамалды жақсы білеміз. Дмитрий Фурмановтың «Бүлік» деген кітабында суреттелген негізгі оқиға нақ осы арада болған. Фурманов өлімге басын байлап, дұшпандарының қақ ортасына барып, жалынды сөзімен солдаттарды өзіне қаратып алады. Кітаптың осы жері мені ерекше толғандыратын. Міне, коммунист деп Фурмановты айт! Қамалға кіргенде осындай ойға шомдым.

	Камалға жүздеген кісі жиналған. Олар, шақыру бойынша, әр бөлмеге бір-бірлеп кіреді. Кезегі жетпегендер топырлап жүр. Бұлардың ішінде таныс адамдар да аз емес. Манап Мусин де, Леонид Макеев те, Алексей Кузнецов та, Дмитрий Снегин де, Бақтияр Меңдіғазин де келіпті. Таныстар бірінен бірі жаңалық білгісі келеді. Әрлі-берлі өтіп жатқан әскери адамдардан жәйжағдайды сұрастырамыз. Біреулері қабағын түйіп, өте шығады, ал енді біреулері «Сен де мендей боласың, сенен жасырарым жоқ» дегендей, жайдары жүзбен түсінік береді. Сонымен, біраз мәліметке қанықтық.

	Орта Азия Әскери округі әскери советінің 1941 жылғы 12 июльдегі бұйрығына сәйкес, 14 июльде Алматыда Қазақстандық тұңғыш дивизия – 316-шы атқыштар дивизиясы құрыла бястады. Дивизияның командирі болып И.В.Панфилов тағайындалды. Ол кім? Осы сұраққа жауап бергендей, редакцияда істейтін Л.Макеев «Генерал-майор Панфилов» деген листовканы ұсынды. Иван Васильевич 1893 жылғы 1 январьда Саратов облысындағы Петровск деген кішкене қалада, ұсақ кеңсе қызметкерінің семьясында туған. Ол ерте жетім қалып, он екі жасынан еңбек етіп, ауыр тұрмыс шеккен. 1915 жылы армия қатарына шақырылып, дүниежүзілік бірінші соғысқа қатардағы жауынгер болып қатысады. Азамат соғысы кезінде, 1918 жылы өз еркімен Қызыл Армия қатарына енеді. Атақты Чапаев дивизиясында взвод, рота, батальон командирі болады. Украинада, Оңтүстік Россияда, Волга бойында, батыс Қазақстанда ақтармен алысып, Уфа, Орал, Гурьев қалаларын азат етеді. Қаһармандығы, ерлігі үшін Қызыл Ту орденімен наградталады. 1920 жылы Коммунистік партияның қатарына алынады. Азамат соғысынан кейін Киевтегі жаяу әскер мектебін ойдағыдай бітіреді. 1924 жылдан бастап Орта Азия Әскери округінде рота, батальон, полк командирі болып, басмашыларға қарсы күреседі. Ұрыстағы шеберлігі үшін екінші рет Қызыл Ту орденімен наградталады. Ол 1938 жылы Қырғыз ССР Әскери комиссары болып тағайындалады. Қырғызстан Компартиясы Орталық Комитетінің мүшесі, Қырғыз ССР Жоғарғы Советінің депутаты болып сайланады.

	Сонымен, 316-шы атқыштар дивизиясының командирі – генерал-майор Иван Васильевич Панфилов, комиссары – батальондық комиссар Сергей Александрович Егоров, штаб бастығы – полковник Иван Иванович Серебряков. Дивизияның құрамындағы 1073-ші атқыштар полкінің командирі – майор Георгий Ефимович Елин, комиссары – Петр Васильевич Логвиненко; 1075-ші атқыштар полкінің командирі – полковник Илья Васильевич Капров, комиссары – Ахметжан Латыпұлы Мұхамедияров, штаб бастығы – капитан Иван Михайлович Монаенко; 1077ші атқыштар полкінің командирі – майор Зиновий Самойлович Шехтман, комиссары Андрей Михайлович Корсаков; 857-ші артполктің командирі – подполковник Георгий Федорович Курганов, комиссары Александр Иванович Скоробогат-Ляховский.

	Біз қай полкке барар екенбіз? Командиріміз оңды кісі ме? Таныс жолдастармен бірге болсақ жақсы болар еді. Біздің ендігі ойымыз осы болды.

	Бір кезде бейтаныс комаидир шыға келді де, жұрттың фамилиясын дауыстап атай бастады. Ол елу шақты кісіні іріктеп алып, қатарға тұрғызды да, қаланың ортасымен жүргізіп отырып, Қызыл әскер көшесіндегі (қазіргі Панфилов көшесіндегі), республиканың Әскери комиссариаты жанындағы үлкен казармаға әкелді. Казармада жататын да, отыратын да ештеңе көрінбейді; тыптипыл еденнен басқа түк жоқ. Вокзалдың кең залында кездескендей, жұрт біресе жүріп, біресе тұрып әңгімелеседі. Мұнда жиналғандар запастағы офицерлер болып шықты. Екі күннен бері запастағылар осы жерге жиналып, біреулері командир, біреулері политрук ретінде полктерге жөнелтіледі екен. Ал мен партия тарихы институтында істегендіктен жыл сайын шақырылу мерзімі ұзартылып жүрген адаммын. Тек осы жылдың басында ғана Термездегі үш айлық курста солдаттың міндетін атқарып, шұғыл түрде кіші лейтенант болып шыққанмын. Демек, мен взвод командирі болуға тиіспін.

	Кәзір бізді керек қылып жатқан ешкім жоқ сияқты. Осындай кезде үйге барып келуге болар еді. Үйде әйелім, бес балам хабар күтіп отыр ғой. Бірақ рұқсатсыз кетуге болмайды. Командирлердің не істеп жүргенін білмейсің, бірі келіп, бірі кетіп жатыр. Олардың ішінде жалғыз-ақ қазақты көрдім. Бұл 1073-ші полктың бірінші батальонының командирі, аға лейтенант Бауыржан Момышұлы еді. Мен оның атын да, фамилиясын да білмеймін. Бірақ жүзі таныс. Бала кезімде Шымкенттегі жеті жылдық мектепте көрген адамым сияқты. Ол кезде де сидаңдау еді, ал кәзір ұзын бойлы, сымбатты, қараторы жігіт болып шығыпты. Әскери киім де өзіне қонып тұр. Командирлердің сүйегіне біткен мінез мұның да басында бар: көзі өткір, қабағы қатыңқы, жүзі суық. Мен қорғалақтап жанына келдім.

	– Үйге барып келуге рұқсат етіңізші, үйдегі әйелім, балаларым менің армияға алынғанымды әлі білмейді, – дедім.

	– Немене, майданға қатын-балаңды сүйретіп апармақ па едің?! – деп кекете жауап берді де, – Тез кел! – деді. Мен кекеткенін ұнатпасам да, рұқсат бергеніне ырза болдым.

	Үйге жүгіріп барып, жәй-жағдайды айтып, дайын тұрған кішкене чемоданымды алдым да, тезірек казармаға қайтып келдім. Біз киім-кешегімізбен еденде жатып, осында түнеп шықтық!

	Таңертең бір офицерге еріп, бір топ кісі қаланың сыртындағы, Басарықтың арғы жағындағы, кәзіргі Сәтпаев көшесіндегі Байланыс техникумының үйіне келдік. 1075-ші полктың штабы осында екен.

	– Сізді полк комиссары Мұхамедияров шақырып жатыр, – деді офицер.

	Кіріп келген бөлмем бос тұрған сияқты. Тез көз жүгіртіп, есіктің қасындағы жалғыз столда отырған кісіні көргенде сасып қалдым. Тұсынан орағытып өттім де, қарсы алдында тұрып:

	– Комиссар жолдас, сіздің шақыруыңыз бойынша келіп тұрған Шәріпов, – дедім.

	Менің сөзімді түрегеліп тұрып тыңдаған комиссар өзінің орнына отырды да, маған:

	– Отырыңыз, – деп, алдындағы орындықты көрсетті.

	Комиссар өзінің алдында жатқан менің документтеріме бір қарап қойды да, сөзін бастады:

	– Шәріпов жолдас, мен сіздің өмірбаяныңызбен таныспын, – деді ол. – Қалалық партия комитетінің ұсынысы бойынша, біз сізді 3-ші батальондағы 8-ші ротаның саяси жетекшісі қызметіне тағайындап отырмыз. Сізге жуырда политрук атағы беріледі. Соғыс жағдайында армиядағы саяси қызметкерге ерекше міндет жүктеледі. Рота үшін алдымен, командир емес, сіз жауап бересіз. Бірақ командирді дұрыс бағыттап, қолдап отыру қажет. Ротада әскери темір тәртіп орнатылуға тиіс. Жауынгерлер тез арада соғыс өнерін үйреніп шығатын болсын. Үгіт-насихат жұмысы барлық жағдайда үздіксіз жүргізілуі керек. Әрбір бөлімде үгітші тағайындалсын. Оларды «саяси жауынгерлер» деп атаймыз. Солар арқылы сіз әрбір кісінің пиғылын біліп отыруға міндеттісіз. Жауынгерлермен жеке әңгімелесуді, олардың хал-жайын біліп, оларға қамқорлық етуді ұмытпаңыз. Тамақтың сапасы үшін де сіз жауап бересіз.

	Комиссарымыз Ахметжан Латыпұлы Мұхамедияровтың әрбір сөзі менің көкейіме қонып тұр. Орта бойлы, қара көзді, қиғаш қасты, қызыл шырайлы, аққұба, сұлу жігіт маған ә дегеннен ұнады. Сыпайы, ұстамды. Комсомол ұйымдарында, атты әскер бөлімдерінде ұзақ уақыт қызмет істеген. Басмашыларға қарсы күресте ерлік көрсеткен.

	Мен кетуге ыңғайлана берген кезде, бір полковник кіріп келді. Комиссар мені оған таныстырды. Бұл И.В.Капров болып шықты. Ол – тапалтақтау, ашаң, көзі көк, жүзі қара-күрең, бәсең дауыспен ақырын сөйлейтін кісі. Илья Васильевич 1898 жылы кедей шаруаның семьясында туған. Ол И.В. Панфиловпен бір жерде өсіп, бір әскери мектепте оқып, азамат соғысына, басмашыларға қарсы күреске бірге қатысқан. Қызыл Ту орденімен наградталған, әскери училищеде оқытушы болып істеген. Дивизияға осы қызметтен келген.

	Біздің қадірлі басшыларымыз, майдандас достарымыз, бауырларымыз Мұхамедияров пен Капровты бірінші рет осы жолы көрдім.

	Комиссардың бөлмесінен шыққан соң, 3-ші батальонның орналасқан жеріне, байланыс техникумының жатақханасына келдім. Мұнда телефонистен басқа ешкім жоқ екен.

	– Мен политрукпін, – дедім.

	– А, политрук болсаңыз, орныңызды көрсетейін, – деп, телефонист мені екінші этаждағы бір бөлмеге кіргізді де, тайып тұрды.

	Шамалыдан соң осы бөлмеге екі қазақ кіріп келді. Таныстық. Бұл екеуінің біріншісі – біздің батальондағы 7-ші ротаның политругі, африкалықтар сияқты қап-кара, айран көзді, сопақ мұрынды, аласа бойлы семейлік Аманбек Жаманбеков екен. Екіншісі – біздің батальондағы 9-ші ротаның политругі, ұзын бойлы, қарақошқыл, таңқы мұрынды, қалмақ тұрпатты шымкенттік Әбдікәрім Үсенов болып шықты.

	Үшеуміз біраз әңгімелестік. Жаманбеков пен Үсеновтің сөздеріне қарағанда, олар әскери жағынан мендей құралақан емес, тәжірибелі кісілер екен. Екеуі де бұрын бірнеше жыл қазақ атты әскер полкінде болған кавалеристер. Екеуі де сен тұр, мен атайын дегендей, жігерлі жігіттер.

	Төменге түссек, әскери киімді адамдар жүр екен. Олар Ташкенттен келіпті. Кенет бізді батальон командирі шақырды. Батальон командирі Николай Алексеевич Молчанов – ұзын бойлы, арық, тісі сойдиған, құлағының мүкісі бар, қырық бестен аса бастаған кісі. Бізге ол қарт сияқты көрінді. Бұл кісі де – чапаевшы, Панфиловтың майдандас досы. Азамат соғысы кезінде Қызыл Ту орденімен наградталған. Капитан бізді дәрежелес жолдастарша жайдары жүзбен қарсы алып, өзінің кім екенін таныстырып, полктың құрамын түсіндірді.

	Біздің полкте үш батальон бар. Бұларды басқаратындар – капитан Михаил Александрович Лысенко, аға лейтенант Иван Иванович Райкин, капитан Николай Алексеевич Молчанов. Үшінші батальонның штаб бастығы – лейтенант Андрей Акимович Ветков, 7-ші ротаның командирі – лейтенант Деревянко, 8-ші ротаның командирі – лейтенант Давыдов, 9-шы ротаның командирі – кіші лейтенант Отроков. Біз бір-бірімізбен таныстық.

	Сегізінші ротаның командирі Иван Давыдов – 22 жаста. Тапалтақ, бауырсақ мұрынды, сыпайы кісі. Ташкенттегі әскери училищеден бұрын педагогикалық техникумды бітіріп, мұғалім болған. Командир ретінде қатал болғысы келсе де, мұғалім ретінде жұмсақ болмай тұра алмайды. Давыдов – сүйкімді жігіт. Ол кезде көп роталарда, Чапаев пен Фурманов сияқты, командирлер мен политруктер біраз уақыт бір-бірімен түсінісе алмай жүрді. Екі жыл әскери училищеде оқыған, әскери өнерді жақсы білетін, енді командирлік дәрежеге жеткен комсомолецтер политруктерге бағына қойған жоқ, өйткені соғыстан бұрын политруктер командирдің орынбасары сияқты болатын. Ал ендігі жағдай басқаша. Ендігі политруктер – жастары отызға келіп қалған, үлкен мекемелерде қызмет істеген тәжірибелі коммунистер; командирлерге бақылау жасауга тиіс. Бірақ ондай жағдай Давыдов екеуміздің арамызда болған жоқ. Екеуміз де, қоғамдық салада көп істеген кісілер болғандықтан, тез түсінісіп кеттік. Біздің жауынгерлер алдындагы тактикамыз: ол маған бағынады, мен оған бағынамын.

	Кейін Давыдов екеуміз өзімізге бағынышты бастықтарды жинап алдық. Біздің алдымызда отырған кісілер: бірінші взводтың командирі – кіші лейтенант Прийма, екінші взводтың командирі – кіші лейтенант Гусев, үшінші взводтың командирі – лейтенант Яремич, пулемет взводының командирі – лейтенант Никифоров, старшина – Чалапов, замполит – Трубка.

	Замполит жөніндегі мынадай бір оқиға есімде: мені комиссар Мұхамедияров шақырып алып, тиісті нұсқау берді.

	– Кәзір бір жарты сағаттың ішінде батальондарға, роталарға, соның ішінде сіздің ротаға жауынгерлер келеді, соларды қарсы алыңыздар, – деді ол.

	Жаяу барып жеткенше уақыт өтіп кетеді ғой деген оймен, мен полк штабынан батальон штабына телефон соқтым.

	– Замполитті шақырыңыз, – дедім телефонистке.

	– Трубканы Трубкаға берем, – деді ол бір кезде. – Трубка,– деді біреу, украин акцентімен.

	– Трубканы замполитке беріңіз, – дедім мен.

	– Мен замполитпін, менің фамилиям Трубка, ғапу етіңіз, мен сізді тыңдап тұрмын, – деді ол.

	– Бізге көп «қонақтар» келеді, оларды жақсылап қарсы алуға тиіспіз, кәзір мен де жетемін, – деп, трубканы қоя салдым.

	Өз орынбасарымның фамилиясы Трубка екенін осылай біліп, жаттап алдым. Украин акцентімен сөйлейтін момын, тіл алғыш, зерделі, саяси сауатты, шикіл сар жас жігіт менің ең сенімді кісім болып кетті.

	Рота командирі Давыдов бізге келген екі жүзден ас адамды қатарға тұрғызды да, төртке бөлді; оларға өзін, мені, взвод командирлерін, замполитті, старшинаны таныстырып болған соң:

	– Взвод командирлері өз міндеттерін атқаруға кіріссін, – деді. Взводтар бөлініп кетті. Ал біз Давыдов, Чалапов үшеуміз машинадан түсіріліп жатқан киім-кешектер мен әбзелдерді қабылдауға кірістік. Бір сағаттан кейін техникум жатақханасы нағыз казармаға айналды, ал ротадағылардың бәрі біркелкі киім киінген әскери адамдар болып шыға келді. Офицерлер портупея асынған; жағаларына кіші лейтенанттар бір кубик, лейтенанттар екі кубик тағып алған; менің жағамда үш кубик, сол жақ қарымда қызыл жұлдыз белгісі бар; жұлдыз – саяси қызметкерлердің белгісі.

	Бұйрық бойынша, полк штабына баруға асықтым Онда біз пистолет пен противогаз алдық. Ілезде барлық командирлер мен саяси қызметкерлер үлкен залға жиналдық. Капров пен Мұхамедияров күтіп тұр екен.

	– Становись! – деп полковник жұртты қатарға тұрғызды да – смирно! Серт береміз ! – деді. Ол комиссарға қарады.

	– Фамилияларыңыз аталғанда кезектеріңізбен бір адым алға шығасыздар да, қатты дауыспен «Әскери серттің» тексін оқып, ант етесіздер, – деді комиссар.

	Бірімізден соң біріміз алға шығып, дауысымыз қалтырап, жүрегіміз дірілдеп, ант етіп жатырмыз:

	Мен серт беріп, ант етемін!

	Мен Отанымды қорғауға әзірмін!

	Мен адал болып, ерлік көрсетемін!

	Мен жеңіс үшін қанымды да, жанымды да аямаймын!

	Антымды бұзсам, мені совет заңы жазаласын!

	Антымды бұзсам, халықтың қарғысына ұшырайын!

	Мен ант етемін!

	Сол күні капитан Молчанов батальондағы барлық жауынгерлерді қатарға тұрғызып, әрқайсысына винтовка берді, бәрінен ант алды. Штаб бастығы лейтенант Ветков «әскери серттің» әрбір сөзін жеке оқиды, жұрттың бәрі үн қосып, сол сөзді қайталайды. Жүздеген адамның қатты дауысы кең даланы жаңғыртып, күңірентіп жіберді, халықтың қаһарындай естілді, Майданның рухы сезілді.

	Қызыл әскерлер бір километр жердегі асханада тамақ ішеді. Оларды сапқа тұрғызып, старшиналар апарады. Тамақтың сапасын, роталардың уақытында келіп-кетуін кезекші политруктер бақылайды. Ал командирлер мен политруктердің өздері полк штабының үйіндегі кішкене асханада тамақтанады. Біздің көп кездесетін, асыға-үсіге әңгімелесіп, әзілдесетін жеріміз осы маңай. Көбіміз асханаға ерте барсақ та, кезек күтіп, кеш шығамыз. Ал Әбдікәрім Үсенов кеш барса да, ерте шығады. Біз Әбдікәріммен бір столда отыруға тырысамыз: бірге отырсақ құрметті боламыз.

	Екінші бір беделді политрук Василий Клочков. Ол туралы толығырақ айтқым келеді. Василий Георгиевич Клочков 1911 жылғы 8 мартта туған; оның туған жері – Саратов облысының Воскресенск ауданындағы Синодское селосы. Ол дивизия командирі И.В.Панфиловты, полк командирі И.В.Қапровты, батальон командирі И.И. Райкинді жерлесім ден мақтаныш ететін. Клочков – 1939 жылдан партия мүшесі. 1940 жылы СССР Сауда комиссариатының Бүкілодақтық сырттан оқитын институтын бітіріп, жоғары білім алды. Сол жылғы октябрьде әйелінің атааналары тұратын – Алматыға келді. Мұнда ол 1940 жылғы 2 ноябрьден бастап Қазақ ССР Сауда Халық комиссариатының инспекторы және инженер-технологі болып, 1941 жылғы 10 майдан бастап Алматыдадағы Асханалар мен ресторандар тресі басқарушысының орынбасары болып жұмыс істеді. В.Г.Клочков 16 июльде 316-шы дивизияға шақырылып, 1075-ші полктегі 4-ші ротаның политругі болып тағайындалды.

	Василий Қлочков отыз жаста ғана болса да, кұрбыларымен салыстарғанда үлкенірек көрінетін. Бұл оның бойшаңдығынан болар. Оның мұрны ірілеу, ұзындау, козі көгілдір, маңдайы кең, шашы ұяң, аздап бұйралау. Жоғары қайырылған. Ол қатаң кісі сияқты, бірақ әзілдескенде мүлде сүйкімді болып шығады. Алайда, мылжың сөзді ұнатпайды; мұндайда ол әңгімені бөліп, іске көшеді. Оның мінезі қызық еді.

	Офицерлер, асханадағы даяшылар Василийді ерекше құрметтеп, кезексіз тамақтандыратын, өйткені олар оны асхана тресіндегі жұмысы жағынан білетін. Осы жағын әдейі қазбалап, кейбіреулер оны «Ресторандық политрук» деп атайтын. Ол мұндайда ешкімге өкпелемейтін; тек қана: «Қойшы, сенің осындайың бар» дей салатын.

	Клочков – командир болуға лайық адам. Ол старшинаға сенбегендей, роталарын жауынгерлердің асханасына өзі апарады. Василийдің дауысы алыстан естіледі:

	– Алаңдама, тура қара! Аяғыңды жаны бар кісіше бас, қаттырақ бас! Ән бастаушы, қайдасың? Мен кімге айтып келемін, баста деймін! Қаттырақ шырқа! Бәрің қосылыңдар, бәрің дейім. Міне, осылай! Бәрекелде, жігіттер! – дейді де, өзі әнге қосылып кетеді.

	Мұндайда кездесіп қалсақ, біз Василиймен әдеттегіше әзілдеспей, оның беделін сақтап, оған әскери тәртіп бойынша сәлемдесіп өте шығамыз.

	Бір жолы Василий екеуміз полк бойынша кезекші болып, түнгі сағат он екіге дейін Басарықты күзеттік. Біздің міндетіміз, Пушкин көшесі мен Алатау (қазіргі Күләш Байсейітова) көшесінің арасында қала жақтан да, қала жаққа да ешкімді арықтан өткізбеу. Бұл кең арықтан тау суы сарқырап ағып жатады. Жағасы – биік жар. Сол жардың төбесінен жүретін жіңішке жол бар. Жол бойымен екеуіміз екі жаққа кетеміз де, бір кезде қайта кездесеміз. Арыққа құлап кетпеу үшін бірімізді-біріміз құшақтап, екеуміз екі жаққа ауысамыз. Тағы кездесеміз, Тағы ауысамыз. Сөйтіп жүргенде алдымнан кісі сияқты бірдеңе қараңдады. Мен жүрісті тездеттім. Ана жақтан Василий де келіп қалды. Қараңдаған шынында да кісі болып шықты. Біреу емес, екі кісі. Біріне бірі жабысып қалғандай. Бізді тұсынан өткізіп жібергілері келеді. Василий ол екеуін құшақтап, әрең дегенде мен жаққа өтті де, маған сыбырлап:

	– Балалар ғой, – деді.

	– Мұнда қайдан жүрсіңдер? – дедім мен.

	– Біз күндізден осы маңда ойнап жүрдік, – деді бірін-бірі қостап екі бала.

	Оларды Пушкин көшесіне жеткіздік те, қала жаққа қуып жібердік. Жеке қалған соң екеуміз күле-күле сөйлесеміз.

	– Тыңшылар ма деп қалдым.

	– Мен де.

	– Апырмай, сенің қырағылығың-ай!

	– Сен де кем соқпадың.

	Осы екі ортада біздің кезегіміз бітіп, басқа офицерлер келген соң, екеуміз қоштасып, өз батальонымызға кеттік.

	Таңертең мен ротаны жинап алып, саяси сабақ өткіздім, соғыс жағдайын түсіндірдім. Орыс тілінде сөйледім. Қазақтардың көп екенін аңғармағандықтан емес және орыс тілін қазақ тілінен гөрі жақсы білгендіктен емес, – әдейі істедім мұны. Майданда екі тілде бұйрық беру болмайтын нәрсе, сондықтан қазақтардың осы бастан орысшаға дағдыланғанын мақұл көрдім.

	Әдетте саяси сабақтан соң ішкі қызмет уставы, строй уставы және басқа уставтар жөнінде сабақтар жүргізіледі. Көбінесе атыс өнері үйретіледі.

	Кәзір лейтенант Давыдов 8-ші ротаны кірпіш заводының сыртындағы тауға қарай апара жатыр. Рота алдында екеуміз қатар жүріп келеміз. Ол жан-жағына қарап, кейде бүйірге шығып кетіп, жауынгерлерге ескертпе жасайды. Марш тәртібімен жедел жүріп, тауды өрмелей береміз. Бір кезде атыс алаңына жеттік.

	Алыста, екі жүз метрдей жерде нысаналар тұр. Оқ соған тиюге тиіс. Нысана алдындағы қазулы орда жатқан қызыләскер оқтың тиген-тимегенін телефон арқылы командирге жеткізеді. Біздің ротаның жауынгерлері кезегімен бірінен соң бірі атып жатыр. Атыс позициясы дұрыс орналасуды, аяқтарыңды екі жаққа жайып тастауды, сол қолыңды еңкейте түсіп, шынтағыңды жер тіреп қоюды, оң қолыңды еркін ұстап, сұқ саусағыңды шүріппенің ілмегіне іліктіруді, асықпай көздеп, атар сәтте дем алмауды Давыдов қайта-қайта түсіндіріп тұр. Кейде мен де білгішсініп, оның айтқанын қайталап, қалай атуды өзім көрсетемін.

	Сайыс қызып жатқан кезде, анадай жерде бір топ командирлер келе жатты. Капровты, Молчановты тани кеттік. Тағы бір кісінің, екі генералдың кім екенін білмедік. Әне-міне дегенше олар жақындап қалды.

	– Мұндайда не істеу керек? – деп сұрадым Давыдовтан.

	– Атыс алаңында команда берілмейді. Мен оларды қарсы алып, не істеп жатқанымыз жөнінде рапорт беруге тиіспін.

	Давыдов алға шықты. Бірақ бастықтар тұсынан өткенде ол түк үндемеді. Мен мылтық атайын деп жатқан жауынгердің қасында тұрмын. Генералдар төніп келіп қалды.

	– Рота атыс өнерін үйреніп жатыр, баяндаушы – политрук Шәріпов, – дедім мен демімді әрең алып.

	Бастықтар мені қоршап алды. Генералдар үндемейді. Жағасында ромб белгісі бар бір кісі менімен сәйлесе бастады.

	– Бұрын армияда қызмет еттіңіз бе?

	– Жоқ.

	– Қайда жұмыс істедіңіз?

	– Партия тарихы институтында.

	– Батальоннан дивизияға дейін командирлерді айтып беріңіз.

	– Батальон командирі капитан Молчанов, полк командирі полковник Қапров, дивизия командирі генерал-майор Панфилов.

	– Алдыңызда тұрған екі генералдың қайсысы Панфилов? – деді бір генерал.

	– Сіз боларсыз, – дедім мен.

	– Көрдіңіз бе, сізді білмейді, – деді әлгі генерал екінші генералға қабақ шытып.

	– Политрук жолдас, осы 15 июльде генерал Панфиловтың сіздерге баяндама жасағаны есіңізде жоқ па? – деді Егоров.

	– Ғапу етіңіз, мен дивизияға 16 июльде келдім деп жауап бердім.

	– Демек, соңғы он күннің ішінде сіз бұл батальонда болмаған екенсіз ғой, – деді бірінші генерал екінші генералға. Екіншісі үндемеді.

	– Ротаңыздың командирі қайда?

	– Менмін, – деді алыстау тұрған Давыдов.

	– Рапорт бермей, тәртіп бұзғаныңыз үшін мен сізді рота командирі қызметінен босатамын.

	Бастықтар басқа батальондарға қарай жүріп кетті. Ал біз есімізден танып қалдық. Сұрастырсақ, ромб белгісі бар кісі Орта Азия Әскери округінің әскери советінің мүшесі, бригадалық комиссар Пантас екен. Бірінші генерал округтің штаб бастығы генерал-майор Казаков екен. Нұсқау беру үшін келіпті, дивизияны мақтап кетіпті. Екінші генерал И.В. Панфилов болып шықты. Одан кейін оның түр-сипатын өмірімде ұмытпайтын болдым. Мен дивизиямыздың командирін ыңғайсыз жағдайға қалдырдым-ау деп өзімнен өзім қапаландым. Жастықтан жасқаншақтық еткен Давыдовты аяп, оған жаным ашыды.

	Осыдан кейін Давыдов үшінші взводтың командирлігіне ауысты. Сегізінші ротаның командирі болып лейтенант Яремич тағайындалды. Комсомолец Григорий Михайлович Яремич 23 жаста. Ұлты – украин. Харьковтегі театр техникумында оқыған. Оны бітіремін деп жүргенде Ташкенттегі әскери училищеге шақырылған. Училищені бітіремін деп жүргенде соғыс басталып кетіп, майданға баратын дивизияға келді, үшінші взводтың командирі болды, енді рота командирі. Ол шымыр, шапшаң қимылдайды. Команда бергенде әрбір сөзін нақыштап, дауысын қаттырақ шығарады. Тәртіпке мықты. Өзі әрбір коммунисті партияның өкілі деп құрметтейді.

	Тактикалық сабаққа күндегідей таңертең емес, кешке кеттік. Тағы да марш жүрісімен тауға қарай өрледік. Бірақ күндегідей қара жолмен жүрмей, жырадан жыраға өтіп, қайдағы бір үңгірге келдік. Қараңғы түсіп кетті. Жүру де қиынға айналды. Нақ осы кезде «Рота түнгі ұрыста» сабағы басталды. Ай жарық. Біз шабуыл жасаушымыз. «Дұшпандар» да жақындап қапты. Әйдә, атыстық, ұрысқа шындап кіріскеніміз сонша – бұл шын дұшпандар сияқты көрінді. Ұрыс түн ортасына дейін созылды. Ақыры біз жеңдік. (Кейін білдік: олар да бізді жеңіпті). Жеңістен соң сақтық үшін төрт жағымыздан, бір-бір бөлімшеден қорғаушылар қойдық. Ротаға тыныс берілді. Жүгіре-жүгіре шаршаған жауынгерлер киімдерімен кез келген жерге жата кетті. Яремич екеуміз ортада жатырмыз. Ол да ұйқыға кірісті. Ал мен ұйықтай алмай, таң атқанша жұлдыздарға қараумен болдым. Таң ата сегізінші рота сап түзеп, марш жүрісімен қала шетіндегі казармасына жетті.

	Бүгін, 22 июльде дивизиялық «За Родину» газетінің бірінші номері шықты. Газеттің редакторы – ақын Павел Кузнецов, әдеби қызметкері – Леонид Макеев. Газетте И.В. Панфиловтың – «Зор шабуыл шайқастарына дайындалайық» деген мақаласы басылыпты. “Соғыстың басталғанына бір ай болды. Жаумен шындап шайқасатын күн алдымызда. Әрбір қызыләскер қысқа мерзімде, бар күшін салып, каһарман батыр болуға әзірленуі тиіс”, – деп жазыпты біздің генерал. Саяси сабақ ретінде, бұл мақаланы рота жауынгерлеріне оқып бердік.

	Телефон арқылы біздің Бахтияр Меңдіғазин штабқа шақырылды. Қайтып келген соң:

	– Не үшін шақырыпты? – дедім.

	– Бір қиын мәселе, – деп Бақтияр күле береді. – Мен барлаушылар взводында болатын болдым.

	Келешектегі батырларымыздың бірі Бақтияр Меңдіғазинмен таныстырайын. Ол республикамыздың батысында, Жымпиты ауданында туған, ал жастық шағы Қазақстанның сол кездегі астанасы Қызылордада етті. Ленин атындағы жетімдер интернатына орналасып, онда бес жыл болды. Пионер, комсомол ұйымдарында тәрбиеленді. Екеуміз бір класта оқыдық. Аққұба, жалпақ бет, момын, жайдары жолдасымыз жасынан-ақ ете сүйкімді болатын. 1922 жылы, он жеті жасында ол «Социалистік Казақстан» газетінің редакциясына орналасып, басқа қызметкерлермен бірге астанамыз Алматыға келді. Өзінің өнегелі коллективінде сегіз жылдай қызмет істеп, әдеби қызметкер, бөлім меңгерушісі болды. Сол жылдарда газет бетінде оның өнеркәсіп, ауыл шаруашылығы, мәдениет тақырыбына жазылған мақалалары жиі-жиі басылып, өзі көрнекті журналист болып қалыптасты. Бақтияр кейінгі жылдарда «Қазақстан» және «Көркем әдебиет» баспаларында редактор болып қызмет істеді. Жазушылар одағының мүшесі ретінде бүл ұйымның жұмысына белсене қатынасты. Ол татар әдебиетінің классигі Ғалымжан Ибрагимовтың «Терең тамырлар» деген романын қазақ тіліне аударды. Енді ол армия қатарыңда. Әскери адамдар Бақтиярдын журналистігіне емес, интернатта болғандығына көңіл беліпті. Өзі тентек, қайсар, өжет жігіт болар деп, барлаушыға лайық көріпті. Бұдан былай момақан Бақтияр әскери барлаушы болады.

	Офицерлер полк штабының алдына жиналып жатыр. Алдымен келгендердің ішінде бірінші батальонның командирі капитан Лысенко да бар.

	Ол – әуелден әскери адам. Михаил Александрович Лысенко жасөспірім кезінде атақты Чапаев дивизиясының құрамында азамат соғысына қатынасқан. Жоғары дәрежелі кавалерия мектебін бітірген. Он жыл бойы атты әскерде стратегиялық қызмет істеген. Біздің дивизияға келер алдында Жамбыл қаласында Осоавиахим қоғамынын председателі болды және чапаевшы ретінде ерекше құрметтелді. Ол өзі мінезі жағынан да, сыртқы пішіні жағынан да В.И.Чапаевқа өте ұқсас болатын. Осы Лысенко ұзын мұртын ширатып қойып, күлдіргі әңгімелер айтып тұр. Қолында өріктен сәл-ақ үлкен алмасы бар. Әңгіменің бір үзілісінде, шемішке шаққандай, алманы аузына лақтырып жіберді де, тісімен күрт еткізді. Осы мезгілде генерал Панфилов кіріп келді. Капровтың «Смирно!» деген командасы бойынша тік тұрып, сіресіп қатып қалдық. «Вольно!» – деді де, генерал жүре берді. Бірер адым аттады да, Лысенкоға көзі түсіп, тоқтап қалды.

	– Хал қалай, мұртты капитан? – деді оған. «Мұртты капитан» аузындағы алмасын алақанына салды да, тез жауап берді:

	– Хал жақсы, чапаевшылардың халі ешуақытта жаман болуға тиіс емес.

	– Аузыңдағы Алматының апорты болса, халің белгілі болар еді, – деп Панфилов күлді де, тез-тез жүріп кетті.

	Бұл – Панфиловты екінші көруім. Командирлердің бәрін қатыгез кісілер деп ойлаушы едім. Генералдың, лауазымына қарамай, бұрынғы майдандас жолдасымен осылай әзілдескені маған ұнап кетті.

	Жиынымыз бес-ақ минутке созылды.

	– Біз майдан жағдайына көшеміз, Алматыдан кетеміз, барлық батальондар мен роталарда бұйрық қатаң орындалуға тиіс, – деп Капровқа қарады да, Панфилов шығып кетті. Шамасы, ол баска полктерде де осындай жедел жиын өткізетін болар.

	«Майданға аттанатын болдық қой», – деді үшінші ротаның политругі Мәлік Ғабдуллин.

	Батальондар да, роталар да жорық тәртібіне келтірілді. Бірінші батальон кете бастады. Мәлік те кетті.

	Мәлікті мен бала кезінен білемін. Москвада оқып жүріп, жазғы практика ретінде «Социалистік Қазақстан» газетінің редакциясында қызмет істеген кезімде Мәлікті күнде көретінмін. Ол «Лениншіл жас» газетінің пионер бөлімінде істеді. Мойнына галстук тағып жүретін. Жұғымды, тәрбиелі, көп ойлайтын, сондықтан да қартамыстау көрінетін тапалтақ бала еді. Бірер жылда ұзын бойлы, сырықтай жігіт болып шыққан екен. Одан соң оның ҚазПИ-де оқып жүрген кезін де көргемін. Ротаның политругімен күн сайын кездесіп жүрсек те, оның пионер кезіндегі пішіні есімнен кетпейді.

	Бір сағаттан соң екінші батаьон қозғалды. Біздің үшінші батальон да жорыққа аттанды. Шығысқа қарай жүрдік. Қатты қарқынмен екі сағат жүріп, Талғарға жеттік. Мұнда дивизияның 1073-ші полкі тұратын. Шамасы, барлық полктер осы маңайға жинастырылған. Біз Талғардың бергі жағына, таудың етегіне орналастық. Бірінші рет шатыр тіктік. Алатау маңының түні суық болатыны белгілі ғой, оның үстіне жаңбыр себеледі де тұрды. Шатырдың іші су болып кетті. Мен бұл түнде де ұйықтай алмадым.

	Ертеңіне, он сегізінші августа, таңсәріден «Тревога!» жасалды. Біз тағы жорыққа шығып, Талғардан Алматыға тарттық. Мұның бәрі маневр (әскери алдарқату) екені мәлім. Соны сезе тұрсақ та, бір-бірімізгі: «Қаскелеңге барамыз» – дейміз.

	Алматыға жақындай бергенде мен Яремичпен келістім де, ротадан озып, жүрісті бірте-бірте тездетіп, жүгіре басып, ақырында жүгіре-жүгіре үйге жеттім. Зура қатты ауырып жатыр еен. Зәуре, Абай, Роллан, Виссарион, Сырым мамасының маңайында шырылдап жүр. Балалар әкесі жөнінде де, шешесі жөнінде де қамығулы. Нәрестелерді жұбатпақшы болып, өздерінің күнде айтатын өлеңдерін айтқыздым.

	Балалар бұрынғы әдеттері бойынша күлімсіреген болады. Шынында жылағылары келіп тұр. – Бұл өлеңді біз әлі талай айтамыз, – дедім де, балапандардың беттерінен сүйдім. Жұбайыммен сүйісіп қоштастым.

	Мен институттан көлік шақырып алдырып, Зураны ауруханаға жеткіздім де, өзім Бірінші Алматы станциясына тарттым. Станцияға жақындағанда ротамды қуып жеттім.

	Вокзалда көп тұрған жоқпыз. Бізді шығарып салуға Қазақстанның басшылары – Н.Скворцов, Н.Оңдасынов, Ж.Шаяхметов келіпті. Товарлы поездың вагондарының есігіне тақтай төселіпті. Команда бойынша, әрбір взвод жүгіріп барып, тақтай арқылы вагонға кіріп жатыр. Рота бастықтары, келісім бойынша, әр вагонға міндік. Ә дегенше поезд жылжи бастады.

	Біз майданға аттандық.





II


	Алматыдан шыққан жүк поезы жүйткіп ала жөнелді. Вагондар сатыр-сұтыр етеді, рельстен тайып кететіндей оңды-солды теңселіп, ауытқиды. Вагонның ішіндегі тақтайдан жасалған екі қабат сәкі ауырлықты көтере алмағандай солқылдайды. Жауынгерлер қатар-қатар орналасып, аяқтарын созып, шалқасынан түсіп жатыр. Олар ешнәрсеге алаңдамайды. Оларға поездың бұл жүрісі оның өзіне тән қасиеті, сәнді ырғағы сияқты.

	Жұрт басын көтеріп, мойнын созып, вагон бүйіріндегі саңлауға қарайды. Биік қарағайлар бірін-бірі қуалап, кері қарай сырғып барады. Үйлер де шегіне береді. Қала артта қалды. Тек Алатау ғана мызғымай тұрған сияқты. Ол да, Қордайға дейін сыр білдірмей, одан әрі бірте-бірте аласара берді. Жеке таулар да, төбелер де бірінен соң бірі ғайып болды. Жоталы жазық дала басталды. Бұл даланың ұшы-қиыры жоқ тәрізді. Біз ешбір станцияға тоқтамай, жүріп келеміз, жүріп келеміз.

	Атамекен кең даланың қойнауында қыруар байлық жатыр. Менделеев элементтерінің бәрі осыдан табылады. Міне, Шымкенттен өтіп бара жатырмыз. Мұндағы қорғасын заводының жұмысшылары өндірістік жоспарларын артығымен орындайды: ал қорғасыннан оқ жасалады. «Бәрі майдан үшін – бәрі жеңіс үшін!». Осы ұранмен колхозшылар да ерлерше еңбек етіп, бітік егінді ерте жинап алуға тырысуда. Қырман басында жұмыс қайнап жатыр. Бір мезет ісін тоқтатып, жұрт бізге қарайды. Қарт ата-аналар басын иіп, оң қолын жүрегінің тұсына ұстап, тәжім етіп, құрмет көрсетеді. Жас жігіттер, қыз-келіншектер қолдарын бұлғап, бар дауыспен айғай салады:

	– Жолдарың оң болсын!

	– Сәтті сапар болсын!

	– Жеңіспен қайтыңдар!

	Жауынгерлер оларға өлеңмен жауап қайтарады:



	От Москвы до самых до окраин,

	С южных гор до северных морей.

	Человек проходит как хозяин

	Необъятной Родины своей.



	Широка страна моя родная

	Много в ней лесов, полей и рек.

	Я другой такой страны не знаю,

	Где так вольно дышит человек.



	Бұл өлеңге барлық вагондар қосылады. Бүкіл поезд ән салады. Сүйікті Отанымыздың астанасы Москваға жетуге асыққандай, бұл ән ұзақ уақыт шырқалып, ауаға сіңіп кетеді. Оның тәтті әуені бойға тарап, рух береді.

	Тоқтаусыз жүріп отырып, поезд екінші күні Қызылордаға жеткенде кідіріс жасады. Бұл біздің туып, өскен жеріміз. Ілгеріде вокзалдың маңдайында қазақша «Ақмешіт», орысша «Перовск» деген жазу тұратын. «Ақмешіт-Пірәуіский өз қаламыз, жаманжақсы болсақ та бозбаламыз» деп басталатын өлең есімізде. Совет өкіметі Петроградтан соң бесінші күні-ақ Ақмешітте туын тіккен. Қызылорда – біріккен Қазақстанның бірінші астанасы.

	Вагондардың қақпалары ашылып, жұрт сыртқа шықты. Сап түзеп, темір жолдың арғы бетіне өттік. Дәл вокзалдың тұсында қыштан жасалған, бір қабат болса да биік, үлкен қызыл үй бар. Казарма түрінде салынған бұл үй кәзір әскерлердің тамақтану пункті, бұрын біздің интернат болған. Маңындағы алаңдарда талай ойнап, асыр салғанбыз. Бәрі көзіңе ыстық көрінеді. Әсіресе есігі де, терезелері де үлкен, кең зал таныс. Кәзір бұл залға бір батальон бірден тамақтанатындай столдар қойылған. Жігіттер ыстық тамақты сағынып қалған екен, дереу іске кірісті. Мен бала кездегіні еске түсірдім. Бұл залда көп кісі жататын. Мына жерде Бақтияр екеуіміздің кереуетіміз тұратын. Одан арғы кереуеттердің иелері – Тәжен Елеуов, Қанапия Себепов, Құдайбереген Есмағанбетов, Әбділда Мыңжасаров, Ісмәділда Жөнербаев, Шәріпбай Мәтіков, Имаш Мамыржанов, Медеу Майдашев, Қайрақбай Әбденов, Қазы Жұмабаев, Әбден Көздембаев, Әлішер Тоқмағамбетов, Табылды Абылаев. Үлкеніміз Қайрақбай еді; ол ылғи ақыл айтумен болатын, кейін Шалқар ауданында жауапты чекистік қызметте болды. Кішіміз – Табылды; ол ойнағанда допты құшақтап, жатып алатын; басқалар оның жылағанына қарамай, оны да, допты де тебе беретін; бұл жетімді бір жақсы адам аяп кетіп, интернатқа орналастырарда фамилиясын да, атын да өзі қойыпты: кейін ол журналист болды. Арамыздағы момынымыз – Құдайберген; ол, мақтанғанда, «Римді құтқарған – біздің ата-бабамыз» деген қаздар сияқты «менің бабам – табыннан шыққан қабан Бұхарбай» дейтін; бұл қабанды, бұл батырды сынап көрейік деп, жолдастары жабыла ұратын, бірақ ол жыламайтын; міне, бұл батырлықтың белгісі дейтінбіз: кейін ол да журналист болды. Ішіміздегі пысығымыз – Ісмәділда. жұмыс істейтін, қайтқанда бесалты пирожный ала келіп, жолдастарына үлестіретін, сондықтан да беделді болатын, кейін инженерлік қызмет атқарып жүргенде де беделді болды... Басқа балалар да адам болды. Пионерлерден комсомолецтер, коммунистер шықты.

	Олар кәзір қайда? Әрине армия қатарында. Бұл түсінікті де, өйткені Совет өкіметінің өзі асыраған балалар өз өкіметін қорғауға борышты.

	Қоманда бойынша жауынгерлер вагондарына орналасты. Қос «қара айғыр» су ішіп, шөлін қандырып алған соң, «осқырыппысқырып» тұрды да, поезды сүйретіп, шауып ала жөнелді.

	Бөлімше командирлері сабақ өткізуде, жауынгерлердің қаншалықты білетіндігін тексеруде. Ұнамды қарулардың бірі – қол гранатасы; әрі жеңіл, әрі ұстауга ыңғайлы, лақтырғың келіп тұрады. Мұның да өзінше сыры бар: тиегін ағытқан соң оны тезірек және алысқа лақтыру керек. Жаяу әскерлерге қарсы қолданылатын бұл гранаталарды танкіге қарсы қолдануға да болады. Бірнешеуін қоса байластырып, танк жақындағанда қыртыс табанына тигізе соқсаң, ол тырп ете алмай, тұрып қалады.

	Ақтөбеге де жеттік. Ақтөбе мен Ембі мұнайшыларының жанқиярлықпен еңбек етіп жатқанын білеміз. Мынау соғыс мотор соғысы деп аталады. Моторға бензин керек, ал бензин мұнайдан шығады. Майдан үшін, жеңіс үшін мұнайды еселеп өндіріп, ақтөбеліктер Қызыл Армияға елеулі көмек көрсетуде.

	Жүріп келеміз, желіп келеміз.

	Міне, енді Оралдың тұсынан өтіп бара жатырмыз. Бұрын Теке деп аталған бұл Орал өте бір әсем жерге – Жайықтың бойына орналасқан. Қазақ баласының мақтаныш ететін Ақжайығы осы. Ақжайықтың маңында Василий Иванович Чапаев талай ат ойнатып, жауға қарсы шапқан. Халқымыз оны жақсы көргендіктен сүйіспеншілікпен «біздің Шапай» дейді. Бұрын Чапаевтың соңғы минутта Жайықтың арғы бетіне шықпақ болған жерін көрген едім. Бергі жақ мидай дала екен. Чапаев қашқысы келсе, өзі үйренген түпсіз далаға сүңгіп кетер еді. Жок, ол қашу туралы ойлаған жоқ, ол тек арғы бетке шығуды ғана арман етті. Ал арғы бет тоғай екен. Чапаев жүзіп шығып, әскерін жинап алып, қайтадан ат ойнатпақ болды. Сондықтан да ол батыл түрде тәуекел етті. Тәуекелсіз жеңіс болмайды. Осы бір мысалдың өзі Чапаевтың өте ақылды адам болғанын, білімді қолбасшы екенін көрсетеді. Біздің дивизияда, Панфиловтан бастап, командирлердің бәрі дерлік – чапаевшылар, «Даңқты чапаевшылармен бірге соғыссак, қалайда жеңіп шығамыз», – деген үміт жүрегіміздің түбінде жатыр. 24 августа эшалон Пензаға келіп тоқтады. Түскен бойы вокзалға жүгіріп барып, Зураға ашық хат жаздым «Кетіп бара жатырмыз, көңілдіміз, бақыттымыз» дедім. Бұл сөздердің әсіреқызылдау екені сезіліп тұр, бірақ мағынасы дұрыс. Отан қорғау сияқты ұлы міндет бізге тапсырылғандықтан, біз өзімізді бақытты кісілерміз деп есептейміз.

	Майданға бірте-бірте жақындап келе жатқанымыз барлық жағынан сезіледі. Бұдан қорытынды жасалды. Жауынгерлер винтовкаларын майлап, сүртіп, баптаумеін болды. Командирлер бұрынғыдан да гөрі талапкер, қатал бола бастады. Түнде шам жағуға тиым салынды. Шылымды кезекпен, бүркеніп отырып тарту керек деген бұйрық берілді. Сыртта ешбір жарық көрінбейді.

	Бейнебір мидай далада келе жатқан сияқтымыз. Шынында қаланың ішінде жүрміз. Айдың сәулесінен үлкен үйлер байқалады. Таныс үйлер тәрізді.

	– Москва! Москва! – деген дауыстар вагонды жарып кете жаздады. Бұл 25 августың түні еді.

	Москва! Мен 1930-1933 жылдарда Москвадағы Мемлекеттік кинематография институтының әдебиет-сценарий факультетінде оқыдым. Москвадан өмірге жолдама алдым. Үш жылдың ішінде біз қаланы талай аралағанбыз. Оның орталығы мен шеткері жақтары да, кең көшелері мен үлкен үйлері де, театрлары мен кинолары да, парктері мен скверлері де бізге таныс. Міне, енді сол Москваға келіп тұрмыз, оны қорғау үшін келіп тұрмыз.

	Аспанға көз салсаң, қаланың үстін бөлек-бөлек ақша бұлттар қаптап кеткен. Бақсақ, бұл – бұлт емес, әуені самолеттен қорғау үшін қойылған аэростаттар екен. Жау самолеттерінің биікте гүрілдеген даусы анда-санда естіліп қалады. Мұндайда қаланың әр тұсынан атылған зениттік зеңбіректердің оқтары ұзын қызыл найзадай жоғары көтеріліп, бір нысанаға қадалады. Кенет түтіннен құс жолындай боз жолақ пайда болып, төмендей береді; бір кезде гүрс ете қалады. Өртенген самолеттен от лаулап, алыстан көрінеді. Бұл – майдан оты. Москва жаумен соғысып жатыр.

	Біздің дивизия ресми түрде айтқанда солтүстік-батыс бағытындағы, былайша айтқанда Ленинград бағытындағы 52-армияның құрамына енді. Москва мен Ленинградтың арасындағы Октябрь темір жолын жаудың авиациясы емін-еркін бақылайды. Сондықтан баратын жерге бару оңай емес.

	Барлық полктер, батальондар, роталар жауынгерлік тәртіпке келтірілді. Сегізінші ротаның командирі лейтенант Яремич взвод командирлерін жинап алып, майдан маңында екендігімізді ерекше ескертті. Жауынгерлер қаруларын сайлап, ұрысқа дайын болды. Күзетшілер вагонның төбесіне орналасты.

	Түнде эшалон баяу жылжып, Москваның сыртына шығып кетті. Жүрісі өнбейді; әр жерде бір тоқтайды. Тоқтау себебі хабаршы-связнойлар арқылы бір минутта эшалонның соңғы вагонына дейін мәлім болады.

	Жол бұзылып қалған. Кім бұзған?

	Әрине, фашистер бұзған.

	– Әйда, фашистердің әкесін танытайық, – деген дауыстар естіледі.

	Вагоннан шыға жүгірген жауынгерлерге ілесіп, ротаның командирі де, политругі де жүгірді. Барып көрсек, рельстер майысып қалған екен. Әскери темір жолшылардың үйретуінше, біздің жігіттер шыңдап іске кірісті. Жол бұрынғы қалпына келтірілді.

	Тағы шабан аяңмен жүріп кеттік. Тағы тоқтаймыз, тағы жүреміз. Осылай ілбіп отырып, таң атар кезде, Угловка станциясына жеткенде, Ленинградқа аз-ақ қалғанда, оң жаққа бұрылып, картада жоқ жаңа жолға түсіп кеттік. Бір сағаттан соң Боровичиге келіп токтадық. Мен жүгіріп барып, почта жәшігіне үйге жазылған ашық хатты тастап қана үлгердім. Хаттың мерзімі 27 август еді.

	– Тез түсіңдер, тез түсіңдер! Тоғайға карай жүгіріңдер, тез жүгіріңдер! – деген Яремичтің ащы даусы естіліп тұр.

	Рота политругі бұрынғыша өзін байсалды ұстауға тырысты, бірақ ол қатардағы жауынгерлер сияқты, түк те түсінген жоқ. Бостан-босқа тоғайға қарай қашудың не қажеті бар, қашу деген біздің большевиктік дәстүрімізге жатпайды, мүмкін, бұл жауынгерлерді жаттықтырудың бір әдісі шығар, – деп ойлады политрук. Сегізінші рота тоғайдың ішіне сүңгіп кетті.

	Бір кезде үстімізден самолет өте шықты. Біз эшалонды қорғап жүрген өз самолетіміз деп ойладық. Ал самолет қайта оралды да, пулеметтен ата бастады. Оның бауырындағы фашистік свастика белгісін көргенде жұрттың бәрі айғайлап жіберді. Бүкіл рота ешбір бұйрықсыз винтовкадан оқ жаудырды. Самолет қашты, бірақ құтылып кете алмады, оны зенитчиктеріміз құлатты. Міне бұл біздің жаумен бірінші кездесуіміз.

	Сегізінші рота тоғайдың қалың ортасына кіріп, одан әрі сүңги берді. Біраз жүрген соң қалың тоғайдың арғы шетіне шықтық. Басқа роталар да тоғайдың әр жерінен шыға бастады. Осы арада роталардың кухнялары да түтіндетті. Бүкіл батальон тамақтанды.

	Капитан Молчанов офицерлерді шақырып алып, жағдайды түсіндірді. Көп ойлап, аз сөйлейтін капитан әскери сырды ашып салған жоқ. Оның сөзінен аңғарғанымыз – біз марш жасаймыз, ұзақ жол жүреміз. Қайда баратынымыз белгісіз.

	Күндіз тынығып алып, кешке таман жолға шықтық. Жол дегеніміз жол емес, тоғайдың ішімен екі ауылдың арасына қатынасатын сүрлеу ғана. Аяғым балшыққа кіріп кетеді. Қол пулеметін арқалаған жігіттер әрең жүреді. Станокты пулемет тиелген арбаларды аттар да зорға сүйретеді. Дегенмен алға жылжып келеміз.

	Ұйықтау жоқ. Тоқтау жоқ. Таң да атты. Жүріп келеміз. Политрук командир Яремичпен бірге ротаның алдында жүреді, кейде полктің өкілі комсорг Балтабек Жетпісбаевпен бірге ротаның артында жүреді.

	Балтабек – бұрын атты әскер полкінде қызмет істеген әскери адам. Ұзын бойлы, зор денелі, қара жігіттің келбеті қиссаларда суреттелетін батырларды еске түсіреді. Ер мұрынды келеді дегендей, оның мұрны үлкен. Батыр аңқау болады дегендей, оның аңқаулығы, қарапайымдылығы, кішіпейілділігі ә дегеннен көрініп тұрады. Ротадан жоғары көлемдегі қызметкерлердің бәрін бастық санап, сескенсек те, Балтабекпен еркін сөйлесеміз. «Сіз» деп емес, «сен» деп сөйлесеміз.

	– Сен қалай комсорг болдың? Сендей отыз бес жастағы, еңгезердей кісіні қоймай, жастау, кішірек, тапалтақтау біреуді қойса орынды болар еді.

	– Тапалтақтар комсорг болатын болса, онда бұл қызметке Аманбек екеуің ыңғайлысыңдар. Бірақ комиссар Мұхамедияров комсорг қызметіне сендерді емес, мені таңдап алған. Біле білсең, мен ол кісінің орынбасары болып саналамын.

	Комиссардың аты аталған соң-ақ біз жеңілеміз. Әңгіменің тақырыбын өзгертіп, «Мың бір түн» ертегісіне түсіп кетеміз. Осылай жол қысқартамыз. Бірақ жол қысқара қоймайды.

	Түн ортасы кезінде сегізінші рота қалың тоғайды кеулей отырып, бір өзеннің жағасына келіп тоқтады. Бұл Боровичиден Новгородқа дейін созылатын Мета өзені екен. Бұйрық бойынша, рота Метаның арғы бетіне қайықпен өтуге тиіс. Қайыққа бес кісі ғана сияды. Бес-бестен бөлінген рота ағаштардың тасасында тұр. Кезегі келгенде бес кісі у-шусыз жиекке барып, арғы бетке шыққан соң жата қалуға міндетті. Ең алдымен политрук, ең соңынан командир өтуі керек. Бірінші бес кісі жиекке келді. Партизан қайықшы ешкіммен сөйлеспейді, тек қолымен қайықты көрсетеді, мұнысы – «отыр» дегені. Қайығы – кәдімгі ағаш қайық емес, резинадан жасалған былқылдақ бірдеңе. Қараңғыда ешнәрсені аңғарып болмайды. Қалай мінгенімізді білмей де қалдық. Тәжірибелі кісінің қолындағы ескектің қимылдағаны сезілмейді. Бір орында тұрған сияқтымыз. Ағысы қатты, терең, кең өзеннің арғы беті алыс жатыр. Бірақ ілезде өттік. Жауынгерлер мылтықтарын кезеп, екпетінен түсі жата қалды; жаудың десанттары кездесуі ықтимал. Таныс қайықшы әрлі-берлі өтіп, әкелген кісілерін әр жерге тастап кетіп жатыр. Бұл жиек теп-тегіс тақыр тәрізді. Шынында тақыр емес, ұйық. Жатқандар қозғалмауға тырысады, ал қозғалмау мүмкін емес. Біраздан соң жатқан жерің ойылады да, астыңа су толып кетеді. Жауынгерлер бір жерден бір жерге ысырылып, орын ауыстыра береді. Үсті-басының балшық болғанына, өзінің қалшылдап тоңғанына көңіл бөліп жатқан ешкім жок. Тек соңғы қайықпен Яремич келген соң ғана жұрт орнынан қозғалып, тоғайдың ішіне жинала бастады. Партизанның көрсеткен жолына түсіп, таң бозара бастаған кезде рота тағы да марш жасады.

	– Жақсы болды, әйтеуір ротаны аман-есен бергі жаққа өткіздік, – деп мақтанады Яремич.

	– Мен бір кісі қалып қойды ма деп ойлап едім? – дейді политрук.

	– Ол кім?

	– Комсорг Жетпісбаев.

	– Ол кісі полктың өкілі ғой, оны мен қалай тастап кете аламын? Екеуміз бірге шықтық.

	– Үлкен кісі ғой, қайыққа сыймас деп ойлап едік. Өткені жақсы болған.

	– Әңгіме мен туралы емес, рота туралы болып тұр. Командирдің айтқаны дұрыс: ротаның аман-есен бергі жаққа шыққаны жақсы болды. Ал сен, политрук, өзіңді ұстай біл!

	Қазақша әзілді білмейтін, жиырма бір жастағы Гриша, ойыннан от шығып жүрмесін дегендей, біресе комсоргке, біресе политрукке қарап, абыржиды. Екеуміз күлгенде, қуанып, қосыла күледі.

	Лейтенант әдеттегі командирлік қалпына келіп, қайта-кайта картасына қарап:

	– Кәзір біз бұйрықта көрсетілген селоға жетеміз, – дейді.

	Бір аптада жүз километр жорық жасап, 3 сентябрьде Ленинград облысына қарасты Малая Вишера қаласының маңындағы Полища деген селоға келіп тоқтадық. Рота осы арада бекініп, бес шаршы километр жерді неміс десанттарынан қорғауға тиіс. Батальонның штабына бару үшін бірнеше сағат жүру керек. Ал полктың штабы одан да алыс. Бүкіл дивизияның қорғаныс шебі Мета өзенінің ұзына бойын қамтып жатыр.

	Сегізінші рота Полища төңірегіндегі жеке бір гарнизон сияқты. Бұл маңайдағы бүкіл өкімет билігі Яремичтің қолында. Селода ешкім жоқ. Адамдар да, құрал-саймандар да, мал-мүлік те тылға көшірілген. Үйлер қаңырап қалған. Дегенмен Яремичтің билігінде зор байлық, қымбат қазына бар. Ол – мынау жатқан байтақ жер, совет жері. Бұл жерді көздің қарашығындай сақтау, жаудан қорғау міндеті Яремичке жүктелген. Сондықтан да ол өзін қожайын сезініп, барлық істі басқарады. Бір диверсантты да өткізбеу үшін қорғаныс дұрыс ұйымдастырылуға тиіс, әрбір жауынгерден қырағылық, сақтық талап етіледі. Жауынгерге әкесінше қамқорлық ету де оңай міндет емес. Мынау жолсыз балшықта алыстан тасылатын азық-түлік келіп жетпей жатыр. Асханадағы кезекші бөлімше картоп егістігін қазбалап, қалғанқұтқан картоптарды жинап, аршып, қазанға салады. Старшина Чалаповтың қол сұғылмайтын қоры – шошқаның сүбесі де қазанға түседі. Ротадағы жүз он екі кісіге бұл түк те емес. Бірақ ешбір жауынгер «қарным ашты» деп шағым етпейді. Бұдан да қиын жағдайдың болуы мүмкін ғой. Шыдау керек.

	9 сентябрьде дивизия позициясын өзгертіп, Ленинград майданының екінші эшалонындағы, Семице, Парни, Усть-Вольма, Крестцы, Мокрый Остров бойындағы жаңа қорғаныс шебіне орналасты. Штабтар Новгород облысына қарасты Крестцы қаласында болды.

	Сегізінші рота дербес әскери бөлімше ретінде аэродромды және қаладан бес километр жердегі қырқаның төңірегін қорғады. Бомбадан зақымдалған аэродромның жиегінде бір-ақ самолет тұр; бұл – бастығымыздың самолеті. Ротаның екі бөлімшесі осы самолет және аэродром алаңының маңына ешкімді жолатпайды. Бұл жерге политрук жаяу-жалпы күнде келіп, жауынгелерге ақылын айтып, «десанттардан» сақ болуды тәптіштеп жүреді.

	Айта кетейік, біз бірталай күмәнді адамдарды ұстадық.

	Ал қырқа төңірегі – ротаның негізгі қорғаныс шебі. Қырқаның төбесінде байқаушылар тұрады. Төменіректегі блиндаж – командир мен политруктің тұратын жері, былайша айтқанда ротаның командалық пункті. Тоғайдың шетіндегі бір топ ағаштың арасына кухня орналасқан. Полищадағыдай емес, мұнда азықтүлік дер кезінде жеткізіледі. Қызыләскерлер бірінші норма бойынша тамақтанады. Басқа тағамдарды айтпағанда, ет пен балық 250 грамм, ұн, кеспе 290 грамм, нан 800 грамм.

	Асхананың үздіксіз түтіндетіп жатқаны кісінің көңілін көтереді.

	– Тамақ жағы қалай? – деп сұраймыз тамақсау, әзілқой Сергеевтен.

	– Жеткілікті, тіпті артылып қалады.

	– Артығын қайтесіңдер?

	– Жеп қоямыз, тіпті жетпей қалады, – дейді ол.

	Бұл сұрақтар мен жауаптарды белгілі анекдоттағыдай қайталағандықтан жұрттың бәрі күледі.

	– Ал шыны қалай?

	– Жақсы, тамағымыз жақсы, – дейді жұрт.

	Взводтар кезек-кезек тамақтанып, өздерінің қорғаныс шептеріне кетеді. Олардың аралары алыс, ал жауынгерлік күзеттегілер өте қашықта. Командир мен политрук ротаның шебін күндіз ғана емес, түнде де қадағалайды. Біреуі бір жарым сағат жүріп келеді де, екіншісін оятады. Таң атқанша осылай болады. Міне, енді менің кезегім келді. Мен қасыма бір қызыләскерді ертіп алып, қараңғы түнде барлық взводтарды араладым, ақырында жауынгерлік күзетке жеттім.

	– Тоқта! Пароль? – деп айқайлады күзетші қызыләскер Антонов.

	– Барак, – дедім мен!

	– Пароль?

	– Барак.

	– Пароль?

	– Барак.

	– Атамын! – деп кезеніп тұрды да, Антонов кілт артқа бұрылып, жанындағы блиндажға кіріп кетті. Бөлімше командирі шыға келді.

	– Пароль? – деді ол.

	– Барак.

	– Өзіміздің политрук қой, саған не болды, Антонов? Тексере келгенде, тоңғандықтан құлақшынының бауын байлап, шинелінің жағасын көтеріп койып алған Антоновтың парольді естімегені анықталды.

	– Естімесең неге атпадың?

	– Батылым бармады, – дейді Антонов. Бұл мәселеге Яремич зор мән берді. Ол таңертең әр взводқа барып, жұртты сапқа тұрғызып, қатты ескерту жасады.

	– Пароль деген тыңдау үшін, есту үшін шығарылған. Естімейтін құлақтың не қажеті бар? Құлақтарыңды үсіп кетсе де ашық ұстаңдар! Меңін ротамда мұндай тәртіпсіздік ендігәрі болмауға тиіс, – деп корытты ол.

	Бір жолы Яремич екеуміз алыстан газик машинасын көріп қалдық. Мұндай көлікпен үлкен бастықтар жүреді. Машина қара жолдан шығып, үшінші взводтың шебіне қарай бет алды. Біз де сол жаққа қарай жүгірдік. Машина взводтың шебіне келіп тоқтады. Дивизия дивизия командирі Иван Васильевич Панфилов пен дивизия комиссары Сергей Александрович Егоров машинадан шыға келді. Осы сәтте екі дауыс қатар шықты:

	– Жолдас генерал, взвод окоп қазып жатыр, баяндаушы – взвод командирі лейтенант Давыдов.

	Осылай рапорт беріп, ол бір жолы генералмен кездескенде жіберген қатесін түзетті.

	– Жолдас генерал, рота қорғаныс жұмыстарын жеделдетіп жатыр, баяндаушы – рота командирі лейтенант Яремич.

	Панфилов пен Егоров екеуі ылғи бір жүреді. Ол екеуін көргенде мен әрдайым Чапаев пен Фурмановты еске түсіремін. Бұлар – бірінен-бірі ақылды адамдар. Бірін-бірі жақсы көретін, біріне-бірі кәміл сенетін жан жолдастар. Бұлардың қайсысы бастық, қайсысы бағынушы екенін айыру қиын.

	Комиссар Егоров менімен аз ғана әңгімелесіп, ротаның моральдық-саяси күйімен, тұрмыс жағдайымен танысты. Ол взводтағы жауынгерлерді шақыру жөнінде бұйрық етті. Айтқаны орындалды. Сосын ол генерал Панфиловқа сөз берді.

	– Қорғаныс шебіңіз жақсы игерілген, – деп генерал Давыдовты мақтады. – Блиндаждарыңа бір бөлімше еркін сияды екен. Окоптарың әрі терең, әрі кең екен. Мұндай окоптан ату өте ыңғайлы. Тек жауынгерлер түрегеп тұрып та, еңкейіп тұрып та, жатып алып та ата білетін болсын.

	– Сонда терең окопта жатып алып, аспанға атамыз ба? Уставта бұл жөнінде айтылмаған сияқты, – деді қарап тұрмай, қуақы солдат Сергеев.

	Рота командирі генералдың көзін ала беріп, Сергеевті бір нұқып қалды. Генерал мұны сезсе де, сезбеген болып, сөзін жалғастыра берді:

	– Қызыләскер жолдас, сіздің сұрағыңыз өте орынды. Бұл жөнінде шынында да уставта ештеңе айтылмаған, өйткені онда негізгі ережелер ғана баяндалған. Ал соғыста әрқилы жағдай болады. Айталық, сіз окоптан атып жатқанда жаралы болып, құлап қалдыңыз. Жау төніп келгенде сіздің тірі екеніңізді біліп, сізді атып өлтірмек болды. Сонда сіз не істер едіңіз.

	– Атар едім, атпай босқа өлмекпін бе? – деп күмілжіді Сергеев.

	– Міне, солай. Қандай жағдайда болса да, ата білу керек. Қаруың әрдайым атуға дайын болсын. Жауды жеңу үшін оны алдымен көріп, алдымен ат. Жауды алдай біл: қысылшаңда атыс әдісін де, өз позицияңды да өзгертіп отыр. Позиция демекші, Давыдов жолдас, сіздің окоптарыңыз жақсы болғанымен, траншея қазылмаған екен. Мына күйде қалай шегінбексіз?

	– Біз еш уақытта шегінбейміз, – деді Давыдов.

	– Бәрекелді, шегінбейсіз. Бізге шегінуге болмайды. Бұйрықсыз шегінгендер атылуға тиіс. Ал жаудың жоспарын бұзу үшін, оны алдау үшін, тактикалық оймен шегіншектеуге бұйрық берсек, сізге траншея керек болады. Қоршауда қалсаңыздар да траншеясыз шығу қиын. Қиын жағдайдан немесе қоршаудан шығу – зор өнер. Мұндайда взвод өз ротасына, рота өз батальонына, батальон өз полкіне қосылуға тырысуы керек. Сонда ғана әрбір әскери бөлімнің жауынгерлік рухы, ұрыскерлік қабілеті сақталады. Ол бірігіп, күшейіп алып, қайта ұрысқа шығады, жауға үздіксіз соққы береді, жеңіске жетеді. Біздің дивизия осындай болуға тиіс және сондай болады деп сенеміз. Міне менің айтайын дегенім осы, – деп генерал сөзін бітіре бастады.

	– Танк жәнінде... – деп Егоров күбір ете қалды.

	– Комиссардың есіме салғаны жақсы болды. Я, танк жөнінде. Соғыстың тағдырын танк шешпейді, адам шешеді. Соғысушы адамдардың көпшілігі – жаяу әскерлер. Сахараның падишасы – жаяу әскерлер деп бекер айтылмаған, өйткені қорғаныста да, шабуылда да, тек солар ғана жерге бекіне алады. Оларға авиация да, артиллерия да, танк те тең келе алмайды. Осы кезде танк қорқынышы деген ауру шығыпты – бұл ауруға шалдыққандардың танктен үрейленіп, зәресі ұшады екен, танкті көрсе-ақ қаша жөнеледі екен. Шынында танк соншалық қорқынышты емес, қайта оның өзі жаяулардан қорқады. Танкті өзіңе жақынырақ келтір. Шумақталған гранаталарды баурына лақтырсаң, жылжымалы табаны үзіліп, танк тырп етпей тұрып қалады. Ол алысқа ата алғанымен, өзінің іргесіне ата алмайды. Сондықтан оның іргесіне бекініп ал да, жаудың жаяуларына жаудыр оқты. Танкісі болмаса, фашистер біздің қызыләскерлердің тепкісіне шыдай алмай, тырым-тырақай қашады. Осыны естеріңе саламын. Ал ұрысқа жақында кіреміз. Сүйікті Отанымызды қорғауда сегізінші ротаның жауынгерлері ерлік көрсетеді деп сенеміз.

	– Сеніміңізді ақтаймыз! – деген сөз бәріміздің аузымыздан бірден шықты.

	Генерал мен комиссар машинаға мініп, кете барды. Біз ұзақ уақыт олардың артынан қарап тұрдық. Сүйсіне қарадық. Ішімізден «сеніміңізді ақтаймыз» деп серт бердік.

	Дивизия командирінің нұсқауын орындауға кірісіп, рота окоптарды бір-біріне жаластыратын, тоғайдың шетіне кіретін траншеяларды қаза бастады. Өте қиын, бірақ өте қажетті бұл жұмыс бірнеше күнге созылды.

	21 сентябрьде маңызды бір оқиға болды. Дивизия штабы жанындағы барлаушылар ротасының лейтенант И.З.Визер басқаратын взводы Пустынька селосының маңында дұшпанмен кездесіп, ұрыста жеңіп шықты. Бес фашисті өлтіріп, взвод бір пулемет, бір пистолет, үш автомат және бір «тіл» алып келді. Бұл қуанышты хабар дивизиядағы әрбір қызыләскерге жетіп, олардың көңілдерін көтеріп тастады.

	25 сентябрьде 1075-інші полктің штабы жанындағы барлаушылар взводы дұшпанның шебіне кіріп, ұрысу арқылы барлау жасады. Барлаушылар дұшпанның атыс ұяларын анықтап, бірнеше фашистерді өлтіріп, бір фрицті тұтқынға түсірді. Ұрыста взвод командирі кіші лейтенант Дубинин, парторг Бойченко, үлкен сержант Клещуков, сержант Меңдіғазин еркше ерлік көрсетті. Штабқа қайтып бара жатқан барлаушылар сегізінші ротаның тұсынан өтті.

	– Сәлем, сегізінші рота! – деген Бақтияр Мендіғазиннің дауысы естілді.

	Бақтиярдың ротада танысқан жолдастары оның маңына үймелеп қалды. Бәрінің көзі жасыл шинель, жасыл пилотка киген, түрі сұмырайдай біреуге түсті.

	– Мынауың кім? – деп сұрасырып жатыр.

	– Бұл – фашист.

	– Фашист! Фашист! – деп жауынгерлер фрицті ұра бастады.

	Олардың ұрғанын біз де жек көрмедік.

	– Ұрушы болмаңдар! – деп айғай салды Василий Дубинин, бірақ оның сөзін ешкім елең қылмады.

	– Жігіттеріңе айтсайшы, ұрма десейші; бұл біздің «тіліміз» ғой, қымбат мүлкіміз ғой, – деп Бақтияр жалынды.

	– Өй, сенің «мүлкің» құрсын, – деп Бақтиярға бір қарап қойдым да, жігіттерді тәртіпке шақырдым.

	Барлаушыларды қол шапалақтап, құрметпен шығарып салдық.

	28 сентябрь күні түс кезінде Мұхамедияров пен Капров шұғыл түрде политруктер мен командирлерді штабқа шақырды. Бір төтенше оқиға туралы сөз болатынын сездірді хабаршы.

	Яремич екеуміз ентіге басып, штабқа бара жатырмыз. Қандай төтенше оқиға болды екен деп ойлаймыз. Жұрт екеу-ара, үшеуара күбір-күбір сөйлесті. Ә дегенше-ақ біздің штабқа не үшін шақырылғанымыз түсінікті болды. Бұл оқиға кейін А.Кузнецовтың кітабында баяндалды. Әңгіме мынада: таң атар кезде немістердің төрт барлаушысы Вершина қыстағы маңындағы біздің төртінші ротаның шебіне кіріп, кейін тылда ұсталыпты. Тексере келгенде, олардың дәл жауынгерлік күзеттегілердің жанынан өткені анықталыпты. Күзетші фашистерді көрмепті. Политрук Клочков бұған қаты күйініп, ашу үстінде оны атып тастапты...

	...Кеңесте комиссар мен командир бізді таң қалдырып, екеуі екі әуенде сөйледі: Мұхамедияров мұның өзі саяси жетекшіге жараспайтын іс екенін, Клочковқа да, бәрімізге де ескертті, ал Капров әскери сертті бұзушылар жөнінде әрдайым қатаң шара қолдану керек екендігін баса айтып, қырағы болуға шақырды. Жиыннан соң Василийді ортаға алып әңгімелескенімізде, ол ағаттық істегеніне опық жеп, өте қапаланды, ал біз бәріміз де оған жанымыз ашып, оны жұбатып, істеген ісін мақұлдадық. Шынында күзетшінің жауды қалайша өткізіп жібергені түсініксіз. Мүмкін, ол бейқамдық етіп, ұйықтап қалған шығар. Мүмкін, ол жауды көргенде қорқақтық еткен шығар. Соғыс жағдайында мұның екеуі де кешірімсіз нәрсе.

	Бұл төтенше оқиға туралы барлық роталарда информация өткізіліп, Капровтың айтқанындай қортынды жасалды. Қалайда бұл оқиға бүкіл дивизияда бұрынғыдан қатты, нағыз темір тәртіп орнауына себеп болды.

	Сегізінші ротада қырағылық жөнінде әңгіме өткізілді. Политруктың ғана емес, рота командирінің, взвод, бөлімше командирлерінің, парторгтың, комсоргтың, саяси жауынгерлердің бұл күндерде қызыләскерлермен кездескендегі әңгімесі осы туралы болды. Бүгін-ертең жаумен шайқасып қалуымыз ықтимал екендігі жұрттың бәріне әйгіленді. Генерал Панфиловтың бұйрығына сәйкес ротаның қорғанысы мейлінше күшейтілді, бұл арадан жау өте алмастай дәрежеге жеткізілді. Дұшпанды тайсалмай қарсы алып, оған сілейте соққы беруге сегізінші рота сақадай сай дайын тұрды.

	4 октябрьде біздің 1075-ші полктің төртінші ротасы дивизиямыздың жауынгерлік өмірбаянын бастап берді. Бұл рота Русская Болотица маңында ұрыспен барлау жүргізді. Ол мұнда тұтқиылдан тиісіп, жаудың тірек пункттерін айқындады, адамдарын тұтқынға алды, қару жарақтар мен маңызды документтер алып келді. Бұл жөнінде әйелі Нина Георгиевнаға жазған хатында В.Клочков былай депті: «Немістермен ұрысқанымызда біз екі жауынгерімізден айрылдық, бір кісіміз жараланды, ал біз болсақ олардың көп адамын жайраттық». Кейін оны наградаға ұсынғанда И.В.Панфилов былай деп жазды: «Русская Болотица маңында болған ұрыстарда Клочков жолдас өзін жігерлі және жауапты басшы ретінде көрсетті. Ол өзінің үлгісі арқылы жауынгерлер мен командирлерді ұрысқа ұмтылдырды; осының нәтижесінде рота өзіне жүктелген тапсырманы ойдағыдай орындады».

	Жүртқа мәлім, 30 сентябрьде неміс әскерлерінің Москваға қарсы негізгі шабуылы басталды. Вязьма түбінде біздің 16-шы, 19-шы, 20-шы, 24-ші және 32-ші армиялар қоршауға түсті, сөйтіп Москваға баратын жолдардың бәрі ашық қалды. Бұған қарамастан Қызыл Армияның Жоғарғы Бас командованиесі жаудың шабуылын тойтару міндетін қойды.

	Полк штабының бастығы капитан Монаенконың біздің сегізінше ротаға келуі осыған байланысты болды. Бұрын танкист болғандықтан танкистердің формасында киінген, қырық жас шамасындағы, тапалтақ, аққұба семейлік жігітті жақсы білеміз. Әрдайым күлімсіреп сөйлесетін Иван Михайлович бұл жолы мүлде көңілшек, бауырмал болып кеткен. Ол қасындағы біз танымайтын майорға Яремич екеуімізді «менің қырандарым» деп таныстырды. Төртеуіміз бірнеше сағат жүріп, ротаның кең көлемдегі қорғанысын асықпай араладық. «Міне, қорғаныс деп осыны айт!» дейді Монаенко қасындағы майорға. Әдетте, қазақтар жанқияр досы қолқа салған соң амалсыз арғымағын сыйлағанда, оның құлын кезінен бастап мақтап, ішінен қимастығын білдіреді. Осындай қимастық сезім, өз полкінің ісіне ырзалық сезім Иван Михайловичтің әр сөзінен аңғарылып тұрды. Шынында да мұның орны бар екен. Ол кетерінде байсалды пішінімен ресми түрде Яремичке бұйрық берді.

	– Ротаның қорғаныс шебі басқа әскери бөлімге берілді. Сіздің ротаңыз күн батып, ымырт үйірілгенде Крестцы вокзалының маңында болуға тиіс.

	Біздің бүкіл 316-шы дивизия 7-9 октябрьде өзінің қорғаныс шебін басқа дивизияға өткізді. Ең соңынан қозғалған біздің полк, біздің батальон болды.

	Бұйрық бойынша, сегізінші рота ымырт үйірілгенде Крестцы вокзалына келді. Бұрынғы әдетімізше, жүк поезына міндік те, жүріп кеттік. Қайда бара жатқанымыз белгісіз. Ешбір станцияға тоқтамастан поезд түн ортасында үлкен бір қаланың шет жағасына келіп тоқтады. Тани кеттік, бұл – Москва. Аспанда зенит оқтары жарқ-жұрқ етеді. Батыр қаламыз Москва жаумен шайқасуда.

	Москва. Менің Москвам. Мынау сұрапыл соғыста сені екінші рет көремін деп ойлаған жоқ едім. Сенің сәнді көшелеріңді, зәулім сарайларыңды көрмесем де, мынау темір жол бойындағы тапалтақ үйлерді көргеніме де ырзамын. Мен бұл жерлерде де болғанмын. Сонау 1933 жылы, студент кезімде, қысқы аязда талай рет үйіліп жатқан картопты үлкен қапқа салып, ауыр жүкті алыстағы вагонға апарып тиегенмін. Әңгіме қара жұмыс істеуде емес. Кәзірде де студенттер құрылыс жұмысына, ауыл шаруашылық жұмысына қатысады. Ол кезде картоп жинау қосалқы міндет еді, ал негізгі мақсат жастарды әскери тәртіпке үйрету болатын. Түн ортасында жатақханада дабыл қағылатын. Бірер минуттың ішінде жүздеген студенттер сайланып сыртқа шығатын. Әр взводқа бөлініп, сап түзеп, «жауға» қарсы жорыққа шығатынбыз. Ұзақ жүріп, бұл араға таңертең жететінбіз. «Жау» әлі келмегендіктен ғана картоп жинайтынбыз. Ал «жаудың» келіп қалуы мүмкін деп есептейтінбіз. Германияда өкімет билігіне ие болған фашистердің Совет Одағына шабуыл жасау хаупі туғандықтан осылай болатын. Міне, енді он жылдан соң олар тұтқиылдан шабуыл жасады. Ал, біз сол кездегі сияқты, әр уақыттағы сияқты, кәзірде де опасыз жаудан өш алып, Советтік Отанымызды қорғауға әзірміз. Бәріміздің ойлайтынымыз: біздің ісіміз әділ іс, біз жеңеміз.

	10 октбрьде түстен кейін біздің поезд жүйтки жөнелді. Қайда бара жатырмыз? Біз қолымыздағы компасымызға көз жүгірттік. Компастың солтүстікті көрсететін тілі дәл оң жаққа қарады. Демек, біз батыс жаққа тартып бара жатырмыз. Енді түсінікті; бұл – Волоколамск бағыты. Шынында да солай болып шықты.

	Жоғарғы Бас командованиенің бұйрығы бойынша 316-шы дивизия Москва әскери округінің қарамағына өтіп, генерал-лейтенант К.К.Рокоссовский басқарған 16-шы армияның құрамына енді. Армия енді ғана құрыла бастағандықтан, Панфилов дивизиясы бүл кезде ондағы бірден-бір дивизия еді. Ол дереу алғы шепке шығуға тиіс. Дивизияның қорғаныс шебі Волоколамскінің арғы жағында, 30 километр жерде. Оның ені 44 километр еді; сол жақтан Болычеводан басталып, Тарутино селосына дейін созылады. Сол қанатта 1075-ші полк, ортада 1073-ші полк, оң қанатта 1077ші полк. Гитлершілдер Волоколамск тас жолы арқылы Москваға тезірек жетпекші еді. Бұл бағытта олардың 35-ші, 106-шы жаяулар дивизиясы, 2-ші, 5-ші, 10-шы танк дивизиясы және эсэстік «Райх» деген моторлы дивизиясы болды. Осындай бес есе көп танкілі жаудың жолын бөгеп, оны Москваға өткізбеу керек, Москваны қорғау керек. Біздің дивизияның алдына осындай міндет қойылды.

	Панфиловшылар дивизиясы қандай қиын тапсырманы болса да орындауғаи дайын еді. Оны ұрысқа қабілетті етіп дайындаған – генерал Панфилов. Ол бір тамаша адам – ақкөңіл, серіктеріне жылы шырайлы. Сонымен қатар өте дарынды қолбасшы болғандықтан, бұқараны соңынан ерте біледі. Бұл ретте ол әрдайым партия ұйымына, коммунистерге, саяси қызметкерлер мен командирлерге сүйенеді. Панфилов дивизияда темір тәртіп орнатты. Ол өзіне бағынатын адамдарға қатаң талап қойды. Олардың жауынгерлік техника мен ұрыс өнерін жақсы меңгеруін қадағалап отырды.

	Біз Волоколамскіге 11 октябрьде таң ата келдік. Поездан түсе сала сап түзеп, қаланың ішіне кірдік. Қала тұсында Лама өзені бар. Бір заманда купецтер бұл жерге кесілген ағаштарды жинап, кәсіпшілік еткен. Ағаштар ламаға сүйретіліп тасылған. «Волок» – сүйрету, тасу деген сөз: «Волок» пен «Лама» деген сөзден Волоколамск шыққан. Сауда орны осылай аталған. Бұл жинақы, шағын қаланың аты кәзір әлемге әйгілі. Біз қаланы ортасынан кесіп өттік те, оңтүстік-батыс жаққа тартатын жіңішке тас жолға түстік.

	Марш оңай соққан жоқ. Нөсер жауыннан кейін жер ми балшық болып кетіпті. Жауын әлі себелеп тұр. Сонда да бұйрық бойынша жедел жүріспен келеміз. Бір кезде қағаз оқып, кідіріп тұрған политрук Мәлік Ғабдуллинге жеттім. Екеуміз қатар жүріп отырып, әңгімеге кірістік.

	– Әлгі оқып тұрғаның не? – деп сұрадым.

	– Өй, құрысын, айдалада жатқан не қағаз деп қарасам, гитлершілердің бүгін тасталған листовкалары екен. Міне, қарашы, «бейте жида – политрука, рожа просит кирпича» депті. Политруктерді өте жек көреді екен. Мына листовкада: «Москва взята, вы окружены, сдавайтесь добровольно» деп жазылыпты. Қайдағы қоршау? Біз кеше ғана Москвадан шыққан жоқпыз ба?

	– Бәрі өтірік.

	Талай әңгімені шерткен соң, Мәлік алда кетіп бара жатқан ротасына жетпек болып, етігімен шылқыған балшықты шашып, жүгіріп кетті. Оның жастығы, бұрын армияда болып ысылғандығы сезіліп тұрды.

	Жүріп келеміз. Рюховское, Спасс-Рюховское, Становище селолары артта қалды.

	Кешке таман алдымыздан бір қала көрінді. Бұл – аудан орталығы Осташово. Оған жетпей-ақ капитан Лысенконың бірінші батальоны, оның ішінде П.Аникин мен А.В.Кирилловтың бірінші ротасы, Н.К. Прохоров пен Манап Мусиннің екінші ротасы, В.Н.Шуть пен Мәлік Ғабдуллиннің үшінші ротасы. А.И.Фролов пен И.А.Кауровтың пулемет ротасы жолдан бұрылып, жайғаса бастады. Олардың қорғаныс шебі Осташовоның шығыс іргесінде.

	Екінші және үшінші батальондар қалашыққа кірді. Осташово Руза өзенінің бойында, ал Руза Москва өзенімен жалғасады. Москвадан бұл жерге дейін жүз елу километрдей. Бұрын он мыңдай халқы болған Осташовода кәзір әскерлерден басқа адам жоқ сияқты. Жұрттың бәрі тылға көшірілген. Аудандық партия комитетінің үйі де қаңырап қалған. Сегізінші рота нақ осы үйге орналасты. Мұндағы аудандық комитет қызметкерлері бізді ерекше жайлы шыраймен қарсы алып, жауынгерлерді барлық бөлмелерге ыңғайлы орналастырды, ал политрук пен командирге бірінші секретарьдың кабинетін ұсынды. Қызмет көрсетіп жүрген жігіттер – бірінен бірі сүйкімді, сөйлескенде бауырыңа кіріп кете жаздайды. Сөз ретінде мен:

	– Басқалар тылға кеткенде сіздер мұнда не істеп жүрсіздер? – деді.

	– Коммунистер кеткен жоқ, біз осында қалып, партизандық етеміз, сіздерге көмектесеміз, – деді олар бірі-бірі қостап.

	– Табысты болуларыңызды тілейміз.

	– Жеңіске жетулеріңізді тілейміз.

	Біз бір-бірімізді танымасақ та, бауырларша сүйісіп қоштастық.

	12 октябрьде екінші батальон Осташеводан кетті; ол ең алғы шептегі Болычево поселкесінде орналасуға тиіс. Біраздан соң үшінші батальон да қаладан шықты. Жолдың қиындығын айта берудің қажеті жоқ. Винтовкаларын асынып, қапшық-ранецтерін арқалап, балшықта тез жүру жауынгерлерге оңай емес. Әсіресе, қол пулеметін арқалап жүру қиын. Міне, взвод командирі Прийманың асықтырғанына қарамай, пулеметчик Степан Медведев әрең жүріп келеді.

	– Мен пулеметімді көтере алмай келе жатсам, Прийма «неге тез жүрмейсің» деп мені орынсыз жазғырды. Түсіндіріңізші оған, – деп шағым етті.

	– Сіздің өкпеңіз орынды, бірақ Прийма да кінәлі емес сияқты, дедім мен, – өйткені Княжево селосына тез жету керек деген командованиенің бүйрығы болған соң, ол сіздерді асықтырған шығар. Бұл жолы сәл ашуға беріліп кеткен болар. Әйтпесе ол әрдайым сізді мақтаушы еді.

	Медведев жұбанып, алға жүріп кетті.

	Осташево мен Княжевоның арасы он шақты километр болса да, бұл бізге тым ұзақ көрінді. Дегенмен барар жерімізге жақындап келеміз. Середниково селосынан өттік. Алдымызда тұрған

	– Игнатково селосы. Біздің полктың штабы осында орналасқан. Шеткері биікше үйдің алдында тұрған Мұхамедияровтың тұсынан өткенде жауынгерлер шаршағандықтарын сездірмей, аяқтарын шымыр басты. Аманбеков, Үсенов үшеуміз комиссарға жүгіріп барып, бірімізден соң біріміз рапорт бердік:

	– Рота марш жасап келеді.

	– Марш бітті, енді қорғаныс шебінде бекінеміз, – деді комиссар. – Үшінші батальон Княжево маңын қорғайды. Жау жақын. Бүгін-ертең ұрысқа кірісеміз. Дайын тұрыңдар! Қызыләскерлерді алға бастаңдар! Батыл тұрыңдар! Отан үшін батырларша күресіңдер!

	– Совет Одағына қызмет етеміз!





III


	13 октябрьде дұшпан өзінің негізгі күштерін Москваға қарсы аттандырды. Нақ сол түні таңертең сегізінші рота Княжево селосына келді.

	Москва маңындағы деревнялар бірінен бірі сұлу. Ал маған ең сұлуы Княжево сияқты. Бұл – көшелері шахматтың жолдарындай кестеленіп, түп-түзу тізілген Алматыдай сұлу қаланың кішкене бір көшірмесі. Небәрі екі-ақ көшенің бойындағы аз ғана үйлер қандай сән-салтанатпен тізілген, бау-бақшаға бөленген. Бұл үйлер егіз балалардай бір-біріне ұқсас. Дегенмен, үңіле қарасаң, айырмасы да көп. Бұлардың айырмасы – әртүрлі бояумен боялған. Аттары да бар; мұндағылардың дәстүрінше – Ваняның үйі, Петьканың үйі, Сережаның үйі дейді екен. Қазір Иван да, Петр де, Сергей де үйінде жоқ, олар алыста, баска деревняларды жаудан қорғап жүр. Ал біз олардың деревнясын қорғамақпыз.

	Жетінші ротаның командирі лейтенант Деревянко, политругі Жаманбеков, тоғызыншы ротаның командирі кіші лейтенант Отороков, политругі Үсенов, сегізінші ротаның командирі лейтенант Яремич, политругі мен – алтауымыз үйге кіріп, әскери тәртіп бойынша батальон командиріне сәлем беріп, оның шақыруы бойынша келгенімізді баяндадық. Батальон командирі Николай Алексеевич Молчановпен бұл жолы басқа жағдайда кездескендей болдық. Жағдайды аңғара білгендіктен бе, әлде бір ішкі сезімнің себебінен бе, әйтеуір бәріміз де бірінші рет жолығысқандай, түсімізді есімізде сақтап қалуға тырысқандай, бір-бірімізге тесіле қарап, ілтипатпен, сүйіспеншілікпен тілдестік.

	Жасы елуге келіп қалған, ұзын бойлы, ашаң түсті, ат жақты, сұсты капитан Молчанов сырттай қатаң көрінсе де, өте әділ, рақымды, мейірбан, сүйкімді адам.

	Николай Алексеевич бізді үлімсіреп қарсы алды. Ол күлгенде мүлдем сүйкімді болып кетеді.

	– Бәрекелді, қашандағыдай дәл уақытында келдіңдер, – деді ол жайдары жүзбен.

	Сонсын Николай Алексеевич өзінің әдетінше әрі қысқа, әрі түсінікті түрде жағдайды баяндады.

	– Менің қырандарым, – деп бастады ол. – Біз Княжево деревнясына келдік. Нақ осы жерден біздің даңқымыз шығады. Нақ осы жерде бүгін-ертең жаумен шайқасамыз. Біз өліспей беріспейміз, жауды Москваға өткізбейміз. Әрбір рота тиісті жерге орналасып, берік қорғаныс жасасын.

	– Құп, – деп біз тарай бастадық.

	Сегізінші рота Княжево мен Федосино селоларының арасындағы жерді қорғауға тиіс. Жерді зерттеу, жағдайды анықтау үшін рота командирі лейтенант Г.М.Яремич дүрбісімен жан-жаққа шолу жасады. Осы қалыпта тұрған бейнесі әлі есімнен кетпейді. Ол тіпті алыс тылда, Алматыда жүргенде де қит етсе көзіне дүрбісін апара қоятын. Оның мұнысы маған баланың ойыны сияқты көрінетін. Шынында да ол жиырма бір жастағы комсомолец. Ал мен жиырма тоғыз жаста едім. Мені ол шал деп есептейтін. Біз бір-бірімізді жақсы көруші едік. Орта бойлы, қара торы, кең маңдайлы, тікше мұрынды, өткір көзді Григорий Михайлович әр істе тез қимылдайтын, пікірін ашып айтатын, батыл, жігіт еді.

	– Мә, қара ана жерді, бүгін-ертең сол жерде я өмір, я өлім болады, – деді Григорий дүрбісін ұсынып; сөйтті де маған бұрылып былай деді: – Сіз өлсеңіз де болады. Сіз өмірдің барлық қызығын көргенсіз, оқып, білім алғасыз, үлкен қызметте болғансыз, әйеліңіз, бес балаңыз бар. Осыдан артық сізге не керек!.. Ал мен болсам... жеті жылдық мектепті ғана бітірдім. Бала түгіл әйелім де жоқ. Мен өлсем жылайтын адам да табылмайды... Сіз неге маған қадала қарайсыз? Сын көзімен қараймын, қырағы боламын деп жаман үйренгенсіз, қымбатты саяси жетекші. Көрінгенге күмәндануға болмайды. Мен сізге өзімсініп, сырымды, мұңымды айтып тұрмын. Ал мен қорқақ емеспін. Лейтенант Яремич Отан үшін күресе біледі. Сіз әлі мені мақтап кітап жазасыз.

	– Аузыңа май!

	– Ә, өмір сүруді сіз де жек көрмейді екенсіз.

	Екеуміз де қарқылдап күлдік. Өйткені бір пікірде екенбіз: екеуміз де өмір туралы ойлаппыз.

	– Иә, жетер! – деді лейтенант байсалды түрде. Қысыр әңгімемен уақыт өткізбей, жерді зерттейік, жағдайды анықтайық.

	Жерді зерттеу, жағдайды анықтау – жай уақытта күнде естігендіктен дағдылы әдет болып кеткен құрғақ ереже сияқты көмескі ұғылатын бұл сөздер дәл қазір әрі айқын, әрі нақты мағынасында айтылды. Шынында да біз жәй жерді емес, ертең жаумен кездесетін жерді зерттеп тұрмыз.

	Бұл жер Москва маңындағы табиғат байлығының дәл суреті салынғандай, бір тамаша жер екен. Княжево деревнясынан батыс жаққа қарағанда, алдында айналасы екі километрдей кең алаң жатады. Бұл алаңның егістік екені көрініп тұр. Жау келіп қалады деп егін ертерек орылған. Бұдан бір апта бұры бидайы баданадай қалың егіннің толқындай теңселіп тұрғаны көзіңе елестейді. Енді егістіктің айналасы айқын көрінеді. Екі жақтағы зәулім қарағайлар бірте-бірте қоюланып, қалың тоғайға ұласып кетеді. Жапырағы сарғайған орман ағаштары күзгі желден селкілдеп, тербелгенде, миллиондаған алтын сырғалары жалт-жұлт етеді.

	Алаңның ар жағында ойдағы Федосьино деревнясының төбесі көрініп тұр. Оның ар жағындағы мұржасы көрінген Болычево поселкесі, – «Болычево» совхозының орталығы. Ал оның ар жағында немістер келе жатыр деседі.

	Сегізінші рота оң жақтағы орманның жағасына барып орналасты. Лейтенант Яремичтің бұйрығы бойынша, рота тыныс алатын болды. Тыныс дегеніміздің мәнісі: жауынгерлер қаруларын тазалап жатыр. Бір бөлімше лейтенант екеумізге және байланысшыларға арнап үлкен екі блиндаж салуға кірісті. Мұнымыз – ротаның командалық пункті, біздің ұрыстағы орнымыз.

	Командир екеуміз қорғайтын жерімізді тағы да зерттеуге кеттік. Фельдмаршал Кутузов Бородино шайқасының алдында болашақ ұрыс алаңын көз алдына елестеткен деседі. Маршал болмаса да, біздің Яремич өз ротасының жерін Кутузовтан кем зерттеген жоқ. Біз алаңның ортасына, қыраңдау жерге шықтық. Осы қырқаңнан жағдайды анықтадық. Артымызда, алыстау жерде Княжево тұр; алдымызда Федосьино айқын көрінеді.

	Екі селоның арасындағы қара жолмен Федосьино жағынан бір солдат келеді. Шашы өсіп, беті ісіп, көзі қызарып кеткен бұл солдат бізге сәлем берді.

	– Қайдан келесің? – деп сұрадық.

	– Алдыңғы шептен, – деді ол.

	– Қайда барасың?

	– Шегініп барамын.

	– Ротаң қайда?

	– Ротадан ешкім қалған жоқ.

	– Бүкіл рота қырылып, жалғыз сен ғана калды ба?

	– Я, жалғыз мен ғана қалдым.

	Сырттан қарағанда бір аңқау бейшара сияқты көрінетін осындайлардың жаудың тыңшысы, барлаушысы болып шығуы да мүмкін ғой. Немесе, шегініп келе жатқанын мойындауына қарағанда, бұл – қорқақ. Біз қасына бір жауынгерді ертіп, оны батальонның штабына жөнелттік. Кейін білдік, ол тыңшы да, қорқақ та емес, шынымен шегініп келе жатқан кінәсіз жан екен.

	Ол солдаттың «Ротадан ешкім қалған жоқ» дегеніне, әрине, нанбадық. Солай бола тұрса да, немістерге төтеп бере алмай, шегініп келе жатқан бір ротаны да көрген жоқпыз. Біздің алдымыздағы роталар, батальондар, полктер, дивизиялар қайда? Біз қалайша алдыңғы шепте болып шықтық. Ол кезде бұл бір шешусіз жұмбақ сияқты көрінді. Кейін білдік, 12 октябрьде неміс фашистері біздің әскери бөлімдердің қорғанысын бұзып, оларды қоршап, жойыпты, сонсын тылымызға кеулей кіріпті де, моторлы корпустарын алға жіберіпті. Міне, біз соларды тоқтатуға тиіспіз. Яремич екеуміз қырқадан Федосьиноға қарай аяңдалдық. Деревняның алдындағы кесе көлденең созылып жатқан жарма көзге түсті. Тақтай өткелмен жарманың бетіне шығып, ұзына бойына аралап шықтык. Екі орманның ортасындағы, ұзындығы бір километрдей, көлденеңі екі метрдей, тереңдігі бір жарым метрдей. Мен оның ұзындығына ырза болдым да, кеңдігіне көңілім толмады.

	– Бұл да корғаныс па? Бұдан жаудың танкілері кіріп өтпей ме? – дедім мен Яремичке.

	– О заманнан бұ заман танкінің секіргенін қайдан көріп едің, қымбатты саяси жетекшім? – деді лейтенант кекетіп.

	– Қалайша, сіз, лейтенант жолдас, киноға көңіл бөлмегенсіз?

	«Кино – барлық өнердің ішіндегі ең маңыздысы», Луначарский Лениннің пікірін осылай баяндаған, – дедім мен белгішсініп. – Кино қайраткерлері фин соғысын жақсы көрсеткен. Онда біздің танкілер орман ағаштарын қиратады, өзендерден секіріп өтеді.

	– Сондай фильмді көргеніңіз бар болса, онда бұл фильмді өзіңіз сияқты соғыс өнерін білмейтін біреу жасаған болар?!

	Мен қысылып қалдым. Осыны сезді де, лейтенант әнгіменің бетін бұрып жіберді.

	– Шынына келгенде, политрук жолдас, – деді Яремич – бұл жармадан ешбір танк өте алмайды. Бірақ маған ұнамайтын бір жері – жарманың екі шеті тоғайдың ішіне жеткізілмей, шолақ біткен. Жарманың шетінен танк өте алады, ал бір танк өткен жердең жүз танк өтеді. Осы жағынан алғанда бұл жармаға сеніп, алданып қалмау керек. Демек, сіздің «бұ да қорғаныс па?» дегеніңізге мен де қосыламын.

	Лейтенанттың талдауы өте дәлелді еді. Олай болса, неміс танктерінің жарманы бұзып кірмей, оны айналып өтіп, орманның жағасымен келуі ықтимал.

	Жармадан кері қайтып, оң жақ орманның жиегін жағалай отырып, ротаның тұрған жеріне келдік.

	Лейтенант Яремич барлық командирлерді шақырып алды. Рота командирінің орынбасары Марқабаев, бірінші взводтың командирі кіші лейтенант Прийма, екінші взводтың жаңа командирі Чалапов, үшінші взводтың командирі Давыдов, пулемет взводының командирі Никифоров бірінен соң бірі жанымызға келді. Біз бәріміз алаңның ортасына, қырқаға ықтық. Манағы бір сағатта зерттеп білгеніміздің бәрін лейтенант Яремич командирлерге қысқаша түсіндіріп берді. Сонсын ол взводтарды орналастыра бастады.

	– Мынау бақылау пункті, – деді ол тұрған жерін көрсетіп.

	– Оң қанатта бірінші взвод, сол қанатта үшінші взвод, ортада екінші взвод, артта пулемет взводы болады. Қорғаныс жұмыстары ертең 14 октябрьде, сағат 15-ке дейін толық бітуге тиіс.

	Ал 14 окбярьде Старая Тяга деревнясы тұсында екінші батальонның төртінші ротасындағы лейтенант Н.М.Штаневтың взводы 1075-ші полктің жауынгерлік күзеті ретінде тұрғанда, жау жақтан автомат асынған бес мотоциклді немістің және автомашиналар тиелген үш машинаның пайда болғанын байқады. Взвод мотоциклистерді өткізіп жіберді де, қапылыста пулеметтер мен винтовкалардан машиналарға оқ жаудырды. Шамасы 50-дей фашист өлтірілді. Взвод өз міндетін атқарып, ротасына келіп қосылды.

	Дивизияның жауынгерлік тарихы осылай басталды. Алғашқы күндерде-ақ айқын байқалғаны – дивизияның командирі генерал-майор И.В.Панфилов белсенді қорғаныс жағдайындағы ұрыс операцияларының майталман шебері екенін көрсетті. Дивизияның қиын жағдайда ұзақ уақыт шайқасып, даңққа ие болу сыры да осында. Бақсақ, басында ұрысқа бүкіл дивизия бірден қатыспапты; негізгі күштер резервте тұрыпты. Әуелі ұрысқан И.В.Капровтың 1075-ші полкі, анығында полктің бір батальоны, дәлірек айтқанда батальонның тек бір ротасы қатысты. Бұл тактиканы немістер білмеген болуы керек. Олар барлық күшін біздің ротаға салды. Панфилов бір ротамен жаудың көп кұштерін жойды, немістерді осылай әлсіретіп, діңкесіне тиді.

	15 октябрьде совхоз поселкесі Болычево іргесінде капитан Иван Иванович Райкиннің екінші батальонындағы бесінші рота ұрысқа кірісті. Политрук П.Медведевтің басқаруындағы бұл рота қарысып қорғанды, бірақ жау танкілерінің астында қалды. Немістер лейтенант В.С.Маслов пен политрук П.Б.Вихревтің алтыншы ротасына енді. Панфиловшылар Болычево поселкесін қорғауда табандылық көрсетті. Рота жауынгерлері үштен бірінен айрылды; Маслов опат болды. Масловшылар ерен ерлік істеді, осының арқасында дұшпан Болычево түбінде тоқтап қалды.

	16 октябрьде екінші батальон командирінің резерві болып табылатын аға лейтенант П.М.Гундилович пен политрук В.Г.Клочковтың төртінші ротасы ұрысқа кірісті. Немістер күш жинап, шабуыл жасап, түсте Болычевоны алды. Енді Федосьино селосының іргесінде ұрыстар жүрді. Бұл ұрыстар туралы Клочковтың өзі жақсы айтып берді. Ол үйіне жіберген хатында былай деп жазды: «Бірнеше күннен бері қызу ұрыстар жүріп жатыр. Жау ештеңесін аямай, барлық күшін салып, құтырған доңызша қоқаңдауда. Кәзір оның күшті шабуылдарын тойтарудамыз». Кейінірек, дивизиянын партия активі жиалысында сөйлеген сөзінде Клочков былай деді: «Төртінші рота артиллеристермен бірігіп, жауды екі рет кері қайтарды. Бірақ немістер оң жақтан өтіп кетті. Ротаны тірек пунктінің шығыс жағынан бір километрдей жердегі 233.6-шы қырқаға әкелдік. Бұл арада 6 танк қираттық... Мәселен, мен Яков Бондаренко туралы мынаны айтар едім. Керемет жігіт, батыл соғысады, хауіптен қорықпайды. Қорықпайтын себебі не? Себебі – жауды жек көріп үйрендік... Бір взвод та тырп еткен жоқ. Келе жатқан танкілерді бутылкалармен, гранаталармен қарсы алдық. Сол жақтан зеңбіректеріміз қолдады. Жау екінші рет шабуылға шықты. Біз танкілерді траншеядан өткізіп жібердік те, фашистердің жаяу әскеріне қарсы ұрыс жүргізе бастадық». Мұнда аты аталған Яков Бондаренко кейін 28 батырдың бірі болады. Айта кетейік, Федосьино түбіндегі ұрыста Клочковтың өзі бір танк жойды, жаумен арыстанша алысты, барлық жауынгерлерге үлгі керсетті, Осы үшін ол Қызыл Ту орденімен наградталды. И.В.Панфилов қол қойған награда қағазында былай деи жазылған: «Герман фашизміне қарсы қиян-кескі ұрыстарда политрук Клочков қаһарман жауынгер, партияның сенімді перзенті болып қала береді». Дивизиялық «За Родину» газетінде көрсетілгендей, Қызыл Ту ордені тапсырылғанда Клочков: «Жүрегім соғып тұрғанда, қолым винтовқа ұстап тұрғанда, мен ақырғы демім біткенше халқым үшін, Москва үшін, Отан үшін күресемін, жоғары награданы абыроймен ақтаймын» деді.

	Федосьино селосы үшін болған ұрыстарда төртінші рота адамдарының үштен бірінен айрылды. Рота ымырт үйірілгенде сол жағымызға шегінді. Федосьино түбіндегі ауыр шайқаста полктің штаб бастығы И.М.Монаенко, екінші батальонның командирі И.И.Райкин ерлікпен қаза тапты...

	15 октябрь күні батальон командирі Молчанов пен полк комиссары Мұхамедияров он минуттік кеңес өткізді.

	– Бүгін капитан Райкиннің екінші батальоны бүкіл дивизияда бірінші болып ұрысқа кірісті. Лейтенант Маслов пен политрук Вихрев басқарған алтыншы рота Болычево совхозының маңында тамаша соғысуда. Генерал Панфилов пен полковник Карпов олардың қимылына өте ырза. Ендігі кезек біздің батальондікі. Сақ тұрыңдар! – деді капитан Молчанов.

	Сол күні, 16 октябрь күні, таңертең үшінші батальонның командирі капитан Н.А.Молчанов бес минуттық кеңес өткізді. Кеңестін соңында ол былай деді:

	– Бүгін біздің батальон да ұрысқа кіріседі: сегізінші ротаның үшінші взводы Федосьино селосын қорғаушыларға жәрдемге жіберіледі. Лейтенант Яремичке дереу үшінші взводты жөнелтуге және бүкіл ротаны ертеңгі ұрысқа әзірлеуге бұйырамын. Ротаны қолдауға генерал Панфилов бес танк жіберетін болды, Қосымша бұйрық күтіп отырмай, ендігісін өздерің шешіңдер! Батыл қимылдаңдар!

	Яремич екеуміз бір-бірімізге қарадық. Басқалар бізге қарады. Княжево селосында ең алдымен ұрысқа кіру абыройы үшінші батальонда сегізінші ротаның үлесіне тиді деген ой келді бәрімізге.

	– Құп! – деп үйден шықтық та, біз ротаға қарай жүгірдік. Ротаға келісімен лейтенант Яремич үшінші взводтың командирі Иван Иванович Давыдовты шақырып алды.

	– Лейтенант Давыдов, сіздің үшінші взвод Федосьино деревнясының қорғаушыларына жәрдемге жіберіледі, – деді Яремич.

	– Біздің ротаны ұятқа қалдырмаңыз!

	– Кәміл сенуіңізге болады, – деп жауап берді Давыдов жігерлі үнмен.

	Бірер минуттан соң оның взводы сап түзеді. Ә дегенше-ақ взвод жолға түсіп, Федосьиноға қарай кетіп бара жатты. Алыстай-алыстай, бір кезде көзден таса болды. Кейін полк өкілі комсорг Балтабек Жетпісбаевтан Давыовтың взводы ұрыста тамаша қимылдағанын және лейтенанттың өзі ерлік өліммен опат болғанын естідік. Сонымен бүкіл дивизия көлемінде екінші күнгі ұрыста Отан үшін құрбан болған офицерлердің бірі – біздің лейтенант Давыдов.

	Жогарыда айтылғандай екінші батальон бұйрық бойынша күн бата сол жақтағы тоғайдың ішімен кейін шегінді. Сонымен біздің үшінші батальон ең алғы шепте болып шықты.

	Демек, ертең ұрыс басталады.

	Ертеңгі күннің қамын ойлап, Яремич екеуміз корғаныс шебімізді тексердік. Лейтенант Яремич, жұрттың бәріне наразы сияқты, суық келді. Ол окоптардың тайыз қазылғанын байқап, солдаттарға ұрысты, бруствер дұрыс жасалмаған деп пулеметчиктерді кінәлады, окоптардың арасындағы атқыштардың өз арасындағы, олар мен пулеметчиктердің арасындағы атыс алаңның еркін еместігін көрсетіп, взвод командирлерін жазғырды. Яремич тым асыра айтты. Мұнысы – күйінгендіктің әсері. Ол командирлердің әдетінше, бір жауынгерлік бөлімшесінің – үшінші взводтың кетіп қалғанына катты ренжіді. Қалай ренжімессің. Ұрысқа кіріспей жатып, рота төрттен бір бөлігінен айрылды және осыған байланысты корғаныс жүйесі бұзылды. Бірақ біздің Яремич қорғаныс жүйесін қалпына келтіреді, сөйтіп ротаны бұрынғыдан ұрысқа қабілетті етеді. Міне сол үшін ол баска взводтардан бірбір бөлімше алып, жаңа үшінші взвод құрды. Оны басқаруды лейтенант Марқабаевка тапсырды.

	Жұмаш Марқабаев – ұзын бойлы, қара торы, қыр мұрынды жігіт. Өзі өте тәрбиелі, сыпайы кісі. Ол Қырғызстанда облыстық коммуналдық шаруашылық басқармасының бастығы болған. Біздің батальонда шаруашылық взводының командирі болып қызмет істеді. Коммунист Марқабаев жақында рота командирінің орынбасары болып бізге келді. Міне енді ол взвод командирінің жағдайында тұр. Ол лейтенант Яремичтің бұйрығын «Құп!» деп қабыл алды. Мен болсам, оған қарап: «Біз бәріміз осы комсомолец Яремичті қолдауға тиіспіз, оның бұйрығы дұрыс», – дегендей ишарат білдірдім.

	Яремич екеуміз ротаның позициясын талай рет аралап шықтық. Күні бойы, түні бойы рота ұрысқа әзірленді. Атқыштар мен пулеметчиктер позицияларын жақсартты, окоптарын тереңдетті, гранаталарын шумақтады, винтовкаларын оқтады. Бөлімше командирлерімен сөйлескенде де, саяси жауынгерлермен сырласқанда да, жұрттың көңіл-күйі жақсы екенін аңғардым. Лейтенант Яремич және взводтардың командирлері өздерінің міндеттерін айқындады, дұшпан қай жақтан соғуы мүмкін, атысты қалай ұйымдастырған жөн, таңертең келуге тиісті танкілерімізді қалай пайдалану керек деген мәселелерді шешті.

	Біз кеш жаттық, бірақ ерте тұрдық. 17 окгябрь күні таңертең біздің Қняжево селосы түбіндегі ұрысымыз басталды. Бұл ұрыс туралы А.Кузнецовтың «Герои не умирают» деген кітабында айтылған (1963), «Правда» газетінің 5 декабръдегі номерінде жарияланған П.Студенкиннің очеркіндегі Е.Мухамедияровтың әңгімесінен мынадай сөздерді оқимыз: «дұшпанның екі батальоны шабуылға шықты; оларды 15 танк қолдады. Дұшпан негізінде Яремичтің сегізінші ротасын соққылады» (1975). ІІанфиловшы жазушы Л.Макеев «Простой характер» деген кітабында былай деп жазды: «Бірсыпыра уақыттан соң генерал Панфилов тағы да сұрады: – Біздің чапаевшының жағдайы қалай? Мен Молчановты айтып тұрмын. Оның жұмысы жақсы ма?»

	– Жақсы сияқты, – деді Капров,– әсіресе оның сегізінші ротасы ерекше кқимылдады. Олар немістердін жаяу әскерлерін оқпен жайратып, енді танктермен күресіп жатыр. Рота политругі Қасым Шәріпов пен взвод командирі Михаил Прийма гранатамен екі танкіні қиратты...

	– Бәрекелде. Оларға алғыс айтыңыз. Батырларды наградаға ұсыныңыз» (1983).

	Бұл енбектерде сегізінші ротаның қимылы біршама дәл суреттелген. Алайда мен жауынгер жолдастарымның бірінші ұрыстағы ерлігін өз аузымнан айтып бермекпін.

	17 октябрь. Күзгі таң бозарып келе жатыр. Жаңбыр сіркіреп тұрған. Таңертеңгі асты ерте дайындауға бұйырдық. Ас піскенше біз Яремич екеуміз жағдайды анықтамақ болып, бақылау пунктіне бардық. Күзгі таң бозарып келе жатыр еді. Федосьинода қыбырлаған бір жан көрінбейді. Жан-жақтың бәрі тып-тыныш. Бейне бір бейбіт өмір өтіп жатқан тәрізді. Алайда жау жар астында.

	Мені ротаның команда пунктіндегі телефонға шақырды. Телефон трубкасын алғанда естігенім:

	– Сізбен сөйлесіп тұрған – полковник Шеренгин.

	Полковник И.Г.Шеренгин дивизияның партиялық комиссияның председателі.

	– Cізге жауап беріп тұрған – ротаның политругі Шәріпов, – дедім мен.

	– Сіздің ротадағы взвод командирі Чалапов жолдастың партияға кіру туралы өтінішін біз батальон штабында, ұрыс жағдайында қарамақпыз. Сіз дереу Чалаповты осында алып келіңіз.

	– Дмитрий Васильевич Чалапов – партияға алуға лайықты адам. Бірақ ұрыс басталып қалуы мүмкін. Сондықтан да мен өзім де бара алмаймын, Чалаповты да жібере алмаймын.

	– Сіз, немене, ұрыс жағдайында партияға кісі алудың маңызын түсінбейсіз бе?

	– Түсінемін, бірақ сіздің бұйрығыңызды орындай алмаймын.

	– Мұны қалай түсіну керек?

	– Дәл мағынасында түсініңіз. Ғапу етіңіз, – дедім де, телефонның трубкасын қоя салдым. Сөзім, дөрекілеу болса да, басқа амалым болмады.

	Ол екі ортада кезекші бөлімшенің командирі келіп, таңертеңгі астың дайын болғанын баяндады және взводтарды бір-бірлеп шақыруға рұқсат беруді сұрады. Бірақ мен рұқсат бере алмадым. Ас ішусіз қалды.

	Өйткені:

	– Сол жақ бүйірімізден, тылымыздан біздің танктер келе жатыр, – деді кіші лейтенанат Прийманың хабаршысы.

	Михаил Григорьевич Прийма бұрын Алматыдағы темекі фабрикасында жұмыс істеген, жиырма сегіз жастағы ұзын бойлы, қауғабас, орақ мұрын, көп сөйлемейтін, бұйрықты үндемей орындайтын, ісіне берік, ұқыпты украиндық жігіт еді. Осы минутта анадай жерде дүрбісі танктерге қарап тұрған Прийма бұл жолы да ұқыптылығын білдіріп, жағдайды дер кезінде хабарлады.

	Шынында да сол жақтан «біздің» танктер келе жатыр екен. Маңдайындағы желбіреген қызыл жалауларды көргенде пейіліміз тасып, көңіліміз ырза болды. Бес танк ротаның шебіне жақындап келді де, қаз-қатар тұрып алды. Дүрбімен қарағанда біздің танкілерімізге ұқсамайтын сияқты. Кенет олар бізді ата бастады. Бәрі де жаудың танктері болып шықты.

	Ұрыс осылай басталып кетті.

	Бір танк біздің ротаның шебіне әр жерге қызғылт оқ атты. Мұнысымен ол әлдекімдерге сигнал бергендей, ротамыздың атарын сездіргендей болды. Танкілер алға жылжыды. Олардың соңынан тағы бес танк ілесті.Тоғайдың ішінен немістердің үш жүздей жаяу әскерлері шыға келді. Олар танкілеріне тез жетуге тырысып жүгірді, ал танктер баяу жүріспен алға ұмтылды. Жаяулар мен танктердің екі ортасында едәуір аралық бар еді. Командалық пунктке қайта алмай, бақылау пунктінде қалып қойған лейтенант Яремичтің қырағы көзі алдымен осы жағдайды сезіп қалды.

	– Жаяуларды танктерден бөліп тастаңдар! – деп айқайлады ащы дауыспен Яремич. – Танктер жақындай берсін! Барлығың жаяуларға оқ жаудырыңдар!

	Алдымен оқ жаудырған коммунист Марқабаевтың бөлімшелері болды. Олар жақын жерден жұмыла атып, немістердің алдыңғы саптағы тобын сұлатты. Сәл алыстау жерден атқан Чалаповтың атқыштары талай фашистерді жайратты. Никифоровтың пулеметшілері қанжарлы атыс жасады; қабанның өкпесіне қанжар тыққандай, станокты пулеметтер жаудың бүйірінен соқты. Немістер бүкіл Европада көрмеген қарсылықты нақ осы Княжево түбінде көрді. Біздің қаруларымыздың барлық пәрменімен, бір мезгілде, шоғырлана атылғандығы сонша – гитлершілер қойдай қырылды. Жиырма-отыз минуттың ішінде олардың арасы сиреп қалды. Қалғандарының бірсыпырасы тоғай жаққа қаша жөнелді. Бұл далбасадан да еш нәрсе шықпай, олар орман алдында жан тапсырды. Дегенмен осы екі ортада он шақты неміс Марқабаевтың позициясына жақындай түсті. Неге оның кісілері үндемейді? Түгелдей опат болған ба? Үш фашист Марқабаев Жұмаштың окопына төніп келеді. Осыны күтіп отырған Жұмаш алдыңғы екеуін пистолетпен атып өлтірді. Үшінші гитлерші онымен алыса кетті. Көзді ашып жұмғанша біздің Жұмаш неміске арқасын тоса қойып, мойнын екі қолымен қаусырып алды да, иығына асыра лақтырып жіберді. Екі аяғы аспанға көтерілген фриц шалқасынан түсті. Оның кеудесіне винтовканың найзасы сүңгіп кетті. Фашисті аяғымен басып тұрып, Марқабаев көкірегін кере дем алып, мақтаныш сезіммен жан-жағына қарады. Оны неміс танкистері сезіп қалды. Біздің Жұмаш айнала беріп, сұлқ құлады.

	Танктер бұрынғыша алға жылжи берді. Аузынан от шашып келе жатқан, гүрілдеген, арылдаған бұл дәу перілерді көргенде денең түршігеді.Ол сені жалмап, жұтып қоятын тәрізді.

	– Танктерді жақындата түсіңдер! – деді айқалап Яремич. – Гранаталарды дайын ұстаңдар!

	Осылай бұйрық бере тұрса да, лейтенант Яремич бұл тәртіпті өзі қолданған жоқ. Мұның себебі ең арттағы танк, – бастаушы танк болса керек, – «менің теңім рота командирі» дегендей, баяу қимылдап, теңселе қозғалып, бақылау пунктіндегі Яремичке қарай бет алды. Ал Яремич «мен де сенімен жекпе-жек кездесуге дайын тұрмын» – дегендей елу метр жердегі танкке қол гранатасын зымыратып жіберді. Ол жай уақытта гранатаны асық атқандай атып, дәл тигізетін; бұл жолы да дәл тигізді. Граната танкистің сығалайтын сызығына барып тиді. Мұндайда танкистің өлетін немесе жараланып, соқыр болатыны белгілі. Қауын қораға түскен сиырдың мүйізіне қойып қалсаң, ол саған сүзіліп қарайды да, басын шайқап, кері қайтып жүре береді. Сондай-ақ танк кері шегініп, қисаңдай қозғалып, орманның шетіне барып жоқ болып кетті. «Біздің лейтенант танктің көзін шығарды» десті солдаттар. Осындай ерлігі үшін бүкіл рота жауынгерлері өздерінің командирі Яремичке қатты ырза болды.

	Бірақ лейтенант Яремич мұны ерлік деп түсінген жоқ, бұған мән берген жоқ. Кезеңде де панфиловшылар сасқалақтаған жоқ.

	– Фашистерге жаудыр гранатаны! Граната! Граната! – деп айқайлап бұйрық берді рома командирі Яремич.

	Неміс танктері бірінші взводқа таяу келіп, окоптарымызды таптай бастады. Осы минутта біздің гранаталар да лақтырылды.

	– Граната! – деп бұйрықты қайталайды взвод командирі Прийма.

	Прийманың үні әдеттегідей салмақты, сабырлы, сенімді түрде естілді. Ешбір хауіп төнбеген тәрізді, ол бұрынғысынша бір үйреншікті жұмысын асықпай істеп жатқан сияқты көрінді. Командирінің салмақты үнмен айтылған әмірін орындауға әуелден дағдыланған еді оның жауынгерлері. Бұл жолы да коммунист Прийманың «Гараната!» деген дауысы кұдыретті күштей әсер етті. Көлдің жағасында тұрып қатты айқаласаң, көп үйрек ұшады. Сол сияқты «Граната!» деген команда болғанда, бір мезгілде сансыз көп қол гранаталар мен бутылкалар аспанға ұшты. Олардың талайы танктерден асып кетті. Танктердің мұнарасына, сығалайтын сызығына, шынжыр табанына тиген гранаталар да аз болған жоқ. Прийманың взводындағы шайқас ұзаққа созылды. Неміс танктері жанталаса оқ атуды үдете түсті, сонымен қатар, дөңбекшіген жаралы хайуандай, тұрған жерін айнала ойран-ботқа қылды. Прийманың жауынгерлері де гранаталарды бірінен соң бірін зымыратты. Біздің жігіттер неміс танкісін аямай ұрып берді. Политрук орынбасары Микола Трубка бутылкасын лақтырды да, құлай кетті. Бір сәтте Михайл Прийма окоптан шықты да, қолындағы шумақ гранаталарды танкіге лақтырды. Танк лаулап жанды. Екінші танк оның өзін таптап кетті. Прийма мен Трубканың үлгісі бойынша взвод жауынгерлерінің бәрі танкімен алысты. Мұның өзі өліспей беріспейтін шайқас болды. Алаңда жалын шапшыды, қара түтін қаптады. Жаудың машиналары қирап, бактарындағы жанармайлары жанды, бүкіл жер өртеніп жатқандай болды.

	Ротаның позициясында ұрыс бір минут та тоқталған жоқ. Фашистер Прийманың взводына қысым жасғанда оны арт жақтағы Дмитрий Чалаповтың взводы мықтап қолдады. Әсіресе рота парторгі сержант Валериан Сенюков басқарған бөлім белсене қимылдады. Оның жауынгерлері роталық минометтерден оқ жаудырып, дұшпанның екі танкін шегінуге мәжбүр етті.

	– Оң қанатқа! Оңға! Оңға! – деп команда берді дұшпанның тағы да бес танкі келгенін байқап қалған лейтенант Яремич. Лейтенанттың бұйрығы бойынша, Игнат Никифоровтың взводындағы пулеметчиктердің атыс бағыты оң қанатқа ауды. Ротаның командалық пункті де оң қанатымызда.

	Таңертең ротаның команда пунктінде тұрғанымда Прийманың «танктер келе жатыр» деп хабарлағаны белгілі. Мен осыны капитан Молчановқа айтпақ болып, қайтадан телефон трубкасын алғанымда, байланыс үзіліп қалған болып шықты. Мұны капитан да сезген болу керек, өйткені оның бұйрығы бойынша он шақты минуттың ішінде аға сержант Бек Ақашев келіп, байланысты жөндеп кетті. Ол біздің телефон қасына үш байланысшыны отырғызды. Мен капитанға жағдайымызды хабарлап үлгердім.

	Ол екі ортада танктер бізді ата бастады. Олар, күні бұрын білгендей, командалық пунктті, әсіресе телефонистердің блиндажын ә дегеннен көздеп атты. Нақ жау жаққа қарата салынған бұл блиндаждың есік алдынан оқ жауды да тұрды. Біз төртеуміз блиндажда қамалып қалғандай болдық. Мұндай күтпеген жағдайға кездескенімізге мен қатты кіжіндім.

	– Бәріміз де блиндаждан шығамыз! – деп бұйрық бердім.

	– Телефоннан кетуге біздің правомыз жоқ, – деді телефонистер.

	Мен атыстың саябырлаған кезінде сүйретіле шығып, еңбектеп отырып, қарсы алдымызда үш метр жердегі қарама-қарсы салынған өз блиндажымызға кіріп кеттім. Оқтың арасынан аман өттім. Соғыста болатын сансыз көп кездейсоқ жағдайлардың бірін мен алғашқы рет нақ осы минутта басымнан кешірдім. Бір минуттан соң әлгі блиндажға көзім түскенде үш байланысшының үшеуі де өліп жатқанын көрдім. Менің тікелей қарауымда сержант Бекен Сәрсенбаевтың кезекші бөлімшесі мен хабаршылар болды. Жиырма шақты кісінің бес-алтауы менімен бірге траншеяда болады да, басқалары ағаштар түбіндегі қосалқы окоптарға орналасты. Ротаның қорғанысындағы әлгі оқиғалар бірінен соң бірі көз алдымыздан өтіп жатты. Кенет бір танк орағытып жүріп, бізге жақындап та қалды. Мен дайын тұрған гранаталар шумағын алдым да, жолдастарыма былай дедім:

	– Біздің үстімізден танк өтеді, ол өте берген кезде мен граната шумағын лақтырамын, сендер жанармайлы бутылка лақтырыңдар, танк өртенгенде одан шықкан адамдарды атыңдар.

	Үстімізден танкті өткізбек болып, бәріміз де жер бауырлап жата қалдық. Бір минут бір сағаттай көрінді. Танктер үстімізден тез өте қоймады. Мен шыдамсыздық етіп, басымды сәл көтеріп, қарадым. Бізді сезіп қалып сескенгендей, танк төрт-бес метр жерде мелшиіп тұр екен. Денем дір ете қалды. Ойланып та жатпай, мен танктің шынжыр табанына қарай қолымдағы граната шумағын лақтырып кеп жібердім. Танктің асты бұрқ ете қалды. Түтін сирегенде танк орнынан әрең қозғалып, артқа бұрылды да, сүйретіліп жүре берді. Оны басқалар да ұрғылады.

	Сол кезде пулеметін сүйретіп келе жатқан Степан Медведевке көзім түсті. Ол «біздің Прийма өлді!» деді де, жылап жіберді. Мен таң қалдым. Осыдан екі күн бұрын, жорықтан шаршап келе жатқанда ол Прийманың үстінен шағым еткен еді. Шіркін, орыс жігіттерінің кек сақтамайтын тамаша мінезі бар. Міне сол Медведев енді Прийманың өлгеніне қайғырып, жылап тұр. Жай уақытта онша байқалмайтын, қысылшаңда ерекше аңғарылатын, адам жүрегіндегі нәзік сезімнің көрінісі осындай болады. Мен оны жұбатып, оған біздің блиндажға тасалай орналасуға бұйрық бердім.

	Бір мезгілде Яремич көрсеткен танктер келіп қалды. Танктердің үстінен автоматчиктер секіріп түсе бастады. Ә дегенше жаяулар көбейіп кетті. Өз адамдарын қиратып алмау үшін танктер атпады, ал жаяулары алға жылжи берді.

	– Танктерді жаяулардан бөліп тастаңдар, жаяулар жақындай берсін! – дедім мен Яремичтен үйренгенімді айтып. Бірақ оның сөзін керісінше айтқанымды және мұным нақты жағдайда дұрыс шыққанын кейін білдім.

	Танк болмаса, жаяулар деген немене біздің жігіттерге!

	«Атыңдар!» деген бір сөзді естігенде-ақ жігіттер оқты жаудырып кеп берді. Манағы Бекен Сәрсенбаевтың әрбір ағаштың түбіне орналасқан жауынгерлері осы жолы өнерлерін көрсетті. Бұларды пулеметчик Медведев қолдады. Ол жұрттың бәрінен гөрі қызулана, құшырлана атты. Немістер күтпеген жағдайға кезіккендей болды. Қорыққанда қос көрінеді дегендей, оларға ағаш арасынан бір батальон шабуыл жасағандай көрінді. Он шақты адамының оққа ұшқанын көрісімен, басқалары іркіліп қалды да, кейін шегіне бастады. Шегінген жауды ату оңай. Әне-міне дегенше-ақ біздің батырлар жаяу гитлершілерді қырып салды.

	Кезегін күтіп тұрғандай, енді танктер іске кірісті. Олар тұрған орындарынан қозғалмай, оқты септі де тұрды. Чалапов пен Сәрсенбаевтың жауынгерлері жанармайлы бутылкаларды лақтырумен болды. Тағы да түтін будақтады. Рота жауды өткізбеу үшін өле-өлгенше ұрысуға бел буды. Бір кезде басқа бір танктер біздің тылымыздан, Княжево жақтан оқ ата бастады. Біз екі орталықта, қышқаштың аузына қыстырылғандай болдық.

	Керемет. Керемет емей немене, ойламаған жерден неміс танктері қаша жөнелді. Ал тылдан келген танктер таңертең келуге тиісті болған, бірақ басқа ұрыстарға қатысып, кешігіп келген өз танктеріміз екен. Полковник Катуковтың бөліміндегі лейтенант Смирновтың бес танкісі немістердің зәресін ұшырып, бізді қатты қуандырды. Катуковшылар жаудың танкілерін Федосьино жаққа қуып жіберді де, «енді біздің жұмысымыз бітті» дегендей, емін-еркін Княжево жаққа қайтып кетті.

	Бұл кешкі сағат алты кезі еді; ымырт үйіріліп барады. Ал біз ұрысты таңертеңгі сегізде бастаған едік. Бұл сағат ешбір бітпейтін мәңгілік сияқты көрінді. Дегенмен уақыт өтіп кетті. Біздің рота ұзақ шайқасып, дұшпанның төрт танкісін қиратып, жүздеген фашистерді жойды, ақыры өзінің қорғаныс шебін жаудан сақтап қалды. Сөйтіп, біз неміс әскерлерінің Москваға қарай жылжуын бір күнге тоқтаттық. Бұл біздің бірінші жеңісіміз еді.

	Күн батып, ай жарығы басталғанда екі жақтың да атысы бітіп, анда-санда ғана жау жақтан әртүсті ракеталар түсіп жатты. Лейтенант Яремич екеуміз қорғаныс алаңын аралап шықтық. Өлген немістердің есебі жоқ сияқты. Отан үшін опат болған біздің адамдарымыз да аз емес. Біреулер етпетінен, біреулер шалқасынан түсіп жатыр. Талайлар окопта көміліп қалған: я аяғы, я қолы, я құр басы көрінеді. Ай жарығында кейбіреулердің таныс жүздері көзіңе жылы ұшырайды. Мынау Марқабаев, мынау Прийма, мынау Трубка. Өмір деген осы. Біздің кешегі күліп-ойнап жүрген жолдастарымыз енді оянбас ұйкыда жатыр. Жалғыз арбамен бір сағат бойы өліктерді тасып, батырларымызды Княжевоның түбіне апарып жерледік.

	Батальон командирі капитан Молчановтың бұйрығы бойынша, рота Княжево деревнясының түбіне келіп орналасты. Жауынгерлерді тамақтандырдық.

	Лейтенант екеуміз капитан Молчановқа барып, оның жауынгерлік бұйрығын орындағанымызды баяндадық. Ол күлімсіреп жанымызға келді де, біріміздің соң бірімізді сүйді. Ол өзінің де, Мұхамедияров пен Капровтың да Княжеводан ротаның қалай қимылдағанын байқап тұрғанын айтты. Капитан ерекше ілтипатпен генерал Панфиловтың бізге алғыс айтқанын хабарлады.





IV


	18 октябрь. Таң атарда офицерлер батальон штабына жиналды. Менің қасыма жетінші ротаның политругі Аманбек Жаманбеков пен тоғызыншы ротаның политругі Әбдікәрім Үсенов келді.

	– Кеше біз сырттан қарап тұрып едік, сендер он сағат бойы қалай соғыстыңдар? – деді Әбдікәрім.

	– Неге сендер карап тұрдыңдар? Неге жәрдемдеспедіңдер? – деп сұрадым мен.

	– Бұйрық бойынша, біз резервте тұрдық.

	Әбдікәрім мен Аманбектің сұрақтарына жауап беріп, мен ротамыздың кешегі ұрыстағы қимылын әңгіме етіп тұрмын. Олар таң-тамаша қалып тыңдап тұр.

	– Сен қорыққан жоқсың ба? – деп сұрады Аманбек.

	– Қорыққаны несі? – дедім мен сөзді әзілге айналдырып. – Қорқатын болсаң, үйіңде, әйеліңнің қасында жатып алмай, мұнда несіне келдің? Шешінген судан тайынбас болар, жігітім.

	– Әй, мынау не дейді, мынауың не деп тұр? – деді Аманбек таңданып, Әбдікәрімге қарап.

	– Ол сені үгіттеп тұр, ол кімді үгіттеу керек екені өзі біледі, – деп қарқылдап күлді де, Әбдікәрім маған бұрылып, «жарайсың досым» дегендей арқамнан қақты.

	Достық әзіліміз созыла беретін еді. Бірақ бізді капитан шақырды.

	Үйдің сыртында тұрған капитан Молчанов алдымен кешегі ұрысқа қорытынды жасап, сегізінші ротаны, оның командирі лейтенант Яремичті мақтады. Лейтенант екеуміздің төбеміз көкке жеткендей болды. Сонсын Молчанов іске көшіп, жаңа бұйрығын баяндады.

	– Сағат тоғызда, танктеріміздің қолдауымен, біздің үшінші батальон шабуылға шығады. Жетінші рота мен пулемет ротасы осы маңайда менің қарауымда болады. Тоғызыншы рота Княжево мен Федосьиноның арасындағы қыраңның сол жағындағы орманның жиегіне орналасады. Сегізінші рота кешегі позициясынан әрі өтіп, оң жақтағы орманның ішімен жүріп отырып, нақ Федосьи-ноның түбінде күтіп жатады. Княжеводан қызыл ракета атылғанда біздің танктер жаудың позициясын атқылап, алға жылжиды. Танктермен ілесе, тоғызыншы рота шабуылға көшеді. Оны жетінші рота мен пулемет ротасы қолдайды. Немістер қаша жөнелгенде, сегізінші рота іргесінен соғады. Оған дейін екі сағат бар. Бұйрықты орындауға кірісіңдер. Қызыл ракетаны күтіңдер!

	Әркім өз ротасына кетті. Яремич екеуіміз асыға басып, ротамызға келдік те, дереу жауынгерлерді тамақтандырдық. Бір он шақты минуттан кейін, кухня тұрған орнында қала берді, ал біз одан алыстай түстік.

	Лейтенант Яремичтің соңынан ерген сегізінші рота жүтіре басып, әне-міне дегенше орманға кіріп кетті. Енді асығып-аптықпай, бір сазды жүріспен, жан-жақты барлай отырып, орманды тереңнен жағалай отырып, дұшпан жаққа кетіп барамыз. Кешегі команда пунктіміз бүкіл қорғаныс шебіміз де артта қалып барады. Біз Федосьино селосының іргесіне келіп тоқтадық. Яремич орманның шетіне, Федосьиноның дәл түбіне сержант Батырбек Байболовтың бөлімшесін жауынгерлік күзетке қойды да, бүкіл ротаны орман ішіне ыдырата орналастырды. Сан жағынан бұл бұрынғы рота емес, дегенмен 212 кісінің жартысынан көбі қатарымызда. Әлі де күшіміз мол.

	Бұл күні бірінші рет қар жауды: Әуелі жоғарыдан төмендегенде қай жерге түсерін білмегендей, қалқып жүрген жалғызжалғыз қар әрең дегенде сылбыр сыйқымен жерге қонды. Біртебірте үдей түсіп, әрі-беріден соң аспанды қаптап кетті. Небәрі бірер сағаттың ішінде бұл орман ішіне ақ матадай мамық қар төсектей төселіп қалды. Қар жауа берді. Қармен бірге оқ жауды. Федосьино жағынан бізді жаулар атып жатыр. Біздің осы жерде тұрғанымызды анық білмесе де, әйтеуір атып жатыр, Автоматтан атылған оқтар дыз етіп келеді де, быж ете қалады. Оқтар қалың қарға кездескендіктен быжылдайды. Бірақ дыз еткені де, быж еткені де біздің зәремізді ұшырып болды. Дегенмен, бес-алты кісінің жеңіл жараланғанын есептемесек, ротада шығын болған жоқ. Біз ұрысқа дайын тұрдық.

	Сағат тоғыз болды. Қызыл ракета көрінбеді. Жарты сағат өтті. Ешқандай ракета сезілмеді. Лейтенант Яремич ашулана бастады. Ашуланғандықтан ол бір солдатты «саған мен ракетаны, қарап тұр деп тапсырған едім ғой, қайда ракета, кайда?» деп жазғырды. Лейтенант екеуміз, қайта-қайта тоғайдың жиегіне шығып, ракетаны аңдумен болдық.

	Сағат он болды. Қызыл ракетаны көре алмадық. Оның есесіне Федосьинодан Княжевоға қызғылт оқтар атыла бастады. Өртегіш оқтар әуелі селоның өзіне емес оңашалау тұрған бір мая пішенге тиді. От лаулады да кетті. Енді қызғылт оқтар үйлерге түсіп, үйлер өртене бастады. Әне-міне дегенше бүкіл село өртеніп, жалын аспанға көтерілді. Біздің көз алдымызда Княжево жоқ болып кетті. Бұл бізге қатты батты. Бұл менің Отанымның бөлшегі ғой.

	Сағат он бір болды. Федосьинодан Княжевоға, Игнатовкаға, Осташовоға баратын қара жолдың бойымен неміс танктерінің кетіп бара жатқанын көрдік. Бес-он минуттың ішінде 70 шамалы танктер және автоматшылар тиелген жүз шамалы үлкен машиналар ағып өте шықты. Олар өктем екпінмен, емін-еркін алға басып, жерімізді таптап барады. Біздің әрқайсымыздың қанымыз қайнады. Фашистерге өшіккен өшпенділігіміз өрши түсті. Жоқ, бұлай бола бермес, бұлай болуға тиіс емес. Біз әлі есесін қайтарамыз; біз әлі кек аламыз.

	Уақыт өтіп жатты. Кешегі сияқты, бүгін де әр сағат ешбір бітпейтін мәңгілік сияқты көрінді. Дегенмен, бұл күн де өтіп кетті.

	Ымырт үйіріліп, қас қарая бастады. Біз қызыл ракетадан күдер үздік. Енді не істемек керек? Яремич екеуміз бір-бірімізге қараймыз, бірақ үндемейміз. Қиын жағдайға ұшырағанымызды сездік. Кенет Яремич құлағын түріп:

	– Әне, әне! Біздің жолдастар ән салып жатыр. Естіле ме сізге, политрук жолдас? – деді.

	Шынында да «Катюша» әні естіліп жатыр еді. Бірақ алыстан бізге қарама-қарсы жақтан, жолдың ар жағындағы орманнан естіледі. Картаға қарап жіберіп, ол жақта Полево селосы бар екенін анықтадық.

	Біздің ойымызша, ротамыз тұрған жерінде тұра беруге тиіс. Мүмкін, бастықтарымыздың бізге белгісіз ерекше жоспары бар шығар. Әлі ракета да, шабуыл да болатын шығар. Демек, рота осындай жағдайға дайын тұруы керек.

	Алайда, Яремич қарап тұрғысы келмеді, барлау жасауға ұйғарды. Ротаны басқаруды коммунист Чалаповқа тапсырдық та, біз сержант Ақай Арыстановтың бөлімшесін алып, Полево жаққа тарттық. Дұшпанға байқалмау үшін, танкіге қарсы жасаған жарманың ішіне түстік те, соны бойлай жүгіре отырып, аржақтағы орманның ішінен шыға келдік. Полево әлде де алыс екен, жалғыз аяқ жолмен орманды кеулей түсіп, жүре бердік. Бізді Катюша әні тартты. Осы әнді өзіміз де ішімізден салып, Полево селосына жақындап келіп қалдық. Селоның шетінде, бізді күтіп тұрғандай, бір кемпір кездесе кетті. Қараңғы кез болса да, күннің шұғыласына шыдай алмағандай, ол бізге көзін қолымен көлеңкелей қарады.

	– Батюшки. Наши. Родимые мои, – деді ол.

	– Сізге не болды? – дедік біз ешнәрсеге түсінбей.

	– Олар келді де, біздің селоны алды да, өлең айта бастады, – деді кемпір сыбырлап.

	– Олардың өлең айтқанына несіне ренжисің, әже? – деді Яремич.

	– Қалайша мен ренжімеймін? Қалайша олар біздің орыс өлеңін айтады?

	– Әже, сіздіңше, олар орыстар емес пе? – деп екеуміз жарыса сұрадық.

	– Орыстар емес, немістер. Біздің партизандар маған сіздерге осыны айт деп тапсырды. Немістер «Катюшаны» салғанда: «орыс әнін, орыс халқын жақсы көреміз» демекші, сөйтіп бізді алдап соқпақшы бұл найсаптар. Сендер алданбаңдар, балалар, жойыңдар оларды – деді де, кемпір сырттап жүре берді.

	Ана сөзі Отан әмірі сияқты естілді.

	Лейтенант Яремичтің бұйрығы бойынша, комсомолец Ақай Арыстановтың бөлімшесі қауырт қимылдап, ілезде немістер өлең айтып жатқан үйдің тұсына жетіп барды да, есіктен, терезеден граната лақтырып, оқ жаудырды. Фашистердің үндері өшті. Қапелімде қарсыласуға шамасы келмеген отыз шамалы гитлершілдер тырп етпестен қырылды.

	Небәрі жарты-ақ сағатқа созылған осы ұрыстан кейін ротамызға қайтып келдік. Бұл барлауға талдау жасағанда, лейтенант Яремич: «Поелево жақта біздің батальоннан ешкім жоқ», – деген қорытынды шығарды. Сонда біз қоршауда қалып қойдық па, әлде шегініп шығуға мүмкіншілігіміз бар ма? – мұны айыра алмадық. Қалайда енді, ешбір ракетаны күтпей, уақытты босқа өткізбей, тұрған жерімізден қозғалу керек екеніне көзіміз жетті. Бірақ қайда қозғалу керек?

	Осылай торығып тұрғанымызда батальон командирі капитан Молчановтың хабаршысы қатардағы жауынгер Алексеев Александр келді. Бастыққа жақындығын пайдаланып, біздің ұрыспайтынымызды біліп, Саша бізбен еркін сөйлесті.

	– Сіздің қайда жүретініңізді білмеймін, – деді ол лейтенант Яремичке. – Немістің тылына бар деді екен деп осылай алыс кетуге бола ма екен? Капитанның бұйрығын жеткізу үшін мен штабтан таңертеңгі сағат онда шыққан едім. Осы орманның ішімен бір сағат жүрдім де, сендерді таба алмай, кері қайттым. Капитанның бұйрығын орындамағаныма өкініп, қайта бұрылдым да, орманға кеулей кіріп, күнімен орманды кездім де жүрдім. Міне, ақыры таптым сендерді. Сендер мұнда не бітіріп тұрсыңдар?

	– Дегенмен, капитан Молчанов қандай бұйрық берді? – деді Яремич шыдамы таусылған кезде. Оның даусы қаттырақ шықты.

	– Капитан Молчанов дейсің бе? – деді сасқалақтап Саша. – Иә, капитан Молчанов... Капитан сіздерге шегінуге бұйырды.

	– Шабуылға шығу жөніндегі қызыл ракета қайда?

	– Ракета дейсіз бе? Ракета болған жоқ, бірақ шабуыл болды, – деп түсіндірді Саша.

	Оның сөзінен аңғарғанымыз: Княжево өртенгенде батальон штабы жетінші ротамен және пулемет ротасымен бірге Игнатково селосына қарай шегінеді. Бұйрық бойынша тоғызыншы рота да осы селоның іргесіне шоғырланып, жауға қарсы шабуыл жасайды. Жортып келе жатқан танктерге бүкіл ротаның жауынгерлері тұра жүгіреді. – Олар шумақ-шумақ граната лақтырып, бес танкті істен шығарды. Бірақ рота ашық жерде танкіге төтеп бере алмайды.

	Ол жауынгерлердің төрттен үшінен айрылды. Рота командирі кіші лейтенант Федор Андреевич Отороков ерлерше опат болды. Политрук Әбдікәрім Үсенов ішінен жараланып, госпитальға жөнелтілді.

	Сашаның хабарлауынша, капитан Молчанов бізге де шегінуге бұйырды.

	Капитан Молчановтың кешігіп келген бұйрығы мен лейтенант Яремичтің ойы бір жерден шықты. Иә, Панфилов үйреткеніндей, батальонымызға, полкімізге, дивизиямызға қосылу керек. Ол үшін бұл орыннан тез қозғалу керек, бірақ қайда қозғалмақпыз? Біздің ендігі ойлағанымыз осы болды. Ақыры, оң жақтағы орманның ішімен жүріп, қорғаныста тұрған көрші покіміздің шебіне шығайық деген шешімге келдік.

	Осы шешімімізді командирлердің кеңесіне салмақ болдық. Снарядтан ойылған апанның ішінде отырмыз. Қараңғыда бірбіріміздің бет-жүзімізді айыру да қиын. Бәріміздің бір жерге жиналғанымызды жау білмесін деп, біз сыбырлап сөйлестік. Яремич маған сөз берді. Осы минутта мен өзімді комиссар Фурмановтың қызметін атқарып тұрғандай көрдім. Онын бейнесі маған рух бергендей болды.

	– Мен сіздерге лейтенант Яремичтің бұйрығын айтпақпын, – дедім ақырын ғана. Тым ақырын сөйлегендіктен менін сөзім бір құпия сыр сияқты көрінді де, жұрт құлақ түріп тыңдады.

	– Айтыңыз, айтыңыз, – десті командирлер.

	– Біз қоршауда тұрған жоқпыз, осыған назар аударыңыздар – дедім жұрттың ойындағы мәселені қозғап.

	– Бұл қоршау емей немене? – деді біреу. Гусевтің даусы сияқты көрінді, бірақ мен оның сөзін аңғармаған болдым.

	– Политрук жолдастың сөзін бөлме! – деп сыбырлады оған басқалар зілді үнмен.

	– Менің айтайын дегенім: лейтенант Яремичтің талдауынша, осы орманның ішімен қиялай жүріп отырып, өз батальонымызға қосылуға болады. Бұл қысқа жол болуы да, ұзақ жол болып шығуы да мүмкін. Шаршап-шалдығуымыз да, ашығуымыз да ықтимал. Бірақ тек осы жолмен жүргенде ғана жолдастарымызға қосыла аламыз, дейді лейтенант. Ал мен лейтенант Яремичке сенемін.

	– Біз де сенеміз, тек тезірек жолға бастаңыздар! – десті бір ауыздан командирлер.

	Осыны күтіп тұрғандай, лейтенант Яремич:

	– Орындарыңызға барыңыздар! Түнгі жорыққа әзірленіңіздер! – деп әмір етті қарлыққан даусымен.

	Командирлер кетіп бара жатқанда, лейтенант Яремич пулемет взводының командирі лейтенант Игнат Никифоровқа сыбырлады.

	– Арбаны құрт. Станокты пулеметтің арбасын қират та, әр жерге лақтырып таста.Немістер пайдалана алмайтын болсын бұл арбаны. Тыңда мені! Арбаның бізге қажеті жоқ, өйткені біз ну орманда жолсыз жермен жүреміз. Бізге арбасыз ат керек. Станокты пулеметтерді аттарға тие! Есіңде болсын, әрбір ат үшін, әрбір станокты пулемет үшін жауап бересің! Түнгі жорыққа әзірленуге он бес минут беріледі. Сіз әзір болған кезде, бүкіл рота жолға шығады. Асығыңыз, асығыңыз. Он бес минут.

	Бұл он бес минуттың ішінде мынадай оқиға болды. Лейтенант Яремич бір солдатты ертіп алып, таңертеннен бері Федосьино деревнясының түбінде жауынгерлік күзетте тұрған комсомолец Батырбек Байболовтың бөлімшесіне барды. Бөлімшені шегіндіру қажет болды. Бірақ лейтенант онда хабаршы ретінде ғана емес, командир ретінде барды.

	– Не күтіп жатырсыңдар? – деп сұрады ол барысымен сержант Байболовтан.

	– Шабуылды күтіп жатырмыз, – деп жауап берді лейтенантты даусынан таныған Байболов.

	– Шабуыл емес, шегіну туралы бұйрық болса не істер едіңіз?

	– Бұл туралы мен ешбір ойлаған жоқ едім.

	– Ойламасаңыз, тез ойлаңыз. Не істер едіңіз?

	– Мен бе? Мен болсам? Шегінуден бұрын дайын тұрған атыс ұяларымыздан жауға оқ атар едім.

	– Бәрекелді, дұрыс айтасыз, сержант жолдас. Менің сендерге келгенде айтайын дегенім де осы еді.

	– Немістер өздерін алыс тылда қалдық деп есептеп емін-еркін жүр. Олар жуынуға кірісті. Анау шамы сығырайған жеке үй монша. Онда кемінде жиырма-отыз фашист бар. Сізден бұйрық болса, мен оларды бір минутта құртып берер едім.

	– Ат! – деп бұйырды Яремич.

	Батырбек винтовкасынан тарс еткізді. Оның өртегіш оғынан моншаның төбесі жанғанда, айналасы жап-жарық болып жалаңаш немістер тырағайлап қаша бастады. Бүкіл отделение тұтқиылдан жұмыла оқ жаудырғанда жалаңаш гитлершілер топырлап, бірінің үстіне бірі құлады. Бір минуттың ішінде жиырма-отыз фашист монша маңында теңкиіп жатты.

	Көңілді келген лейтенант Яремич командирлерді шақырып алып, сыбырлап сұрағанда, бәрі де, оның ішінде Никифоров та, «әзірміз» деп жауап берді. Лейтенант қысқаша түрде ормандағы түнгі жорықтың тәртібін түсінідірді: оқ атылмасын, от жағылмасын, шылым тұтатылмасын, үн шықпасын, дыбыс естілмесін, ағаштың бұтақтары сыбдырламасын, бір-біріңнің араңа екі метрдей жер қалдырып, тізбектеліп жүріңдер, бұйрық тізбек бойынша сыбырмен беріледі, әрдайым ұрысқа дайын болыңдар деді.

	Яремич компасына қадала қарап алды да, тура солтүстікке қарай жүрді. Сегізінші рота жорыққа аттанды. Федосьино да, Княжево да артта қалып барады. Оларды тастап кетеміз деп ойлап па едік. Тастап кетуге мәжбүр болдық. Енді бұл жердегі тұрғындардың халі нешік болмақ. Ал біздің өзімізді нендей тағдыр күтіп тұр? Біз жолдастарымызға қосыла алмай, партизандық күреске көшеміз бе? Үмітсіз – шайтан деген. Біздің үмітіміз – алдымыздағы орыс орманы.

	Орманның ішімен, қалың қарға белшемізден батып жүріп келеміз. Жалғыз аяқ жол болар ма екен деп алаңдау жерге шықсаң, омбы қарға түсесің де кетесің. Етігіміздің қонышына қар толды. Өз аяғымызды өзіміз көтере алмаймыз. Жүру қиын.

	Бір сағат жүрген соң алдымыздан еміс-еміс сыбыр естілді.

	Құлағымызды түре қойдық. Біреулер келе жатыр.

	– Әзірленіңдер! – деп команда берді Яремич.

	Барлық жауынгерлер винтовкаларын бір мезгілде оқтағанда шаппалары шартылдап, орман іші сатыр-сұтыр ете қалды. Алдымыздан да сатыр-сұтыр естілді. Орманда адасып жүрген неміс барлаушыларымен кездесіп қалдық-ау.

	– Стой! Стрелять буду! – деді Яремич.

	– Сен кімсің?

	– Сен кімсің?

	– Сен Никифоров емессің бе?

	– Сіз лейтенант Яремич екенсіз ғой, ғапу етініз.

	– Әй, сен қайдан қаңғырып жүрсің?

	– Ғафу етіңіз, мен орнымда тұрмын.

	– Әй, сен бір сағат бойы қайда болып, қайдан шықтың?

	– Ғафу етіңіз, мен орнымда тұрдым.

	– Қалай орныңда тұрасың? Айтшы маған, сен маған айтшы. Мен саған жүрерде түсіндіріп едім ғой, жақсылап түсіндіріп едім ғой. Сен маған «әзірміз» деп едің ғой. Әй, сен бір сағат бойы қайда болдың? – деп ашулы командир Яремич Никифоровты ұрсып жатыр. Политрук ішімнен командирді мақұлдап тұрдым.

	– Мен ешқайда болған жоқпын, мен Федосьиноның іргесіндегі өз ротамыздың тұрған жерінде тұрмын. Нанбайсыз ба? Анау Федосьино ғой, көрмейсіз бе?

	– Бұл қалай? Бұл қалай болған? – деді Яремич есінен айрылған кісідей аң-таң қалып.

	– Ғапу етіңіз, – деді Никифоров, – мен сізге «әзірміз» деп айтсам да, атқа артылған станокты пулемет түсіп кетіп, оны қайта артуға бірсыпыра уақыт кетті. Бұл жұмысты бітіріп, біз жүруге айналғанда сіздер кетіп қалған екенсіздер. Қайда кеткендеріңізді білмей, қалай қарай жүру керек екенін таба алмай, жалғыз өзім бір сағат бойы торығып тұр едім. Міне, сіздердің келіп қалғандарыңыз жақсы болды. Бізге қамқорлық жасап, қайтып келгендеріңізге рахмет, жолдас Яремич, сізге рахмет.

	Енді командир емес, мен ашуландым. Әрине, ішімнен ашуландым. Федосьино селосының іргесінде, апанда жиын өткізгенімізде Гусевтің «бұл қоршау емей, немене» деген сөзін қалай түсіну керек? Федосьинодан біз кетіп қалғанда пулеметчиктер взводының қалып қою себебі не, атқа артылған станокты пулеметтің түсіп кетуі не? Әскери білімі бар, компасты пайдалана білетін Яремич қателесіп кетіп, бір сағат бойы жұртты тоғай кездіріп, ақырында не үшін Федосьиноға қайта әкелді? Мұның бәрі кездейсоқ нәрсе емес шығар.

	Қайтадан жолға шығарда лейтенант Яремич тағы да компасына қадала қарады. Ішімнен ашулана тұрып, командирге сыбырладым:

	– Командир жолдас, отырыңыз. Плащ-палаткаңызды жамылыңыз. Мә, менің плащ-палаткамды да жамылыңыз. Фонаригіңізді жағыңыз. Қомпасыңызға қараңыз. Солтүстік пен оңтүстікті шатастырып алмаңыз. Тағы Федосьиноға қайтып келіп жүрмейік. Мен фашистерге берілмеймін, сізге де мүмкіндік бермеймін. Пистолетім дайын.

	– Жолдас политрук, сіз не айтып тұрсыз? – деп Яремич отыра қалып, плащ-палаткалаларды бүркеніп, фонаригімен компасын сығалап жатты.

	Ол менің күмәнданғанымды сезді. Яремичке күмәндану күнә сияқты. Дегенмен сақтықта қорлық жоқ.

	Омбы қарға малтығып, солтүстікке қарай келе жатырмыз. Алда келе жатқан Яремич компасынан көзін айырмайды. Мен де компасыма қарап қоямын. Компас солтүстіктен айрылмайды. Бірақ біз, әрбір ағашты айналып өткендіктен, ізімізді тура ғып шығара алмаймыз, лағып кете береміз. Мен біздің Яремичтің шынында да кінәсіз екендігін, оның неліктен қателескенін, тоғайда компасқа сенуге болмайтындығын аңғара бастадым. Мұным жаңалық болып шықты. Тоғайдың ішімен жүргенде, түнде болса да, күндіз болса да, баратын жағыңдағы тура тұрған бірнеше ағашты, ең кемінде үш ағашты белгілеп алу керек. Бірінші ағашқа жеткен соң, екінші ағашқа бармай тұрып, тағы бір үшінші ағашты тауып алу керек. Үнемі осылай етсең, адаспайсың. Адаспау үшін мен алда жүрдім.

	– Сіз, политрук жолдас, компасыңызға қарамасаңыз да, тура жүріп келе жатырсыз, – деді Яремич.

	– Тура ма, тура емес пе, білмеймін, әйтеуір командирімізді Федосьиноға апармаймын, өйткені мен ол кісіні жақсы көремін, – дедім мен.

	– Политрук жолдас, қойсаңызшы. Мен қалай қателескенімді әлі түсінбеймін.

	– Әрине, түсінбейсіз, өйткені Ташкенттегі учлищеде сіздерді тоғай ішінде қалай жүруді үйретпеген ғой, ал біз мұны бала кезімізде, ауылда жүргенде-ақ білетінбіз.

	Бұдан кейін, Яремичті көп қинамай, қайта оны жұбатуға, өкпесін таратуға тырысып, үш ағаш жөніндегі жаңалығымды әңгіме еттім.

	– Бұл қызық екен, шынында да қызық екен, – деп таңданды Яремич.

	– Енді өзіңіз алда жүрсеңіз де болады.

	– Мен дұрыс жүріп келе жатсам, алдымызда бұлдыраған село Черново болуға тиіс, – деді ол. – Бірақ Черново алыс сияқты еді ғой.

	– Біз де аз жүрген жоқпыз. Міне, таң атып келе жатыр. Меніңше де алдымыздағы Черново болуға тиіс.

	Біз жіберген барлаушылар бұл деревняның Черново екенін және мұнда немістердің де, біздің әскерлердің де жоқ екенін анықтады. Черново – неміс әскерлерінің сырт жағында қалған, бірақ қоршауда қалмаған деревня.

	Сонымен, сегізінші рота, қатарын түзеп, Черново селосына кіріп келді. Тұрғындардан бірнеше әйелдер қолының алақанын жағына сүйеп, таң қалғандай, әр үйдің есігі алдында тұрып алды. Ол ол ма, семіздеу келген бір жас әйел жүгіріп келіп, біздің жауынгерлерді ұрса бастады, командирлерге де тиісті.

	– Біз немістерге қарсы жақсы соғыстық, – деді политрук.

	– Қалай соғысқандарың сезіліп тұр. Немістердің күшті екенін біліп, қашып бара жатырсыңдар. Жүзіңді көргім келмейді, түкіріп жіберсем бе екен?

	– Мынауың не қолыңдағы, осындай таяқпен соғысуға бола ма, – деп әлгі әйел маған да тиісті.

	Нақ осындай бір жағдай туралы жазылған мақаланы «Правда» газетінен оқыған едім. Әрине, мұндай қиын жағдайда неміс тылында қалып бара жатқан совет әйелінің намыстанып ызаланғандықтан бізге ауыр сөздер айтуы табиғи нәрсе. Дегенмен мынау әйел Полевода кездескен кемпірдей болмай шықты. Қалайда біз бұл деревняға тоқтауды мақұл көрмей, жылжи бердік.

	Княжевоның, Черновоның, Осташевоның араларына сызық жүргізсең, тура үшкіл шығады. Бұл үшкілге көз салсаң, түнде біраз жерден өтіп кеткенімізді, бірақ әлі де алғы шепте жүргенімізді аңғаруға болады. Енді Княжево – Осташево жолымен қатарласу үшін, солтүстік-шығысқа қарай бет түзедік. Біз қоршаудамыз ба, қоршауда емеспіз бе, – енді белгілі болады. Қоршауда болмасақ, өз дивизиямызға қосыламыз, ал қоршауда болсақ, онда... онда жаумен кездесеміз, онда ұрысқа кірісеміз. Демек, дұшпанның молайып, қанат жайып кетуін күтпей, тез жүру керек. Үстіне шинель, аяғына етік, басына пилотка киген жауынгерлер мынау аязда дір-дір етеді, оларға да, шаршағандыққа қарамай, жүре берген тиімді.

	Сирек тоғайды жағалап келе жатқанда, алдымыздан Клетки селосы көрінді. Мұнда ешкімнің жоқ екенін анықтадық. Жанжакқа күзет қойып, осы деревняда жауынгерлерді тынықтырып алуға ұйғардық.

	Яремич екеуміз сұраусыз бір үйге кіріп келдік. Үй иесі әйел бізді мейірбандықпен қарсы алып, кіреберістегі бөлменің үштен бірін алып жатқан, қыштан салынған үлкен печтің қарсы алдына отырғызды. Бірдеңені іздеп, абыржығандай, әрлі-берлі жүрді де, алдымызға бір шелек тұздалған капуста әкеп қойды.

	– Барымыз осы, – деді.

	– Сіз әбігерленбеңіз, бізге ешнәрсенің қажеті жоқ, тек жылынып алсақ болғаны, – дестік.

	– Жылыныңыздар, етіктеріңізді шешіңіздер, шұлғауларыңызды пештің үстіне қойып, кептіріп берейін, – деп қоярда-қоймай, ақыры өзінің айтқанын істеп, бізді қысылмасын дегендей, түпкі бөлмеге кіріп кетті.

	Жеке қалған соң Яремич екеуміз капустаны жеп көрдік. Жақсы дайындалғандықтан ба, әлде ашыққандығымыздан ба, әйтеуір капустаға шындап кірістік. Әне-міне дегенше бір шелек капустадан түк те қалған жоқ. Тойып алып, аяғымызды жылытып отырып, қалай ұйқтап кеткенімізді білмей қалдық.

	– А! А! А! – деп шыңғырған біреудің даусын есіткенде жалаң аяқ ұшып тұрдық. Түпкі бөлменің есігі алдында шашы бұрқыраған, көзі бақырайған, он бес – он алты жастағы бір қыз тұрды.

	– Әне! Әне немістер! Қарғыс атқырлар! – деп бізді көрсетті.

	– Жаным, алтыным менің, қорықпа, бұлар немістер емес, біздің адамдар, – деп анасы қызын жұбатты. Құр сүйегі қалған талдырмаш қыз дір-дір етіп, мамасына тығыла берді. Мамасы қызын үйге кіргізді де, қайта шықты.

	– Ғапу етіңіз, сізді ренжітіп алдық-ау, – деп біз етігімізді кие бастадық.

	– Немістер келіп қалады деп қорқады, осылай ауырғанына бір апта болды, – деді мұңды ана көзіне жас алып.

	– Сабыр етіңіз. Қызыңыз қорықпасын. Біз қайтып келіп фашистерді қуып шығамыз. Біз жеңеміз, – деді Яремич. – Ал енді біз кетуге тиіспіз. Хош болыңыз.

	– Хош болыңыз. Айтқаныңыз келсін.

	Селоның түбіндегі Руза өзенінен көпірше арқылы өттік. Дивизиямыздың екінші эшелондағы полктері мен батальондары бұрын осы өзеннің бойында болатын. Қазір қайда екенін кім білсін. Сегізінші рота тез жүріп, алдағы тоғайға кірді де кетті. Екі жақта да, алда да күзетшілер жүріп отырды. Бір кезде, тоғайдың арғы жиегіне жақындағанда, алғы күзетшілер бірден тоқтай қалды.

	– Тоқтаңдар, әзірленіңдер! – деген Яремичтің даусы да дәл осы мезгілде естілді.

	Күзетшілердің бірі қызыләскер Морозов жүгіріп келіп, баяндай бастады:

	– Анау оң жақтағы шеткері тұрған бір топ ағаштардың астында адамдар жатканы байқалады, бірақ олар немістер ме, орыстар ма, айыра алмадық.

	Лейтенант Яремич аз ғана ойланып тұрды да:

	– Маған бір батыл жігіт керек, – деді.

	– Батыл кісі керек болса, мына мен тұрмын ғой, – деді әзілқой қызыләскер Сергеев.

	– Жарайды, сен тоғайдың ішімен сол адамдардың тұсына бар да, «немістер, беріліңдер!» деп айқай сал. Олар орыстар болса – сен сөйлес, ал немістер болса – тоғайдың ортасына қарай қаш. Олар сені қуам деп ашық алаңға шыққанда біз бүйірден соғып, оларды қиратып саламыз.

	– Мұндай оп-оңай тапсырманы орындау үшін пәлендей батылдықтың қажеті жоқ.

	– Мылжыңдамай, бұйрықты орында!

	– Кұп!

	Айтылған жерге барысымен Сергеев бұйрықты орындауға кірісті:

	– Әй, неміс, сен маған беріл! – деді.

	– Сен кімсің? – деді ана жақтан біреу.

	– Мен орыспын, сен ше?

	– Мен де орыспын.

	– Онда шылым тартайық, – деп Сергеев жүгіре басып, аналардың қасына барды.

	Ол жерге бүкіл рота жиналып қалды. Өз дивизиямыздың жауынгерлік күзетте тұрған адамдарымен кездескенде қуанышымыз қойнымызға сыймай кетті.

	Біз Новлякское мен Ивановское селоларының ортасына шығыппыз. Бұл арада 1073-ші полктегі аға лейтенант Момыш-ұлының бірінші батальоны тұрады екен. Ол әлі ұрысқа қатыспапты. Осында кездескен жолдастарым – Партия тарихы институтының бухгалтері Трофимов, Егіншілік халық комиссариатының қызметкері Николай Назаров, әдебиетші Әлішер Тоқмағамбетов бірінен соң бірі мені құшақтап, шүйіркелесті. Біз олардан Ивановское селосындағы полк штабында дивизия комиссары Сергей Александрович Егоровтың бар екенін білдік.

	Рота тәртіпке келтіріліп, сап түзеп, анадай жерде көрініп тұрған Ивановское селосына тартты. Сәнді саптың артында үстіне станокты пулеметтің бөлшектері тиелген төрт ат келе жатыр.

	Селоға жақын келген соң ротаны тоқтатып қойдықта, Яремич екеуміз штаб тұрған үйге қарай жүгірдік. Үйге кірген бойы мен комиссар Егоровқа рапорт бердім. Қысқаша түрде сегізінші ротаның Княжево түбіндегі ұрыстарын, ормандағы түнгі жорығын баяндадым.

	– Қызыләскерлердің жауынгерлік қабілеті қандай? – деп сұрады комиссар.

	– Командованиенің қандай бұйрығын болса да орындауға дайын. Оғымыз, гранатамыз жеткілікті, винтовкаларымыз, қол пулеметтеріміз түгел, аттарға артылған төрт станокты пулеметіміз де бар, – деді Яремич.

	– Көріп тұрмын, – деді комиссар терезеге қарап. – Ал қызыл әскерлердің моральдық халі қандай?

	– Моральдық халі жақсы, ешбір төтенше оқиға болған жоқ, – деп жауап бердім мен. – Бірақ...

	– Немене? Айт бәрін.

	– Солдаттар аш, екі күн тамақ ішкен жоқ.

	– Кәзір, кәзір... Кәзір тамақтандырыңыз бұларды, – деді С.А.Егоров қасында тұрған 1073-ші полктің комиссары аға политрук Петр Васильевич Логвиненкоға. – Тағы не айтасыз?

	– Сіздің бұйрығыңызды күтіп тұрмыз, жолдас комиссар.

	– Біз сіздердің ерлігіңізді жақсы білеміз. Жарайсыңдар, капровшылар. Сіздің 1075-ші полктің штабы Спасс-Рюховское селосында. Олар сіздерді күтіп отыр. Тез жүріңіздер, кешке дейін жетіңіздер.

	– Құп!

	– Көрші полктің сыйлы қонағы болып, тамақтанып, тынығып алған соң, сегізінші рота тура шығысқа, Спасс-Рюховское селосына қарай жол тартты. Көңілді кісілердің жүрісі де өнімді болады ғой, әне-міне дегенше орта жолға келіп қалдық. Тоқтамайтын едік, төтенше бір көрініс тоқтатты.

	Клишно селосынан өте бергенде ағаштың арасында бес тонналық үлкен машина тұр екен. Үстіне рельстер тиелген. Қасында әскери адамдарға да, жәй адамдарға да ұқсамайтын кісілер жүр. Курткаларына қарағанда шофёрлар болуға тиіс.

	– Шегініп бара жатырсыңдар ма?! – деді біреуі алыстан зілді дауыспен.

	– Жоқ, әншейін дислокация ғой, – дедім кесірленіп.

	– Не дейді? – деп тапалтақ, талпақ мұрынды қазақ жігіті жақындай түсті.

	Біз бір-бірімізді шырамытып, амандастық.

	– Мен сізді білетін сияқтымын. Сіз Қазақстан комсомолының Орталық Комитетінде қызмет істедіңіз ғой.

	– Иә, сонда істедім.

	– Атыңыз кім еді?

	– Аманжол Қалықов.

	– Мына кісі кім? – дедім оның артында тұрғаң еңгезердей бір жігітті көрсетіп.

	– Ақтан Төлеубаев.

	– Қалай, шофёрлық қызметін үйреніп алдыңыздар ма?

	– Жоқ, біз шофёр емеспіз, командирлерміз.

	– Қандай командирлерсіздер?

	– Оны айтуға болмайды... Жоқ, сізге айтуға болады. Анау тұрған жәй машина емес, реактивтік миномет, оны біз «Катюша» деп атаймыз. «Катюшадан» атылған снаряд анау сегіз рельстің үстінен де, астынан да кетеді. Бір секундта он алты снаряд шығады. Қайта-қайта оқтап, бір минут атамыз. Бір минутта шыққан жүз снарядтың әрқайсысы түскен жерінде жарылғанда жүздеген жарықшақ шығарады. Жүздеген фашистер қырылады. Ал біз бір минуттан соң басқа жаққа кетіп қаламыз. Тағы бір жерден тағы солай атамыз да, тайып тұрамыз. Бұл сондай тамаша қару. Мен сізге оның күшін көрсетейін бе?

	– Көрсетпей-ақ қойыңыз. Қателесіп кетіп, ротамды қиратып саларсыз, – деп күлдім.

	– Ағай, қорықпаңыз, ротаңызды жүз метрдей жерге алып кетіңіз де, қарап тұрыңыз. Біз атамыз.

	– Ол сізге не айтты? – деп сұрады Яремич.

	– Не айтқанында не шаруаң бар. Ротаны жүз метр алға жүргіз де, он минуттік дамыл жарияла. Қызықты сонда көресің.

	«Катюша» взводының командирі Аманжол Қалықовпен қоштасқан соң біз жүріп барып тоқтадық та, артымызға көз салдық.

	Осташево жаққа қарап тұрған «Катюшадан» от лап ете қалды. Дүркін-дүркін шыққан отты снарядтар бірін-бірі қуалап кетіп бара жатты. Жұлдыздай аққан бұл снарядтар ғайып болып кетіп, фашистердің үстіне түскенде гүрс-гүрс етті. «Катюшаның» атысына айызымыз қанды. Барлық жауынгерлерге «Катюшаның» қатты әсер еткендігі сонша – олар жол-жөнекей тек сол туралы ғана әңгіме қылды.

	Күн батып, қас қарайғанда сегізінші рота Спасс-Рюховское селосына жетті. Бұл октябрьдің 19-ынан 20-сына қараған түн еді. Мен дереу комиссарымды іздеп, тауып алдым. Бөлмеге кі-

	ріп келгенімде комиссар Мұхамедияров столына шұқшиып, еңкейіп отыр екен. Мен комиссарға ресми рапорт беріп, ротаның ұрыстағы қимылын баяндадым.

	– Бәрін де білемін, мен Княжевода болдым ғой, – деді комиссар шаршап-шалдыққан кісінің пішінінде баяу үнмен. – Сіз отыра қалыңыз да, ротаның жауынгерлік қимылы туралы информация жазыңыз.

	Әрдайым әрбір сөзді ойланып, шабан жазатын мен бұл жолы мүлде сылбыр жаздым. Сөйлемдерімнің бас-аяғы қосылмай, қожырап кете берді. Мен қалғып кетіп, басым сұлқ түскенде, селк ете қалып, комиссарға қарадым.

	– Жаз, жаз, – деді комиссар.

	Мен жазған болып жатырмын, бірақ көзі құрғыры ашуға келмейді. Жаз, жаз, – деген сөздер түсімдегідей естіледі.

	Бірнеше сағаттан соң информация дайын болды.

	– Барыңыз, дем алыңыз, ертең шақырамын, – деді комиссар.

	Аз ұйықтасам да, таңертең ұйқым қанып қалған екен. Менің қасыма барлық жұмысты тез істейтіндігі үшін, ылғи жүгіріп жүретіндігі үшін «вездеход» деп аталатын азық-түлік бастығы лейтенант Яков Матвеевич Смирнов жүгіріп келді.

	– Комиссардың бұйрығы бойынша, мен үш кухняға тамақ пісірттім. Сонда кімді тамақтандырмақпын? – деді ол.

	– Әзірше біздің ротаны тамақтандырыңыз, – дедім мен.

	Бұл таңертеңгі аста сегізінші рота екі аттап биге шығып, үш кухнядан тамақтанып, екі күнгі аштықтың есесін қайтарды.

	Интенданттар қылызәскерлерді жылы киіндіру жөнінде қамқорлық жасап жүр. Үстіне сырмалы куртка, қалың шалбар, жылы тон, басына құлақшын, аяғына байпақ кигенде жуаынгерлер қуанып қалды. Енді бізг күзгі суық хауіпті емес.

	Келесі күні Яремич екеуміз отырған үйге бір сүйкімді офицер кіріп келді. Бұл дивизиялық «За Родину» газетінің әдеби қызметкері Л.В.Макеев еді. Маған соғыстан бұрын да Леонид Владимировичтің аты мәлім болатын. Сонау 1936 жылы ол СССР Жазушылар одағының мүшелігіне қабылданды. Оған мүшелік билетті өзі қол қойып, өз қолымен А.М.Горький тапсырды. Бұл туралы мен әдебиет газетінің материалынан білуші едім. Жазушы Макеевпен дивизияда көбірек таныстым. Ол журналист ретінде біздің ротаға жиі-жиі келіп жүрді. Міне, енді ол оқтан, өлімнен қорықпай, бізге тағы келді. Бірсыпыра шүйіркелееіп, сөйлескеннен кейіп Макеев дивизиядағы және полктегі бастықтардын ұсынысы бонынша біздің ротаны әдейі іздеп келгенін айтты. Маңайымызда оқтын-оқтын жау снарядтары жарылып жатқанына қарамастан, ол ротаның соңғы күндердегі ерлігін егжей-тегжейлі сұраумен болды. Сонсын Леонид Владимирович тасадан шықты да, көшенің арғы бетіне жүгірді. Шамасы, редакцияға асыққан болуы керек. Артынап қарап тұрған біздер қатты абыржыдық. Тек келесі күні газетті көргенде ғана жұбандык; газетте біздің рота солдаттарының ұрыстағы ерліктері туралы көптеген хабарлар басылды. Бұларды жазған Л.Макеев екенін біле қойдық. Біз ол жөнінде ұрыс жағдайында шұғыл жүмыс істей білетін, батыл, батыр, іскер кісі екен деген ойға келдік.

	Полк штабында лейтенант Ветковпен кездестік. Андрей Акимович Ветков – орта бойлы, толықша, сымбатты, сабырлы, мәдениетті жігіт. Ол – жоғары білімді инженер. Бұрын Қазақ ССР Халық Комиссарлары Советінде референт болып қызмет істеген. Бұл кезде біздің батальон командирінің адъютанты, былайша айтқанда штаб бастығы. Онын әңгімесінен біздің білгеніміз: шегіну кезінде Игнатково селосы түбінде тоғызыншы ротаның қимылына капитан Молчановтың өзі басшылық етіпті, бірақ кәзір оның өлі-тірісі белгісіз. Ал Ветков батальонның резервтегі жетінші ротасымен және полк штабымен бірге Осташевоны орағыта өтіп. Середииково, Жулино, Лукино, Милованье арқылы Спасс-Рюховское селосына қарай шегінеді. Енді полктің шегінуші бөлімшелерінің бәрі осы селода жиналып жатыр.

	Осы уақытқа дейін біз 1075-ші полктің екінші және ұшінші батальондарының ұрыстағы қимылы туралы әңгіме еттік. Ал енді Осташевоны қорғаушы бірінші батальонның халі қалай? Штаб қызметкері П.Сафроновтың және М.Ғабдуллиннің әңгімелерінен бұл батальонның ерлігі маған мәлім. 18 октябрьде дұшпан Княжево, Игнатково, Середниково селоларын басып алып, кешке Осташевоның іргесіне келіп тоқтады. 19 октябрьден бастап ұрыстардың салмағы полк пен дивизия командирлерінің резерві болып табылатын бірінші батальон түсті. Ержүрек комбат капитан М.А.Лысенко Осташевоны ерлікпен қорғап, фашист басқыншыларға сілейте соққы берді. Сондықтан жау бірден қалаға кіре алмады. Бұл батальон қаланы жарып өтетін Руза өзенінің шығыс жағына орналасқан. Өзеннің батыс жағындағы лейтенант П.Аникин мен политрук А.Кирилловтың бірінші ротасы ұрысқа алдымен кірісті, лейтенант А. Фролов пен политрук И.Кауровтың пулемет ротасының қолдауымен дұшпанның алты танкін, бір ротадай жаяуларын жойды, фашистердін алға жылжуын бір тәулікке кідіртті. Оң қанаттағы лейтенант Н.Прохоров пен политрук М.Мусиннің екінші ротасы жауды тағы бір күнге тоқтатты. Ал енді лейтенант Шуть пен политрук М.Ғабдуллиннің үшінші ротасына келсек, комбаттың резерві болып табылатын бұл рота да сол қанатта тұрып, ерекше қимылдады. Айта кетейік, бұл араға жағдайды анықтау жөніндегі тапсырмамен полк барлаушысы Бақтияр Меңдіғазин келіп еді, ол тікелей ұрыска қатысуға мәжбүр болып, бір танкті жойды, осы ерлігі ескеріліп, нақ сол күні «қаһармандығы үшін» медалімен наградталды. Осташево қорғаушыларын біздің артиллерия мен «Катюша» белсене қолдады.

	Осташево шайқасы октябрьдін 19-нан 21-не дейін үш күнге созылды. Генерал Панфилов бүкіл полктің, әсіресе осы батальонның ерлігін жоғары бағалады. Біздің шығынымыз көп болды. Батальонның үштен екісінен айрылдык. Комиссар М.В.Анашкин, политрук М.Мусин, рота командирлері А.И.Фролов, Н.К.Прохоров, В П. Шуть опат болды. Батальон командирі, бүкіл полктің сүйіктісі, капитан Михаил Александрович Лысенко қаза тапты.

	Полк штабының мәліметі бойынша үшінші ротаның политругі Мәлік Габдуллин де өлді деп есептелді. Бірақ өлді дегең Мәлік үш күннен кейін қатарымызға қосылды. Оны штаб қасында көргендегі қуанышты айтып жеткізу қиын. Сол кезде менің күнделігіме Мәліктің айтуымен мынандай әңгіме жазылыпты:

	«Қысқаша айтсақ, мен ұрыс кезінде үнемі үшінші взводта болдым. Немістер бірден Осташевоға кіруге тырысты. Біздің үшінші взвод қаланың оңтүстік жағында, Руза өзеніндегі көпірді қорғады. Осы көпірден өтуге бірнеше рет әрекет жасаған гитлершілдер біздің жігіттердің соққысына төтеп бере алмай, тоқтап қалды. Екінші күні жарты ротадай фрицтер шабуыл жасады. Олар қайыққа пулемет орнатып, өзеннен өтпек болды. Біз оларды аңдып тұрып, суға түскенде оқпен қарсы алдық. Талай фашист оққа ұшып, суға кетті. Кешке таман оң жақ бүйірімізден, былайша айтқанда Осташево жағынан жаудың үш танкі келді. Екі танк жойылды. Мұнда парторг Шашко екеуміздің үлесіміз бар. Бұдан соң танкілер көбейіп кетті. Взводтағы жауынгерлердің жарты сына жуығы қаза тапты. Осташевоның алынғаны мәлім болды, бірақ біз қоршауда емес едік, сондықтан орман ішімен шегінуге бел байладық. Үш күннен соң штабқа жеткенімізге қуанып тұрмыз. Қасымда жолдан қосылған жүзден аса жауынгерлерді есептемегенде, өз взводымыздан 24 адам бар. Дникин мен Кирилловтың бірінші ротасы да, біздің үшінші ротаның негізгі бөлігі де осы жерде екен. Біздің ротаның кәзіргі командирі лейтенант Горшков. Біз аз емеспіз. Біз әлі соғысамыз».

	Осташево шайқасы бірінші батальондағы рота политругі Мәлік Габдуллиннің «Сұрапыл жылдар» деген кітабында дұрыс баяндалған. Ал, бір өкінішті нәрсе, кездейсоқ адамдардың әңгімесі бойынша жазылған кейбір шығармаларда үш батальонның ұрыс жүргізген жері мен уақыты шатасып, бірінші батальон бүкіл полктен бөлек жазылып жүр.

	М.Ғабдуллиннің «өлімі» туралы мәліметтен мынадай қорытынды шығаруға болады: ол кездегі архивтік материалдардың өзін мұқият тексеріп, оларды басқа деректермен салыстырған жөн. Өйткені қиын-қыстау кезде рота басшылары жағдайды өзі хабарлай алмады. Уақыт өтіп кеткеннен кейін әркімнен естігенін құрастырып берген штаб қызметкерлерінің мәліметінде шатыстыру көп болды. «Клочковтың ротасы қоршауда қалды, өзі өлді» немесе «Клочковтың ротасы қоршаудан шықты, өзі тірі екен» деген сияқты мәліметтер осылайша архивке түсті. Мұндай мәліметтерге сенетін болсақ, барлық роталар, батальондар, тіпті полк штабы да қоршауда болған сияқты. Бұл тым ерсі нәрсе. Шынында олар жартылай қоршалды. Панфиловшылар талай рет толық қоршалу қаупіне ұшырады, бірақ олар шеберлік жасап, құтылып кетті. Штабпен байланысын үзіп алған роталар көбінесе қажетті инициатива көрсетіп, ұрысқа өз бетінше кірісті. Егер шегіну қажет болса, олар бір селодан екінші селоға қарай баяу түрде, әдіс-ұрыспен шегінді. Шегінудің Панфилов үйреткен мұндай стилі панфиловшылардың өміршеңдігіне, ұзақ соғысуына себеп болды. Мәселен, политрук В.Г.Клочковтың ротасы Федосьинодан кейін ІІолево селосында, одан соң Коняшино мен Спасс-Рюховское селосында қатты ұрыстар жүргізді. Бұл туралы Василий Георгиевичтің өзі әңгімелеп еді.

	Енді полк штабына келейік. «Ертең шақырамын» деген комиссар Мұхамедияров ол күні шақырмай, 22 октябрьде кешке жақын шақырды. Яремич екеуміз полковник Капровтың шақыруымен келе жатқан Андрей Ветковпен кездесіп, үшеуіміз бір бөлмеге кірдік.

	– Бұдан былай батальондарда да комиссар болады. Оларды жақында тағайындаймыз. Оған дейін үшінші батальон комиссарының міндетін политрук Шәріпов атқарады. Сонымен қатар ол сегізінші ротаны бір өзі басқарады, – деді Мұхамедияров. Өйткені сегізінші ротаның командирі лейтенант Яремич екінші батальонның штаб бастығы болып тағайындалды. Үшінші батальонның командирі Молчановтың қайда екені белгісіз болғандықтан, ол келгенше батальон командирінің міндетін лейтенант Ветков атқарады, – деді полк командирі Капров.– Жалпы жағдай мынадай: 20 октябрьден бастап Москва және оның іргесі құрсаулы жағдайда деп жарияланды. Біздің дивизияның шебінде бүгін майор Елиннің басқаруындағы 1073-ші полк ұрысқа кірісті. Оның аға лейтенант Момышұлы басқарған бірінші батальоны Новлякское мен Ивановское түбіндегі қиян кескі шайқаста фашистерге ойран салуда. Ақырында бұл полк шегініп, бізбен қатарласты. Сонымен екі полктің өткінші қорғаныс шебі СпассРюховское мен Чубарово селоларының ортасында. Осташеводан Волоколамскіге баратын тас жол осы Спасс-Рюховское арқылы өтеді, сондықтан да бұл жердегі ұрыстар қызу жүріп жатыр. Алдымызда біздің полктің екінші батальоны тұр, оның жаңа командирі майор Решетников. Біздің полкімізде батальондар қайта құрылып жатыр: адамдары аз болғандықтан бірінші батальонның 2-ші ротасы, екінші батальонның 5-ші ротасы, үшінші батальонның 9-шы ротасы уақытша жойылады және солардың есебінен басқа роталар толықтырылады. Сіздер үшінші батальонды жинастырып, алдағы ұрыстарға әзірлеңіздер. Сіздердің міндеттеріңіз – Спасс-Рюховскоенің сол жақ іргесін қорғау. Түсінікті ме?

	– Түсінікті, – дедік үшеуміз де.

	– Барыңыздар, міндеттеріңізді атқарыңыздар.

	Үшінші батальон, оның құрамындағы жетінші рота толығымен, сегізінші ротаның жартысынан көбі, тоғызыншы ротадан қалған бір взводтай жауынгерлер Спасс-Рюховское мен Ивлево селоларының ортасындағы алаңға келіп бекінді. Окоп, траншея қазу жұмысы тығыз жүргізілді.

	24 октябрь күні кешке таман атыс естілді. Әне-міне дегенше, бүкіл батальонның жауынгерлері оқ жаудырды. Қатты жауған жаңбырдың кенет толастағанындай, атыс тез тоқтады. Ветков екеуміз түкке түсінбей, алғы шепке қарай жүгірдік.

	– Атыс неліктен болды? – деп сұраймыз кездескен кісілерден.

	– Басқалар тоғай жаққа атқан соң біз де аттық, – деп жауап береді бәрі де.

	Сұрай-сұрай, біз ең алғы шептегі парторг Сенюковтің бөлімшесіне келдік.

	– Тоғай жақтан неміс барлаушылары келіп, автоматтан жанжаққа беталды оқ атты; сірә, біздің атыс ұяларымызды білмек болған шығар. Біз жауап бердік.

	– Сонымен олар қайда кетті? – деді Ветков.

	– Ешқайда кеткен жоқ, анау жерде арам қатып жатыр.

	25 октябрь күні таңертен Ветков екеуіміз Спасс-Рюховскоедағы полктің штабына бардық. Үйге кіре бергенде кенет жаудың артиллериясы мен минометі оқ жаудырды. Штаб үйі құлап бара жатты. Жылы кеудеше киген Капров пен Мұхамедияров жүгіріп шықты. Басқа үйлер де жығылып, өртене бастады. Ана жерде де, мына жерде де біздің кісілер оққа ұшып жатыр, селоның іргесіндегі екінші батальонның адамдары оқтың өтінде қалды. Осы бір аласапыранда батальонның жаңа командирі майор Решетников кездесе кетті. Оның басында каскасы да жоқ екен.

	– Киіңіз, – деп хабаршы офицер Гусев өзінің каскасын ұсынды.

	– Кимеймін, өз басыңды сақта, – деді жақында Москвадан келген майор.

	– Бізге сіздің басыңыз қымбат, – деп Гусев каскасын күштеп кигізді.

	Нақ осы секундта Решетниковтің маңдай алдына миномет жарықшағы тарс етіп тиді. Жарықшақ болат каскадан өте алмай, қайта қайтқанда Гусевтің үстіңгі ернін жалап кетті. Тікен тиіп кеткендей, бір тамшы қан шықты. Осылай қызық жараланғанын әңгіме еткенде Гусевке ешкім нанбайтын. Шынында біз мұның куәсі болдық. Майданда мұндай айтса нанғысыз оқиғалар да болады.

	Ал мұны аңғармаған Решетников даусы қарлыққанша айқайлап, Капров пен Мұхамедияровтың бұйрығын орындап жүр. Бұйрық бойынша, батальон шұғыл түрде шебін өзгертіп, тоғайдың шетінен тосқауыл жасауға тиіс.

	Бірақ дұшпанның бүгінгі ойлағаны тоғай емес, Спасс-Рюховское селосынан Волокаламск қаласына баратын үлкен қара жол еді. Бүгін ол күшті артиллериялық әзірлік жасап алып, жаппай шабуылын бастады. Дивизиямыздың оң қанатындағы майор Шехтманның 1077-ші полкі бүгін ұрысқа кірісіп, жаудың негізгі соққысын көтерді. Ол немістерге мықты тойтарыс беріп, ұрыса шегініп, қаланың іргесіне келіп бекінді.

	Ал біз, Ветков екеуіміз бастықтарымыздан тиісті нұсқау алып, Ивлево селосына қайтып келдік. Мұнда полк өкілі Жетпісбаев, жетінші ротаның командирі Деревянко, политругі Жаманбеков бесеуміз біздің батальонға да тосқауыл міндеті жүктелгенін сөз қылдық. Тосқауыл – жауапты тапсырма; мұның мәнісі көршілерден көмек күтпей, полк штабының шалғайлылығына қарамастан, батальон өз бетінше қимыл жасауға тиіс.

	Бесін кезінде, немістердің жаяу әскерлері бізге атака жасады. Ұрысқа дайын тұрған біздің жігіттер оқты жаудырта жауап беріп, өздері қарсы шықты. Бірнеше сағатқа созылған шайқаста немістер елу шамалы адамдарынан айрылып, кейін шегінді. Бізден де шығын болды. Тамаша пулеметші Степан Медведев бөлімшесімен бірге қаза тапты. Ұрыстың ауырлығына қарамастан біздің батальон Ивлевоның іргесіндегі қорғаныс шебін сақтап қалды. Дегенмен жаудың бір тобы бізді орағытып өтіп, Ивлевоның шеткері үйлеріне орналасқаны таң атар кезде мәлім болды. Жетпісбаев, Ветков үшеуіміз қазіргі тұрған жерімізді тастап, Ивлевоны босату жөнінде шешім қабылдадық. Таң сәріде тоғайдың шетімен үнсіз жылжып отырып, батальон Ивлевоға жақындағанда тұтқиылдан немістерге шабуыл жасадық. Бекініп үлгермеген немістер қаша жөнелді. Комсомолец Бекен Сәрсенбаевтың бөлімшесі жаяулардан бөлініп қалған екі танкіні нысанаға алды. Бекен танктің астында қалды. Қиратылған екі танк те тұрған жерлерінен қозғалмады. Батальон селоны қоршай бекінді. Гитлершілер күні бойы бірнеше рет әрекет жасаса да, Ивлевоны ала алмады. Ал кешке таман Ивлевоның үстінен өтіп жатқан «Катюшаның» қызыл оттарын көргенде олар үнін өшірді.

	27 октябрь күні түске жақын үшінші батальон артиллерияның атқылауына шыдай алмай, шегінуге мәжбүр болды. Оны шегіндірген – жаудың артиллериясы емес, біздің артиллерия. Жарты километрдей жүрген соң тоғайдың ішінде жалған мәлімет бойынша Ивлевоға қарай гүрс-гүрс атып жатқан өз зеңбірекшілерімізді көрдік.

	– Командирлерің кім? – деп сұрадым олардан.

	– Әне, Поцелуев жолдас, – деді зеңбірекші келе жатқан біреуді көрсетіп.

	Поцелуев дегені өзіміздің Дмитрий Федорович Снегин болып шықты. Ақын Снегинді мен бұрыннан білетінмін. Екеуміз құшақтасып көрістік. Жағдайды білістік.

	– Сен қайдаң Поцелуев болып жүрсің?

	– Мен Поцелуевпін ғой.

	– Сен Снегин емессің бе?

	– Я, мен Снегинмін.

	– Сонымен сен кімсің?

	– Мен Поцелуевпін, ал әдебиеттегі лақап атым Снегин.

	– Е, солай десейші, ақыным.

	Ақын Снегинмен – артиллерист Поцелуевпен майданда осылай кездестік

	Поцелуев-Снегин 857-ші артполктің 3-ші дивизионындағы 4-ші батареяның жаяу әскерлеріміздің тәртіппен шегінуін бүркеп тұрғанын айтты. Дивизияның сонау оң қанатындағы Новики, Ильинское селоларында ерлік көрсеткен даңқты 4-ші батарея енді бізге жәрдемдесті. Поцелуевтан біздің 1075-ші полктің қай жерде шоғырланып жатқанын білдік.

	Кешке жақын біз обозымен бірге жылжып бара жатқан полкімізге қосылдық. Васильевское, Морозово селолары арқылы жүріп отырып, полк түнде Иванцовоға тоқтады. Барлық батальондар мен тыл бөлімдері жиналған бұл селоға жұрт лық толды. Бір үйге кіріп келіп, фонаригімді жағып қарасам, жаралы адамдар үйіліп жатыр. Аяқ басар жер жоқ.

	– Мұнда кел, – деген біреудің даусы естілді. Политрук Клочковтың дауысы екенін тани кеттім. Жаралылардың ішінен Василийді іздеп, айнала қарадым. Тағы да «мұнда кел» деген дауыс бүйірде тұрған темір керуеттің астынан шыққандай болды. Үстінде кәрі кемпір жатқан керуеттің астынан Василий ымдап шақырды. Жұрттың үстінен баса-көктей оның қасына келдім.

	– Бұдан артық жер таба алмадың ба? – дедім.

	– Үніңді өшір, жат, ұйқта, уақыт аз, – деді ол. Үн де өшті, көз де жұмылып кетті. Мықтап мызғып алыппыз. Оянып кетсек, жаралылар госпитальға жөнелтілген екен. Екеуміз өткен ұрыстар жөнінде әңгімелестік те, өз батальонымызға тарадық.

	Полк күні-түні орағытып, Матренино селосы арқылы өтті де, Волокаламск іргесіндегі жаңа қорғаныс шебіне орналаса бастады. Осы кезде капитан Молчанов бір топ жауынгерлермен бірге өз батальонына қосылды. Ал Ветков полк штабы бастығының жәрдемшісі болып тағайындалды.

	Енді жалпы жағдай да мәлім болды. 27 октябрьде немістер Волокаламскіні алды. Жарты ай шабуыл жасап, олар небәрі отызақ километр алға жылжыды. Октябрьдегі ұрыстарда, дұшпанның әскерлерінің, қаруларының, танктерінің, самолеттерінің көптігіне қарамастан, біздің дивизия табандылық пен қаһармандықтың үлгісін көрсетті. Оның полктері, батальондары, роталары өздерінің бекініс шептерін қорғауда сол кездегі өздері меңгерген соғысу тәсілінің бәрін қолдана отырып, гитлершілдерді алды-артынан соққылады. Неміс фашистері бес самолетінен, қырық танкісінен, бір полктен астам жаяу әскерлерінен айрылды. Олар әлсіреп, 30 октябрьде шабуылын тоқтатып, қорғанысқа көшуге мәжбүр болды.





V


	Біздің 316-дивизия Волоколамск қаласының шығыс жақ іргесіне бекінді. Оның жаңа қорғаныс шебі Ширяево, Дубосеково, Нелидово, 251-қырқа, Ченцы, Авдотьино, Ефремово бойында болды. Бұрынғыша оң жақта 1077-ші полк, ортада, екінші эшелонда 1073-ші полк, сол жақта 1075-ші полк, жалпы қорғаныс шебіміздің ұзындығы оншақты километр, былайша айтқанда ең алғашқы шебімізбен салыстырғанда бес есе аз. Мұның өзі дивизиямыздың шоғырланып, тығызданғанын көрсетеді. Дивизияның міндеті – Волоколамскіні осылай қусырып алып, жауды одан шығармау, Волоколамскіден Москваға баратын темір жол мен тас жолды қорғау.

	1 ноябрьде біздің 1075-ші полк жаңа позицияға орналасты. Оның шебі: Ширяево (бірінші батальонның 1-ші және 3-ші роталары), Нелидово тұсындағы Дубосеково резерві (екінші батальонның 4-ші және 6-шы роталары), Большое Никольскоенің тұсындағы 251-қырқа (үшінші батальонның 7-ші және 8-ші роталары).

	Дубосеководан екі километр жердегі биік қырқа көрініп тұр. Капитан Молчанов батальонымызды сол жаққа алып бара жатыр. Кырқаға жақындағанда капитан батальонды тоқтатты да, тоғайдың шетін көрсетіп, штаб басты аға лейтенант Асфандияровқа бұйрық етті:

	– Осы жерде кеңдігі жиырма шаршы метрдей берік блиндаж жасалсын, маскировка үшін үстіне ағаш бұтақтары қадалсын. Бұл батальонның штабы болады.

	Капитан мені, лейтенант Алексей Деревенконы, политрук Аманбек Жаманбековты ертіп, қырқаға шықты. 251-ші қырқаға шыққанда айналадағының бәрі көрінеді. Сол жақта Дубосеково разъезі, Нелидово, қарсы алдымызда Большое Никольское, артымызда Матренино, оң жақта Жданово, Муромцево тұр. Оның аржағында төрт-бес километр жердегі Волоколамскіні де көруге болады. Жауды Волоколамск жағынан емес, қарсы алдымыздан, Большое Никольское жағынан күтеміз. Мұның өзі бізге қарсы анда-санда атылып жатқан зеңбірек оғының бағытынан да, капитан Молчановтың пайымдауынан да аңғарылады. Оның түсіндіруінше және бөлімшелерді орналастыруынша, бүкіл батальон қырқаны қаптай жатып алып, алдындағы Большое Никольское жағынан көзін айырмауға тиіс. Сонымен жетінші рота қырқаны қоршай орналасады, оның оң қанатында сегізінші ротаның пулемет взводы мен екінші взводы болады; бұл взводтың бір жартысы бүкіл полктің жауынгерлік күзеті ретінде сонау Жданово мен Муромцевоның аралығында тұрады. Батальон командирінің бұйрығы бойынша, кешке таман барлық бөлімшелер тиісті орындарына жайғасты.

	Капитан Молчанов екеуміз блиндажымызды әрең таптық.

	Үстіне жас ағаштар өсіп кеткен дөңестің астында жертөле бар деп ойламассың, ішіне кіріп келгенде кең блиндаждың төбесі де, дуалдары да жуан қарағайдан құралғаны байқалады; сәкісі қалың тақтайдан салынған. Ә дегенде-ақ маған «бұл арада көп тұруымыз мүмкін» деген ой келді. Шынында да біз мұнда жарты ай тұрдық. Капитанға блиндаж өте ұнады, әсіресе ұнағаны – оның қызыметтес офицерлері де, телефонистері де, хабаршылары да, аспазы да қасында болды. Үйдің іші жып-жылы. Пісіп жатқан тамақтың иісі мұрныңды жарады. Міне біз бүгін ең бірінші рет капитан Молчановпен бір үйде, бірге тамақ ішіп отырмыз. Мұны біз үлкен дәреже деп есептейміз. Капитан тамақ үстінде бәрімізге жүз грамнан арақ ұсынды.

	– Қорғанысымыздың берік болуы үшін! – деді.

	– Тілегіңіз қабыл болсын, бірақ мен арақ ішпеуші едім, ғапу етіңіз, – дедім.

	– Арақ ішпегеніңіз жақсы, Тарасов жолдас, – деді капитан.

	– Ғапу етіңіз, менің фамилиям – Шарипов.

	– Тфу... сен... Шарипов...

	Үлкен кісімен сөз таластыру әдепсіздік болады. Сондықтан мен капитанның «Шарипов» дегеніне көңіл бөлген жоқпын. Шынында ол кісінің жаңылысуы табиғи нәрсе. Өйткені құлағының мүкісі бар. Оның үстіне ол бұйрық бергенде политрукті емес, командир Яремичті шақырып алатын. Тағы бір себебі: ол кезде армияда жұрт аты-жөнімен емес, әскери атағымен атайтын. Сондықтан мен капитанның «Шарипов» дегеніне ренжіген жоқпын, қайта оның өзімсініп «сен» дегеніне қатты ырза болдым.

	– Сен онда тәттіні жақсы көретін шығарсың, онда мен саған тәтті берейін, – деді Николай Алексеевич.

	Капитан бір дорба өрік, мейізді алдына қойып, әуелі маған, сонсын басқаларға үлестіре бастады.

	– Бұл өрік, мейіз қайдан келген? – дестік.

	– Ташкенттен келді, – деді де, капитан жантайып жатып алып, ұзақ әңгіме айтты.

	Капитанның әңгімесіне карағанда, ол кісі азамат соғысынан соң ұзақ уақыт Ташкентте тұрыпты. Тау арасында басмашыларға қарсы күресіп жүргенде суық тиіп, өкпе ауруына шалдығыпты. Сонан соғыс басталған соң омырауына Қызыл Ту орденін тағып жүріп, үйіңде отыру келіссіз» деген қорытындыға келеді де, әскери комиссариатқа «майданға жіберіңіз» деп өтініш етеді. Өтініші қанағатталып, денсаулығы ескеріліп, біздің дивизияның дәрігерлік-санитарлық батальонының бастығы болып тағайындалыпты. Алматыға келген соң, өзінің досы Панфиловқа барып:

	«мен дәрігер емеспін, мені атқыштар батальонына жіберіңіз» деп тұрып алыпты. Содан біздің батальонға келген екен. Княжево селосының түбіндегі ұрыстан кейін суыққа ұрынып, қатты ауырып, сонау отыз километр жердегі Ново-Петровскоедағы медсанбатқа түсіпті, бір аптадай емделіпті. Батальонға қайтқанда ол медсанбаттың адресіне келген өрік, мейізін ала келді. Өрік-мейіздің хикаясы осымен аяқталды. Ал, әңгіменің жалғасы бұдан гөрі маңыздырақ еді. Капитанның айтуынша: біздің тылымызда, отыз-қырық километр жерде тұрған әскерлеріміз, машиналарымыз, зеңбіректеріміз, минометтеріміз көп. Солай болса да біздің дивизиямыздың жаңа адамдармен толықтырылмауы түсініксіз. Тегінде біз аз адамдарымызбен белсенді қорғаныс жасап, жауды әлсіретуге тиіспіз. Ал артымызда тұрған қарақұрым әскерлер зор шабуылға арналған болар. Шабуылға көшетін мезгіл жетті. Шегіне-шегіне масқара болдық. Жетер енді. Сүйегіміз осы арада шіритін болса да, фашистерді Москваға жібермейміз. Жақында-ақ Қызыл Армия шабуылға көшеді, ал біз сол шабуылдың алдыңғы қатарында боламыз. Шабуыл идеясы әрбір жауынгердің миына құйылуы тиіс. Капитан шабыттана сөйлеп, өзінің ойын кәміл сеніммен сездірді.

	– Енді ұйқтау керек, – деді ақырында Николай Алексеевич.

	Ол екі алақанын қаусыра желкесіне жастанып, шалқасынан түсіп жатты. Бұл – белгі бергені. Мұны түсіне қойып, белбеуімізді сәл босаттық та, бәріміз де жата қалдық. Білте шамдар сөндіріліп, біреуі ғана сығырайып тұр. Мызғымай отырған кезекші телефонистің бет-әлбеті әрең көрінеді. Сыртта бізді қорғап, қатты аязда қар кешіп, ерсілі-қарсылы аяңдаған күзетшілердің сықыр-сықыр жүрісі құлағыңнан кетпейді. Жәй уақытта дыбысы сезілмейтін сағаттың мазасыз ұйқыда тарс-тұрс соғатыны сияқты дыбыс атаулының бәрі ұйқыға жау. Дегенмен көзіміз ілініп кеткен, оянсақ – таң атып қалыпты.

	Батальон командирінің тапсыруы бойынша, мен қорғаныс шебін тексеру үшін 251-ші қырқаға көтеріле бастадым. Қарсы алдымнан, қырқаның арғы жағынан неміс самолеті шыға келді.

	«Төмен ұшып, қалың әскер түгіл, бірде-екілі кісіні де пулеметпен атып кететін «рама» жақындап қалды. Мен шалқамнан жата қалып, атуға ыңғайландым. Тапаншамен самолет құлату ойда жоқ. Алайда, егер ұшқыш самолетін қисайтып, еңкейіп көздеп атпақ болса, оны алдымен атып оққа ұшыруға болар еді. Бұл қиял орындалған жоқ. Түзу ұшқан самолет оғын құр далаға себелеп, зымырап кете барды. Әрине, бұл жәй жүрген самолет емес. Оның қорғаныс шебімізді барлап жүргені түсінікті. Демек, біздің кісілер емін-еркін көрініп жүрмеуі керек. Жетінші ротаның командирі Деревянкомен, политрук Жаманбековпен кездескенде әңгімені осыдан бастадық.

	– Қорғаныс шептеріңіз жақсы жасалған. Бірақ жауынгерлер жауға көрініп жүреді екен. Бұлай болмасқа тиіс. Ол үшін окоптардың арасын қазып, қосу керек.

	– Құп! Солай істейміз,– деді Деревянко.

	– Ұрыс кезінде позицияны өзгерту қажет болса немесе жоғары жақтан шегіну туралы бұйрық келсе, сіздер шыға алмай қалуларыңыз мүмкін. Сондықтан қорғаныс алаңынан тоғайдың шетіне дейін ұзын ор-траншея қазу керек.

	– Сен не деп тұрсың? – деді жолдастық сарынмен Жаманбеков. – Солдаттың кішкене күрегімен тоң ою оңай дейсің бе? Ал сен ор қаз дейсің. Сен уақытша комиссар болдым деп масайрап кеттің ғой. Бұл орынсыз бұйрығыңды орындай алмаймыз.

	– Ол жағын өзің біл. Бірақ бұл менің бұйрығым емес, генерал Панфиловтың бұйрығы. Генерал біздің капитанға «251-ші қырқада терең қазыну керек» депті.

	– Әуелден солай демейсің бе? Генералдың бұйрығын қайтсек де орындаймыз. Тағы не айтпақсың?– деп күлді Жаманбеков.

	– Ротаның командалық пункті болып табылатын блиндажыңыз қырқаның дәл төбесіне салыныпты, – дедім мен. – Бұрын бұл жерде метеорологиялық мұнара деп аталатын темір бағана тұрған. Қазір алынып тасталғанмен, картада бар. Бұл – немістер үшін жақсы бағдар. Олар атып, ротаның бастықтарын жоюы мүмкін. Сондықтан басқа бір хауіпсіз жерден жаңа блиндаж қазу керек.

	– Мұның дұрыс екен, деді Жаманбеков.

	– Хұп! Солай істейміз, – деді Деревянко.

	Бірер күн өткен соң, телефонымыз нашар естілгендіктен, батальон мен рота арасындағы байланыс сымын тексермек болдым. Сымды қардан суырып алып, қолыма ұстап, бірте-бірте жылжып келемін. Қырқаға жақындағанда сым екеу болып шықты. Біреуі рота бастықтарына апарады, ал екіншісі вышканың орнына салынған блиндажға әкелді.

	– Мұнда кім бар?–деп сұрадым.

	– Біз бармыз,– деп бір бейтаныс лейтенант шыға келді.

	– «Біз» дегеніңіз кім?

	– Біз дегеніміз мына мен – Юрий Иванов және менің жолдастарым. Біз –артиллерияның барлаушыларымыз.

	– Біздің телефонымызға қосылуға кім рұхсат берді?

	– Біздің командование.

	– Сіздің командованиемен біз сөйлесеміз. Ал қазір сізге беретін кеңесім: бұл жерден тез кетіңдер, бұл жер нысанада болуы мүмкін.

	– Біздің артиллериялық барлаушылар ештеңеден қорықпайды, біз ең биікте болуға тиіспіз, – деді де, лейтенант блиндажына кіріп кетті.

	Бірер минуттен сон, мен елу метрдей жерге барғанда, нақ осы блиндаждың үстінен жаудың минасы гүрс ете калды. Блиндаждың ағаштары, адамның аяқ-қолдары аспанға ұшты. Табанда қаза тапқан үш кісінің денелерін жинастырып, арбаға салып, өз бөлімшесіне жөнелттік. Пәрша-пәрша болған Юрий Ивановты әрең танып, көзіме жас алдым. Онымен енді бірер минут сөйлессем, мен де соның халінде болар едім. Соғыстың қатал заңы осындай.

	Кейбір жаяулар: артиллеристердің өмірі хауіпсіз деп ойлайды. Шынында олай емес: бүган біздің 857-ші артполктің офиңері Юрий Ивановтың өлімі дәлел бола алады. Ол туралы ойлағанда сол полктегі лейтенант Бақбергенов еріксіз есіме түседі. Артиллериялық бақылаушы-барлаушы Сәуірбек Бақбергенов әрдайым жаяулардың сапында болды. Дивизиялық газет Сәуірбек туралы көп жазды, оның сабырлылығын, қырағылығын, батырлығын баса көрсетті. Ол ағаштың басында қозғалмастан бірнеше сағат отырып, телефон арқылы өз адамдарына дұшпанның жағдайы туралы маңызды хабарларды жеткізіп тұру үшін хауіптен қорықпай, бірте-бірте жоғары көтеріліп, биікке шығушы еді. Айта кетейік, Сәуірбек Бақбергенов соғыстан соң да биікке шығып, Қазақстаннын белгілі жазушысы болды.

	Кіші лейтенант Ивановтың қырқаның төбесінде атылуы жалғыз-жарым оқиға емес. Қорғаныста жатсақ та, жау бізге маза бермейді. Таң мезгілінде Большое Никольское жағынан шыққан, екеу-екеу мінгескен он шақты мотоциклистер біздің қорғаныс шебіміздің алдынан зу етіп, автоматтан оқ жаудырып өте шықты.

	Тарсылдаған дауысты естіп, мен де қырқаға жүгіріп келдім. Күзетші жауынгер Митрофан Фадеевпен сөйлесіп, жағдайды білдім.

	– Бізден шығын жоқ па?

	– Қайдан шығын болушы еді? – деді ол. – Бұйрық бойынша, біздің жігіттердің бәрі өз окоптарында болды. Сыртта отырған жалғыз мен едім.

	– Сен не істедің?

	– Мен бе? Мен әуелі сасып, бұғып қалдым. Сонсың, есімді жинап алып, оларды қуалай аттым.

	– Оғың тиді ме?

	– Тиген болар, өйткені сонғы мотоциклистің автоматы қолынан түсіп кетті.

	Неміс автоматын асынған лейтенант Деревянко қасымызға келіп қалды. Мотоциклистердің бұл қылығы не? – деп өзара кеңесе келіп, бұл – барлау мақсатымен істелген іс деген қорытындыға келдік. Демек, барлаудың қандай түріне болса да әзір болуымыз керек.

	Батальон командирінің блиндажына келген соң біз бұл оқиғаны капитан Молчановқа, ерекше уәкіл Исаенкоға, парторг Астаховқа әңгімеледік. Александр Астахов – Петр Хохлов пен Хайрулла Қадыровтан кейін жаңадан болған полк парторгі. Ол өткен ұрыстардан кейін коммунистердің қаншасы қалғанын білу үшін, жас коммунистермен жеке-жеке әңгімелесу үшін келіпті. Қиян-кескі шайқастарда коммунистердің көрсеткен ерліктері туралы, олардың болашақ ұрыстардағы рөлі туралы әңгімеміз біраз уақытқа созылды. Сөзіміз қатардағы бір жауынгердің кіріп келуінен бөлініп кетті.

	– Қорғаныс шебінен өтпек болған бір әйелді алып келдім,– деді жауынгер.

	Тез сыртқа шықсам, бір ажарлы жас әйел түр екен. Ол күлімсіреп, қол беріп амандасты.

	– Большое Никольское селосында тұрушы едік. Жау жақындап қалғанда селодағы адамдардың бәрі эвакуацияланды. Асығып-үсігіп тез кеттік. Менің кәрия анам ауру еді, төсек тартып жатыр еді. Тастап кетуге тура келді. Бейшара көзі мөлдіреп қала берді. Құдайға шүкір, немістер біздің селоны ала қойған жоқ. Бұл сіздің арқаңыз ғой, бастық жолдас. Енді, сіз жіберсеңіз, анама барып, жүре алса, алып кетейін деп едім. Жүре алмауы да мүмкін.

	Әйтеуір тірі болса жарайды ғой. Өліп қалған да шығар ... – деп әйіл өксіп-өксіп жылап жіберді.

	Анаға жаным ашып, бұл әйелге рұқсат берсем қайтеді деп ойлап тұрғанымда, кенет Исаенко келді де, әйелдің бетіне шапалақпен тартып жіберді, қолындағы сумкасын жұлып алды.

	– Көрші батальонның шебінен де бір әйел әрілі-берілі өтті деп естіп едім, сен екенсің ғой. Ә, түсінікті, шебімізді фотосуретке түсіріп жүр екенсің ғой. Мынау не? – деп Исаенко ридикюльден шыққан кішкене фотоаппаратты көрсетті.

	Исаенко барлаушы әйелді алдына салып, полк штабына алып кетті.

	Біз бәріміз де аң-таң қалдық.

	Барлаушы әйел туралы хабар барша жұртқа тарады.

	Бірнеше күннен соң мынадай бір қызық оқиға болды: біздің жігіттер іңірде бір кісіні алып келді. Жәй кісі емес, бурка киген, қылыш асынған салт атты адам. Қараңғыда оның офицерлік атағын, бет-жүзін айыру қиын. Орысша сөйлестік. Мен аты-жөнін сұрап, оны тексере бастадым. Ол менің сұрақтарыма жауап бермеді. Жалғыз-ақ айтқаны:

	– Сізден үлкен бастық бар ма, ә?

	– Бар.

	– Мен соған ғана жауап беремін, – деді.

	– Онда жүріңіз, капитанға апарайын.

	Блиндажга кірдік, қабағы қатып тұрған Молчанов күліп жібергенде, мен ыңғайсызданыл қалдым.

	– Сен қайдан адасып жүрсің? – деп сұрады біздің капитан.

	– Дивизияның штабынан келе жатыр едім, сенің алғы шебіңнен шығыппын. Мұның не ерсілігі бар?

	– Жарайды, отыр, шәй іш, дәм тат, – деп капитан мейіз дорбасын ақтара бастады.

	– Сенің адамдарың өзіміздің кісіні жаудан айыра алмайды екен, бұл масқара ғой, – деп қонағымыз ашу білдіріп, шабуылға көшті.

	– Жарайды, ақталмай-ақ қой. Онан да, не жаңалық бар, соны айт.

	– Сен генерал Панфиловтың резервіндегі батальонның командирісің ғой, не білесің?

	Мен үндемей, екеуінің сөзін тыңдап, бет-жүзіне қарап отырмын. Әсіресе қонақтан көзімді айырмаймын. Ол маған таныс кісі болып шықты. Алматыда армияға алынып, казармаға барған соң, үйге барып келуіме әрең дегенде рұқсат берген аға лейтенант осы. Мақтанғанды жек көрмейтін кісі болса керек, «генерал Панфиловтың резерві» деген сөз оған ұнап кетті. Ол жіби бастады. Жібігені емес пе, ол әуелі бәлденіп, мейізді бір-бірлеп жеп отыр еді, енді бір уыс мейізді аузына бір-ақ тастады. Енді ол өзінен он бес жас үлкен Молчановты бұрынғыша «сен» демей, «сіз» деп атап отырды.

	– Сіз не білесіз, мен де соны білемін. Генералдың айтқаны: бір батальон мен екінші батальонның аралығындагы қуыс жер қорғаусыз қалмасын, өзара келісіп қимыл жасандар, – деді. Демек, Николай Алексеевич, сіз бен біз бір-бірімізге көмектесіп тұруға тиіспіз. Есіңізде болсын, менің батальоным сіздің батальонның артында, Матренино станциясында тұр. Ал енді, сыйыңызға рахмет, мен кетейін

	– Кісі қосып берейін бе, әлде батальоныңды өзің де табасың ба? Тағы да адасып кетпейсің бе?

	– Сен әзіліңді қой. Білгің келсе, айтайын, мен адасқан жоқпын, бір сағат бойы сенің батальоныңның шебін зерттедім; ұрыс кезінде мұның маған керегі болуы мүмкін, – деді де, қонақ блиндаждан тез шығып, атына қарғып мініп, шаба жөнелді.

	– Мәссаған, – деді таңқалған Молчанов.

	– Әлгі кісінің фамилиясы кім?–деп сұрадым капитаннан.

	– Сіз білмеуші ме едіңіз? Әттегене-ай, мен сіздерді таныстырмаппын ғой. Ол – біздің Бауыржан Момышұлы. Тамаша адам. Талапты, талантты кісі. Мәдениетті, әдепті жігіт. Айтарын ашық айтатын адал адам – партияда жоқ большевнктін нағыз өзі. Батырлар сияқты, аңқаулығы мен аңғырттығы да бар. Кейбіреулер оны қатал кісі деп есептейді. Қатал болмасаң командир бола алмайсың. Ол – дивизиядагы жалғыз қазақ командирі. Оның 1073ші полктегі бірінші батальоны Новлянское, Ивановское, СпассРюховское селоларының маңындағы ұрыстарда ерекше көзге түсті. Мен оны ер жігіт деп есептеймін. Генералдың жақсы көретін командирлерінің бірі – осы Момышұлы, – деді капитан.

	«Момышұлы» деген фамилияны бұрын да сыртынан естігенмін. Бірақ оның иесін азербайжан деп ойлаушы елім. Кейін мен оның өмірбаянын да біліп алдым. Бауыржан Момышұлы Жамбыл облысыпдағы Жуалы ауданынан. 1910 жылы туылған. Ол Шымкенттегі жетіжылдық мектеп-интернатта оқыды. Сонсын Б.Момышұлы армияда қызымет істеді: 1932 жылдан 1934 жылға дейін Ортаазиялык әскери округте қатардағы кавалерист, 1936 жылдан 1940 жылға дейін Ерекше Қызылтулы Қиыр Шығыс армиясында артиллериялык басқару взводының, батареяның, ротаның командирі, майор Иван Михайлович Чистяков басқарған 105-ші атқыштар дивизиясының 306-шы және 267-ші полктерінде батальон штабының бастығы, 1940 жылы Ерекше Киев әскери округінде 406-шы полктің штабы бастығының орынбасары, 1941 жылғы январьдан июльге дейін Қазақстан Әскери комиссариатында аға инструктор болды. Бауыржан Момышұлы – байырғы тәжірибелі офицер.

	Біздің дивизия екі апта қорғаныста болды. Бірақ бір күн де тыныштық болмады. Жау әсіресе Дубосеково разъезіндеғі төртінші ротаны мазалай берді. Фашистер Нелидово селосына басып кіру үшін талай әрекет жасады. 3 ноябрьде полк командирі Нелидовоға Клочков басқарған барлаушылар тобын жіберді. Клочковшылар селоға кірген гитлершілерге капелімде бас салды, бір бөлімшедей фашистерді жойды, үш «тіл» әкеліп, полк штабына тапсырды. Мейрам алдындагы бұл жаңалық барлық батальондарға мәлім болды және бұған жұрттың бәрі қуанды.

	Батальон мен полк штабының арасы екі-ақ километр. Біз жиі-жиі барып-келіп жүреміз. Полк штабы темір жол бойындағы бір будканың қасына орналасқан. Будкада кезекші офицер мен телефонистер ғана тұрады. Басқалар жер астында – блиндаждарда. Кеңес өткізгенде далада сөйлесеміз. Міне бүгін де қалың ағаштың арасындағы кішкене алаңға жиналдық. Политруктердің саны бұрынғыдай емес, азайып қалған. Арамыздағылар – Алексей Кириллов, Мәлік Ғабдуллин, Василий Клочков, Петр Вихрев, Аманбек Жаманбеков, Сейтғаппар Баймұханов, Иван Кауров. Біріміз бір-бір ағашқа сүйеніп тұрмыз. Ортада тұрған комиссар Ахмеджан Мұхамедияров пен дивизия үгітшісі Федор Елкин Ұлы Октябрь социалистік революциясының 24 жылдығына әзірлену туралы айтты. Жап-жақын жерге түскен мина жарылып, жер сілкінгендей болды. Ешкім орнынан қозғалған жоқ. Басқалар да тырп етпеді. Анда-санда алысқа түскен миналарға ешкімнің де көңілі бөлінбеді. Комиссар политруктерді қырағылыққа шақырды. Дұшпан мейрамымызды бұзбақ болса, оған соққымен жауап беру керек екенін баса көрсетті. Москвада мейрамға байланысты парад болатынын, оған бізден Клочков баратынын хабарлады. Бұл – әділ шешім, өйткені арамыздағы беделдіміз Василий Георгиевич болатын.

	7 ноябрь мейрамы майдандық жағдайға сәйкес өткізілді. Жауынгерлерге жүз грамнан арақ берілді. Алыстағы тылдан келген сыйлықтар – кәмпит, печение, алма, өрік, мейіз, жаңғақ сияқты тағамдар үлестірілді. Жұрттың көңілі көтеріңкі болды. Бірақ Октябрьдің жеңістерін жаудан қорғау міндетін ешкім де ұмытқан жоқ. Ертеңіне ерте келген «Правда» газеті барлық үгітшілер мен саяси жауынгерлерге таратылып, олар салтанатты жиналыс, әскери парад жөніндегі материалдарды жауынгерлерге оқып берді.

	Қызыл алаңдағы әскери парадқа қатысқан Василий Клочков қайтып келген соң, комиссардың тапсыруы бойынша, барлық батальондарда әңгіме өткізді, біздің ротада да болды. Өте көңілді, қуанышты Клочков көтеріңкі рухта парад туралы, Сталин туралы, Москва туралы әңгімелеп, өзінің алған әсерін, шығарған қорытындысып ортаға салды.

	– Меніңше, жақында зор шайқас болады, біздің шабуылымыз басталады,– деп ол бірнеше рет қайталады.

	Жақында зор шайқас болатыны күннен күнге сезіле бастады. Мұны жаңа қару-жарақтардың келуінен аңғаруға болатын еді. Біздің полкімізге танкатар гранаталар келе бастады. Танк атуға арналған, үлкендігі консерві банкісіндей бұл гранаталар жарылғанда ауаның күшімен үйдей тасты күл-талқан қылады. Оны лақтырғанда өзің тасада болуың керек. Тиегін ағытқан соң тез лақтырмасаң, өзің апатқа ұшырауың мүмкін. Қол гранаталарымен салыстырғанда танкатар гранаталар бес есе ауыр, сондықтан танкінің жақын келгені тиімді. Бұл жағдай жауынгерлерге түсіндіріліп, жаңа қарудың күші тәжірибеде көрсетілді. Жұрттың бәрі осындай гранаталармен қаруланды. Мұның өзі жауынгерлерді қуантып, олардың рухын көтерді.

	Тағы бір жаңа қару – танкатар мылтық (ПТР). Оны қазақ жігіттері «қаз мойын» деп атайды. Мұның себебі – танкатар мылтық винтовкадан бір жарым есе ұзын. Мойны жуан, ауырлығы қол пулеметімен шамалас, сондықтан бір кісі көтеріп жүре береді. Бұл жәй оқ емес, бронь бұзатын, өртегіш оқ. Оның қасиеті осында. Мұндай оқ тисе, танк істен шығады, немесе өртеніп кетеді. Демек, танкатар мылтықтар атқыш солдаттарға берілуге тиіс. Батальонда мұндайлар аз емес. Әрбір взводта солардан арнаулы отделение құрылды. Сегізінші ротада өзіміз білегін мерген жітіттерден он екі кісіні іріктсп алып, ара араларына отыз метрдей жер қалдырып, батальон штабынан алғы шебіміздін тұсына дейін тоғайды жағалата орналастырдық. Танкті жоятын әрбір кісі атуға ыңғайлы, таса жерден окоп қазып алды. Бұлар тар кезеңде жеке қимылдайтын тосқауылдар болып шықты.

	Күні бұрын айта кетейік, бұл жаңа қарулардың Дубосеково шайқасында зор маңызы болды. Мұнда, кейбіреулердің жазғанындай, жанармайлы бутылкалар қолданылған жоқ; панфиловшылар гитлершілерді танкіге қарсы гранаталармен және танктар мылтықтармен қарсы алды.

	Енді бізде автомат та бар. Немістердің автоматынан біздікі анағұрлым ыңғайлы, тиімді. Біздің автоматтың дискісіне – темір қобдишасына 71 оқ сияды. Демек бір автомат жетпіс винтовкамен тең, бір автоматшы жетпіс кісінің ісін істейді. Оқты бірбірлеп шығаруға да бірден жаудырып жіберуге де болады. Залппен бірден атқанда автоматтан минутына екі жүз оқ шығады. Бұл керемет күш қой.

	Барлық командирлер мен политруктерге автомат беріледі деген хабар тез тарап кетті. Бәріміз де қуанып, үміт еттік. Бірақ әзірше ешкімге де берілмеді. Панфиловтың бұйрығы бойынша, дивизияда дербес автомат роталары құрылды.

	11 ноябрьде біздің полкте де автоматчиктер ротасы құрылып, Мәлік Ғабдуллин оның политругі әрі командирі болып тағайындалды. Рота полк штабының қасында және полк командирінің резервінде болды. Мәліктің қуанышы қойнына сыймай жүрді. Қуанарлық орны бар, өйткені құралайды көзге атқан дербес автоматшылардан құралған ротамен ұрыста көп іс тындыруға болады. Кейін шынында да солай болып шықты. Мәліктің ротасы жаудың зәресін ұшырған бөлімшеге айналды.

	Біздің батальон да автоматтан құр қалған жоқ. Бірақ бізде автомат арнайы адамдарға – жауынгерлік күзеттегілерге ғана берілді. Алғы шебімізден бір километрдей алыста, Муромцево мен Ждановоның орта шенінде, тоғайдың шетінде жауынгерлік күзетте тұрған – сегізінші ротаның екінші взводы. Оның командирі Дмитрий Васильевич Чалапов Финляндиядағы соғысқа, Бессарабиядағы азаттық жорығына қатысқан. Әскери тәжірибесі мол. Жақында Княжево, Спасс-Рюховское, Ивлево селоларының маңында болған ұрыстарда кіші лейтенант Чалапов ерліктің үлгісін көрсетті. Тапалтақ, шымыр денелі, өткір көзді бұл жігіт өзінің зейінділігімен, алғырлығымен, батылдығымен көзге түседі. Полктың әрі батальонның жауынгерлік күзетіне қай бөлімшені қою туралы сөз болғанда біз коммунист Чалаповтың взводын ұсындық. Октябрь мейрамы қарсаңында Чалапов Муромцеводағы немістердің штабына ойран салып, екі танкін қиратты. Қазір бұл взвод дербес бөлімше сияқты ерекше қаруланған. Оның төрт минометі, үш пулеметі бар; жақында ғана екі танкатар мылтық алып еді, енді 20 автомат алып отыр. Бұл қарулардың пайдасы тиді. 12 ноябрьде бір топ неміс автоматшылары взводтың позициясына шабуыл жасағанда біздің жауынгерлер автомат оғымен жауап берді. Зәресі ұшып кеткен фашистер опыр-топыр болып, кері қашты, 18 немістің өлігі ұрыс алаңында қалды, олардың автоматтары взводтың олжасы болды. Бұл ұрыста бізден шығын болған жоқ. Рота парторгі Валериан Дмитриевич Сенюков қатты жараланып, госпитальға жіберілді. Жеңіл жараланған Чалапов госпитальға бармай, қызметінде қала берді.

	Екінші взводтың қимылына командиріміз де, комиссарымыз да ырза болып қалды. Айтпақшы, біздің батальонның комиссары болып үлкен политрук И.И.Зыбин тағайындалды. Шинелі тозған, жүдеп-жадаған, жасы қырықтан асқан ашаң Зыбин бізден бұрынғы дивизияның құрамында болып, қоршау жағдайында ұрысқа қатысыпты; ол – тәжірибелі саяси қызметкер. Мен енді сегізінші ротаның командирі әрі политругі болсам да, комиссардың орынбасары ретінде батальон штабында қала бердім.

	Зыбин өзінің жұмысын Капров пен Мұхамедияровтың бірінші тапсырмасын орындаудан бастады. Ол награда материалдарымен шұғылданды. 15 ноябрь күні Г.Яремич, М.Прийма, Д.Чалапов, В.Сенюков және мен орденге ұсынылдық. Полк өкілі П.Софроновқа тапсырылған, командир Молчанов пен комиссар Зыбинның қолы қойылған награда документінде: «біз сегізінші ротаның батырларын мақтаныш етеміз» делінген. Бір қызығы: жиырма жыл өткен соң «Казахстанская правда» газетінде басылған москвалық журналист П.И.Софроновтың мақаласында осы цитата келтірілді. Нақ сол күні Петр Ивановичтің өзі маған келіп, мақаласын ұсынды, сонымен қатар мені таңдандырып, реликвия ретінде награда документтерінің түпнұсқасын көрсетті, документтер оның көп қағаздарының ішінде жата беріпті. Енді бәрі түсінікті. Сафроновтың салақтық ету себебі де бар: нақ сол күннен бастап әрқилы оқиғалар болды.

	Панфилов дивнзнясы әуел бастан-ақ шабуыл идеясын арман етті. Ол шабуыл жасауға талай рет әрекет жасады. Міне енді шабуыл мәселесі күн тәртібіне қойылды. Нақ сол 15 ноябрь күні кешке таман бізді тығыз түрде полк комиссары Мұхамедияров шақырды. Будка түбіндегі штабқа политруктердің бәрі жиналды. Капров пен Мұхамедияров блиндажда батальондардың командирлерімен сөйлесіп жатыр екен. Күтіп қалдық.

	– Бізді не үшін шақырды екен? – деп бір-бірімізден сұраймыз.

	– Зор шайқас болады деп айтып едім ғой сендерге, – деді Клочков. – Сол болар.

	– Болса болар,– дестік.

	Шынында да солай болып шықты.

	Комиссарымыз Мұхамедияров аяғын жылдам-жылдам басып келді де, артымызға тұра қалып, сөзін бастады:

	– Қысқасын айтайын. Біздің дивизия шабуылға көшеді. Бізге зор құрмет көрсетілді – біздің дивизия шабуылға алдымен шығады. Шабуыл 16 ноябрьде таңертеңгі сағат 9-да басталады. Қайталап айтайын: тоғызда басталады. Мен сіздерге Панфиловтың бұйрығын хабарладым. Бұйрықтың егіжей-тегжейін батальондардың командирлерінен білесіздер. Дивизия комиссары Егоровтың маған сіздерге айт деп ерекше тапсырғаны: саяси жетекшілер шабуылдың маңызын әрбір қызыл әскерге түсіндіруі қажет. Жұртты жинап, митинг жасаудың қажеті жоқ. Окоптарға барып, әрбір жауынгерге түсіндіру керек. Қайталап айтамын: әрбір кісімен жеке сөйлесу керек. Осымен сөз бітті. Батальондарыңызға тараңыздар.

	Батальонға келісімен капитан Молчанов жетінші ротаның командирі Деревянконы, рота политругі Жаманбековті, сегізінші ротаның атқыштар взводының командирі Чалаповты, пулеметчиктер взводының командирі Никифоровты және штабтағы Зыбинді, Асфандияровты, мені шақырып алып, жауынгерлік міндетті түсіндірді. Ертеңгі сағат дәл тоғызда біздің артиллеристер жаудың позициясын атқылайды, танкілеріміз алға ұмтылады, солардың оғының бүркеуімен жаяу әскеріміз шабуылға көшеді. Танктеріміздің келіп қатарласуы сигнал болмақ. Қимыл бір мезгілде және пәрменді болуға тиіс. Жетінші ротаның атқыштары екі пулемет взводының қолдауымен Большое Никольское селосының тұсынан өте шығып, Матвейково, Холстниково селоларын алып, Волоколамск станциясының оңтүстік жағына бекінеді. Сегізінші ротаның жауынгерлік күзеттегі екінші взводы Жданово селосын алып, сол жерден жетінші ротаға оғымен көмектеседі. Танк жоюшылар батальон командирінің резервінде болады. Команда пунктіміз әуелі танк жоюшылар маңында, кейін Ждановоның түбіне орналаспақ.

	Күн батып кетті. Жаманбеков екеуіміз түнімен жүріп, взводтарда, бөлімшелерде болып, окопта жатқан әрбір жауынгермен әңгімелестік. Сөз қысқа.

	Таңертең артиллерияның, танктердің қолдауымен шабуылға көшеміз. Отанымыздың жерін неміс фашистерінен азат ететін күн туды. Батыл қимылдап, фрицтердің сазайын беріңіз. Оқты аямаңыз. Жеңіске үлес қосыңыз. Біз сізге сенеміз.

	– Әлдеқашан шабуылға көшу керек еді. Біздің күткеніміз осы еді ғой.

	– Фашистердің әкесін танытамыз...

	– Әзірміз...

	Үш жүздей кісімен осылай әңгімелесіп, ұзақ түнді ұйқысыз өткіздік. Таң бозарып келе жатқанда мен батальонның штабына келдім. Бұлдыр, буалдыр шақта, шығыстағы біздің еліміз жағынан дөп-дөңгелек болып күн көтеріліп келе жатты. Үмітпен күткен таңымыз атты.

	16 ноябрь күні осылай басталды.

	Таңертеңгі тамағымызды асығып-үсігіп ішсек те сағат сегіз болып қалды. Бір сағаттан кейін басталатын шабуылымыз жөнінде бәрімізден де гөрі көбірек ойлап, күйіп-пісіп жүрген – капитан Молчанов. Күткенде уақыттың тез өтпейтіні белгілі ғой, сондайақ қалған бір сағаттың әрбір минуты бір сағаттай созылды. Шыдамы біткен капитан, полк командирі Капровтан жағдайды білмек болып, іргеде отырған телефониске бұйрық берді:

	– Мені Сұңқарға қосыңыз! – деді ол. Оның Сұңқар дегені – полковник Капров.

	– Политрук жолдас, өзіңіз телефон соғып, мені Сұңқарға қосыңыз,– деді капитан маған қарап, телефонистке қабағын шытып.

	– Сұңқар, Сұңқар, – дедім мен бәсең дауыспен. – Бірақ ол жауап бермеді. – Сұңқар, Сұңқар! –деп айқайлай бастадым. Ол бәрібір жауап қайтармады.

	Алайда алыстағы біреулердің сөйлескен сөзі еміс-еміс естілді. Құлағымды түре қойдым. Жүрегім де лүпілдеп кетті.

	– Жолдас Сұңқар, жаудың танктері ротаның штабына жақындап қалды. Шегінуге рұқсат етіңіз?

	– Жолдас Торғай, бір қадам да шегінбейсіз...

	– Олар елу метрдей жерге келді...

	– Отыз-ақ метр қалды

	– Ұрыса отырып, шегініңіз.

	Бұдан әрі дыбыс естілмейді. Телефон байланысы үзілді. Мен естіген-білгенімді капитанға баяндап бердім.

	– Торғай – екінші батальондағы төртінші ротаның командирі аға лейтенант Гундилович, – деді капитан.

	– Төртінші ротаның политругі – Клочков,– дедім мен.

	Біз екеуміз де есеңгірегендей қайран калып, үнсіз отырдық... Сөйтсек, біз білмеппіз, жағдай өзгеріп кеткен екен. Гитлершілер бір сағат бұрын қимылдапты; олар сағат 8-де шабуылға көшіп, Дубосеково разьезі тұсында біздің қорғанысымызды бұзып өтіпті. Кейін мен төртінші ротаның командирі Павел Михайлович Гундиловичпен, рота старшинасы Филипп Трофимович Дживагамен, соғыстан соң шофер болып қызмет істеген, ол кезде сол ротаның қатардағы жауынгері болған Абықан Қасымбековтермен әңгімелескенде ғана мәселе анықталды.

	Аға лейтенант Гундилович байланысшылармен бірге команда пунктінде, бірінші және үшінші взводтардың маңында болды. Плитрук Клочков түні бойы жауынгерлермен әңгімелесіп, таңға жақындаганда екінші взводқа келді. Командирі өткен ұрыста жараланып, госпитальга кеткен бұл взводты уақытша аға сержант Митин басқаратын. Ротаның алдыңғы шебінде, жауынгерлік күзетте тұрған екінші взвод шабуылда алдымен көтерілуге тиіс еді. Осы жағдайларды ескеріп, Клочков взводтың қимылын өзі басқармақ болды. Ол барлық оконтарды аралап үлгірген кезде, сагат 8 шамасында Нелидовоны басып өткен неміс автоматшылары қаптап кетті. Панфнловшылар баса көктеген жауды жұмыла атқылады. Олар автоматшыларды ілезде жойды – окоптардың алдында 70 шамалы фашистердің өлігі жатты. Көп ұзамай 20 танк келіп қалды, Оларды көргенде Клочков әзіл ретінде: «көп емес қой, әрқайсымызға бір-бірден де келмейді» деді. Клочковтар танкілерді жоя бастады. Сонсын тағы 30 танк келді. Политрук Клочков: «Россия ұланбайтақ, бірак шегінер жер жоқ – артымызда Москва» деп ұран салды. Панфиловшылар танкатар гранаталар мен мылтықтарды қолданып, жаудың 18 танкін қиратты. 28 батыр бір сағат бойы Отан үшін жан аямай шайқасты. Олардың қатары сирей бастады. Сүйікті досымыз Василий Георгиевич Клочков опат болды.

	Олардың бәрі де 16 ноябрьде қаһармандарша соғысты. Оларға дем беруші, рухтандырушы коммунист Клочков болды. 28 панфиловшының ішінде орыстар, қазақтар, украиндар, қырғыздар, баска ұлттардың да өкілдері бар. Бұлар – біздің Коммунистік партия тәрбиелеген халықтардың мызғымас достығы саясында, Отанымызға шексіз берілгендік рухында тәрбиеленген нағыз совет адамдары.

	Сол ерлік шайқастан соң, 28 ноябрьде «Красная звезда» газеті «Жиырма сегіз батырдың өсиеті» атты бас мақала жариялады. 1942 жылғы 22 январьда сол «Красная звезда» газетінде журналист А.Кривицкийдің «Опат болған 28 батыр туралы» деген очеркі басылады. Жарты жылдаң соң СССР Жоғарғы Советі Президиумының 1942 жылғы 21 июльдегі Указы бойынша 28 панфиловшыға Совет Одағының Батыры атағы беріледі, олардың ерлігі дүние жүзіне мәлім болып, аңызға айналады. Мұнда Александр Кривицкийдің де еңбегі бар, өйткені ол бұл ерлік туралы бірінші болып әңгіме етті, кейін өзінің очеркін кеңейтіп, «Москва түбіндегі қарауыл» деген келемді кітап жазды. Автордың өзі араласып, көзімен көрмеген сон кітапта кейбір фактілердің шындықтан ауытқыған жерлері бар. Мысалы: Алматыда дивизия штабы педагогикалык училище емес. Гоголь көшесі мен 8 март көшесінің бұрышындағы №19 мектепте орналасты. Полк штабының бастығы Мопаенков емсс, Монаенко болды. Бізде Диев деген политрук болған жоқ және ешкім Клочковты Диев деп атаған жоқ. Автор ұрысты кейде отыз минутқа, кейде төрт сағатқа созады, дұрысында ұрыс бір сағаттай болды. Кітапта батырлар танкіге қарсы жарылғыш шөлмек лақтырады, ал шынында бұл кезеңде шөлмек қолданылған жоқ. Клочковшылар танкатар граната лақтырды және сауыт бұзатын, өртеп жіберетін оқтары бар танкатар мылтықтармен атты. Сондықтан да олар 50 танкіге төтеп бере алды.

	Бірақ бұлар кітаптың маңызына нұқсан келтірмейді. Александр Юрьевич Кривицкий жаппай ерліктің коллективтік бейнесін жасап, совет адамдарының патриоттық рухын жоғары дәрежеге көтерді. Осы мағынада оның кітабы әрқашанда халқымызға қызмет етеді. Бұл кітаптың маңызы зор...

	– Ия, 28 дегеніміз жаппай ерліктің коллективтік бейнесі. Ол күні біздін полктен қаза тапқандардың саны 28 емес, бұдан әлдеқайда көп, Сондықтан политрук Клочковтың төртінші ротасының қимылын оқшау түрде емес, полктегі басқа бөлімшелер жүргізген ұрыстармен тығыз байланысты түрде қарау керек. Біздің білетініміз – дұшпан Дубосеково разъезі тұсында қорғанысымызды бұзып өтіп, тылымызға шықты. Одан соң не болды?

	Жаудың танкілері мен жаяуларының бір бөлігі Дубосеково разъезінің сол жағындағы Ширяево селосына қарай бұрылды. Ширяевода бірінші батальон, негізінде политрук Алексей Васильевич Кирилловтың бірінші ротасы мен жаңа командир – лейтенант Г.Горшков басқарған үшінші рота гитлершілерді оқтың астына алды. Дубосеково мен Ширяевоның аралығында екінші батальонның алтыншы ротасы ұрыс жүргізді. Политрук П.Вихрев басқарған бұл рота совхоз поселкесі Болычево түбіндегі бірінші ұрыста-ақ ерекше көзге түсіп еді. Енді, дәл бір айдан соң, вихревшілер фашистерді тағы да соққылады. Вихревтің өзі бір танкіні қиратты. Ол жалғыз өзі қалып, қоршалу хаупіне ұшырағанда, тірілей қолға түспеу үшін, соңғы оғымен өзін атып өлтірді. Саяси қызметкерлер осылай істеуге тиіс еді. Петр Борисович Вихревке дивизияда бірінші болып Совет Одағының Батыры атағы (өлген соң) берілді. Сол жерде бірінші және екінші батальондардың жауынгерлерін Мәлік Ғабдуллиннің автоматшылар ротасы колдады. Ширяево мен Нелидово арасындағы сайда ресми мәлімет бойынша жиырма фашист жойылды, ал Мәліктің айтуынша қырылған гитлершілердің саны бұдан анағұрлым көп. Екі танк келіп еді, екеуін де Мәліктің өзі қиратты. «Екінші батальон штабының ақпары бойынша политрук Ғабдуллин басқарған автоматшылар қоршауда ауыр ұрыстар жүргізіп, ерлерше опат болды» деп жазды, Мұхамедияров өзінің саяси мәлімдемесінде. Бұл мәлімдемесінің терістігін дәлелдеген Ғабдуллин және оның автоматшылары келесі күні таңертең өздері полк штабына келді.

	Тылымызға өткен жау танкілері мен жаяуларының екінші бөлігі Дубосеково разьезінін он жағындағы үшінші батальонның қорғаныс шебі болып табылатын 251-ші қырқаға қарай бұрылды. Оқушылардың есінде шығар, біз комбат Молчанов екеуміз үзілген телефон сымымен бірге үзіліп қалған Сұңқар мен Торғайдың сөздерін түсінбей, аң-таң болып, шабуыл сағатын күтіп отырғанымызда тыл жығымыздан танктердің гүрілдеген даусы естілді.

	– Біздің танктер келе жатыр, – деді капитан Молчанов. – Алға, жолдастар!

	Капитан Молчанов орнынан ұшып тұрып, ауру-сырқауынан айығып кеткендей ширақ қимылдап, Зыбинді, мені, байланысшыларды, хабаршыларды ертіп алып, тоғайды жағалай отырып, дәл 251-ші қырқаның тұсына келіп тоқтады. Бұл маңда сегізінші ротаның танкатар мылтықтармен қаруланған жауынгерлері жатыр еді.

	– Батальонның команда пункті әзірше осы жерде болады, кейін Жданово селосына қарай жылжимыз, – деді капитан.

	Мен бұл арада тоқтамай жүгіріп отырып сонау Ждановоның іргесіндегі сегізінші ротаның екінші взводына келдім. Взвод командирі Дмитрий Чалаповпен сөйлесіп тұрғынымда арт жағымыздан танктердің атысы естілді. Бұл – шабуыл сигналы. Бұйрық бойынша, взвод Ждановоны алып, оны батальонның негізгі күші келгенше ұстап тұруға тиіс еді. Дәл солай істелді де. Чалаповтың

	«Алға»! деп айқайлаған даусын есіту мұң екен, әуелден ұрысқа дап-дайын тұрған взвод тез көтеріліп, жылдам жылжи отырып, дәл Ждановоның түбіне келді. Команда бойынша жауынгерлер Ждановоға лап берді. Олардың «Ура-а-а!» деген дауыстары даланы жаңғырықтырды. Автоматтан оқ жаудырып, олар селоның кішкене көшелерін жарып өтті. Біздің шабуылымызды күтпеген фашистер елеулі қарсылық көрсете алмады. Селоның арғы бетінде тұрған екі танкінің қозғалуға да шамасы келмеді. Коммунист Мамыт Хасенов пен комсомолең Мүсілім Бөбеқұлов танктар мылтықтарынан атып, екі танкіні де жандырып жіберді. Бұрқыраған түтін село маңын қаптап кетті. Бір топ немістер бас қамын ойлап, кері қашты. Сержант Яков Вариводаның бөлімшесі оларды қуалай атты. Тірі қалған он шақты гитлерші сасқанынан өздерінің миналы алаңына ұрынып жоқ болды. Олардын денелері парша-парша болып, минаның жарықшақтарымен бірге аспанға ұшты. «Фашистерге сол керек» – десті жауынгерлер. Панфиловшылардың көңілдері көтеріңкі еді.

	Қалай қуанбассың. Көптен аңсаған шабуылымыз басталды.

	Сәтті шабуыл болды. Ждановоны қайтарып алдық. Міне, біз жеңіп тұрмыз. Бірақ жеңісті баянды ете білу керек. Ол үшін Ждановоның арғы бетін қоршай, генерал Панфилов айтқандай, терең қазыну керек. Сол үшін дөңгелек қорғаныс жасап, терең окоптарға бекіндік. Тек бүкіл батальонның келуін күтіп жатырмыз. Бірақ жетінші рота 251-ші қырқадан қозғалған жоқ. Қайта, қырқа маңында қатты ұрыс болып жатқаны байқалды.

	– Бұл не ғажап? – деді Чалапов.

	Мен онын сұрағына жауап бере алмадым. Өйткені өзім де қырқадағы атысқа қайран қалдым. Дегенмен онда біз ойламаған түсініксіз, хауіпті бірдеңе болып жатқанын сезгендей болдым.

	– Мен команда пунктіне барып, жағдайды біліп келем, – дедім Чалаповқа.

	Манағы келген ізіме түсіп, оқ астында жүгіре отырып, команда пунктіне – капитан Молчанов тұрған жерге келдім. Ұрыс үстінен шықтым. Капитан тәжірибелі солдатша бір жауынгердің окопында жатыр екен. Мен баяндай бастадым:

	– Капитан жолдас, сіздің бұйрығыңыз орындалды, Ждановоны алдық. Біздің жігіттер селоның арғы бетінде бекініп жатыр; сіздерді күтуде. Жетінші ротаның алға жылжымағаны бізге түсініксіз.

	– Несі түсініксіз? – деді ол. – Көріп тұрған жоқсың ба? Шабуыл жасаған біз емес, немістер болып шықты. Тылымыздан келіп, тағы да алдап кетті олар. Опасыз фашистер. Иттер. Біз оларға иттің өлімін көрсетеміз.

	Мен есімнен танып, сілейіп тұрып қалдым.

	– Немене сілейіп тұрсың? Оққа ұшасың, жат. Жат деймін саған! – деді капитан.

	Мен сылқ етіп жата кеттім. Жанымда жатқан, қара терге түскен капитан көкірегі гүр-гүр етіп, иығынан дем алады. Ол біресе бұға қояды, біресе басын көтеріп жан-жаққа көз салады. Бір кезде онын көзі маған қадалды.

	– Политрук, бұйрық бер, – деді ол баяу үнмен, – Чалапов Ждановоны тастасын. Бұрынғы орнына келсін, жауынгерлік күзетте тұрсын. Бәлкім біз шабуылға көшерміз.

	Шабуылдан үміт үзбеген капитан, жағдайды дұрыс түсінгендіктен, осылай әмір етті. Мен екінші взводқа хабаршы жіберіп, оның бұйрығын орындаттым. Чалапов енді бұрынғы орнында. Осыны баяндағынымда капитан «дұрыс» дегендей басын изеді де, тағы қадала қарап, шаршап-шалдыққан реңмен тіл қатты:

	– Чалапов екеуің қоршауға түсіп, өліп қалды ма деп қорқып едім. Міне, жақсы болды. Сенің жігіттерің – тамаша адамдар. Менің бұйрығым бойынша анау жатқан үш қазақ үш танкіні қиратты. Олардың аты-жөнін біл; кейін оларды наградаға ұсыну керек. Бұл жігіттерді мен жақсы білемін. Олар: коммунист Аманжол Тұрғанбаев, комсомолең Айтбай Серікбаев және Батырбай Нұрпейісов. Мен олардың қасына еңбектеп барып, алғыс айтып, біраз әңгімелестім.

	– Ұрыс қалай басталды?

	– Әуелі немістің бір танкі келіп, штаб блиндажын атқылады, сонсоң үстіне шығып алып, әрлі-берлі жүріп, блиндажды бытшыт қылды, – деді Тұғанбаев. Сонсын ту сыртымыздағы тоғайдың әр жерінен он бес танк шыға келді. Қатарласа жылжыған 16 танк қырқаға қарай ұмтылды. Танкілердің артында 150 шамалы жаяулар келе жатты.

	– Төрт танк сегізінші ротаның пулемет взводына төнді – деді Айтбай Серікбаев, – Ә дегенше үш танк біздің танкатар мылтықтардың өртегіш оғынан жанып кетті.

	– Сонсын,– деді Батырбай Нұрпейісов, – бір танкіні взвод командирі лейтенант Игнат Никифоров өз окопынан, танкатар гранатамен қиратты. Танкілерден құтылған соң біздің пулеметшілер себелей атып, жаяуларды жатқызып тастады. Біраздан соң неміс автоматшылары орындарынан көтеріліп, жылжи отырып атысты, бірақ тағы да біздің пулеметшілердің дүркінді тойтарысына кездесті. Қатары сиреген, бірақ жақындап қалған гитлершілердің үшінші шабуылыпа да осылай қарсылық көрсетілді. Екі жақ та ұзақ уақыт тым-тырыс жатып алды.

	– Фашистер төртінші рет шабуылдауға қорқады, – деді капитан Молчанов,– ал біздің пулеметшілердің атуға оқтары жоқ.

	Өз ротамның пулеметшілеріне жаным ашып кетті де, қасыма өзіміздің ординарец Харитон Морозовты ертіп терең траншеяны бойлай отырып, взводтың шебіне жетіп келдім. Келе окоптың жиегіне асылып тұрған Никифоровқа ақырдым.

	– Неге қимылдамайсыңдар.

	– Оғымыз жоқ, оқсыз пулемет те, винтовка да қару емес, – деді ол.

	– Винтовканың найзасы қару емес пе? – дедім де, айқай салдым, – Алға, батырларым. Шабуыл! Найза мен!

	Ілезде жекпе-жек ұрыс қызып кетті. Қоян-колтык келгенде немістердің автоматтары түкке жарамай қалды. Біздің жігіттер найзамен емін-еркін қимылдап, гитлершілерді қырып салды, манағы танкінің соңынан көрінген фашистің бәрі жойылды. Ал біздің жанымызда бүкіл взводтан жиырма шақты кісі қалыпты. Аяулы Игнат Никифорович те опат болыпты. Жаралы жауынгерлерді траншеяның бойымен капитан Молчановтын қасына әкеліп орналастырдық.

	Ал жетінші ротаның халі нешік болды десеңізші? Осы уақытқа дейін батальон командирлерінің резервінде болган, енді бірінші рет үлкен ұрысқа кіріскелі тұрған бұл ротаның политругі Аманбек Жаманбеков те, командирі Алексей Деревянко да өздерінің жауапкершілігін жақсы түсінетін еді. Сондықтан олар қапелімде тыл жақтан келіп қалған фашистерді көргенде қайран қалса да, ешбір абыржыған жоқ. Олар дұшпанның қимылынан көзін айырмады. Ал дұшпанның 12 танкі біздің пулемет взводын басып өтті де, оны жоюды өздерінің автоматшыларына тапсырғандай, 251-ші қырқаға шапты. Тоңды жерді тысырлатып келіп фашист танктері жетінші ротаның окоптарын атқылады.

	– Осы жерде сүйегіміз шіріп жатсын, бірақ жауды Москваға жібермейік. Өліспей беріспейік, – деді Жаманбеков жауынгер достарына.

	Лейтенант Деревянко брустверден басын көтеріп, төніп келе жатқан танкілерді бақылады, қашан команда беру керек екенін ойлады. Міне енді крест белгісі бар машиналар Деревянконың әуелден шамалаған бағдарлы жеріне жақындады. Лейтенант қол гранаталарын лақтыруға ыңғайлап отырған жауынгерлеріне көз салды. Окоптағыларға фашист танктерінің сығалау саңлаулары, ашып тасталган люктері көрінгендей болды. Лейтенант Деревянко моторлардың гүрілдеген шуынан гөрі даусын қатты шығарып, команда берді: – Гранатамен... Ат!

	Гранаталар танкінің табанына тиіп жарылды, бірақ сау қалғандары тоқтамастан окоптарға төне берді. Оларға гранаталар үсті-үстіне лақтырыла берді. Машинамен адамның шайқасуы бірнеше сағатқа созылды. Бес танк қирап, орындарында тұрып қалды. Қалған жеті танкі де қозғалмады, қозғалуға батылы бармады. Біздің жігіттер атқан жоқ, өйткені қол гранаталары таусылды. Артиллерия мен минометтен 251-ші қырқаға бір оқ та түскен жоқ, өйткені екі жақ та өз кісілерін атпады. Осындай жағдайда 251-ші қырқада жекпе-жек қалған қарсыластар ұзақ уақыт бірін-бірі аңдысып, ешбір қимыл жасамады. Шыдамы таусылған немістердің жеті танкі кешке таман шабуыл жасады.

	Олар қырқаның басындағы үнсіз жатқан окоптарымызды таптап кетпек болды. Біздін жігіттердің де күткені осы еді.

	– Танкатар гранатамен! Танкатармен! – деген Деревянконың даусы естілді.

	Бұдан әрі не болғанын түсіну қиын ед. Танкілер үстіне келіп қалғанда, біздің жауынгерлер окоптарында бұғып жатып, танкатар граната лақтырды, – танк қирады. Танк таптағанда қолдағы граната жарылып, жауынгерлеріміз де өлді, – танк те қирады. Ә дегенше жеті танк жоқ болды. Өртенген танкілердің қою түтінінен бүкіл қырқаны қара бұлт басқандай болды. Күні бойы созылған бұл ұрыста шегінген кісі де болған жоқ. Олар шегініп масқара болғанша, ұрыста ерлерше өлуді артық көрді. 251-ші қырқада өлмеген бір фашист, қиратылмаған бір танк қалған жоқ. Біздің жетінші рота да жойылды. Аманбек Жаманбеков пен Алексей Деревянко да опат болды. Жетінші рота жиырма сегіз батырдың ерлігін қайталады. Фашистерді Москваға қарай бір қадам да өткізген жоқ.

	Ұрыс біткен кезде капитан Молчановқа полк штабы бастығының хабаршысы Тимофей Груздов жетіп келді.

	– Полковник Капровтың бұйрығын айтайын: дереу шегіну керек, әйтпесе немісгердің толық қоршауында қаласыздар. Шишкино мен Гусенево селоларының біріне барыңыздар. Мен осы бұйрықты сіздін Чалаповқа да жеткізуге тиіспін, – деді де, Груздов жауынгерлік күзеттегілер жатқан жаққа жүріп кетті.

	Капитан Молчанов шегіну туралы бұйрықты білсе де, шегінгісі келмеді. Капитан Молчанов Зыбинді, мені және сегізінші ротанын санинструкторы Иван Харченконы ертіп алып, қырқаның басына шықты. Біздің көргеніміз – өлген, жартылай көмілген және окоптарда тірідей-ақ тік отырған қаруластарымыз. Біз пистолетін қолына ұстап, етпетінен жатқан Алексей Деревянконы көрдік. Бүкіл денесі жерге көміліп, кеудесі мен басы ғана көрінетін Аманбек Жаманбеков көзін жұмып, төмен қарап тұр. Бейнебір дарынды мүсіншінің жасаған бюстіндей. Біз Отан үшін жанын пида еткен жолдастарымызды 251-ші қырқаның Большое Никольское жағындағы баурайына жерледік. Олардың қабірінің басында тұрғанда, бәріміз де қатты қайғырдық, бірақ батальн командирінің қаттырақ кайғырғандығы сонша – ол мүлде Капровтың бұйрығын ұмытып кетті.

	– Шегіну туралы бұйрық болды ғой,– деп еске салды Зыбин.

	– Сен маған үйретпе, – деді капитан Молчанов, – Мен шегіну дегенді білмеймін. Біздің батальон жаудың 150 адамын, 16 танкін жойды. Біз немістерді жеңіп тұрмыз ғой. Қалай шегінеміз?

	– Бұйрық бойынша шегінуге тиіспіз. Атыңызға мініңіз.

	– Шегінгенде командир атқа мінбес болар. Шегінгенде командир алда жүрмес болар.

	– Жарайды, біз сізбен бірге, атыңызды жетектеп, артта жүріп отырайық, ал жауынгерлер алда-ақ жүрсін. Бірақ сіздің бұйрығыңызсыз олар қозғалмайды.

	– Бұйырамын: батальон Волоколамск тас жолына жетсін, бір жерге топырламай, әр жерге, жолды бойлай жатсын. Менің қосымша бұйрығымды күтсін.

	Біз шегіндік. Жауынгерлер жүгіріп кетті. Көпітен ауырып жүрген, бүгінгі күні бойы созылған ұрыста жүйке тамыры қажыған қарт Молчанов аяғын әрең-әрең басады. Капитан артына қарай береді, біз де қараймыз. Өйткені 251-ші қырқа да, қарулас достарымыз да қалып барады. Артқа қарайлағанда капитанның да, біздің де ойлағанымыз осы еді.

	Біз Волоколамск тас жолына жеткенде қоршалуға жақын едік. Қараңғыда екі жақтан екі танк жолдың үстіне оқ төгіп келе жатыр. Олармен шайқасуға біздің қаруымыз жоқ. Бірақ жолдың іргесінде, жақын жерде жатқанымызды олар да білген жоқ.

	Танкілердің оқтары біресе нөсерлеп, біресе сиреки берді.

	– Тұрыңдар. Жолдан өтіңдер. Тоғайға тартыңдар.

	Тәжірибелі қартымыз жас жігіттеи жүгіріп кетті. Біз де одан қалыспадық. Жолдан өту үшін бір-ақ минут керек. Бірақ бұл бір минутымыз азапты минут болды. Біреулер батылы бармай, тез тұрып кете алмай жатыр, біреулер жол үстінде оққа ұшып жатыр. Міне енді мен де құлаймын, бірақ жол үстінде емес, жолдан өтіп құласам екен; ең болмаса біреу денемді көтеріп алып кетер еді.

	Жолдан етіп, еңбектей отырып, орманға сүңгіп кеттік. Орыс орманы бұл жолы да бізді аман сақтап қалды.

	Сонымен 251-ші қырқаның үстінде күні бойы болған шайқас аяқталды. Молчанов батальонының ерлігі туралы сол кездің өзінде-ақ Леонид Макеев өзінің «Простой характер» атты жинағына енген «Чапаевшылар Москва түбінде» деген очеркінде әңгіме еткен. Мен бұл шайқас туралы толығырақ баяндадым...

	...16 ноябрь күні түстен кейін біздің дивизияның 1073-ші және 1077-ші полктері ұрысқа кірісті. Волоколамскінің солтүстік-шығыс жағындағы Строково селосы түбінде 1077-ші полктегі саперлер ротасының политругі Алексей Михайлович Павлов пен взвод командирі кіші лейтенант Петр Иванович Фомстов басқарған II сапер ерекше ерлік істеді. Олар тас жолға мина орнатып үлгерген кезде, жаудың 27 танкісі көрінді. Танкілердің көбі біздің минаға ұрынып қирады. Біреуі политруктың окопына жақындап қалды. Ол бар пәрменімен танкатар граната лақтырды. Танк тұралап қалды. Басқа жігіттер де осылай істеді. Олар ерлерше шайқасты. ІІ батырдын бәрі де опат болды, бірақ тапкілерді өткізген жоқ.

	Нақ сол күні 1073-ші полктегі екінші батальонның политругі Андрей Ннколаевич Георгиев басқарған танк жоюшылар тобындағы 17 жауынгер Мыканино селосы түбінде неміс танкілерінің тағы бір колоннасын тоқтатты. Артында автоматшылары бар 12 танк қорғаныс шебімізден етіп, тылымызға қарай ұмтылды; сол бетінде жолдағы қырқаны алмақ болды. Алдыңғы танкілер жақын келгенде Георгиев: «Атыңдар!» деп айқай салды. Гранаталар лақтырылды. Жаудың екі танкі саптан шықты. Георгиевшілер танкатар мылтықтармен тағы екі танкіні қиратты. Басқалары кейін шегінді. Политрук және оның 13 жолдасы осыидай ерлік көрсетіп, қаза тапты; үш кісіміз қатты жараланды. Ал ұрыс алаңында дұшпанның төрт танкі жанып жатты. Қырқаның баурайында талай автоматшылары жер жастанды. 17 батырдың ерлігі туралы, сондай-ақ бүкіл полктың ұрыстағы қимылы туралы осы полктің штаб бастығының жәрдемшісі А.С.Трефилов өзінің «У ворот Москвы» деген кітабында жақсы жазған.

	1073-ші полктен 16 ноябрьде аға лейтенант Бауыржан Момышұлының бірінші батальоны ерекше көзге түсті; ол біздің үшінші батальонның артында, екінші эшелонда тұратын. Біздің білетініміз – немістер Дубосеково разъезі тұсында қорғаныс шебімізді бұзып өтіп, біздің 1075-ші полктің тылына шықты және полк штабын Шишкино селосына шегінуге мәжбүр етті. Жау танкілері мен жаяуларының екінші бөлігі 251-ші қырқаға қарай бұрылғанда, олардың бір тобы тіке жылжып, Момышұлының батальонына төнді. Оқиғаны өз көзімен көрген әдебиетші Әлішер Тоқмағамбетовтің айтуынша, дұшпан Волоколамскіден Москваға баратын темір жол мен тас жолдың торабы болып табылатын Матренино станциясы мен Горюны (Анино) селосын басып алмақ болды. Генерал Панфиловтың бұйрығы бойынша дұшпанды кемінде үш-төрт күн ұстап тұру керек, сол үшін батальонға көмек ретінде пулемет ротасы, төрт танкатар зеңбірек, 857-ші артполктің бір батареясы, зениттік зеңбіректер батареясы, екі саперлер взводы берілді. Жау қатты қысым жасағанда Момышұлының батальоны жаудың тегеурініне төтеп беріп, мықты қарсылық көрсетті. Ұрыс қимылдарын қыздырушы командирдің өзі болды. Оның талаптарын бірінші, екінші, үшінші роталардын командирлері мен политруктері Ефим Филимонов пен Александр Семиков, Семен Краев пен Ахтам Қасенов, Сергей Танков пен Жолмұхамет Бозжанов мүлтіксіз орындады. Олардын жауынгерлері қаһармандарша соғысты. Дегенмен дұшпан біздің кісілерді ығыстырып, Матренино станциясы мен көрші қырқаны алды. Бұған Бауыржан көнбеді. Ол станция мен қырқаны қалай да қайтарып алуға ұйғарды. 17 ноябрьде екі рота қарымта шабуылға шықты да, немістерді кері қуып, өздерінің бұрынғы позицияларына бекінді. Бұл ұрыстарда көптеген фашистер өлтірілді. 18 ноябрьде таңертеңгі сағат 4-те Гусенево селосында генерал Панфилов «1073-ші атқыштар полкіндегі бірінші батальонның командиріне арналған № 14 жауынгерлік жарлыққа» қол қойды; мұнда ол «Матренино станциясы мен Горюны селосын табанды түрде қорғауға» бұйырды және «дұшпанның жаяулары мен танкілерін Волоколамск-Истра тас жолына шығармау» міндегін қойды. Бұл күні немістердін бірнеше шабуылы тойтарылды. Батальон сирей бастады. Ауыр жараланған Сергей Танков және басқа көп адам саптан шықты. Жау Матрениноны орағытып етіп, Горюныға төнді. Батальон командирі Момышұлы тәуекелге бел буып, «қашу» туралы ойластырды. Мұндай батылдық Бауыржан сияқты өзіне-өзі сенетін, жігерлі, уытты адамның ғана қолынан келеді. Батальон комиссарының міндетін атқарушы, полктің насихат жөніндегі нұсқаушысы Федор Дмитриевич Толстунов командирдін сөзін тыңдағысы да келмеді; дегенмен біраздан соң оның сөзінде бір гәп бар екенін аңғарды. Кешке таман бүкіл ба тальон тоғайға «тайып тұрды». Немістер Горюныға емін-еркін кіріп, мәз болды. Ал Момышұлы шайқасқа әзірленді. Ол өзінін батальонын үш топқа бөлді, бұл топтарды басқару ісін аға политрук Ф.Толстуновқа, политрук Бозжановқа, штаб бастыгы X.Рахимовқа жүктеді. 19 ноябрь күні тәңсәріде олар бір мезгілде үш жақтан шабуылдап, фашистерді тас-талқан қылып, селодан қуып шықты. Батальон күні бойы үздіксіз ұрыс жүргізіп, Горюныдың үстінен өтетін тас жолды өз қолдарында ұстап тұрды. Төрт күнге созылған қиян-кескі ұрыстарда батальон жүздеген фашистерді жойды, 8 танк қиратты; олжа ретінде екі зеңбірек, 6 станокты пулемет, жиырма қол пулеметі, штаб документтері тиелген бір машина қолға түсті. Жартылай қоршалу жағдайында өз міндетін тамаша орындаған батальон түстен кейін Панфиловтың бұйрығы бойынша Горюны селосын тастап, ұйымдасқан түрде шегініп, өз полкіне қосылды.

	Дивизия командирі коммунист Иван Васильевич Панфиловтың басқаруымен жүзеге асырылған Волоколамск шайқасындағы жаппай ерліктің шынайы көріністері осындай.





VI


	1075-ші полктің үшінші батальоны 251-ші қырқадағы ұрыстан кейін ноябрьдің 16-нан 17-сіпе қараған түні тоғайға қарай шегінді.

	Орманның арасында соқпақ жолмен тізбектеле жүріп отырып, түн ортасында бір селоға жеттік. Бұл Гусенево екен. Қаңырап қалған селода ешкім жоқ сияқты. Бірақ, біз көшенің ортасындағы үлкендеу бір үйдің тұсына келіп, кірмек болған кезде, есік алдында күзетші солдат тұрғаны байқалды. Молчанов екеумізді ол бөгеп қалды.

	– Мұнда бастық тұрады, рұқсатсыз кіргізе алмаймын, – деді.

	– Бұл маңайдағы үлкен бастық мына капитан Молчанов,– дедім мен. Солдат менің сөзіме құлақ асқан жоқ.

	Кейін білдік, алғы шепке жақын болса да, бұл селода дивизия командирі тұрады екен.

	Біз әрі жылжып, адамдарымызды көше бойындағы үйлерге орналастырдық. Бәріміз де киімімізбен жатқан бойымызша ілезде ұйықтап кеттік: Небәрі бір-ақ сағат өткенде бейтаныс дауыс естілді.

	– Мұнда капитан Молчанов жоқ па? – деді.

	– Бар, менмін, – деп Молчанов ояу жатқандай ұшып түрегелді.

	– Сізді бастық шақырып жатыр, адамдарыңыз үлкен үйдің тұсына жиналсын, – деді хабаршы.

	Капитан кетіп қалды. Мен көшені бойлай отырып, әр үйге кіріп, жауынгерлерді оятып, орындарынан тұрғызып кеттім. Ал олар қайта жатады. Ұйқы деген тәтті ғой. Күнімен соғысып шаршаған, екі күн ұйықтамай қалжыраған жандар ғой деп оларды аяйсың. Бірақ мен бұйрықты да орындауым керек. Сондықтан шеткі үйдегі адамдарды тұрғызып, көшеге шығарып, әлгі үлкендеу үйдің тұсындағы үйге кіргіздім; осылайша барлық үйлердегі адамдарды жинадым. Таң атарда соңғы бір топ кісіні алып келгенде ғажап көріністің үстінен шықтым: жұрттың бәрі аяғынан тік тұрып ұйықтап тұр екеп. Олардың ұйқысын ашу үшін мен «смирно!» деп әдейі команда бердім. Қалғып тұрғандар селк сете қалды. «Вольно!» дегенді естігенде өзім де селк еттім.

	Жалт қарасам, артымда, есік алдында генерал Панфилов тұр екен. Мен сасып қалдым.

	– Сіздің бұйрығыңызды орындауға дайынбыз, – дедім баяу үнмен.

	– Сіздер кешегі 16 ноябрьдегі қатты ұрыстан кейін аз ұйықтадыңыздар. Бірақ сіздерді оятуға тура келді. Жау Горюны мен Шишкино селоларына келіп қалды. Сіздің батальонға біздің бөлімдеріміздін шегінуін бүркеу міндеті жүктеледі. Тез барыңыздар.

	Гусеневодан шығып, генералдың бұйрығын орындауға кірістік. Сол үшін селоның сыртындағы сарайдан оқ, граната алдық. Әрбір жауынгер керегінше қаруланды. Жорыққа аттанғандай, сап түзеп, жүріп кетті.

	Шишкиноның түбіне келіп орналастық. Түнде баска жолға түсіп кетіп, Шишкиноның маңынан шыққан бөлімшелеріміз де батальонға қосылды. Аты батальон болғанымен, заты бір ротадай. Дивизия полкке, полк батальонға, батальон ротаға теңелген кез еді. Енді батальонның негізі сегізінші рота болып қалды.

	Біздің полк Шишкиноның батыс жақ түбіне орналасты. Үшінші батальон Горюны мен Шишкиноның арасында қатар-қатар тізбектеліп жатты. Оның сол қанатында батальон командирі, оң қанатында рота политругі болды. Біздің оң жағымызда полк штабының қызметкерлері орналасты. Ал оның арғы жағында Мәлік Ғабдуллин басқарған автоматшылар ротасы тұрды. Бәріміздің қимылымызды полк командирі и. В. Капровтың өзі реттеді. Түстен кейін немістер шабуыл жасады. Сол кезде Илья Васильевичтің даусы естілді.

	– Неміс автоматшылары келе жатыр. Атыңдар!

	Бәріміз де атқыладык. Бірақ оң жақтағы автоматшыларымыз атқанда күн күркіреп, найзағай атылғандай болды. Сатыр-сұтыр атыс бір-екі минутта бітті.

	– Отбой! Бітті! – деді Капров. – Молодец Ғабдуллин. Біздің автоматшылар немістерді қырып салды.

	Екі жақтың автоматшыларының ұрысын бірінші рет көрдім. Жоқ, көрген жоқпын. Түсімде көргендей, аңырып қалдым. Нақ сол минутта Мәліктің өзін көрмесем де, оның қаһармандығы ерліктің елесі ретінде есімде қалды. Штаб қызметкерлері Алексей Кузнецов пен Сергей Калмыковтың айтуынша, Ғабдуллиннің автоматшылары бір-екі минутта жүздеген фашисті жойды. Бұл хабар маған қатты әсер етті.

	Біздің жатқан жерімізде танктердін ұрысы басталып кетті. Олар сатыр-сұтыр атысып, ілезде бірін-бірі қиратты. Танкистерімізге сегізінші ротаның жауынгерлері танкатар мылтықтармен көмектесті. Немістердің 6 танкі әр жерде қирап жатты; аман қалғандары тез қашып кетті. Біздің бір танкіміз ұрыстың басында қатардан шығып, баяу жүріспен қасымызға келді. 34-інші кішкенен танкінің алды ашып тасталған. Айдаушы жас танкист күшағындағы кісіні аймалап, жылай береді.

	– Сізге не болды? – деп сұрадық.

	– Менің атым Миша. Бұл – ағам Ваня. Ол менен екі-ақ жас үлкен еді. Екеуміз бір мектепте оқыдық. Қайда барсақ та бірге жүрдік. Бірге арыз беріп, өз ерқімізбен армияға алыпып, танкист болдық. Ол мені жақсы көруші еді; ой қандай жақсы көруші еді, – деп өксіп-өксіп жылайды. – Міне, енді көрмейсіз бе, Ваня өліп жатыр. Лағынет фашистер өлтірді. Мен ұрысқа кірісіп, кек алуға тиіспін. Дұрысы солай ғой. Командиріміздің мені тылға шығаруы әділдік емес қой. Оған айтсаңдаршы. Айтсаңыздаршы, бауырларым.

	Қалғып кеткен тірі жандай, нұрлы жүзі қалпында қалған қыршын жас Ваняны көргенде, оның інісінің зарлы сөздерін естігенде біздің де сай-сүйегіміз сырқырады. Біз танкисті жұбатып, тыл жаққа жылжуын өтіндік. Біраздан соң басқа танкілеріміз де жауынгерлік міндетін орындап, тылға тартты.

	Кешке, генералдың шегіну туралы бұйрығы бойынша, полктің штабы біздің батальонмен бірге Гусево селосына келіп орналасты. Ал дивизия командирінің команда пункті де әлі осы селода еді.

	18 ноябрь ерекше есімде. Таңертең қуанышты хабар тарап кетті: СССР Жоғарғы Советі Президиумының 17 ноябрьдегі Указы бойынша біздің дивизия Қызыл Ту орденімен наградталды.

	Оның командирі И.В.Панфилов осы орденді үшінші рет алды. СССР Жоғарғы Советі Президиумының сол күнгі қаулысына сәйкес Қорғаныс Халық комиссарының 18 ноябрьдегі №359 бұйрығы бойынша біздің 316-ші дивизия 8-ші гвардиялық дивизияға айналды. Кейін 1073-ші полк – 19-шы полк, 1075-ші полк, 23-ші полк, 1077-ші полк – 30-шы полк, 857-ші полк – 27-ші артполк болды. Ал біз бәріміз де гвардияшылар деп атандық. Біз бір-бірімізді құттықтап, сүйістік. Гвардиялықтар атағы бәрімізді де рухтандырып, жігерлендіріп, ерлік іске жұмылдырды.

	23-ші полк кешегі сияқты, сап түзеп, жүріп отырды да, Гусенево мен Шишкиноның орта шеніне жетті. Молчанов пен Зыбин өздерінін командалық пунктін белгілеп алды да, Чалапов екеуімізді ғана шақырып алып, жауынгерлік бұйрық берді. Бұл түсінікті де еді. Өйткені батальонда біз екеумізден басқа оларға бағынышты офицер қалған жоқ. Сонымен Чалапов екеуміз бұйрықты орындауға кірістік.

	Сегізінші рота екі селоның арасындағы сонау Горюныға дейін созылатын сайды қорғады. Біздің міндетіміз – осы сайдан немістерді өткізбеу. Ал сайдың арғы жағы аласа, бергі жағы биік еді. Дмитрий Чалапов бұрынғы өз взводының кісілерін жинап алып, сайдың ішіне таман жол бойына орналасты. Ал мен басқа взводтардың кісілерімен бірге сайдың бетінде, қырдың басында жаттым. Әне-міне дегенше екі байланысшы менің қасымнан ұзындығы үш метрдей, тереңдігі кісі бойындай ор қазып, өздері ордың ішінде телефонмен шұғылданды.

	– Капитанмен байланыс жасау үшін сіз орға түсіңіз, – деді байланысшы.

	Мен орға түспедім. Ор көр сияқты көрінді; кірсем, шықпаспын деп ойладым. Екінші жағынан, ұрыс жағдайында орда жатып ротаны басқару мүмкін емес. Бәрін өз көзіңмен керіп, жауынгерлерге тікелей әсер еткен дұрыс. Сондықтан ордың жиегінде етпетімнен жатып алып, телефонға қол создым:

	– Біз қорғаныс шебіне орналастық.

	– Немістер келген жоқ па? – деді капитан.

	– Жоқ, келген жоқ.

	– Келеді. Сақ болыңдар.

	– Ғапу етіңіз, келіп қалыпты. Атыс естілсді.

	Оқ борап кетті, бірақ төменнен атылған оқ бізге тимей, жоғары өтіп кетіп жатыр. Орнымнан ұшып түрегеліп, жауынгерлердің окоптарын аралап, әрі-бері жүгірдім. «Біздің жатқанымызды жау білмесін, атпаңдар» дедім. Біз мезгілде, жауынның толастағанындай, атыс та басылды. Немістер сайдың бергі жағында ешкім жоқ деп ойлады. Жолдың бойымен емін-еркін бес танк келе жатты. Олар сайдан өте бергенде Чалаповтың командасы бойынша біздің жігіттер танкатар мылтықтардан оқ жаудырды. Қираған төрт танк сайдағы көпірді жауып тастады, ал соңғысы әрең қашып кұтылды.

	Бұл туралы капитан Молчановқа баяндадым.

	Едәуір уақыт тыныштық орнағандай болды. Мұның өзі күмәнді сияқты көрінді. Мен шыдай алмай жиекке шығып, төмен қарадым. Сасып қалдым. Неміс жаяулары сайдың ішінде жоғары қарай құмырсқадай өрмелеп келе жатыр екен. Алдымнан он бес шамалы кісі көрінді. Бұғып жата қалдым да, белбеуіме тағылған қол гранатасын алудың орнына, танкатар гранатаны алып, лақтырып жібердім. Гүрс ете калды. Ішіндегі тығыз ауаның күшімен танкіні қирататын граната фашистердің мүшелерін бөліпбөліп, аспанға ұшырып жіберді. Іле-шала «Атыңдар!» деп айқайладым.

	Дұшпанның алға жылжуын тағы да тоқтаттық. Мұның өзі біздің жеңісіміз болды; ол кезде жауды бір күнге болса да, бір сағатқа болса да тоқтатудың зор маңызы бар еді, өйткені артымызда Москва тұр.

	Түстен кейін комиссар Мұхамедияров шауып келді. Еті қызып, басымен алысқан торы аттың тізгінін тежеген Ахметжан:

	– Бәрекелде, гвардияшылар. Енді сап түзеп Гусеновоға барамыз, – деді. Біз комиссардың айтқанын істеп, жүріп келеміз.

	– Өлең айтыңдар, – деді ол бір кезде. Біз даланы жаңғыртып, ән шырқадық.

	Комиссардың ұрыс алаңына атпен шауып келгені де, бізді жорықтағыдай жүргізіп, ән салдырғаны да ерсілеу көрінді. Бірақ біздің ақылды Ахметжан ешнәрсені ойламай істемейді. Ол: «біздің жеңісімізді немістер көрсін, естісін деп, гвардия атағын алған күніміз салтанатты түрде өтсін», – деп ойлаған болар. Мүмкін, біздің бәріміз сияқты, оның да қуанышы қойнына сыймаған шығар. Кешке жақын тағы да Гусеновоға келіп орналастық. Науқас Молчанов медсанбатқа кетті. Ол кетерінде, кейін кездесеміз бе, әлде кездеспейміз бе дегендей, мені аймалап сүйді. Онсыз мен жалғызсырап қалдым. Әр түрлі ойға кетіп, ұзақ уақыт ұйқтамадым. Түн ортасында немістердің атқан минасы гүрс ете қалды; бізден асып түсті. Екінші мина бізге жетпей жарылды. Үшінші мина біздің қасымыздан жарылғандай болды. Бұдан соң бір мина да түскен жоқ. Талықсыған халімде ұйықтап кетіппіп.

	Таңертең, 19 ноябрь күні, көшеде, дәл үлкен үйдің тұсында Алексей Кузнецовпен кездестім. Әншейінде шүйіркелесіп қалатын Алексей қатулы қабағымен жерге қарады.

	– Мына қанды көріп тұрсың ғой. Бұл – Панфиловтың қаны. Фашистер біздің генералды түнде минамен атып өлтірді ғой, – деп жыламсырады.

	Генерал сағат 1-ге жақындағанда медсанбатқа жеткізіліп сағат 2-де сонда қаза тауыпты. Ол Москвадағы Новодевичьево бейітіне жерленді. Оған Совет Одағының Батыры атағы берілді. Кейін біздің дивизияға И.В.Панфиловтың аты берілді.

	Түнде Гусеновоға түскен үш минаның ең соңғысы үлкен үйдің алдында тұрған Панфиловқа тиіпті. Бір күн бұрын нақ осы үйдің алдында Панфиловтың сөзін естіп едік. Иван Васильевич сол қалпында, тірі кісідей көзімізге елестеді. Мен кейін «Москва түбінде» деген поэмамда өз толғанысымды баяндадым. Генералдың өлімі жөнінде гвардияшылар әрі қайғырды, әрі ашынды. Олардың кеудесін кек кернеді.

	19 ноябрьде біздің сегізінші рота мен Мәлік Ғабдуллиннің автоматшылар ротасы Горюны мен Гусеново арасындағы жолды қорғады. Гусеновоның шетінде Мәлікке кездестім. Қуанып, шүйіркелесіп қалдық.

	– Сенің ерлігіңді білеміз: танкі ататын гранатамен адам атыпсың ғой. Мүндай әскери өнерді қайдан үйреніп едің? – деп күлді Мәлік.

	– Сенің де ерлігіңді білемін, – дедім мен. – Алдыңғы күні, Шишкино селосында сенің автоматшыларын гитлершілерді қырып салды ғой. Бұлай ете берсең жау қалмас.

	– Сұмырайлар тезірек бітсе екен. Қандай арыстандарымызды өлтірді... Панфилов қандай тамаша адам еді...

	Мәлік сөзін аяқтап үлгірмеді, неміс жақтан оқтың даусы естілгенде ол тұра жүгірді. Әне, ол өз ротасына қарай зымырап барады. Ротасына жетті білем; «Атыңдар!» деген даусы естілді. Автоматтардан оқ лек-легімен шығып, немістердің есін тандырды. Жаңа шыққан совет автоматынан зәресі ұшатын гитлершілдер қарсыласа алмай, өлгендеріне қарамай, қаша жөнелді. Бес минутта ұрыс та бітті. «Шіркін, осындай қаруың болса», – деп мен ішімнен Мәліктің автоматтарына қызығып кеттім.

	Кешке бұйрық бойынша Горюныдан шегінген Бауыржан Момышұлының батальоны жорық тәртібімен Гусеневодан шегініп, Аксеново селосына келіп түнедік.

	20 ноябрь күні таңертең сегізінші рота тағы да Гусеновоның түбіне қайтып келді. Біз төрт күн бойы Волоколамск түбіндегі Гусеновоны қорғаудамыз. Бұл жолы рота тосқауыл міндетін атқарды. Тосқауылдын мәнісі – басқалардын шегінуіне жағдай жасап, өзін шегінбеуің керек. Біз кешке дейін орнымыздан қозғалмай, немістерді бұл селодан шығармауга тиіспіз.

	Бір кезде бізге шанамен полковник Капров келді. Ташкент әскери училищесінде оқытушы болған Илья Васильевич соғыс жағдайында да ашу шығармай, педагогтік әдіс қолданды. Ол аспай-саспай біздің позициямызды тексерді, тиісті өзгерістер енгізді. Бір взводтай неміс жаяулары, ағаш арасында біздің жатқанымызды білмесе де, әйтеуір атып келе жатканын көргенде де, ол кісі сабырлылық көрсетті.

	«Фашистерді атыңдар!» деген сөзі команда беру емес, орынды кеңес беру сияқты сезілді.

	Опыр-топыр болғап фашистердің жартысы құлап, жартысы Гусеновоға қарай қашты.

	– Кешке дейін қозғалмаңдар,– деді де, Илья Васильевич шанасына мініп, жүріп кетті.

	– Қозғалмаймыз, – деп жауап бердік.

	Кеш те болды. Қараңғы түсіп кетті. Айналаға қойылған күзетшілерден басқа жауынгерлер окоптарында қалғыды. Ал Зыбин екеуміз бір шөмеле пішеннің арасына жантайып, ықтадық. Пішен бізге де, құлагерге де керек. Жануар хауіпті сезгендей, құлағын тігіп, жан-жағына қарай береді. Біз де сақпыз, айналадан көзімізді айырмаймыз. Артымыздағы өртеніп жатқан селолардан жарық түсіп, ағаштардың көлеңкелері қозғалады. Әлдебіреулер еңбектеп келе жатқан сияқты... Жата береміз бе. «Кешке дейін» дегені қайда...

	Түн ортасында қасына бір солдатты ертіп, полк штабының химия қызметінін бастығы лейтенант Алексей Помилуйко келді. Оны мен даусынан тани кеттім.

	– Алексей, сенбісің? – дедім.

	– Иә, Капровтың бұйрығын жеткізуге келдім. Ол кісі сендер жөнінде абыржуда. Асығыңдар. Таң атқанша кетпесеңдер, қоршауда қаласыңдар. Әзірше мен білетін бір жолмен шегінуге болады. Жұрт тез жиналсын. Шұбатылып, жылдам жүру керек, бірақ у-шу болмасын.

	Бұйрық тез орындалды. Лейтенант Помилуйконың соңынан еріп, үн шығармай, жылдам жүріп келеміз. Тоқтамай жүріп келеміз, жүріп келеміз. Таң атарда лейтенант тоқтады.

	– Хауіпті жерлерден өттік, енді тыныс жасауға болады, – деді ол.

	– Тыныстың қажеті жоқ.

	– Олай болса, жүрдік.

	Мұндайда, әрине, тынығуға болмайды, бірақ алыс жолдан бә-

	ріміз де шаршадық. Ал құлагер бос келеді.

	– Шаршадыңыз ғой, атқа мінсеңізші, – дедім мен Зыбинге.

	– Жарам бар, ат үстінде отыра алмаймын, сен мін, – деді ол.

	Мен қуанып кеттім. Ат үстінде дем алып, рахаттанып келе жатырмын.

	Біз бірте-бірте Волоколамскіден Истраға қарай алыстап барамыз. Золово селосына жеттік. Анадайда тұрған бір топ кісінің ішінен Мұхамедияров көзге түсті. Зыбин Мухамедияровқа жағдайды баяндады, ал мен оған сәлем бердім де, оның қасында күліп тұрған Балтабек пен Мәлікке қарай бұрылдым, – Қоршауда өліп қалды деп жүрсек, сен атқа мініп, көш бастап келдін ғой,– деп Мәлік әзіл айтты.

	– Сен талай өліп, талай тірілгенсің, соның бірі бізде де болған шығар, – дедім мен де әзілдесіп.

	– Өлім туралы айтпаңдаршы. Бәріміз де өлмейміз. Жауды жеңіп, бәріміз де үйге қайтамыз, – деді Балтабеск әзіл сөзден елеулі қорытынды шығарып.

	Москва үшін талай ер құрбан болды. Бірақ олардың жауынгер серіктері бұрынғыдан да қаһарланып, шыныққан болаттай, жауға қарыса түсті. Москваның өзі тәрізді, бүкіл Отанымыз тәрізді, гвардияшылар да мызғымады.

	Сонда гвардияшылар «біздің осылай соғысып жүргенімізді елдегі жолдас-жоралар, ағайын-туысқандар біле ме екен»? деп арман етуші еді. Біледі екен.

	Бір жолы почтальон бір құшақ газет әкеліп берді. Менің көзіме «Социалистік Қазақстан» жылы ұшырап кетті. Міне енді ұрыс толастағанда, біз бір топ гвардияшылар, қопарыла құлаған ағаштың түбіне тасалай отырып, «Социалистік Қазақстанды» оқуға кірістік. Оның бір бетінің бойына үлкен әріппен жазылған

	«Гвардияшы батырларымызға туысқандық сәлем» деген сөзі көзге бірден түсті. Мұны оқығанда жерлестеріміздің жүрек сезімін ұқтық. «Социалистік Қазақстанның» 20 ноябрьдегі номерінде менің өз коллективіме – Партия тарихы институтының коллективіне арналған хатым басылыпты. Онда былай делінген:

	«Ардақты жолдастарым!

	Ұзақ жылдар бойы істес болған, күш-жігерімізді аямай, бәріміз бірге өнімді еңбек еткен, ойнап-күліп бірге өскен, өмірімнің ең жақсы кезеңдерін бірге өткізген ардақты жолдастарым, институт дирекциясынан бастап, институттың атшысына дейін, сіздерге майданнан большевиктік жалынды сәлемімді жолдаймын.

	Біздің бөлімнің үлесіне Москва және Москва облысын фашистік жалмауыздардан сақтау сияқты тарихи міндет тиіп отыр. Біздің данқты және сүйікті Москва ешуақытта фашистердің қолына түспек емес. Москваның іргесіне сүйегімізді төсесек те, Москваны жауға бермейміз. Отан алдындағы біздің антымыз осы.

	Жау өзінің барлық күш-қуатын майданның осы учаскесіне төгіп, үлкен шабуыл жасады. Бірақ бұл – зұлым жаудың ақырғы әрекеті, өлер алдындағы ықылық атуы. Жау өзінің сөзсіз құритындығына көзі жетіп, қанқұмарлығын күшейтіп отыр. Неміс оккупанттарының бірін қалдырмай жойып, отанымызды азат ететін сағат әлі-ақ келеді. Бұған сеніміңіз кәміл болсын, жолдастар. Біз жеңеміз.

	Тылда қажырлы күрес жүргізіп жатқан сіздердің деніңіз сау, бұрынғыдай күшті, қуатты болуыңызға тілектеспін. Тылды нығайту ісіне барлық күшіңізді жұмсаңыз. Қара бастың қамын мүлде ұмытып, тек қана майданның қамын, сүйікті Отанымыздың тағдырын шешіп жатқан күрестің қамын ойлаңыздар. Сіздің жанқиярлық жұмысыңыз майдандағы бізге сарқылмас күш-қуат береді.

	Біз өз тарапымыздан жанымызды аямай күресуге, біздің жерімізге оккупант есебінде өтіп кеткен немістердің бірін қалдырмай қырып тауысқанға дейін күресуге уәде береміз.

	Жеңіспен қауышайық, қымбатты жолдастар!».

	Газет қызметкерлері материалды қалай тиімді орналастыруды біледі ғой. Хаттың астына әйелім Зура Шәріпованың заметкасын басыпты. Одан мынадай сөздерді оқыдық: «Гвардия атағын алған генерал-майор Панфиловтың дивизиясында менің күйеуім Қасымның да болуы мені үлкен қуанышқа бөледі. Отанымыздың жүрегі айбынды Москваны сақтаушылар қатарында болудан, қызыл гвардия қатарында болудан артық құрметті не бар». Газеттің 22 ноябрьдегі номерінде Сәбит Мұқановтың «Гвардеец бауырларға» деген өлеңі басылыпты.

	Бұл деректі материалды осы кезде қайта-қайта оқимын, оқыған сайын сол кездегі қатты қуанғаным есіме түседі.

	23 ноябрьде Рыбушки селосы түбінде тұрғанымызда бір солдатпен бірге Бақтияр Меңдіғазин келді. Екеуміз де қуанып, құшақтасып сүйістік. Төрт-бес минутта жаңалығымызды айтып та, әдеттегіше әзілдесіп те үлгердік. Оның асығып тұрғаны сезілді.

	– Сен бұл алғы шепте қайдан қаңғырып жүрсің? – дедім оған.

	– Мен «тіл» ұстауға тиіспін, – деді ол.

	– «Тіл» ұстайтын барлаушылар тұтас бөлімше болушы еді ғой, тағы бір бөлімше жаумен ұрысып, оны алаңдатушы еді ғой.

	– Адам аз. Біздің бөлімшеміз әртүрлі деревняға белініп кетті, ал жаумен соғысып, оны алаңдатушы бөлімшенің ролін сенің ротаң атқарады, Уақыт аз, кәне, жүрдік.

	– Қайда?

	– Сенің жауынгерлерің жатқан жерге.

	Олар анау әр ағаштың түбінде окопта жатыр ғой. Ал немістер

	– кешегі кеште біз тастап кеткен Рыбушки селосының бергі жағында шоғырланып жүр, қазір шабуылға көшеді. Олар біздің ағаш арасында жатқанымызды да білмейді.

	– Немістердің шабуылға көшуін күтіп жатпай, өзің шабуыл жасасаң жақсы болар еді. Саған да, маған да жақсы болар еді,

	– Маған жақсы болмайды. Менің міндетім – тосқауылда жатып, немістер тоғайға қарай жылжығанда оларға тосыннан соққы беру. Атысты өзім бастап, жауды шабуылға шақырсам, автоматты гитлершілер біздің винтовкалы жауынгерлерді қырып салады. Ал мен шабуыл жасасам, саған не пайда?

	– Онда мен аласапыранда Рыбушки селосына кіріп, бағалы «тіл» аламын. Ал бұл кезде сен жауды алаңдатасың. Қалай, менің өтінішімді орындайсың ба?

	– Өтінішіңді орындаймын. Бірақ менің барлық винтовкаларымның оғынан сенің екі автоматыңның оғы көбірек. Сондықтан жауды бірге алаңдатайық.

	– Жарайды.

	– Жараса жарайды. Жаппай атыс! – деп мен бар дауыспен айқайлап команда бердім.

	Винтовкалардан атылған оқтың сатыр-сұтырымен қосыла дәл қасымнан сыртылдақ автоматтар себелеп жіберді.

	– Жақсы.

	– Жақсы.

	Бұл «жақсыдан» соң бес минуттан кейін жау да атқылады, автомат оғын құйып жіберді. Бақтияр екеуміз екі жуан ағаштың тасасында жан сақтап тұрмыз. Оқтар ағашқа қадалып жатыр. Қозғалсаң құрисың. Қия бассаң қиып түседі.

	Рахмет, досым, – деді де, Бақтияр жүгіріп кетті.

	Мен оның оқ астында зымырап бара жатқанын көз қырымен көріп тұрмын. Таң қалып тұрмын. Бұл не деген ерлік. Баяғы интернатта бірге өскен момын Бақтиярымыз қайсар қаһарман болып шығады деп ойлаған жоқ едік.

	Атыс басталды. Бір «тілді» алдына салып, Бақтияр қайтып келе жатты. Ол жолдасының сүйемелдеуімен әрең жүреді. Аяғынан жараланыпты. Мен оған қарсы жүгірдім.

	– Халің қалай, қатты жараландың ба?

	– Жоқ, әншейін, бұлшық етке тиді. Сен қапаланба. Біз әлі талай бірге соғысамыз.

	Мен қасымда тұрған батальон командирінің атшысы Шарап Чукуровқа Бақтиярды штабқа жеткізуді тапсырдым. Бұйрықты қалтқысыз орындауға дағдыланған Чукуров құлагерді бір ағашқа мықтап байлады да, Бақтиярды екінші жағынан сүйемелдеді. Олар кетіп бара жатты.

	Біраз уақыттан кейін немістердің атысы күшейді. Олар бізді қусырып, орманнан түріп шықты. Екінші тоғайға дейін шегінуге рұқсат берілуі мұң екен, біздің жігіттер тұра жүгірді. Зыбин екеуміз олардың артында ентігіп келеміз. Бір кезде құлагердің шыңғырған даусы естілді. Біз оны ұмытып кетіппіз. Өзіне хауіп төнгенін сезіп, байлаудан босана алмай, жылқы баласына жат жалынышты үн шығарып, жануардын жаны қиналып, тыпырлап тұр екен. Қазақ жылқыны жақсы көреді ғой. Құлагерді аяп кеттім. Оны жылатып қалдырғанда, өзім мынау кен алаңнан аман ете алам ба, өте алмаймын ба? «Ер серігі – қазанат» аталған хайуанның қарғысына ұшырармын деген қазақы ой басымнан зу ете түсті. Зыбинге қарамай, қайта оралып, аттың қасына жүгіріп келдім де, тез шешіп жібердім.

	Жақсылықты сезгендей, жануар мені аймалап, иіскелеп, дірдір еткен күйінде тырп етпей тұрды. Үстіне қарғып мінгенімде атып ала жөнелді. Жаудың оғы не маған, не құлагерге тиеді, ал оқ оң жақтан келіп жатыр. Мен оң қолыммен ердің басынан, сол қолыммен аттың жалынан ұстап, оң аяғымды аттың сауырына салып, сол аяғымды үзеңгіге тіреп, Құлагердің бүйіріне жабысқақтай жабысып қалдым. Алаңнан өте бергенде Құлагер омақата құлады, мен анадай жерге ұшып кеттім. Кұлагер сеспей қатты, мен жылдам түрегеліп, зымырай жөнелдім.

	Жігіттерді қуып жеткен соң, мен оларды әр ағаштың түбіне орналастырдым. Зыбиннің қайда жүргенін білмей, оны іздестірдім. Тоғайдың тыл жақ жиегінде атқа жегілген шананың тұсында тұрған комиссар Мұхамедияровқа көзім түсті. Осындай қысылшаң кезеңде полк комиссары ротаның шебінде жүр екен, бүгінгі ұрыс жағдайын біліп тұр екен. Мен оған жүгіріп барып:

	– Комиссар жолдас, баяндауға рұқсат етіңіз, – деп рапорт бере бастадым.

	– Нені баяндамақсың, политрук жолдас. Рыбушки қайда? – деп жекіді де, комиссар әдеттегі сабырлы қалпына түсті. – Оларды Рыбушкидің іргесінде ұстап, кешке дсейін Устиновоға жібермеу керек еді. Күн батқанша әлі бір сағат бар. Тоқтат аналарды. Бір-ақ сағат ұста, одан соң Устиновоға шегін.

	– Солай істейміз. Ал сізге бұл арада тұрудың қажеті жоқ. Тез кетіңіз, өтінемін.

	Ахметжан Мұхамедияров шанасына жантая түсіп, атын қамшылап жіберді. Шана зырғып кетті. Мен алыстан көрініп тұрған Устиново селосына жеткенше шанадан көзімді айырмадым, селоға жеткенде ғана көңілім тынды.

	Күн батуға жақындап келеді. «Залп!» деп команда беретін уақыт жетті. Бұл сөзді ұнап кеткендіктен емес, қажет болғандықтан қолданамыз, бір-бірден атып, оқты үнемдеу үшін және жаппай атып, жауға әсер ету үшін қолданамыз.

	– Жаппай атыс! – дедім мен.

	Біздің жігіттер жаппай атып берді. Тоғайдың астан-кестеңі шыққандай болды. Біздің бүгінгі оқтарымыздың бәрі босқа кетіп жатқан жоқ. Біз көрмесек те, талай немістің өлгені, жараланғаны түсінікті. Өз қатарымыздың да сиреп келе жатқаны байқалады. Соғыс шығынсыз болмайды.

	– Шегіну. Араларың алыс болсын. Бытырап жүгіріңдер, – деп команда бердім мен тағы да.

	Устиновоға қарай жүгірдік. Неміс оғы қуалай соқты. Көздеп атылғандай, менің жан-жағымнан оқ зулап кетті. Шаршап, жан алқымға келді. Амалсыздан, оққа ұшқансып, етпетімнен құладым. Ентігіп демімді әрең аламын. Бір минуттай тынығып, тағы жүгірдім. Күн батып, ымырт үйірілді. Оқ саябырлап, басылды: жау Рыбушкиге қарай кері қайтты. Біздің комиссардың тілегені де осы еді. Біз оның бұйрығын абыроймен орындадық.

	24 ноябрь күні таңертең біздің полк Устиновоны қалдырып, Савельево селосына келіп кідірді, сонсын Истра өзенінің Шығыс жағындағы, Раково, Горки бойындағы жаңа қорғаныс шебіне көшті. Савельевода бір күн тосқауылда болып, біздің рота да 25 ноябрь күні сол жаққа жылжыды. Полктың сапёрлары: «тез кетіңдер» деп бізді асықтырып жүр. Олар үйлердің алдына, көшелерге мина салды, артымыздан еріп отырып, жолды да миналады. Жолдың екі жағы да мина алаңына айналыпты. Сондықтан біз алдымыздағы жолдан қия баспауға тиіспіз. Марш жасағандай, бір взводқа жуық кісі жәймен жүріп келеді. Мұны рота десеңіз де, батальон десеңіз де барымыз осы. Біз ұзақ жүрістен соң кешке таман Бужарово селосының тұсынан өтіп, Истра өзеніне жеттік. Көпірдің түбіне келгенде дивизия штабының өкілі капитан Әбдірәсіл Үсенов бұйрық берді:

	– Ротаңыз көпірден бір-бір адамнан жүгіріп өтуі керек. Артиллерия оғына қарамаңдар.

	Дәл солай істедік. Оқ астында көпірден өтіп, өзеннің жағасына жайғастық.

	26 ноябрь. Бұл күн де ерекше есімізде қалды. Күндіз мен байланыс ротасының политругі Яков Макиевскиймен кездестім. Оның әңгімесінен дұшпанның қысымы күшті екенін, біздің 8-ші гвардиялық дивизияның Раково мен Горкиді тастап, Крюково станциясына шегінуі мүмкін екенін білдік. Біздің тағы да тосқауылда қалатынымыз сезілді.

	Кешке жақын неміс батальоны шабуылға шықты. Автомат оғы жауып кетті. Біз де атысып, барынша қарсыластық. Қатарымызда өлгендер, жараланғандар көбейіп кетті. Чалаповтан және оның автоматшыларынан атысты күшейтуді талап етіп, әрліберлі жүгіріп, арпалысып жүрмін. Капелімде мені саиинструктор Иван Харченко ұстай алды.

	– Сіз жаралысыз, политрук жолдас, – деді ол.

	Мен төмен қарап едім, қардың беті қып-қызыл қан екен. Өз қанымды көргенде көзім қарауытып, басым айналып кетті. Харченко шинелімнің, курткамның, гимнастеркамның, көйлегімнің жеңін қайшымен тіліп жіберді. Ашып қалғанда байқалғаны: оқ екі жерден тиіп, сүйекті сындырып кеткен екен. Салбырап қалған қолдан қан сорғалап тұрды. Харченко бинтін тез орап, қолды қатты буып тастады да, мені сүйемелдеп, жолға шығарды. Ол қараңғы түскенде тылға кетіп бара жатқан, медсанбаттың тұсынан өтетін біздің танкіні тоқтатып, оған баскқа жаралылармен бірге мені де мінгізді. Жүріп бара жатқан танкінің үстінде жатып, артыма қарап:

	– Хош сегізінші рота, хош қаруластарым, – дедім ішімнен.





БАТЫР ЖІГІТТЕР





І


	Біз Москвадан үш жүз километр жердегі Вязники қаласындағы госпитальға келіп орналастық. Онда ақсақ-тоқсақтармен бірге бір айдай емделдік. Сонсын шығыс жақтағы Пермь қаласына көшіп, мұнда бір жарым айдай болдық. Госпитальдардағы дәрігерлердің, сестралардың, санитарлардың көрсеткен қамқорлығы тамаша болды. Адамды адамның қадірлей білетіндігін мен сонда көрдім. Қиыр Шығысқа жөнелтеміз деп жүргенде Қазақстан Денсаулық сақтау халық комиссарынан үкіметтік телеграмма келіп, мен Алматы госпиталына көштім. Мұнда жарты ай болдым.

	Сөйтіп, Москва, Вязники, Пермь, Алматы қалаларындағы госпитальдарда үш ай жатып, 1942 жылғы 20 февральда мен сауығып келе жатқан запастағы политрук ретінде бір айлық демалысқа шықтым.

	Госпитальдан шыққаныма қатты қуандым. Әдейі маған жылы шырай білдіргендей, Алматының күні де жарқырап тұр екен. Ашық күнгі қарлы шыңдар аспанмен тілдеседі. Шіркін Алатау, сені білмейді екенбіз; әрі сұлу, әрі сұсты екенсің ғой. Көктем жақындап қалды, ал сен мынау сұрапыл соғысқа қаһарланғандай, әлі қалың қар жамылып, ызғарлы тұрсың. Баурыңдағы қалаңда да жел соғып, ысқырып тұр.

	Біздің Алматы қандай әсем! Көшелері түп-түзу. Европалық стильде қыштан, ағаштан салынған үйлері де көз тартарлықтай сәулетті. Бұл үйлердің бәрін білемін, − бәрі де өз үйімдей жылы көрінеді. Міне, өз үйіме де келдім. Қайран, өз үйім, кең сарайдай боз үйім. Табалдырығынан аттағанда-ақ үй іші жайнап, жазу столым да, керуеттер де иесін танып, көңілденгендей болды. Үйімнің көркі – балаларым қозыдай жамырап қарсы алды. Қызым мен төрт ұлым бір-бірімен таласа папасын аймалап, сүйе берді, тіпті мамасына да кезек беретін емес.

	Ертеңіне Зура екеуміз бұрынғы әдетіміз бойынша паркке бардық. Онда алдымен үлкен портреттер көзге түседі. Бұлар панфиловшылар; ішінде мен де бармын. Қарулас жолдастарымды және өзімді көргенде мақтаныш сезіміне бөлендім. Қалай мақтанбассың, − паркте, көшеде, барлық жерде кездескен таныстардың бәрі жүгіріп келіп құшақтайды.

	Олар менің өзімді жақсы көргендіктен ғана емес, майданнан келген бірінші панфиловшы болғанымнан да құшағын жаюда. Бұл − таныстықтың, жолдастықтың, достықтың белгісі ғана емес; бұл − патриотизмнің бір түрі.

	Осындай бір кездесу Үкімет үйінің ұзын коридорында болды. Әрлі-берлі өтіп жатқан кісілердің біреуі мені шап беріп құшақтап алды да, сүйе берді; бетіме сүйсіне қарайды да, қайтақайта сүйе береді. Бұл − жазушы Әлжаппар Әбішев еді. Бір кезде мен өзімді жас жазушымын деп есептейтінмін. «Әдебиет майданы» журналында «Ізбасарлар», «Дүние қайта құрылсын!», «Қарақалпақ қызы» деген шығармаларым басылған; «Ораза» (1931), «Өскен қолхоз» (1933) деген кітапшаларым да шыққан. Мен Әлжаппармен сол кезде танысқанмын. Дембелше, тапалтақ келген, жүзі шырайлы, сүйкімді жігіт еді. Міне енді сол Әлжаппардың мені көргенде қуанғаны сонша − ол менің майданнан келгенімді көп жазушыларға жеткізіпті.

	Үйде телефон үздіксіз шырылдайды. Сәбит Мүқановтың да дауысы естілді.

	− Әй, сен «Социалистік Қазақстанда» менің сені өлеңмен мақтағанымды білесің бе? − деп сұрап жатыр.

	− Білгенде қандай, көп-көп рахмет! − дедім.

	Сәкеңнің өтініші бойынша, Жазушылар одағында қаламгерлермен әңгімелестім, күн аралап Мұхтар Әуезовтың, Ғабит Мүсіреповтың, Әбділда Тәжібаевтың үйлерінде қонақ болдым, ал Сапарғали Бегалин газет тілшісі ретінде өздігінен біздің үйге келді. Жазушылар маған көптеген сұрақ қойып, майдандағы ұрыс сипатына, панфиловшылардың ерлік істеріне ерекше көңіл бөлді, өздерінің келешектегі шығармаларына арқау боларлықтай әңгіме күтті.

	Тылдағы адамдар майдан үшін, жеңіс үшін жан аямай еңбек етуде. Олар жұмыс үстінде радиоға құлақ түріп, жағымды хабарларға сүйсінуде. Жақсы болжамдар айтуда. Биыл, осы 1942 жылдың өзінде соғыс бітеді, жеңіске жетеміз деседі.

	Совет Информбюросының мәлімдеуінше, майданда, әсіресе Харьков бағытында, солтүстік-батыста, Ленинград іргесінде, Калинин облысында Совет Армиясы қызу ұрыстар жүргізіп, немісфашист әскерлеріне қатты соққы беріп жатты. Бақтияр Меңдіғазин маған жазған хатында панфиловшылардың ерлігін айтыпты. Жолдастардың жай-жағдайын, кімнің бар-жоғын хабарлапты. Кейбір эпизодтарды айта келіп, «біздегі жағдай «Правдада» жазылғандай» депті. Ал «Правданың» хабарлауынша, жақында болған бір ұрыста панфиловшылар жауға қарсы контратака жасап, екі жүздей фашистерді жойыпты, екі танкіні қиратыпты, көп қару-жарағын қолға түсіріпті. Міне, панфиловшылар осындай ерлік істеп жүр.

	Ал мен... Мен болсам, онда да, мұнда да жоқпын, тылда да, майданда да емеспін; жәй әшейін көше кезіп, үйден үйге қыдырып жүрмін. Өстіп жүргенде Соғыс та бітіп қалады. Қорғанысқа қатынасып, шабуылға қатынаса алмасам, қаруластардың қатарында жеңістің қызығын көрмесем, өмір бойы өкінер едім. Жоқ, тезірек майданға кету қажет.

	Мен «Панфилов дивизиясына немесе жақында майданға аттанатын басқа бір құрамаға жіберуіңізді өтінемін» деп Қазақстан Компартиясы Орталық Комитетінің бірінші секретары Н.А.Скворцовтың атына арыз жаздым. Николай Александрович мені жылы жүзбен қабылдады, панфиловшылардың жайын сұрастырды. Көп тыңдап, аз сөйлейтін, қара торы, қалың қабақты Николай Александрович менің арызымды оқып шыққан соң, телефон арқылы Қазақстан Компартиясы Орталық Комитетінің насихат жөніндегі секретары Мұхаметжан Әбдіхалықовпен мен жайында сейлесті; сонсын маған қарап:

	– Сіз 100-бригада газетінің редакторы боласыз, енді сонда барыңыз, − деді.

	– Сізге көп-көп рахмет, − деп ырзалығымды білдірдім мен. Бригаданың командирі − подполковник Василий Емельянович Шевцов, командирдің орынбасары − подполковник Василий Кузьмич Охремчук, екеуі де азамат соғысына қатынасқан тәжірибелі офицерлер; комиссары − аға политрук Сақтаған Бәйішев (майданда ол командирдің саяси жұмыс жөніндегі орынбасары болды). Олар мені жақсы қарсы алды. Сөйтіп енді соғысқа газет редакторы ретінде баратын болдым. Ал соғыс мен ойлағандай тез біте қойған жоқ, табандатқан төрт жылға созылды.

	Мемлекеттік Қорғаныс Комитетінің бұйрығы бойынша, басқа республикалардағы сияқты, Қазақстанда да бірнеше ұлттық бригадалар құрылды. Солардың бірі − 1941 жылғы 5 декабрьде Алматыда құрылған 100-ші бригада. Оның ресми аты − энциклопедияда теріс көрсетілгендей «қазақ ұлттық атқыштар бригадасы» емес немесе «ерекше бригада» емес − 100-я отдельная стрелковая бригада, яғни 100-ші жеке атқыштар бригадасы. Әскери кұрамаларда жеке рота, жеке батальон, жеке полк деген сияқты жеке бригадалар да болады. Бұл бригадада штаб офицерлері, батальондардың командирлері, көптеген рота командирлері орыстар болды, ал барлық саяси қызметкерлер, кіші командирлер мен солдаттар қазақтар еді. Солдаттардың бәрі дерлік − ең кемінде орта дәрежелі білімі бар, екі тілді де жақсы білетін жас жігіттер. Бригаданың адамдары сегіз ай бойы жауынгерлік және саяси әзірлік жасады.

	Енді газет редакциясы құрыла бастады. Редактордан басқа оның құрамында әдеби қызметкерлер Жекен Жұмаханов пен Диқанбай Қосанов, әріп терушілер Досқали Есентаев пен Абдулла Қабиров, баспашы Алексей Гаврин, шофер Михаил Букреев болды. Тиісті әзірлік жасалғаннан кейін 24 майда газетіміздің бірінші номері жарыққа шықты. Газеттің аты екі тілде: әдетте − «Алға (Вперед)». Жоғарғы жағына ұран ретінде «Неміс оккупанттарына өлім келсін!» деп жазылған, ал төменгі жағында: «Н құрамасының қызыләскер газеті, бөлімнен сыртқа шықпасын: «оқып шық та, жолдасыңа бер» деген сөздер бар.

	Редакциямызда ең алдымен талқыланған мәселе газетіміздің стилі, тілі жөнінде, мақалаларымыздың солдаттарға ыңғайлы, қысқа, түсінікті жазылуы жөнінде болды. Ә дегенде-ақ әскери терминдер мәселесі алдымызға қойылды. Айталық, зат есім түріндегі «победа» деген сөзді қалай аударуымыз керек. Бұған дейін «жеңу ісі» немесе «жауды жеңу» деп келдік, одан гөрі «жеңіс» деген дұрыс. Кезінде жаңадан енгізілген «табыс» сияқты, «жеңіс» те кейін жұртқа сіңіп кетеді. Сондай-ақ «оборона» деген әскери терминді «шеп қорғау», «Отан қорғау» дегеннен гөрі «қорғаныс» деп алған мақұл. Сонда «Комитет Обороны» деген сөйлем бұрынғыдай «Отан қорғау Комитеті» емес, «Қорғаныс комитеті» деп аударылуға тиіс екендігі өзінен-өзі түсінікті. Сөйтіп бізде қабылданған «жеңіс», «қорғаныс» деген терминдер кейін майдандағы барлық газеттерде қолданылып, жалпы әдеби тілімізге еніп кетті.

	Тағы бір маңызды мәселе газет төңірегіне актив ұйымдастыру болды. Бұл жөнінде штаб комиссары Ғайса Дүйсенбеков, саяси бөлім бастығы Әбдірахман Досанов, бөлім қызметкерлері Асқар Закарин, Қажымұрат (Қажжан) Әлжанов, Балпан Төлебаев, Дүйсен Ерімбетов, Абзал Жөкішев, Егемқұл Тасанбаев көп көмек көрсетті. Газеттің авторлары ретінде Тәжен Елеуов, Мәулен Исин, Әкентай Халимолдин, Жұныс Бегімбетов, А.Келдібеков сияқты офицерлер, Әуеш Қошмағамбетов, Ысқақ Шәукенов, Кәрім Тәшенов, Жангерей Қабдешев, Мұхит Әкімжанов, Ысмағұл Көшекбаев сияқты кіші командирлер үнемі мақала жазып тұрды. Жауынгерлерден құралған тілшілеріміздің саны елуден асты. Бұлардың ішінде хабарлармен қатар өлең жазатындар да аз емес. Әзілхан Нұршайықов, Тахауи Ахтанов, Нәдір Сейсенбаев, Жүсіп Баталов, Төребек Тоқмағамбетов сияқты он сегіз-он тоғыз жастағы талантты жас ақындарымызды бүкіл бригада мақтаныш етті.

	Ақындарымызбен әртүрлі жағдайда таныстық. Тастақтағы лагерьде жатқан кезіміз еді. Штаб бақ ішінде болатын. Алма деген аузыңа түскелі тұрады. Қішкене Мұхтар ағаштың басына шығып ойнағанды жақсы көреді. Әкесі Қажжан Әлжанов өте балажан адам; ол баласына «қой!» деудің орнына, оның қылығына жан-тәнімен сүйсінеді. Сол екі арада бізге қарап, қатал бола қалып, лекция тыңдауға баруды талап етеді. Лекцияға барғымыз келмейді, өйткені лектор дегеніміз өзімізден батальон комсоргі болып қызмет істейтін Ахтанов деген бала екен. Оны Әлжанов қатты мақтады. Сене қоймасақ та бардық. Біздің ойлағанымыздай емес, Қажжанның мақтағанындай болып шықты. Аласа бойлы, талдырмаш, қою шашты, сәл ат жақты, қыр мұрынды, жылы жүзді әсем жігіт екен. Әсіресе оның біліміне тәнті болдық. Ол халықаралық жағдайды тәжірибелі лекторлардан кем білмейді екен. Ал шешендігі жұрттың бәрінен асады. Міне осындай кісі біздің газетке де керек. Тахауи Ахтанов «Татьяна» деген өлеңінде фашистердің азабына көнбей, өзін құрбан етіп, ар-намысын сақтап қалған орыс қызын әдемі бейнелейді. Сондай-ақ политрук Қонақбаевтің ерлігіне арналған «Батыр қазақ» деген өлеңін тыңдадык.

	Авторларымыз бен тілшілеріміз әрі насихатшылар мен үгітшілер еді. Олар Отан соғысының бір жылдық қорытындысын түсіндірді, майдандағы табыстарымызды баяндады, әсіресе панфиловшылардың қаһармандығын насихаттады. Бұл түсінікті де еді. Өйткені 1942 жылғы 21 июльде политрук Клочков бастаған 28 панфиловшыға командованиенің жауынгерлік тапсырмаларын үлгілі орындағаны үшін Совет Одағының Батыры атағы берілді. Бұл жөнінде саяси бөлімнің тапсыруы бойынша мен де офицерлер арасында әңгіме өткіздім. Сол үшін Клочков туралы материалдарды іріктеп, жинақтадым.

	Осы тұста мен панфиловшылардан талай хат алдым. Әсіресе Мәлік көп хат жазды. Оның ақ қағазға латынша сұлу жазумен нақышталған, айқын әріптері бірде-бір түзетусіз, біркелкі сиямен меруерттей тізілген, ұшқыр оймен, шапшаң, жорғалата жазылған хаттары міне алдымда жатыр. Соның бірін оқиық: «Қасым! Аман-есенсің бе? Сұрақтарыңа жауап берейін. Сен Истра түбінде жараланған соң, біздің дивизия шегіншектей отырып, Москвадан қырық километр жердегі Крюково станциясына келіп бекінді. Біз 1 декабрьден 7 декабрьге дейін Крюковоны қорғадық. Бұл бір сұрапыл ұрыс болды. Біресе біз, біресе неміс жеңіп, Крюково төрт рет қолдан қолға көшті. Мен танк қырушыларды басқардым. Әйтеуір 8 декабрьде Крюковоны алдық-ау. 24.XII.41.»

	Осы хатта айтылған Крюково шайқасы тарихи оқиғаға тура

	келді − 6 декабрьде басталған Москва түбіндегі совет әскерлерінің атақты шабуылына ұласты. Біздің 8-ші гвардиялық дивизия Истра-Волоколамск бағытында шабуыл жасады. 14 декабрьде Истра азат етілді. Бұл қалаға 23-ші полк, оның ішінде капитан П.М.Гундилович басқарған екінші батальон мен капитан Н.А.Молчанов басқарған біздің үшінші батальон алдымен кірді.

	Әрдайым алғы шепте болып, негізгі соққы бағытында қимыл жасап, 15 октябрьден 15 декабрьге дейін екі ай бойы үздіксіз ұрыс жүргізген 8-ші гвардиялық дивизия 1941 жылғы 16 декабрьден 1942 жылғы 18 январьға дейін екінші эшелонда болып, Нехабино станциясында тұрып, Қазақстаннан келген жауынгерлермен толықтырылды. Бұрын дивизия командирі генерал-майор Василий Андреевич Ревякин болса, 18 январьда оның орнына генерал-майор Иван Михайлович Чистяков тағайындалды. Ертеңіне панфиловшылар тағы да шабуылды ұрыстарға қатыса бастады.

	Солтүстік-Батыс майданына қарасты екінші гвардиялық корпустың құрамындағы, генерал И.М.Чистяков пен комиссар С.А.Егоровтың басқаруындағы 8-ші гвардиялық дивизия ерекше тапсырма бойынша батысқа қарай рейд жасау үшін әуелі Калинин қаласының арғы жағындағы Валдай станциясына дейін поезбен жүріп, сонсын жетпіс бес километрдей жаяу жорық жасап, январьдың аяғында майдан шебіне жетіп, Старая Русса маңына шоғырланды.

	Корпустың авангардында болған дивизия 3 февральда Старая Руссаның оңтүстік-шығыс жағынан дұшпанның қорғанысын бұзып, тылына өтіп, адам айтқысыз аязда, қалың орманда қар кешіп, ұзақ рейд жасады. Панфиловшылар тез алға басты. Оларды тоқтату мақсатымен дұшпан бомбылауға көшті.

	Иванково селосы тұсында бомбадан біздің үшінші батальонның командирі Николай Алексеевич Молчанов, екінші батальонның штаб бастығы, бұрынғы біздің сегізінші ротаның командирі Григорий Михайлович Яремич және басқалар опат болды. Мұны біз полк штабы бастығының орынбасары Андрей Акимович Ветковтің хатынан білдік.

	Жаудың қарсылығына қарамастан 5 февральда күшті бекініс пункті болып табылатын Новосвинухово селосы алынды. Оны алу полковник Капров пен оның орынбасары капитан Момышұлы басқарған 23-ші полктің екінші батальонына, политрук Мәлік Ғабдулиннің автоматшылар ротасына жүктелді. Алдымен Новосвинуховоға автоматшылар аттанды; олар оқты қарша боратып, селоға бірден кіріп барды. Осы туралы Балтабек Жетпісбаевтың жазғаны: «Мәліктің автоматшылары қапелімде соққы беріп, гитлершілдерді қырып салды. Жаудың гарнизоны түгел жойылды. Село жарты-ақ сағатта алынды...».

	Ал Мәліктің өз хатында былай делінген: «Ерлер туралы сөз қылсақ, олар бізде көп. Бәрінен бұрын Бақтияр Меңдіғазинді айтуымыз керек. Полк комсомол бюросының мүшесі лейтенант Меңдіғазин басқарған жаяу барлаушылар взводы ақ маскхалат киіп, автомат асынып, шаңғымен жортып, түн ортасында дұшпанның тылына өтті де, таңсәріде Новосвинухово селосына тап беріп, немістердің есін шығарды. 6.II.42.».

	Капровшылар 8-9 февральда жаудың тағы бір бекініс пунктіне − тарихи деревнямен аттас Бородино селосына шабуыл жасады.Село екі рет алынды. Бұл жолы да автоматшылар ерекше ерлік көрсетті. Алексей Кузнецовтың хатында айтылғандай: «Бородино шайқасында политрук Мәлік Габдуллин азғана автоматшылармен бірге дұшпанның пулемет ұясын жойды, сөйтіп батальонның ойдағыдай алға жылжуын қамтамасыз етті...».

	Мәліктің өзі былай деп жазды: «Біз талай гитлершілдерді жойдық. Бізден де шығын болды. Бородино селосында болған ұрыста Төлеген Тоқтаров қаза тапты. Ол − Лениногор кен-металлургия комбинатының жұмысшысы. Өз еркімен армия қатарына сұранып, Алматыдағы 100-ші жеке атқыштар бригадасына алынған. Алматыдан 8-ші гвардиялық дивизияға толықтырма ретінде келген жігіттердің ішінде Төлеген де болды. Шабуылды ұрыстарда автоматшы Тоқтаров батыл қимылдап, 115 фашисті жойды. Ол Совет Одағының Батыры атағына ұсынылды. 13.II.42.».

	Бұл ұрыстарда аға лейтенант В.М.Клименко басқарған біздің үшінші батальонның сегізінші, тоғызыншы роталары жауды қуалай отырып, Артемьево, Рогачево, Ночевалово, Красновское деревняларын алды.

	Хаттардан білетініміз: 23-ші полк екі күнде Бородино селосын, 30-шы полк ұзақ ұрыс жүргізіп, Соколово селосын, 19шы полк бірден алға басып, 8 февральда-ақ Ожедово селосын азат етті. Дивизия 14 февральда Новечки селосын алып, Великие Луки қаласы тұсында тұрған Калинин майданының 3-ші екпінді армиясының 33-ші дивизиясымен шектесті.

	Келесі бекініс пункттер Сутоки, Мазуры, Сопки болды. Сутокиді алуда 20 февральда подполковник Бауыржан Момышұлы басқарған 19-ші полктің жауынгерлері үздік қимылдады. Осы шайқаста политрук Рашит Жанғожин басқарған 116 панфиловшы ерлік көрсетіп, опат болды. Бауыржанның жігіттері 24 февральда Мазурыды да азат етті. Сопкиді алу үшін 23-ші полк, оның ішінде үшінші батальон және Мәлік Ғабдуллиннің автоматшылары февральдың 26-нан 30-на дейін қатты ұрыс жүргізді: акыры бұл село да алынды.

	5 мартта дивизия Холм қаласына жетті. Бұрыннан мәлім, Холм − орыстың ежелгі қалаларының бірі. Ол сонау он бесінші ғасырдың аяғында Ловать өзенінің жағасындағы қыраң жерге салынған. Қаланың ортасында Ловатьқа Кунья өзені келіп құйылады. Холм сол замандағы әйгілі су жолының бойында тұр.

	Сонымен панфиловшылар дұшпанның тылында екі жүз километрдей шабуылды жорық жасап, бес мыңнан аса фашистерді жойып, 250 елді пунктті азат етіп, қаһармандық рейдті аяқтады да, Холм қаласы түбінде біржолата бекінді. Осы жорықта көрсеткен ерлік істері үшін 8-ші гвардиялық дивизия 1942 жылғы 16 мартта Ленин орденімен наградталды.

	Біз штабта, батальондар мен дивизиондарда әңгіме өткізгенде Мәліктің және басқа жолдастардың осындай хаттарын да пайдаланып, панфиловшылардың кәзіргі табыстарын 28 батырдың ерлік дәстүрімен байланыстырдық.

	Даңқты 28 панфиловшыға Совет Одағының Батыры атағы берілуі жөніндегі қуанышты хабарды бригада жауынгерлері зор патриоттық өрлеумен қабылдады. Осындай сезімді білдіріп, қызыләскер Нәдір ақын былай деп жазды:



	Жігеріміз тасқын қатты,

	Толқындаған теңіздей.

	Орындаймыз берген антты,

	Тек жиырма сегіздей.



	Сол күндерде бригадаға 8-ші гвардиялық дивизияның өкілдері кіші политрук Хасан Бектұрғанов, кіші лейтенанттар Есмұхан Таймасов пен Бекмұрат Ақашев келді. Үшеуі де жас жігіттер. Үшеуі де бұрын қатардағы жауынгер болған. Үшеуі де Отан соғысында қаһармандық көрсетіп, «Ерлігі үшін» медалімен наградталған. Бұларды көргенде барлык панфиловшыларды көргендей қуанасың. Кездескен сәтте-ақ Бекмұрат екеуміз кұшақтаса кеттік. Ұйғыр халқының адал перзенті Ақашев Волоколамск түбіндегі алғашқы ұрыста оқ астында жүріп, менің ротама байланыс сымын жеткізген. Байланысшы ретінде ол талай қауіпті басынан кешірді. Кәзір ол маған қасындағы жолдастарын таныстырып тұр.

	− Кіші лейтенант Таймасов, − деген сөзін Есмұхан айтып үлгерісімен оны Ақашев мақтай бастады:

	− Зеңбірекшілеріміздің ішіндегі озатымыз, артиллериялық дуэльдің шебері.

	Ақашев, Таймасов, Бектұрғанов жауынгерлермен көп әңгімелесті, оларға өздерінің соғыстағы тәжірибелерін айтып берді.

	− Біз барлаушылар едік, − деді Бектұрғанов. − Бірде «тіл» әкелуге бұйрық берілді. Баратын жерімізді картадан анықтап, тиімді-ау деген жолдың езуіне барып жаттық. Неміс машинасы келіп қалды. Бір жауынгер асығыстық етіп, машинаның үстіне граната лақтырып жіберді. Машинаның быт-шыты шықты. Гитлершілдерден тірі жан қалмады. Біз жеңдік. Бірақ бұйрық әлі орындалған жоқ. Бізге «тіл» керек. Көп күттік. Түу десе түкірік жерге түспейтін аязда, қардың астында жалықпай жата бердік. Бір кезде тағы бір машина көрінді. Мас гитлершілдер аузына келгенін айтып, шулап келе жатыр. Машинаның дәл алдыңғы жағына граната лақтырдық. Моторы бұзылып, машина тоқтай қалды. Есі шығып кеткен үш фашист қолдарын көтерді. Тірілей қолға түскенін өздері де байқамады. Оларды дірдектетіп, өзіміздің штабқа алып келдік.

	Әңгімеге ырза болған жігіттер алғы шепке жетуге асықты.

	Көптен күткен күн де жетті. Жауынгерлер, командирлер мен саяси қызметкерлер лек-лек саппен келіп, митингіге жиналды. Бұл − бригаданың майданға аттануына арналған митинг. Онда Қазақ ССР Жоғарғы Советі председателінің орынбасары Шекер Ермағамбетова сөз сөйлеп, Отанның аманатын, ананың тілегін білдірді:

	− Жолдарың болсын, жеңіспен қайтыңдар! − деді.

	Бригада командирі Василий Емельянович Шевцов өзінің жауап сөзінде барлық жауынгерлердің атынан ант берді.

	− Партиямыз бен үкіметіміздің сенімін абыроймен ақтаймыз.





II


	2 августа бригаданың бірінші эшелоны аттанды. 13 августа біздің төртінші эшелон да Алматыдан шықты.

	Поезд баяу жүрді. Тылға көшірілген кәсіпорындардың жабдықтарын, эвакуацияланған адамдарды және жаралыларды тасыған басқа эшелондар алдымыздан жиі-жиі кездесіп, жолымызды бөгей берді. Он бір күн жүріп, 24 августа Москваға келдік. Біздің Москва! Мен былтыр да дәл сол күні келіп едім. Тұп-тура шыққанына қайран қалдым.

	Москва өзгеріпті. Былтырғы әуеде қалықтап тұратын аэростаттар да, төменнен аспанға көзделген зениттік зеңбіректер де жоқ. Машиналар, поездар ерсілі-қарсылы жүріп жатыр. Халық көбейіпті. Жұрттың көңілі көтеріңкі. Бірақ соғыс үрейі әлі де болса арылмағаны сезіледі.

	Жүзінші бригада Москваның іргесіне, Бабушкин селосына орналасты. Астанамызды бірінші рет көрген қазақтардың Москваға деген сүйіспеншілігін, жауға деген өшпенділігін тілмен айтып жеткізу қиын. Қызыләскер Төлеубай Қалиев газетке басыңыз деп бір өлең жазып жіберіпті. Онда жауынгердің патриоттық сезімін білдіретін мынадай шумақ бар:



	Москваның қаласы –

	Халықтың бақыт панасы.

	Гитлердің ойын қарашы?



	Итін әкеп үрдірмек,

	Түнекке елді көндірмек,

	Өй... иттің ғана баласы!»



	Әрдайым Москваны көргенде мен ерекше толғанамын. Сонау 1930-1933 жылдарда Москвада оқып жүрген кезім есіме түседі. Бұл жолы да Москваны аралап, сол жылдарды көзіме елестеттім. Кинематография институтының әдебиет-сценарий факультетінде оқып жүргенде мен В.Маяковскийден басқа совет жазушыларының бәрін көрдім. Сәбит Мұқановпен де сонда таныстым. Бүкілодақтық «Востоккино» творчестволық бірлестігінде практикант болып жүргенімде «Жұт» фильміне актер ретінде қатыстым. Алматы Кинохроникасының бастығы Ілияс Жансүгіровпен кездесіп, оның «Кек» деген қазақша сценарийі туралы пікір алыстық. «Востоккиноның» бес жылдық мерекесінде оның құрметті председателі, РСФСР Халық Комиссарлары Советі Председателінің орынбасары Тұрар Рысқұлов президиумда отырды; ол келгенде жұрт бес минуттай қол шапалақтады. Оқу халық комиссариатына әдейі барып, А.В.Луначарский мен Н.К.Крупскаяны көріп жүрдік. Мейрам сайын студенттер сапында Қызыл Алаңнан өтетінбіз; мавзолейден көзімізді айырмайтынбыз; басшыларымызға сүйсінетінбіз. Мавзолейдің ішінде Ленин жатыр. Ол – біздің көсеміміз. Оның туы бізді әрдайым жеңіске жеткізеді. Міне, біз Ленин туын қорғау үшін тағы да Москваға келіп тұрмыз.

	Москваға майдан хаттары тез келеді екен. Панфиловшы жолдастармен арадағы хаттарымыз бұрынғыдан едәуір жиіледі. Бізге әсіресе Бақтияр мен Мәлік үзбей жазып тұрады. Олардың хаттарын оқу да қызық. Екінің бірінде «қолым» дейді, бірақ біз оны Холм деп түсінеміз. Қейде күлдіргі әңгімелерді де, дөрекі сөздерді де қыстырып жібереді. Негізінде келелі мәселелер ғана сөз болады.

	Мәліктің мына бір хатын оқиық: «Қасым-ау! Сау-саламат жүрсің бе? Сонымен алғы шепке аттанғалы тұрмыз дейсің ғой. Олай болса майданда тағы кездеседі екенбіз. Біз болсақ Холм маңында, Ловать өзені бойында қорғаныста тұрмыз. Қорғаныс деген аты ғой. Әйтпесе жатып атар ұрыс күнде болып тұрады. Бізде мергендердің даңқы артты. Снайпер Төлеуғали Әбдібеков екі жүзден аса фрицті қырды...

	...Барлаушыларда тыным жоқ. Олардың ішінде Бақтияр Меңдіғазин ерекше көзге түсуде. Ловать өзенінің арғы бетіндегі жаудың шебіне барып келу деген Бақаңның үйреншікті кәсібіне айналды. Осыдан екі ай бұрын, июльде Бақтияр бастаған он барлаушы тағы бір бүйрықты орындады. Оларға Чикуново-Какачево маңындағы дұшпанның күші мен бекінісін, атыс ұяларын анықтау, «тіл» әкелу міндеті жүктелді. Екі күнге кеткен барлаушыларымыз бес күнге дейін келмей, біз қатты абыржыдық. Атыс позициясын анықтау ісі тез орындалса да, «тіл» ұстау ұзаққа созылыпты. Бесінші күні Бақтиярлар бергі жаққа өтпек болғанда, мұны немістер сезіп қойып, алғы шепке зеңбіректен оқ жаудырды, жүздеген автоматшыларын қуғынға жіберді. Орманда қызу ұрыс болды. Елуге тарта фашистер жойылды. Біздін рота көмекке барғанда он барлаушымыздың бәрі де аман екен; тек Тұрсын Балтабаев аяғынан қатты жараланыпты; Бақтияр сол қолтығынан, оң құлағының түбінен жарадар болыпты. Тағы бір жаралы кісі бұлардың «тілі» − неміс майоры екен... Осы ерлігі үшін Бақтияр Мендіғазин Қызыл Жұлдыз орденімен наградталды. Оның наградалары аз емес. Оның майданда көрсеткен ерліктері де өте көп. Мен Бақаңның батырлығын сан рет көрдім. Кәзір ол туралы

	«Өзіміздің Бақаң ғой» деген әңгіме жазып жүрмін. 27.ІХ.42.».

	Аға политрук Мәліктің тағы бір хаты мынау: «Қымбатты Қасым! Өткен айдың 30-да жазған хатыңды кеше алдым. Көп қуаныш − жолдастардан хат алу, амандық жайды білісу ғой. Майдандағы адам үшін қандай хат болса да көңілді көтеріп тастайды. Кейде бала көңілдісің, кейде ашуланшақ, қытымырсың, мұның бәрі адамның психологиясына әсерін тигізетінін айтпасам да жақсы түсінесің ғой...

	...Біздегі жаңалық: И.М.Чистяковтың орнына С.А.Серебряков, С.А.Егоровтың орнына П.Ф.Лобов, И.В.Капровтың орнына Е.В.Воронков болды.

	Мұхамедияров дивизияда комиссар еді, енді орынбасар. Алексей жақында дивизиялық интендант болып тағайындалды, сонда істеп жатыр. Өзің білетін жолдастардан барымыз − Бақтияр, Балтабек, мен. Балтабек екі рет Қызыл Жұлдыз алды. Бақтияр Қызыл Ту орденіне осы майданда ұсынылды...

	...Мен политрук болып февральдың 20-на дейін істедім. 20 февральдан 1 майға дейін 2-ші батальонның комиссары болдым, май айынан полк үгітшісімін. Қызыл Ту, Қызыл Жұлдыз ордендерін алғам; Совет Одағының Батыры деген атаққа да ұсынған, оның хабары әлі жоқ... Қол тиген мезгілде «Социалистік Қазақстанға» ол-пұл жіберіп қоям. Олар «Менің майдандағы достарым» дегенді басып жүр. Қол тимейді, әйтпесе жазатын нәрсе көп қой. Көп материалым бомбаның астында қалды да, өртеніп кетті. Тірі болсам восстановить етем. Мен жазушы болмасам да, ол-пұлың тарих үшін керек сияқты... Қасым-ау, осы өзің көргенде мен томпиып отырып тостаған босататын адам сиякты едім. Кәзір мінез де, характер де мүлде өзгергенге ұқсайды. 16.X.42.».

	Бұл хатында Мәлік «Совет Одағының Батыры деген атаққа да ұсынған, оның хабары әлі жоқ» деп отыр. Ал бізге оның хабары белгілі еді, Мәліктің осындай атақ алатынын анық білуші едік. Әңгіме мынада: Мен жаралы күйде Алматыда жүрген кезімде Қазақстан КомпартиясыОрталық Комитетінің секретары Мұхаметжан Әбдіхалықовтың қабылдауында болдым. Ол панфиловшылар туралы сөз қозғап, менің әңгімемді ықыласымен тыңдады.

	– Балтабек Жетпісбаевты білесің бе? − деді ол бір ретте.

	– Білгенде қандай! − дедім де, полк комсоргі Балтабектің Болычево түбіндегі ұрыста көрсеткен ерлігін айтып бердім.

	– Бауыржан Момышұлын да білетін шығарсың, ол кім? − деп сұрады Мұхаметжан.

	– Жақсы білемін. Батальон командирлерінің ішіндегі жалғыз қазақ. Оның батальоны Волоколамск жолының бойындағы Горюны селосында үш күн, үш түн шайқасты.

	– Мәлік Ғабдуллинді бұрыннан білесің ғой.

	– Иә, бұрыннан білемін. Ол Осташево, Ширяево түбіндегі ұрыстарда ерекше көзге түсті, – Саған айтайын дегенім: бізде бір қазақ офицеріне Совет Одағының Батыры атағын беру туралы мәселе қойылып отыр. Сен осындай атақты әлгі үшеуінің қайсысына берер едің?

	– Үшеуі де лайықты, үшеуіне де Батыр атағын беру керек.

	– Дивизияның, армияның басшылары да, біз де солай деп ойлаймыз. Бірақ Москва бір-ақ кісіні ұсын деп отыр. Сондықтан үшеуінің бірін таңдау керек. Кәне, қайсысын таңдайсың?

	– Онда, полкті, батальонды, ротаны салыстырсақ, ротадағылар ең алғы шепте соғысады. Демек, бұл атақты рота политругі Мәлік алуға тиіс.

	– Біз де осылай шешкен едік. Дұрыс шешкен екенбіз. Ұсынысымыз Москваға кетті. Жақында Указ шығады − Мәлік Ғабдуллин Совет Одағының Батыры болады.

	Бұл құпия әңгіме − құпия күйінде қала берді. Мұны Балтабек те, Бауыржан да, Мәлік те білген жоқ. Ал біз Мәліктің Батыр болатынына кәміл сендік.

	Москвада, 1 октябрьде бригадада аса маңызды бір оқиға болды. Біздін әскери құрамамызға жауынгерлік Қызыл Ту берілді. Москва Әскери округінің Әскери Советінің мүшесі, дивизиялық комиссар Телегин бригада командиріне ту тапсырарда былай деді:

	− Бұл ту сіздіңқұрамаңызға СССР Жоғарғы Советінің тапсыруы бойынша беріліп отыр. Отанымыз неміс басқыншыларына қарсы күресте бұл туды жоғары ұстауға бұйырады.

	– Бұл туды ала отырып, біз қасиетті орыс жерін жан-тәнімізбен қорғауға, қарғыс атқан фашистерді толық талқандағанша күресуге ант етеміз, − деп жауап берді бригада командирі подполковник Шевцов.

	Подполковник туды Халхин-Гол шайқасының қаһарманы, Қызыл Ту орденінің кавалері аға лейтенант Мәулен Исинге берді. Исин туды көтерген бойы ширақ адымдап, жауынгерлік қатардағылардың оң жағына барып тұрды.

	Осы оқиғаға арналған, «Қызыл Ту астында» деген «Алғадағы» бас мақаладан мынаны оқимыз: «Жауынгерлер! Намысы бір жан жолдастар! Қару асынған батыр ерлер! Бізге берілген жауынгерлік Қызыл Туды берік ұстаңдар! Осы ту үшін, әскери құрамамыздың абыройы үшін, Отанымыз үшін жауыз гитлершілдермен аянбай соғысыңдар! Бір қадам да шегінбеңдер! Советтің әрбір сүйем жері үшін қасық қан қалғанша күресіңдер! Отан үшін алға басыңдар, жолдастар!».

	Бригада астанадан қырық километр жердегі Алабино селосына келіп орналасты. Сол кезде газеттерде 1942 жылғы 9 октябрьдегі «Қызыл Армияда толық дара басшылық орнату және әскери комиссарлар лауазымын жою туралы» СССР Жоғарғы Советі Президиумының Указы мен Қорғаныс Халық Комиссарының № 307 бұйрығы жарияланды. Осы документтерге сәйкес әскери бөлімдердің барлық жұмыстары үшін жауапкершілік түгелдей командирлерге жүктелді, ал комиссарлар мен политруктер замполиттерге − командирлердің саяси жұмыс жөніндегі орынбасарларына айналды; бұларға кейін офицерлік атақтар берілді. Бұрынғы комиссар С.Бәйішев бригада командирі В.Шевцовтың орынбасары болды; енді ол − подполковник. Газет редакторы политруктен капитан болып, қуанып жүр. Кіші политруктен аға лейтенант болған әдеби қызметкерлердің төбесі көкке жеткендей.

	Алабинодан 20 октябрьде шыққан бригада Апреловка станциясы, Волоколамск қаласы арқылы жүріп отырып, 26 октябрьде Погорелое Городище маңында поездан түсті. Елді мекенсіз шалшық жерлермен жүріп отырып, бірінен-бірі алыс жатқан Глухово, Старица, Новое, Нашекино селолары арқылы бес күн жорық жасап, бригада 1 ноябрьде Холкиноға жетті де, Орталық майдандағы 39-армияның қатарына қосылды. Сол жерде тағы біраз жаттыққан соң құрамамыз бір күн жедел жорық жасап, қырық километр жол жүріп, 23 ноябрьде майданның алдыңғы шебінен − Молодой Туд қаласының солтүстік-батыс жақ іргесінен орын алды.

	Баяғы заманда осы аймақта Туд деген жас батыр болыпты. Ол жауларының бәрін жеңіп, еліне еркіндік әперіпті. Ер жігіт жұртын дәулетті ету үшін қажырлы еңбекке баулыпты. Өзі бас болып, жұртқа егін ектіріпті. Ол үшін шалшық жерлерді құрғаттырып, су тартатын арықтар, жармалар қаздырыпты. Сонау Валдай қыраңынан жиналып, іркілген су үлкен жарма арқылы Еділге құятын болыпты. Өзен маңында балықшылық кәсібі өркендеп, балықшылар селосы орнапты, село қалаға айналыпты, жас батырға ырза болған халқы өзенге де, қалаға да Молодой Туд деп ат қойыпты. Кәзір Молодой Туд − Калинин облысындағы аудан орталықтарының бірі. Бұл Михаил Иванович Калининнің туған жері. Бригада осы қаланың іргесінде тұр.

	Тылдық бөлімдер Борисовка селосына орналасты. Мұндағылар: құраманың қару-жарақ, шаруашылық бөлімдері, газет редакциясы, ерекше бөлім (бастығы майор Акимов, орынбасары капитан Б.Омарбеков), әскери прокуратура (прокурор капитан П.Ергаев), әскери трибунал (председателі капитан Шәріпбай Мәтіков), медицина-санитария батальоны (бастығы капитан Мәриям Сырлыбаева).

	Штаб үш шақырымдай алда − Фролово селосында. Командир Шевцов өзінің орынбасарлары Охремчукпен, Бәйішевпен бірге шұғыл кеңестер өткізуде. Штаб бастығы майор В.М.Заборин, оның орынбасары майор А.И.Блинов және басқа оперативтік қызметкерлер әсқери картаға үңіліп, елді мекендерді қағазға түсіріп, шартты белгілер қойып, қимыл жоспарын жасауда. Батальондардың, дивизиондардың, батареялардың, роталардың командирлері өздерінің бөлімдері мен бөлімшелерін аттаныс позициясына орналастырып, жер жағдайын зерттеп, жұртқа жауынгерлік міндетті түсіндіруде. Аға лейтенант Әнуар Сейтахметовтың ротасындағы барлаушылар дұшпанның шебіне тұс-тұсынан батыл еніп, кажетті ақпарлар алып келіп жатыр.

	«Төртінші батальондағы 12-ротаның командирі лейтенант Александр Тумаев өз бөлімшесінің неліктен ең алдыңғы шепте жатқанын, өзіне қандай жауапты міндет жүктелгенін біледі. Жауынгерлер де аса сергек, дұшпан жаққа қырағы қарайды. Міне, бақылау пунктінен де хабар берілді. Ротаның сол жақ қанатынан бір топ немістер көрінді. Лейтенант атуға бұйырды. Кенеттен атылған оқтан мейлінше абыржыған немістер тым-тырағай қаша жөнелді. Жаумен осылайша қару арқылы «сөйлесу» алдыңғы шепте үнемі болып тұрады», − деп жазды мақаласында саяси бөлім нұскаушысы Қажжан Әлжанов.

	Ал біз түнімен ұйықтамай, газеттің ертеңгі, 25 ноябрьдегі шабуылға арналған номерін шығардық.

	Ертеңіне шабуыл басталды.

	Біз Жекен екеуміз алғы шепке жол тарттық. Бес-алты километр жүріп, Молодой Туд өзеніне жеттік. Суы тартылған арнаға жаудың оғы төпеп тұр екен. Тәуекел деп, жүгіре-жүгіре арғы бетке өттік те, қаланың шетіндегі шіркеуге бардық. Сондағы командалық пунктте подполковник Шевцовқа жолықтық. Василий Емельянович бізді жағдаймен таныстырды.

	− Біздің міндетіміз, − деді ол, − Молодой Туд қаласын азат ету. Алдымызда немістердің 206-шы жаяулар дивизиясы, 413-ші жеке полкі, «Ұлы Германия» атты СС полкі тұр. Біз дұшпанның мықты қорғаныс шебін бұзуға тиіспіз.

	Шіркеудің подвалында отырған замполит Бәйішевпен, алғы шептегі офицерлерімізбен, жауынгерлерімізбен әңгімелескенде, олардың ұрыстарын өз көзімізбен көргенде бригадаға жүктелген міндеттің ойдағыдай орындалып жатқанын білдік.

	Ұрыс шежіресін басынан бастайық.

	25 ноябрьде таңертең қалың қар жауып, тұман түсті. Сағат сегіз жарымда артиллериялық дайындық басталды. Біздің артиллеристеріміз окоптарында суықтан бүрісіп жатқан немістердің зәресін ұшырды: олардың атыс ұяларына, дзоттары мен доттарына зеңбіректен гүрсілдетіп оқ жаудырды. Артиллериялық әзірліктен соң іле-шала жаяу әскерлеріміз шабуылға көшті. Біздің батальондар немістердің қатты қарсыласқанына қарамастан, олардың окоптарын, блиндаждарын, миналы кедергілерін қирата, жауды жайрата отырып, пәрменді қимылмен алға жылжи берді. Бригада ирелендеген Молодой Туд өзені бойындағы дұшпанның күрделі қорғаныс шебін бұзып өтті.

	Командирі аға лейтенант Николай Адамович Сарапин, замполиті капитан Жұмаділ Әубәкіров болған төртінші батальон бригадада бірінші болып, Оленино селосы түбінде шабуыл ұрысына кірісті. Аға лейтенант Сарапин офицерлеріне катаң талап қойып:

	– Жауды құртып жіберіңдер, оқты аямаңдар! − деді.

	Оқ жауып кетті. Жау да қарап қалмады; пулеметтері мен автоматтарын іске қосты; алды-артымызға түскен миналары үздіксіз жарылып жатты. Жаудың басым күшіне тойтарыс беріп, батальон ілгерілеп келеді.

	Бұл ұрыста ерекше көзге көрініп, үздік шыққан сол батальондағы лейтенант Александр Тумаевтың ротасы болды. Лейтенант қиын жағдайда бөлімшесіне мүлтіксіз басшылық етті. Ол қатардан шыққанда замполит лейтенант Ғабдолла Мейірбаев ротаны тоқтаусыз алға бастады. Ол борап тұрған оқтың астында жауынгерлерді бірнеше рет шабуылға шығарды. Сол жүргеннің өзінде ол үш рет жараланған еді. Батыр жігіт мұны елеген де жоқ. Кейін алдынан жаудың минасы жарылып, ауыр жараланғанда да, ол өзі өлім аузында жатып жәй уақыттағы сабырлы пішінмен бұйрық берді.

	– Маған қарамандар, алға басындар! − деді. Бөлімше тағы бір километр алға жылжыды.

	Рота ұрыса отырып ілгеріледі. Жауынгерлердің ортасында батальон комсоргі лейтенант Сәлім Ескендіров келе жатты. Бетінен нұры тамған, өткір қара көзді, қыр мұрынды жас жігіт қарулас жолдастарына сөзімен де, ісімен де өнеге көрсетті. Сәлім оғын дәл тигізіп, неміс пулеметінің үнін өшірді. Бірақ жаудың автоматшылары сол жақ бүйірден атқылады. Осындай тұтқиылда комсорг Ескендіров ротаны өзі басқарып, жауып тұрған оқтың астымен жауынгерлерді алға бастап, жаудың корғаныс шебінің алдына жетіп бекінді.

	Бұл ұрыста аға лейтенант Тайыр Именовтің, лейтенант Иван Бобровтың роталары да жақсы кимылдады.

	Сарапиннің батальоны ерліктің үлгісін көрсетіп, Молодой Туд өзенінен өтіп, Оленино селосын азат етті.

	26 ноябрьде де қалың қар жауып, боран соқты. Сағат сегізде артиллериялық дайындықтан соң біздің бөлімдер тағы шабуыл жасады. Алдымен көтерілген екінші батальон болды. Батальонның алдында 216-ыншы қырқа тұр. Оның үстінен осы маңайдағының бәрі көрінеді. Әскери тілмен айтқанда, бұл − үстем қырқа. Ол кімнің қолында болса, сол мықты болады. Сондықтан қырқада әрдайым жан жолай алмайтын бекініс жасалады. Немістер де бекінісін берік етіпті.

	Батальон командирі капитан Филипп Илларионович Ушаков пен оның замполиті капитан Райымжан Әшкеев қырқаны қалай алуды ойласа келіп:

	− Штурммен алу керек,— деп шешті. Осылай болды да.

	Капитан Ушаковтың бұйрығы бойынша, бүкіл батальон тұтасымен қырқаға лап қойды. Саяси қызметкерлер бастаған жауынгерлер жүгіре отырып, барлық қарулардан атқылады. Немістер де солай жауап берді. Талайлар құлап жатты. Бірақ өлімнен қорқып, жанын аяған ешкім болған жоқ. Қырқаның төбесіне жақындағанда батальондардың бәрі шабуыл алдында тынығып алу үшін жатып атты.

	Жарты-ақ сағаттай уақыт өткенде:

	«Шабуылға!» деген команда естілді.

	Барлық пәрменімен жүгірген жауынгерлер, қасындағы жолдастарының оққа ұшқанына қарамастан, қырқаның басына қарай ұмтыла берді. Олар қырқаның үстіне шықты да. Осы арада жекпе-жек ұрыс, сұрапыл қырғын болды. Қазақтарды бірінші рет көрген, түрінен шошынған немістердің зәресі ұшып кетті. Гитлершілдер біздің жігіттердің тегеурініне төтеп бере алмай, тұра қашты. 216-шы қырқа алынды. Батальон қорғанысқа көшіп, бекіне бастады.

	Ал батальонның бір взводы қашқан фашистерді қуалай атып бара жатты. Қырқаның баурайындағы орманның жиегіне жеткенде жау есін жинап, қарсылық көрсетті. Қапитан Әшкеев бастаған біздің взвод шабуылдың кызығына түсіп, дұшпанның жаңа шебіне еніңкіреп кетті. Жүзден аса немістер орағыта қимылдап, Әшкеевтерді қоршауға алмақ болып, жан-жақтан атқылады. Взвод айнала қорғаныс тәсілін қолданып, табанды түрде күресті, бірақ қатары сирей бастады. Батальон жауынгерлері жолдастарына болысып, алыстан атып, талай немісті жермен жексен қылды. Мерген Ыбырайым Сулейменовтің бір өзі жүздеген фашисті өлтірді. Бірақ біздің взвод азая берді. Ең соңғы екі-үш жауынгермен бірге Әшкеев те құлады. Бірақ атысымыз тоқтаған жоқ; ол жерге жау жолай алмады. Күн батып, ымырт үйірілгенде батыл жауынгерлер опат болған ерлерді алып келіп, 216-шы қырқаға жерледі. Қараңғыда қабір басына жиналған жолдастары қымбатты достарын, капитан Әшкеевті еске түсіріп, көздеріне жас алды.

	Райымжан Әшкеев 1932 жылы Москвадағы Кинематография институтының рабфагін, кейін Алматыдағы Совет құрылысы институтын бітіріп, Қазақ ССР Халық Комиссарлары Советінде жауапты қызметкер болды. Ол біздің досымыз еді.

	27 ноябрьде артиллериялық дайындықтан кейін біздің «Катюша» ойнады. Немістер соғыстың басынан аяғына дейін Катюша атты сырлы қыздың құпиясын біле алмай-ақ қойды. Олар «Катюша» десе есінен танатын. Бұл жолы да қойдай қырылып, тірі қалғандары қаша жөнелді. Сырлы қыздың қылығына бәрінен қатты қуанған майор Королевтің үшінші батальонының жауынгерлері гитлершілдерді өкшелей қуа отырып, бір күнде төрт селодан түріп айдап шықты. Тройня, Медвежевка, Большое Привалье, Малое Привалье селолары біздің қолымызға көшті. Сонымен, кеше Молодой Тудтың оң жағынан, бүгін сол жағынан дұшпанға қатты соққы берілді.

	28 ноябрь күнгі шабуылда бірінші батальонның командирі капитан Александр Дмитриевич Углов пен оның замполиті капитан Халим Хаснуллинге ерекше жауапкершілік жүктелді. Олардың алдында аудан орталығы Молодой Туд қаласын алу міндеті қойылды. Қанатын жая шабуыл жасаған батальонның алдыңғы қатарында бірінші рота болды. Рота командирі аға лейтенант Шәкір Тәжібаев шегір көзді, шикіл сары жігіт; жасында Қызылорданың Ленин атындағы интернатында тәрбиеленген; Ташкенттің Орман шаруашылығы институтын бітірген; офицерлік курстарда әскери өнерді үйренген; батылдығы да байсалдылығы да жетерлік. Ол қалаға қалай кіруді бұрын ойластырған.

	Іңірде Тәжібаев сержант Бұрышевқа бұйрық берді. Алматыдағы 12-інші қазақ орта мектебінде тәрбиеленген Қарабек Бұрышев өз бөлімшесіндегі жауынгерлерін ертіп, түнде Молодой Тудқа барлауға шықты. Олар ұрыспен жүріп, дұшпанның күшін, оқ ататын ұяларының санын, қайда орналасқанын, түгелдей біліп, бөлімшесін ешбір шығынсыз алып келіп, рота командиріне барлау нәтижесін баяндады.

	Сондықтан да бүгін ротаның шабуылы дұшпан бекінісінің осал тұстарына бағытталды. Рота жауды жоя отырып, пәрменді жүріспен алға жылжи берді. Ал сержант Бұрышевтың бөлімшесі жаудың негізгі назарын өзіне аударып, оның алыс ұяларына тұтқиылдан тап берді: дұшпанның доттарына гранаталар жауды. Қарабектің өзі станокты пулеметке кенет жетіп барып, танкатар граната лақтырды; пулемет те, пулеметшілер де күл-талқан болды. Бұрышев Отан үшін жанын пида етті.

	Бір сағаттай өткенде немістер шегінуге мәжбүр болды. Біздің жігіттердің автомат оғынан жүздеген фашистер жойылды. Рота қалаға кірді. Шәкір Тәжібаев бастаған бір топ жауынгерлер ең алдымен бұрынғы аудандық атқару комитетінің үйіне ие болып, төбесіне қызыл жалау тікті. Батальон бүкіл Молодой Тудты жаудан тазартып, бекініп алды.

	Подполковник Шевцов барлаушылар ротасына Березка селосындағы жаудың күшін білуге бұйрық берді. Жауапты міндетті орындауды рота замполиті аға лейтенант Әділ Біләлов өз мойнына алды. Ол бастаған 27 барлаушы таса жерлермен жылжи отырып, түнде селоға жетіп барды да, тосыннан ұрыс салды. Немістер есі шығып деревняны тастай қашты. Гитлершіл офицерлердің көрпе-төсегі де жинаусыз калды; құрғақ спирті, айна-тарақтары, құрал-жарақтары блиндаждарда жайрап жатты. Барлаушылар Березканы алды.

	Біләлов 18 кісіні Березканы қорғауға қалдырды да, басқа 10 барлаушымен селоның сыртындағы доттарды анықтауға кірісті. Дотты ең алдымен анықтаған взвод командирі кіші лейтенант Нұркен Жұнысов болды. Оның бір граната лақтыруы мұң екен, Рыскелді Аманбаев, Хамит Закиров, Ерғали Мұсабаев және басқалар гранатаны үсті-үстіне жаудырды. Біләлов доттың дәл моржасына граната түсірді. Екі неміс ытқып шықты. Біреуі табанда оққа ұшты да, екіншісін Аманбаев автоматтың дүмімен ұрып жықты. Қалған немістер дотымен, доттағы пулеметімен бірге жойылды. Осы кезде екінші бір доттағы немістер оқ ата бастады. Хамит Закиров опат болды... Біләловтің сол қолына оқ тиді, бірақ ол ешбір саспай, жолдастарына «кейін қайтыңдар!» деп бұйрық берді де, өзі жаралы күйі автоматтан оқты боратып, гитлершілерді доттың есігінен шығармай койды. Сөйтіп, барлаушылардың шегінуіне мүмкіндік берді. Бірер минуттан соң ол жолдастарының қатарына қосылды. Барлаушылар жауынгерлік бұйрықты тамаша орындады.

	29 ноябрьде командирі аға лейтенант Андрей Иванвич Рыжков, замполиті капитан Қани Қасымов болған автоматшылар батальоны Березканың іргесін де, Толкачевка селосын да гитлершілдерден тез тазартып, басқа бөлімдердің алға басуына мүмкіндік туғызды. Бірінші, үшінші батольондар дұшпанға Васильевское, Бочково бағыттарында соққы берді. Сағат екіде Васильевское, сағат бесте Бочково алынды.

	Бұл күнгі ұрыста да немістер барлық амалын істеп, зеңбірек, миномет, пулемет, автомат, винтовкаларының бәрін сақылдатып, қызыл әскерлердің бетін қайтармақ болды. Бірақ біздің жігіттер алға баса берді. Ол оңайға да түскен жоқ. Біраз шығынға ұшырадық. Осындай тар кезеңде саяси бөлім бастығының комсомол жөніндегі орынбасары капитан Егемқұл Тасанбаев жұрттың рухын көтеріп, бір ротаның жауынгерлерін жауға карсы бастады. Олар барлық қарулардан оқ жаудырып, жаудың екі пулемет ұясының үнін өшірді, талай фашистерді қырды. Бочково үшін болған ұрыста батыр қазақ Тасанбаев екінші рет жараланды. Бірақ ол ұрысты аяқтап шықты. Осындай ерлігі үшін Егемқұл бригадада бірінші болып Қызыл Жұлдыз орденімен наградталды. Реті келгенде айта кетейік, соғыстан кейін біздің Тасанбаев Өзбекстанда Сырдария облыстық партия комитетінің бірінші секретары, совхоздар министрі болды.

	Шабуылдың алтыншы күні Калинино, Шарки селолары алынды. Ал бұлардың арғы жағындағы Плеханово селосын алу қиын болды, өйткені ол жаудың күшті бекініс пункті екен. Үшінші батальон шабуыл жасап, үш жүз метрдей алға жылжыды да, немістердің контратакасына төтеп бере алмай, бұрынғы позициясына кайтып келді. Жетінші күні үшінші батальон Плехановоға тағы да шабуыл жасап, оны ала алмады, бірақ селоның солтүстік-шығыс жақ бүйіріндегі үлкен тас жолға жетіп, бекінді. Ал бірінші батальон таң атар алдында тікелей атакаға көшті. Алдымен атойлап, алға жүгірген саяси бөлімнің үгіт-насихат жөніндегі нұсқаушысы капитан Қажжан Әлжанов болды. Жасынан партия қызметінде болған адал коммунист Әлжанов ақкөңіл, жайдары мінезді әрі уытты, жігерлі адам еді, офицерлермен де, солдаттармен де, үлкенмен де, кішімен де тілдесе білетін беделдіміз, сүйіктіміз еді. Ол «Шабуыл» деді де, кенет оққа ұшып, жан тапсырды. Ол соңғы минутта не ойлады екен? Семьясын, кенжетайы Мұхтарды ойлаған шығар. Қажжан үн шығармады, бірақ оның «шабуыл» деген даусы жауынгерлердің құлағында еді. Қауырт қимылдаған батальон тоқтаусыз алға жылжып, селоның батыс жақ шетіне енді де, қорғанысқа көшті.

	Сегізінші күні, яғни 2 декабрьде немістер Плехановодан оңтүстікке қарай шегіне бастады. Бұл күнгі ақырғы ұрыстың тағдырын артиллеристер шешті.

	Сегіз күнге созылған шабуылда майдан патшасы − жаяу әскерлердің калай қимылдағанын көрдік. Соғыс тәңірісі деп аталатын артиллеристердің көрсеткен ерлігі де тамаша.

	Командирі капитан Олжабай Барманкұлов, замполиті капитан Манап Шідеров болған 120 миллиметрлік миномент дивизионы ылғи жаяулармен ілесе жылжып отырды. Кіші лейтенант Разақ Сұраншиевтың батареясы төртінші батальонға көмектесті. Алға жылжып бара жатқан минометшілерге қарсы бір взводтай фашистер шабуыл жасады. Біздің жігіттер бұдан қаймыққан жоқ, қайта бір апанға кіріп, жаудың жақын келуін күтіп жатты. Бұлардың кідіруін қорыққандық деп түсінген жау одан сайын еліріп, тым-ақ жақын келіп қалды. «Отан үшін оқ ат!» деп бұйрық берді Сұраншиев. Қатарынан үш рет атқанда фашистер топалаң тигендей болды.

	Алғы шепке барарда да, кайтарда да Жекен екеуміз қара жол бойындағы капитан Николай Михайлович Сахонь жолдастың 76 миллиметрлік зеңбірек дивизионының тұсынан өттік. Мақтануды да, жасқануды да білмейтін, асып-саспайтын, сыпайы, жылы шырайлы замполит капитан Ыдырыс Исатаев бізге артдивизионның ұрыстағы қимылын баяндап берді.

	Бірінші батареяның командирі аға лейтенант А. Поповичтің командасы бойынша атыс басталды.

	− Өте жақсы аттыңдар, жаудың шабуылға шығып келе жатқан бір рота жаяу әскерін жойдық, − деді бақылау пунктінен Попович.

	Бұл хабарды естіген зеңбірек расчеттары өте куанып, қимылдарын одан сайын күшейте түсті. Тағы бір команда бойынша атарда үшінші батареядағы зеңбірек командирі сержант Әзілхан Нұршайықов «Отан үшін!» деп айғай салды. Оның бірінші снаряды жаудың дәл бақылау пунктінің төбесінен түсіп, ішінен сегіз фриц шыға қашты. Артынан жедел атылған зеңбірек оғы оларды да жоқ қып жіберді. Сержант Нұршайықовтың расчеты үздік үлгі көрсетті. Ол «Ерлігі үшін» медалімен наградталды.

	Үшінші батареядағы взвод командирі кіші лейтенант Қажым Көшековті бәріміз де білеміз. Ол − журналист; Алматыда Коммунистік журналистика институтын ойдағыдай бітірген; республикалық «Лениншіл жас» газеті редакторының орынбасары болған. Ол бұрын қаламымен қайрат көрсетсе, енді қаруымен ерлік етпек. Міне, дембелше келген, беті күнге тотыққан, өткір көздері тура қарайтын, жинақы офицер Көшеков биіктеу жерде фашист сұмырайлардың жүріс-тұрысын тұңғыш рет қадағалап тұр. Қажым сағатына әлсін-әлі қарай береді. Ақырында, сағат дәл сегіз жарым болғанда ол команда берді:

	− Фашистік жендеттерді атыңдар!

	Қасиетті жер дірілдеді. Жаудың төбесіне оқ жаудырылды. Дұшпанның екі дзоты қиратылды. Балқыған металл жексұрын басқыншылардың парша-паршасын шығарды. Молодой Тудтың оң жақ шетіндегі үлкен шіркеуге қарай ұмтылған біздің атқыштарымызға жол ашылды. Артиллеристер ұзап бара жатқан жаяу әскерлерден қалыспай, ілгері жылжи берді. Коммунист Көшеков кідіріп қалған бір зеңбіректің қасына жүгіріп барды да, оны ашық позицияға шығарып, көздеушінің орнына өзі отыра қалып, фашистерді тура атқылай бастады. Бірақ сол мезетте ол жау снайперінің көзіне ілігіп, оққа ұшты. Құлаған жерінен қайта көтеріле алмай, зеңбіректің қалқанына әрең сүйеніп отырып «алға...» деді. Бұл оның соңғы сөзі еді. Көшековтің опат болуы бәрімізді де толғандырды. Газетімізде Әзілхан Нұршайықовтың «Өсиет» деген өлеңі басылды. Қызыл Жұлдыз кавалері Қажымның өсиеті: «Алға карыс бассаң да, сүйем кейін шегінбе! Әдет жоқ ондай тегінде!».

	Комсомолец Құрманай Қашқынбаев − зеңбірек командирі. Оның зеңбірегі ұрыста ерекше көзге түсті, біздің жаяу әскерлерге өзінің снарядымен көп көмек берді. Бір шабуылымыз кезінде дұшпан арамдық жасады: біздің жауынгерлердің жақындағанын күтіп, ол оқ шығармады. Жаяу әскерлеріміз де, сержант Қашқын-баевтың зеңбірегі де жау бекінісінің дәл алдына барып қалды. Міне осы кезде немістердің екі дотынан бірдей оқ борады. Біздің жауынгерлердің жатып қалуына тура келді. Мұндай қысылшанда зеңбіректен кенет оқ шығару екінің бірінің қолынан келе бермейді, ал біздің Құрманай ашық позицияда тұра қалып, дереу зеңбіректі тура қойып, доттың біреуін көздеп те үлгірді. Сол-ақ мұң екен, доттың шаңы аспанға шықты. Екінші доттың тұсынан неміс снайпері көрініп қалды, бірақ ол атамын дегенше дотпен бірге өзі де күл-талқан болды.

	Қашқынбаев Құрманаймен сол жолы танысқан едім. Мен оны 1980 жылы Алматыда екінші рет кездестірдім. Екеуміз де қартайған екенбіз. Дегенмен бірден танып, құшақтаса кеттік. Бір-бірімізді Ұлы Жеңістің 35 жылдығымен кұттықтадық. Ол соғыстан кейін Жетісай ауданындағы Киров атындағы мектепте военрук болып кызмет істепті. Ал соғыс кезінде Молодой Тудтан соң Великие Луки, Невель, Брест калаларын азат етуге қатынасыпты. Варшава түбінде жараланыпты. Қызыл Жұлдыз орденімен және көптеген медальдармен наградталыпты.

	Танкатар зеңбірекшілер үздік қимылдады. Командирі капитан Алексей Попов, замполиті капитан Біләл Айнағұлов болған 45 миллиметрлік зеңбірек дивизионындағы кіші лейтенант Қаби Нұрмағамбетовті жұрттың бәрі біледі. Аз уақыттың ішінде Қабидың басынан өткермеген жұмысы жоқ. Ол зенбіректің оқтаушысы да, көздеушісі де, командирі де болды, политрук орынбасары да, батарея командирінің орынбасары да болды. Соның бәрінде ол өз міндетін үлгілі орындады. Бір жолы немістердің станокты пулеметі біздің шабуылға шыққан жауынгерлерімізге оқ сеуіп тұрды. Нұрмағамбетов бір зеңбіректі дереу ашық позицияға шығарып, көздеушінің орнына өзі келді. Зеңбірек екі жүз метр жерден атты. Жаудың станокты пулеметі тас-талқан болып ұшты, ал пулеметшілері жермен-жексен болды.

	Бұл − көп эпизодтың бірі ғана. Кездескен кезде Қаби мұндай оқиғалардың талайын әңгіме ететін. Бірақ ол мұның бәрін місе қылмай, танкатар зеңбіректі өз орнына қолдана алмағанына өкінетін, әрдайым:

	− Жаудың танкі қайда? − деп сұрайтын.

	Шынында да бұл ұрыстарға танк қатынасқан жоқ. Сірә, жаудың танктері Солтүстік Кавказдағы, Орталық Дон ауданындағы, Сталинградтың оңтүстік-батысындағы негізгі ұрыс алаңдарында жүрген болар. Бұл жағдайды ә дегенде-ақ аңғарған бригада командирі танкатар зеңбіректерге фашистердің атыс ұяларын қиратуды тапсырды. Танкатар мылтықтармен қаруланған атқыштарға да осындай міндет жүктелді.

	Үстем қырқаға жақындаған кезде дұшпанның қарсылығы күшейіп, күрделі бекіністерден пулемет оғы себелеп кетті. Бұл біздің жауынгерлеріміздің жолын бөгеп, оларды ілгері бастырмауға айналды. Енді ілгері басу үшін алдымен жаудың пулемет ұясын қирату керек болды. Бұл жауынгерлік міндетті орындау лейтенант Әбдіқадыр Тұрлыбаевқа жүктелді. Лейтенант өз қарауындағы танкатар мылтықтары бар жауынгерлерді дереу іске кірістірді. Ол аға сержант Базар Сыбанбаевтың расчетын пулемет ұясына бағыттап, ортаға қойды,ал кіші сержант Қанықұл Нұрланов пен аға сержант Әлдеш Мұсабаевтың расчеттарына жаудың бекінісін екі бүйірден атқылауға тапсырды. Барлық дайындық жұмыстары жедел аяқталып, шабуыл басталды. Дұшпанның назары ортаға бөлініп, екі бүйірі тек автоматшылардың оғымен ғана қорғалды. Омбы қарды опырып, жасырынып барған Нұрланов пен Мұсабаевтың расчеттарына неміс автоматшылары ешнәрсе істей алмады. Белгі бойынша, біздің танкатар мылтықтардан жаппай оқ атылды. Жау пулеметтерінің үні өшті.

	Молодой Тудты алуға бригададағы барлық әскери бөлімдер қатынасты. Ұрыстың басынан аяғына дейін А.Келдібеков, С.Мамажанов, М. Жоламанов сияқты байланысшылар, Мәулен Исин, Қадір Қанатов, Қырғызбек Қожамұратов сияқты сапёрлар, Зейнұлла Төлегенов, Мәриям Сырлыбаева сияқты дәрігерлер өз міндеттерін тамаша орындады. Мәриям бригадаға келгенде Алматыдағы медицина институтын жаңа ғана бітірген, тал шыбықтай бойшаң, қыпша бел, қолаң шаш, қоңырқай жүзді, пісте мұрын, қара көзді сұлу қыз еді. Батыр Мәуленнің болашақ жары Мәриям қаталдығы еркектерден кем емес, әділдігі олардан асып түсетін офицер болып шыға келді. Медсанбат бастығы капитан Сырлыбаева бұл күндері ұйқы көрмей, ұрыс алаңынан үздіксіз келіп жатқан жаралы адамдарды қабылдап, емдеу, шұғыл операция жасап, шала өлгендерге өмір беру, оларды жедел түрде госпитальға аттандыру жұмысын ойдағыдай ұйымдастырып, жауынгерлердің қамқоршысы болды. Бұл қазақ қызы соғыстан соң ғалым болып, медицина институтының кафедрасынан жастарға лекция оқиды.

	Сегіз күндік ұрыстың қорытындысы қандай?

	Бригада командирі подполковник Василий Емельянович Шевцов офицерлер кеңесінде осындай сұрақ қойды да, оған өзі жауап берді.

	Бригада, − деді ол, − командованиенің жауынгерлік тапсырмасын ойдағыдай орындады. Біз дұшпанның мықты бекіністі қорғаныс шебін бұздық. Аудан орталығы Молодой Туд қаласын және оның төңірегіндегі II селоны азат еттік. Жаудың мыңнан аса солдаттары мен офицерлері жойылды. Снайпер Заманбек Матаевтың бір өзі елуге жуық фашисті жайратты. Ұрыстағы ерлігі үшін 70 адам ордендермен, медальдармен наградталды. Мұның бәрі өте жақсы. Бірақ біздің істегеніміз − істің басы ғана. Біздің алдымызда совет жерін неміс арамзаларынан толық тазарту міндеті тұр.

	Салмақты, ақылды Василий Емельянович орынды мақтаныш сезімімен жан-жағына қарады; орыс халқының адал перзенті өз басқаруындағы қазақ жігіттерінің ерлігіне сүйсінді, олардың Советтік Отан үшін қандай қанды шайқастарға болса да баратынына сенді. Біздің еліміздегі пролетарлық интернационализм, халықтар достығы осынау шайқастарда ерекше білінді.





III


	Жүзінші бригада екінші эшелонға шықты да, 7 декабрьде шұғыл марш жасап, бес күнен соң 22-армияның қарамағына келіп, Белый қаласының түбінде қорғаныста болды. Сол кезде құрамымыз орыс жолдастармен толықтырылды; осыған байланысты «Алға» газетінде орыс тілінде де материалдар басыла бастады. Бір аптадан соң бригада тағы да жедел жорықпен 20 декабрьде командашысы генерал-лейтенант К.Н.Галицкий болған 3-ші Екпінді армияның құрамына еніп 23 декабрьде Великие Луки қаласының түбіне келіп орналасты.

	Великие Луки − орыс халқының ежелгі қалаларының бірі. Ол талай соғыстарды басынан кешірген, талай шайқастарда жауға сілейте соққы берген. Сондықтан да ол Зор Садақ деп аталған. Міне енді біз жауға уақытша тұтқын болған сол батыр қаланың іргесінде тұрмыз.

	Газетімізде армия саяси бөлімінің үндеуі басылды; онда былай делінген:

	− Қадірлі жолдастар! Біздін батыр армияның бөлімдері батысқа қарай алға басып, жаудың қарсылығын тойтара отырып, 25 ноябрьден 25 декабрьге дейінгі табан тірескек ұрыстарда 363 елді мекенді алды. Қадірлі жолдастар, жауынгерлер, командирлер мен саяси қызметкерлер! Біздің алдымыздағы ең таяудағы міндетіміз − Великие Лукидегі фашистік гарнизонды жою. Мұны біз неғұрлым тез орындасақ, біздің батысқа қарай алға басуымыз соғұрлым табысты болады, жалпы жеңіс сағаты соғұрлым жақындай түседі. Біздің әрбір оғымыз жаудың жүрегіне тисін! Әрбір снарядымыз жаудың бекінісіне тисін! Великие Лукиді алу үшін алға басыңдар! Батысқа қарай алға!

	Великие Луки Совинформбюроның хабарларында үш-ақ рет аталды:

	26 декабрь. Великие Лукидің оңтүстік-батысында біздің әскерлер ұрыса отырып, 15 елді мекенді азат етті.

	29 декабрь. Великие Луки маңында совет бөлімдері дұшпанның қарсылык көрсететін бірнеше бекіністі жерлерін алды және немістердің 200-ден аса солдаты мен офицерін жойды.

	1 январь, 1943 жыл. Орталық майданда біздің әскерлер батыл штурм жасау нәтижесінде Великие Луки қаласы мен темір жол торабын алды. Қару тастаудан бас тартқандыктан қаладағы неміс гарнизоны жойылып жіберілді.

	Жаңа жыл. 1942 жыл бітіп, 1943 жылға аяқ бастық. Совет халқының неміс басқыншыларына қарсы Ұлы Отан соғысының тамаша жетістіктерге бай бір жылы аяқталды. Өткен жыл біз үшін өте-мөте қолайлы болды. Совет жерін бір-екі аптада басып алмақ болған неміс фашистері Москва түбінде талқандалды. Тізгінді өз қолына алған Қызыл Армия гитлершілдерді батысқа қарай қуумен болды. Бірақ жау екінші майданның жоқтығын пайдаланып, барлық күшін бізге қарсы төкті, астанамыз Москваны Еділ-Жайық жақтағы тылымыздан бөліп тастамақ болды. Алайда неміс фашистерінің арам ойынан түк шықпады; олар Сталинградтың түбінде тоқтатылып, талқандала бастады. Кәзір Совет Армиясы Сталинград маңында, солтүстік Кавказда, біздің Орталық майданда шабуылға көшіп, неміс басқыншыларын адам мен техника жағынан көп шығынға ұшыратуда, уақытша басып алынған қалаларымыз бен селоларымызды гитлершілдерден азат етуде.

	Міне енді біздің 3-ші Екпінді армияның күшімен Великие Луки де азат етіліп, бүкіл совет халқы қуанышқа бөленуде. Бұл қаланың дәл жаңа жыл қарсаңында және тұтқиыл шабуылда, небәрі үш-төрт күнде алынуы тамаша оқиға болды.

	Иә, Великие Луки тез алынды. Бірақ әлі бұл істі аяқтап шығу керек еді. Өйткені неміс-фашист қарақшылары Великие Лукиден айрылғанына кіжініп, біздің позициямызды бұзуға, айрылғанын қайтарып алуға тырысты; олар қаланың батыс жақ шетіндегі қоршаулы қамалда калған бес жүз кісілік гарнизонын құтқару үшін бар күшін салды. Жаудың жүздеген танкілері, эсэстерден құралған ерекше корпусы қалаға ұмтылды. Совет жауынгерлері қайыспас қайсарлық көрсетті.

	Осындай жағдайда, жүзінші бригада 5 январьда Великие Лукидің арғы түбінде ұрысқа кірісті. Дәл ұрыс алдында подполковник Василий Емельянович Шевцов басқа әскери құрамаға ауысты да, бригада командирі болып гвардиялық полковник Ефим Васильевич Воронков тағайындалды. Айта кетейік, Великие Луки шайқастарына 8-нші гвардиялық дивизияның бір құрама полкі де қатынасты. Сол дивизиядағы атақты 23-нші полктің командирі болған гвардиялық полковник Воронков енді мұнда келді. Талантты, тәжірибелі, жігерлі полковник ә дегеннен-ақ өз қарауындағы бригаданы пәрменді шайқасқа аттандырды.

	Газетіміздің шабуылға арналған номері шықты. Екі тілде бас мақала жазылды; екі тілде ұран салдық:

	− Жауға қарсы батыл алға басыңдар! Фашистерге аяушылық болмасын − Отанымыздың тапсырмасы осы.

	Газетті шығарып болған соң, біз Жекен Жұмаханов екеуміз таңертең алғы шепке кеттік. Үш километрдей жүріп, қалаға жеттік. Ловать өзеніндегі көпірден өтіп, қаланың арғы жағына шықтық. Қала дейміз-ау. Шынында бұл − қаланың орны ғана. Мұнда бір сау көше, бір бүтін үй жоқ. Үйлердің орнында опырылған дуалдар мен сорайған мұржалар тұр. Көше дегеніміз топырақтан, тастан, қыштан, қаңылтырдан құралған төмпешіктер. Біреу: қала осылай жойылып кетіпті десе, мен нана қоймас едім, ал мынау жағдайды мен өз көзіммен көрдім. Мұның өзі сұмырай гитлершілдер бастаған сұрапыл соғыстың көрнекі сипаттамасы тәрізді.

	Ал кәзір, осының бәрі аздық қылғандай, неміс фашистері қаланы зеңбіректермен соққылап жатыр. Біз Жекен екеуміз бірде жылдам, бірде баяу жүріп, бірде жатып, бірде тұрып, оқ саябырлағанда жүгіре түсіп, алғы шепке жақындап келеміз.

	Қаладан үш километрдей жердегі, өзен бойындағы биік төбенің бауырына орналасқан штабымызға да жеттік. Бұл маңда біз көп кісілермен әңгімелесіп, газетімізге материал жинадық. Сегіз қанат киіз үйдей үлкен шатырға штаб офицерлері мен саяси қызметкерлер орналасыпты. Осында Әбдірахман Досанов мені гвардиялық полковник Воронковпен таныстырды.

	– Біздің редакторымыз, панфиловшылар дивизиясында Москваны қорғаған, − деді ол.

	– Өте жақсы, − деді полковник. − Панфиловшылардан мен мұнда жалғызбын десем, екеу екенбіз ғой. Өте жақсы. Біз әлі әңгімелесеміз. Ұрыстан соң. Кәзір емес. Кейін маған келіңіз. Ұмытпаңыз.

	Қырық жас шамасындағы, бойшаң, толықша, аққұба, сұлу жігіт өзінің орынбасары подполковник Охремчукке бұрылып, тиісті бұйрық бере бастады. Мен болсам, бұл кісіні бұрын көрмесем де, 8-нші гвардиялық дивизиядан келген туысымды көргендей ерекше куандым.

	Біз енді замполит Бәйішевке жолығуға тиіспіз. Оны табу оңай болған жоқ. Бұл жөнінде «Майдан жолдары» деген кітапта Жекен Жұмаханов былай дейді: «Жау ұрғылап, бірде пулемет оғының, бірде зеңбірек оғының астына алып тұр.

	Бәйішев жолдас қайда? Ол кісі мында...

	«Мында» деген жерде түк көрінбейді, аса үңіліп қарағанда ғана жер інге сыя қоймаған екі адамның төрт аяғын ажыратуға болды. Иә, бұл жатқандар − Сақтаған Бәйішев пен оның көмекшісі. Біз де қастарына құлай кеттік, онымыз дұрыс та болып шықты, жақынға келіп түскен снаряд жарықшақтары сыртта қалған шинель етектерін осып, күйдіргені болмаса, денеге дарыған жоқ».

	Біз замполиттен жай-жағдайды білдік.

	Штаб маңына кухня келді. Бұл маңайда кісі аз сияқты еді, бірақ ілезде жұрт толып кетті. Кухняны қоршап алған солдаттар бірін-бірі ығыстырып, ілгері ұмтылып, аспазға ас ішетін құтыларын ұсынуда. Кейбіреулер басындағы каскасын алып, аспаздың ожауына тосуда. Бас тоңса тоңа берсін, қазір басты емес, қарынның қамын ойлау керек. Күні бойы ұрыста болып, тамақ іше алмаған, қарны ашқан жігіттер әдептілікті ұмытып кетті.

	− Мә, газет алыңыз. Бүгінгі номеріміз тамаша, − деп Жекен газет сатушы сияқты әркімге газет ұсынып жүр.

	− Газетің өзіңе. Сорпамды төгіп ала жаздадым ғой. Тайып тұр, − деді солдат.

	− Өзің түсінбейсің ғой, газет оқу керек, бұл − замполит пен редактордың талабы.

	− Замполитіңнің де, редакторыңның да...

	− Саған не болды, Жекен, − дедім мен. – Солдаттармен салғыласпай, газетті қалталарына салып жібер

	− Әуелден солай демейсіз бе? − деді де, Жекен әркімнің қалтасына газет сала бастады.

	− Міне, мұныңыз дұрыс болды, − деді солдаттар.

	− Ғапу етіңіз, капитан жолдас, мен сізге тіл тигізіп алдым-ау.

	«Аш құрсаққа ақыл жүрмейді» деп Суворов дұрыс айтқан екен ғой.

	− «Көп сөз − бос сөз» деп те қазақтар дұрыс айтқан. Енді тез қайту керек.

	Анадай жерде жауынгерлік тапсырманы ойдағыдай орындап қайтқан барлаушылар көрінді. Алда жеке келе жатқан − рота командирі аға лейтенант Әнуар Сейдахметов. Әскери киімі ұзынша бойына жарасатын бұл аққұба жігітті мен жақсы білемін. Ол − жазушы Әбу Сәрсенбаевтың балдызы. Соның үйінде танысқанбыз. Әнуар мені ағасындай көріп, әрдайым кішіпейілділік білдіріп, күлімсіреп тұрады. Міне бұл жолы да ол мені алыстан танып, күлімсіреп келеді. Мен де оны күтіп тұрмын. Бір кезде дәл Әнуардың үстіне мина түсті. Мина гүрс ете қалғанда жер сілкінді. Бейнебір вулкан атқандай, жердің бір қабаты жарылып, жоғары көтерілді...

	Әдетте майдандағылар опат болған кісі туралы көп сөз қылмайды, қайғысын сыртқа шығармайды, ішінен тынады. Біз де, осындай ғажайып оқиғаға кездессек те, ішімізден тынып, үнімізді өшіріп, кешке таман қара жолға түстік те, редакцияға қарай бет алдық. Қас қарая бастағанда қалаға жақындадық. Бұрынғы жүрген көшемізді ымыртта таба алмай, басқа бір көшеге түсіп кеттік. Біз ылғи жол жақка қырындай береміз, өйткені оң жақтағы қамал маңында немістер бар екенін білеміз. Ол жақтан оқ келіп жатыр, бірақ бұл − көздеп атылған оқтар емес, қаңғыған оқтар. Осындай бір оқ түскенде Жекен пистолетін тарс еткізді.

	− Мұның не, батырсынғаның ба? − дедім мен.

	− Жоқ, әшейін, олар атқан соң, мен де аттым, біз де жауап беруіміз керек қой.

	− Мұның қате. Менің рұқсатымсыз қимыл жасауға правоң жоқ. Оның үстіне қаңғыған оқка жауап бермес болар. Ең жаманы − сен біздің қай жерде жүргеніміз жөнінде сигнал бердің. Бұл маңайда жаудың барлаушылары жүрсе, бізді тұткындауы мүмкін. Осыншама айып тағылған Жекен шынымен-ақ сасып қалды.

	Оның даусы әрең шықты.

	− Енді қайтеміз?

	− Бұл жерден тез кету үшін жүгіру керек.

	− Жүгірсек жүгірейік.

	Жүгіре-жүгіре, жарты сағат шамасында қаланың шығыс жақ шетіне шыға келдік. Барарда шабан, қайтарда шапшаң жүру баяғыдан бар ғой,− біз де тағы бір жарты сағаттан соң редакцияға жеттік.

	Редакциядағылар бізді күтіп отыр екен.

	− Кешіккендеріңізден қорқып қалдык, − деді Досқали Есентаев. − Әйтеуір келдіңіздер ғой? Әйтеуір аман-есенсіздер ғой? Әйтеуір ешбір пәлеге ұрынған жоқсыздар ғой?

	− Аздап атысуға тура келді, − деді де, Жекен әдетінше қуақыланып, маған қарады; − ол әңгімені кәзір айтсам ба екен, әлде кейінірек айтсам ба екен?

	− Жарайды, оны ертең айтарсың, − дедім мен күлкімді әрең тиып. − Бүгін газетімізді шығарып алайық.

	Газет шығып жатты. Великие Лукиде ұрыс жүріп жатты. Біздің әскерлер 3 январьда қаладағы қамалды штурммен алды. Гарнизондағы көп фашист жойылды. Аман қалғандары қайда барарын білмей, тіпті қалаға қарай − біздің тылымызға қарай қашты. Оларды тауып, қарусыздандырып, тұтқындау бірнеше күнге созылды. Ал қаланың оңтүстік-батыс жағында біздің армия январьдың 14-не дейін дұшпанның жаяу әскерлері мен танктеріне қарсы табан тірескен ұрыстар жүргізді.

	Кейін Калинин майданы деп аталған Орталық майдандағы баска құрамалармен бірге жүзінші бригада Великие Луки түбіндегі қиян-кескі үрыстарда өзінің Отан алдындағы борышын ойдағыдай орындады. Біздің бригада дұшпанның талай контратакаларын тойтарды. Біздің атқыштар, снайперлер, автоматшылар, пулеметшілер, танкатар мылтықтылар, зеңбірекшілер, минометшілер, барлық жауынгерлер мен командирлер ұрыста шебер қимылдап, жеңіс жолында жан-тәнін аямай, батылдық пен батырлықтың неше түрлі үлгісін көрсетті.

	Біз осы ұрыстардағы ер жігіттеріміздің қаһармандық істерін паш етеміз.

	Әрдайым ұрысты барлаушылар бастайды ғой. Сондықтан біз бәрінен бұрын Әнуар Сейдахметовтің ротасындағы сержант Қасым Мұхамедияровпен әңгімелестік.

	− Біз төрт жігіт едік, − деп бастады ол. − Шапшаң жүріп, жаудың шебіне жетіп бардық. Түн қараңғы болса да, немістер барғанымызды сезіп қалды. Олар пулеметті біз жаққа қаратып, беталды ата берді. Енді не істеу керек? Командирдің бұйрығы бойынша бізге құрқол қайтуға болмайды; біз немістерден құпия документтер алып қайтуға тиіспіз. Мен қасымдағы үш жолдасқа

	«Оқты жаудыра беріңдер!» деп бұйрық бердім де, өзім олардан шеткері кеттім. Жаудың көңілі оқ атылған жаққа ауып, атысқа қарсы атыс басталды. Осы аласапыран жағдайды пайдаланып, еңбектей жылжып, екінші бүйірден неміс блиндаждарының арасына барып кірдім. Шеткі бір блиндаждың қасына жеттім де, аңысын аңдып, жатып алдым. Бір кезде қоңырау даусы шықты; сірә, офицерлерді штабқа шақырған болар. Жаңағы блиндаждан бір офицер шыға жөнелді. Сол кезде мен ырғып барып, оның үйіне кірдім. Блиндаж жарық, пеш жанып тұр. Столда делолар, документтер жатыр. Оның бәрін сыпырып алдым да, сыртқа шықтым. Штабтың терезесіне алыстан граната лақтырдым. Жаудың ұясы астан-кестен болды. Айғай-шу, мылтық дауыстары шықты. Біз атыса отырып, өз бөлімшемізге тарттық. Екі кісіміз жараланды, бірақ біз аға лейтенант Сейдахметовтің бұйрығын орындадық.

	– Қандай документтер екен? − деп сұрадым мен.

	– Ол жағын білмедім. Тегінде кұнды документтер болса керек. Өйткені полковник Воронков біздің жігіттерге алғыс айтты.

	Атқыштардың, автоматшылардың қалай соғысқаны туралы маған капитан Қасымов көп әңгіме айтты. Қани Қасымов Шығыс Қазақстандағы Табыр (Таврический) ауданында, Аршалы селосында туған. Лениногордағы фабрика-завод училищесінде, Алматыдағы екі жылдық комсомол курсында оқыған. Забайкалье әскери округіндегі 22-ші кавалериялық дивизияда курстан өтіп, политрук атағын алған, жеке кавалериялық дивизионның комиссары болған. 1941 жылы Өскеменде облыстық партия комитетінің нұсқаушысы болып қызмет істеген. Көп ұзамай ол жүзінші бригададағы автоматшылар батальонының комиссары, сонсын замполиті болды. Бұл ұзын бойлы, ашаң жүзді, қою қасты қараторы жігіттің жүріс-тұрысынан, жедел қимылынан, тыңғылықты іс-әрекетінен, талапкерлігінен, тіпті ашық даусынан, өткір көзінен оның әуелден әскери адам екені сезіліп тұрады. Өзінің ысылған офицер екенін ол Молодой Тудтағы ұрыстарда анғартты.

	− Жігіттерден кімдер үздік шықты? − деп сұрадым мен Қанидан.

	− Үздік шыққандар көп, − деді ол. − Әсіресе лейтенант Құрал Оралбаевтың взводы, сержант Андрей Мерзлыйдың бөлімшесі жақсы қимылдады. Аға сержант Нұрмұхамед Құлжанов ауыр жараланып, ұрыс алаңында қалып қойды. Аяғынан айрылған оның жүруге мүмкіндігі болмады, бірақ табанды жауынгер дұшпанға қарсылық көрсетіп, өзін тірідей қолға түсірмек болған неміс автоматшысын маңайына жолатпады. Ақыры ол фашисті сұлатты. Жаумен жекпе-жек айқаста совет жауынгері жеңіп шықты. Сол кезде біздің санитар Құлжановтың қасына еңбектеп барды да, оны ұрыс алаңынан алып шықты.

	− Тағы кімдер?

	– Тағы жауынгер Борис Величенконы айтуға болады Ол тапсырма бойынша алғы шепті бойлап келе жатып, кенеттен киімі өзгеше біреуді байқап қалды. Величенко «сен кімсің?» деп сұрады. Әлгі адам үн қатпады. Оның фриц екені анықталды. Біздің жақ шабуылға шыққан кезде бұл фриц жолынан адасып, беті ауған жаққа қарай келе жатыр екен. «Көтер қолыңды!» деп әмір етті Величенко: фриц қол көтеру орнына автоматын лақтырып жіберді. Борис автоматқа ұмтылғанда фриц қаша жөнелді. Автоматқа жармасқан қателігін Величенко тез-ақ жөндеді: көздеп атты да, немісті омақата құлатты... Тағы айтсам, біздің жауынгерлер дұшпанның бекініс шебіне басып кірді де, атыс ұяларын, блиндаждарды немістерден тазартуға кірісті. Қызыләскерлер Ахмет Байділдин, немістер бола қалса, оларды тірідей ұстамақшы болып, автоматын ыңғайлап, ең шеткі блиндажға кіре бастады. Сол кезде оның қарсы алдынан бір офицер кездесті. Офицер сасқалақтап, автоматын жерге тастап жіберді де, бір қолын көтерді, бірақ екінші қолын қалтасынан алмады. Ахмет ұмтылып барып, офицердің қолын калтасынан суырып алып еді, оның қолында пистолет бар екен. Екеуі пистолетке таласа кетті. Ахмет пистолетті тартып алды да, өз автоматының шаппасын кайырды; оқ фашистің бетіне тиіп, мылжа-мылжа қылды... Тағы, бұрын Шымкенттегі қорғасын заводында слесарь болған, кәзір бізде аспаз болып жүрген комсомолец Жолдас Алпысбаев туралы айтайын. Әлгі 173-ші қырқада немістің жиырма шақты жаяу әскерлері біздің әскерлердің алдын кесіп, сол қанатта шеткері тұрған кухняның жанынан шыға келді. Алпысбаев дұшпанмен қапелімде кездессе де, сасқан жоқ; қайта немістердің ойында жоқ жерден, қалтарыстағы маскировкалы кухняның түбінен үсті-үстіне граната лақтырып, жаудың есін шығарып жіберді. Ол сегіз гитлершілді жойды, сонсын неміс офицерімен жекпе-жек ұрысқа шығып, офицерді винтовканың дүмімен ұрып өлтірді, автоматы мен сумкасын алды; сумкада жаудың жағдайын аңғартатын карта бар екен; бұл бағалы документ қой. Міне, осындай қызық оқиғалар да болды, − деп бір қорытты әңгімесін капитан Қасымов.

	– Тұтқынға алынған немістер көп пе?

	– Көп те емес, аз да емес, анығырақ айтқанда біздің автоматшылар үшін көп емес, ал сіздің журналистер үшін аз емес, − деп қуақыланды Қани. − Сіз, редактор жолдас, қызық эпизодтарды жазып алыңыз.

	Бірінші эпизод: ішінде Сәдір Бейсенов бар бір топ қызыләскер немістерді жатқан індерінен қуып шығып жүрді. Бір іннен үш неміс шықты. Олар қаруларын тастады, оларды атқан ешкім болған жоқ. Бірақ олар аяушылықты түсінбеді, «жүр» деген жаққа аяқтарын баспай, қарсыласа берді. «Аюға намаз үйреткен таяқ» деді де, Бейсенов кәдімгі жұдырықпен кірісіп еді, гитлершілдер алға түсіп, байпаңдай жөнелді. Сол күні Сәдір Бейсенов және оның жолдастары осындай жолмен 12 немісті тұтқынға алды.

	Екінші эпизод: Қаланың шет жағындағы бір кірпіш үйді немістер бекініс пунктіне айналдырып, үдете оқ атты. Біздің жігіттер атыса отырып, үйге жақындай түсті. Жақын жерде атысқан шайқас басталды. Әбділда Оспанов жауынгерлер тізбегінің он жақ қанатында ілгерілей отырып, автоматтан оқ жаудыры. Бір сәтте Оспанов «Ура!» деп алға жүгіріп, әлгі үйге басқалардан бұрын басып кірді. «Беріліңдер, қаруларыңды тастаңдар!» деп айғай салды ол. Басқа жауынгерлер үйге кіріп келгенде таңғажайып үнсіз сахнаны көрді: 30 неміс қаруларын Әбділданың қасына жинап, қолдарын жоғары көтеріп түр, ал Әбділда автоматын кезене ұстап, ертедегі батырдай айбат шегуде. Сол күннен бастап жұрт оны атымен, фамилиясымен атамай, Батыр деп атайтын болды. Батыр десе батыр.

	Үшінші эпизод: Біздің батальонға Великие Луки қамалын неміс гарнизонынан тазарту міндеті жүктелді. Осы міндетті жүзеге асыру үшін 11-12 адамнан шағын штурмдық отрядтар құрылды. Осындай көптеген отрядтардың екеуін аға сержант Жаманбай Исабеков басқарды. Гитлершілдер бекіністі бетке ұстап, біздің жауынгерлерді жақын жолатпауға тырысты. Бірақ оларды қалайда қамал маңынан қуып шығу керек еді. Исабековтің штурмдық отрядтары немістердің қарсылығын тойтара отырып, олардың бекінген үйіне ең алдымен басып кірді де, фашистерге ойран салды. Ұрыста жараланған взвод командирінің қызметін атқарып, Исабеков барлық жауынгерлерді штурм жасауға шақырды. Штурм ойдағыдай болды. Біздің жігіттер қамал маңында 350 немісті тұтқынға алды. Біздің жігіттер шетінен ерлер ғой, оларды қалай мактасаң да орынды, − деп бітірді әңгімесін капитан Кани Қасымов.

	− Эпизодтарың қызық екен, – дедім мен.

	− Тоқта, Қасым, тоқта, − деді Қани мен кетіп бара жатқанда.

	− Саған байланысты бір эпизодты айтайын. Ұмытып бара жатыр екенмін.

	− Қандай эпизод?

	− Тыңда: Ұрыстың бірінші күні біздің батальонға армия саяси бөлімінің өкілі жол-жөнекей кездесті. Өзі майор, қасында екі автоматшысы бар. Олар келісімен ұрыс басталып кетті. Контратакаға шыққан немістер ентелеп келеді. Біздің автоматшылар соққыға соққы беруге кірісті. Мен жата қалып, ата бастадым. Майор да, оның серіктері де менің қасыма орналасып, жауынгерлік қатарға қосылды. Үшеуі де ысылған адамдар екен, демде-ақ оқты жаудырып жіберді. Олардан мен де қалыспауға тырыстым. Бірақ майордың менен гөрі тәжірибелірек екені көрініп тұр. Ол асып-саспайды; әуелден үйреншікті бір жұмысын істеп жатқандай, сабырлы түрде көздеп атады. Оның оқтарынан немістер топырлап құлап жатыр. Жау шегінгендей болды. Бірақ майор әлденені сезгендей, орнынан козғалған жоқ. Маған да «тұрма» деп белгі берді. Шынында да он-он бес минуттан соң немістер тағы алға жылжыды. Олардың жақындағанын күтіп, көздеп жатқан майор кенет оқ жаудырғанда немістер тағы қырылды. Майордың үлгісімен біздер құлшына қимылдадық. Жаудың шабуылы тойтарылған соң мен оның аты-жөнін сұрап білдім. Армияның резервінде жүрген Леонид Макеев деген жазушы екен. 1941 жылы сегізінші гвардиялық дивизияның газетінде әдеби қызметкер болыпты. Волоколамск түбінде сенімен бірге ұрысқа қатысыпты. Қани Қасымовтың панфиловшы жолдасымыз Леонид Макеев туралы, сондай-ақ өз батальонындағы батыр жігіттер туралы әңгімелері маған қатты әсер етті.

	Бригададағы батыл жігіттердің бірі − Сейтмағамбет Дайыров. Сейтмағамбет өзінің туған жерінде − Қызылорда облысының Тереңөзек ауданында оқыды. Ол әскери семьяда өсті. Әкесі Бекіш Талдықорған ауданының әскери комиссары болды. Ағасы Әлмағамбет майдандағы құрамалардың бірінде әскери дәрігер болып жүр. Соғыс басталғанда Талдықорған қант заводында шебердің шәкірті болып жұмыс істеп жүрген Сейтмағамбет те өз еркімен әскерге алынып, біздің бригадаға келді. Бірақ ол мұнда атқыштар батальонына орналаса алмай, ойламаған жерден азықтүлік қоймасының кілтшісі деген болмашы қызмет атқарды. Ол кәзір тыл деп аталатын екінші эшелонда.

	– Әй, сен, сухарь мен консерві толтырылған қоймадағы қапшықтар арасында отырып, семіре бересің бе? − деп мазақ етуші еді оны алғы шептен келген достары.

	– Бізге де алғы шепке баратын күн туар, сонда сендердің қайқайсыңнан болса да кем қимыл жасамайтынымды көресіңдер әлі,

	− деп қызыл шырайлы жас жігіт қоймасының ішінде сухарін күтірлетіп отырып жауап беруші еді. Ол қоймада толып тұрса да арақты аузына алмайтын, бірақ оның есесіне сухарьді соға беретін. Тәттіні жарататын жан еді.

	Великие Лукиде батальондар шаруашылық бөлімдердің есебінен де толықтырылды. Сейтмағамбет те алғы шептегі аға лейтенант Шәкір Тәжібаевтың ротасына жіберілді. Онда ол күшті ұрыс болып жатқан жерге барды. Алғашқы уакытта Сейтмағамбет ұрыс жағдайларын біраз тосырқағанымен, бірте-бірте еті үйрене бастады. Біздің жігіттер ерлерше ұрысты, Сейтмағамбет мұны көргенде көңілі тасып, қанағаттанған пішінде күлімсіреп, бейнебір күреске шығайын деп тұрған кісіге ұқсап, екі иығын кезек көтере берді.

	Бір ретте оң жақ қанаттан кезге көрінер-көрінбес болып қар жамылған төрт-бес танк келе жатты да, оқ атпастан бірдеңенің аңысын аңдағандай тұрып қалды.

	Бұл танктердің кімдікі екенін білу керек. Гвардиялық полковник Вороиков жауынгерлерден:

	– Кім барып, біліп келе алады? − деп сұрады.

	– Мен барамын, жолдас гвардия полковнигі, − деп Дайыров жауап берді.

	– Бұл қауіпті іс. Қорықпайсың ба?

	– Ол не дегеніңіз, мен қорқу дегенді білмеймін.

	– Онда жасағаның жар болсын!

	Дайыров жер бауырлап танктерге кетті. Ол жетті де. Жаудікі екенін біліп, ұшып тұрегелді де, танкатар граната лактырды. Бұл оның жау танкін жою үшін істеген әрекеті ғана емес, сонымен қатар, полковникке берген белгісі де еді.

	– Бәрекелде, жігіт-ақ екен, сірә, қайтып оралмас, − деді де гвардиялық полковник Воронков танктерді атуға бұйрық берді.

	Күшті атыс болып қалды. Біздің жауынгерлер танкатар мылтықтардан оқ жаудырғанда жау танктері бірінен соң бірі өртене бастады.

	Сөйтіп дұшпанның контратакасы тойтарылды. Біз жеңдік. Бұл жеңісте Дайыровтың да үлесі бар. Сейтмағамбет Отан үшін жанын пида етті. Иә, ол қайтып оралмады. Бірақ қатардағы жауынгер, азық-түлік қоймасының кілтшісі Сейтмағамбет Дайыровтың ерлік ісі туралы ақиқат аңыз бүкіл бригадаға тарады.

	Жаудың танктеріне қарсы шыққанда біздің атқыштар соғыстың бас кезіндегідей жанармай құйылған шөлмектерді немесе шумақталған қол гранаталарын лақтырып жатпайды, күйреткіш немесе өртегіш оқтары бар ұзын мылтықтармен атады. Әрбір батальонда құрылған танкатар мылтықтар ротасында жетпіс шамалы кісі болды; мұның өзі зор күш. Бұл жағынан бізде капитан Угловтың бірінші батальоны, әсіресе кіші лейтенант Мағзұм Көшековтің ротасы ерекше көзге түсті.

	Мағзұм − тапалтақ қара жігіт. Тіпті оны бала деуге де болды. Ұршықтай айналып, шапшаң қимылдайтын, желіп-жортып жүретін, ісіне тыңғылықты, бастығына жағымды, бағыныштыларға қатаң Көшеков ротасын алақанында ұстайды. Оның әмірі − жұртқа заң.

	Бұдан бұрын Молодой Туд қаласын азат етерде кіші лейтенант Көшековтің танкатарлар ротасы Шәкір Тәжібаевтың атқыштар ротасын қолдады. Ұрысқа кірер алдында Көшеков партия қатарына өтті. «Гитлершілдерге қарсы ұрысқа коммуннист болып кірсем екен; менің өзім де, жауынгерлерім де ұрыста ерлік көрсетеміз деп партия ұйымын сендіре аламын» деп жазды ол арызында. Ертеңіне болған ұрыста Көшековтің ротасы табандылықпен күресіп, талай гитлершілдерді жойды, дұшпанның үш дзотының үнін өшірді.

	Великие Луки түбінде Мағзұм Көшеков өз ротасымен жау танктерінің жолын торып жатты. Бір кезде алыстан қараңдаған кішкене нүктелер көрінді. Нүктелердің қармен бүркелген жау танкілері екені анықталды. Баяу жылжып, бес танк келе жатыр. Көшековтің бұйрығы бойынша, аға сержант Садырбек Ахметовтің расчеты дәл көздеп, бірнеше рет атып, екі танкті қиратты. Садырбектің ісіне тәнті болған Мағзұм өзі де ұрыстың қызығына түсіп, қасындағы бір жауынгердің танкатар мылтығын алып көздеді де, бір танкті өртеп жіберді. Екінші рет атқанда ол тағы бір танкті құртты. Рота алға жылжыды. Бірақ неміс артиллериясы кедергі жасай берді.

	Алда кетіп бара жатқан Мағзұм қапелімде қалпақтай құлады да, ұшып түрегелді; сонсын теңселіп, қайта кұлады. Ол медсанбатқа келгенде ғана есін жиды. Зеңбірек оғының жарықшағы көзіне тиген екен.

	Мен медсанбатқа барып, жаралылармен әңгімелестім. Палаткада жатқандардың ішінен біреудің даусы естілді:

	– Редактор жолдас, капитан жолдас, мен сізді даусыңыздан таныдым, бері келсеңізші, сіз мені танымайсыз ба, мен Мағзұм Көшековпін ғой.

	Басы дәкемен танылған Мағзұм кіп-кішкентай болып түкпірде бүкшиіп жатыр. Қасына жүгіріп бардым.

	– Жараланып қалдың ба? − деп мен оның арқасынан қақтым.

	– Жараландым ғой, көзден айрылдым ғой, − деді ол мұңайып.

	Дегенмен өзін-өзі ұстап екеуміз біраз әңгімелестік.

	Біраздан соң жаралылар машинаға тиелді.

	– Көріскенше қош бол, Мағзұм, − дедім.

	– Көрісу қайда? Соқыр кісі кімге керек?! − деп ол тағы мұңайды.

	– Жоқ, олай деме, жеңістен сон біз әлі кездесеміз, біз бірге жұмыс істейміз, − дедім.

	– Айтқаныңыз келсін!

	Бұл жолы да жаралылар аз болған жоқ. Кейбіреулер контузияға ұшырады. Саяси бөлімнің үгіт-насихат жөніндегі нұсқаушысы капитан Иманбек Сүлейменов саңрау болып қалды. Сүлейменов − ауылшарушылық ғылымдарының кандидаты, Қазақ ССР Егіншілік халық комиссарының орынбасары да болған. Ол ұрыста да өз міндетіп абыроймен орындады. Білімді, мәдениетті Иманбек өзінің кішіпейіл мінезімен ешкімнің көңілін жықпайды. Бірде саяси бөлімде, бірде редакцияда болып, жолдастарымен сөйлескісі келеді, бірақ ешкімнің сөзін ести алмай, шерменде болады. Біз онымен жазу арқылы сөйлесіп жүрдік. Кейін оны да тылға шығарып салдық.

	Ұрыста бірінші батальонның командирі капитан Александр Дмитриевич Углов, төртінші батальонның замполиті капитан Жұмаділ Әубәкіров ерлік өліммен опат болды. Қатты жараланған бригада командирі полковник Ефим Васильевич Воронков медсанбатта бір күн жатты. Мәриям Сырлыбаева басқарған дәрігерлер командирді сақтап қалу үшін қолдарынан келгеннің бәрін істеді, бірақ... оның қабірі Великие Лукидің шығыс жағындағы төбенің басында. Қабір үстіндегі темір плитада: «Мұнда гвардиялық полковник Е.В.Воронков жатыр» деген жазу бар. Осы сөздерді қызыл бояумен өзіміз жазсақ та, бұл жазуға сенгіміз келмейді. Біздің Ефим Васильевич кеше ғана ұрысты басқарып жүр еді. Ол менімен сөйлескенде «кейін маған келіңіз» деп еді. Міне, енді оны мәңгілік сапарға шығарып салуға арналған митингіге келіп тұрмын. Көзіме жас келіп, даусым дірілдеп, мен әрең сөйледім. Митингіге жиналған жиырма шақты кісі пистолеттен, винтовкадан үш дүркін оқ атып, полковникті кұрметтеп, салют берді. Воронковтің кегін алуға ант етті.

	Алғы шепте ұрыс жүріп жатты. Дегенмен бригада командирінің жоқтығы сезілді. Оның үстіне замполит Бәйішев тышқандардан таралатын туляремия деген жұқпалы аурумен ауырып, медсанбатта жатып қалды. Осындай жағдайда командирдің бірінші орынбасары подполковник Василий Кузьмич Охремчук пен штаб бастығы майор Василий Миняевич Заборин бригаданы ұрысқа бастай білді.

	Тегінде Великие Луки түбінде танкистермен соғысуымызға тура келді. Молодой Тудта жаяулармен соғысқан танкатар зеңбірекші кіші лейтенант Қаби Нармағамбетов бізден «жаудың танкі қайда осы?» деп сұрайтын. Енді мен онымен кездескенде әзіл ретінде:

	– Жаудың танкін іздеп жүруші едіңіз, таптыңыз ба? – деп сұрадым.

	– Тапқанда қандай! Бәрі осы Великие Лукиде жатыр екен ғой.

	Тіпті көп екен, бітер емес, − деп күле жауап берді ол.

	– Танкистермен соғысу қиын шығар?

	– Жаудың танктері, ақ шүберек жамылып алғандай, ақ бояумен боялғандықтан, калың қарда көрінбейді екен. Бізге осынысы батты. Әйтпесе, көрінсе-ақ, танк деген бұйым емес. Мәселен, жаяу әскерлеріміздің арт жағында жүз метрдей жерде кіші лейтенант Көбен Қожагелдиннің артиллериялық расчеттары тұрды. Ол қарауындағы зеңбіректерді жайластырып койып, өзі жиырма метрдей жерден орын алып, жаудың қимылын бақылады. Бір кезде оның командасы бойынша кіші сержант Өтепберген Есімбеков жедел кимылдап, жаудың дөң басына шығып келе жатқан танктерін атқылай бастады. Пулеметтен оқ себелеп келе жатқан жау танктерінің екеуі өртеніп, күлі көкке ұшты, қалған бесеуі кейін қаша жөнелді... Бір күні біздің бөлімшемізге қарсы дұшпанның танктері шабуыл жасады. Осы жолы комсомолец Жұмаш Тұрсынәлиев термит оқпен атып, жақын келген бір танкті өртеп жіберді. Бірақ оның оғы бітті. Ол еңбектеп алға жылжып, жиырма метр жерден граната тастап, тағы бір танкті қиратты...

	– Сонымен жау танктері бітті ме?

	– Жоқ, біткен жоқ, тыңдаңыз: Павел Константинович Ионов біздің батареяға командпр болып жақында ғана келді. Көзі отты, қызыл шырайлы жас жігіт келген бойы жауынгерлерді жаудың танкистеріне қарсы бетпе-бет ұрысқа бастады. Ішінде Ахметқазы Болатов бар сегіз зеңбірекші жұмыла қимылдап, дұшпанның үш танкін күйретті. Ионовтың гранатасы тағы бір танкіні жойды. Ол бізбен аз уақыт жолдас болса да, ердің есімі есте қалды... Қызыләскер Әлнұр Мейірбеков жараланғанына қарамастан зеңбірегінің қасынан кетпей, дәл көздеп, алда келе жатқан танкті қиратты. Жалыны аспанға шапшып, танк тұрып қалды. Тоғыз жерден жараланса да, Мейірбеков ата берді. Оның оғынан немістердің тағы бір танкі жанып кетті... Сонда да жау танктері бітер емес, − деп жауабын аяқтады Нармағамбетов.

	Артиллеристер жаяу әскерлеріміздің қимылын үнемі қолдап отырды. Біз 76 миллиметрлік зеңбірек дивизионының парторгі аға лейтенант Шазада Әтеевпен әнгімелескенімізде, ол коммунистердің ұрыста ылғи алда жүретінін баса айтты. Бұрын аудандық партия комитетінің секретары болған, орта бойлы, жайдары жүзді, аға болуға лайықты Әтеев иығы мен беліндегі портупеясын бір түзеп қойды да, мінбеде сөйлеп тұрғандай немесе бастығына рапорт беріп тұрғандай байсалды түрде баяндай бастады:

	− Біз, − деді ол, − ерекше ерлік көрсеткен Қасқатай Жұнысбеков. Мәті Кұсайынов, Нүкеш Ералин сияқты лейтенанттарды, ақын Әзілхан Нұршайықовты, жаудың бір танкін қиратқан аға сержант Сұлтан Жиенбаевты, екі танк жойған сержант Рымбек Байсейітовті, үш танкті істен шығарған Мырзаби Ерназаровты, бес танкті өртеп жіберген Әбдірахман Бимырзинді және басқа жас коммунистерді мақтаныш етеміз.

	– Ең озатыңыз туралы әңгімелеп беруіңізді өтінемін, − дедім мен.

	– Бізде бәрі озат.

	– Дегенмен...

	– Онда кіші сержант Әбдірахман Бимырзиннен бастайын. Белағаштық Әбдірахман лейтенант Құсайынов баскаратын батареяда зеңбірек командирі болып істеді. Өткен ұрыстардағы еңбегі ескеріліп, ол жақында ғана партия қатарына алынған еді. Великие Луки түбіндегі шайқаста да Әбдірахман коммунистік борышын адал орындады. Ол шабуыл жасаған жаяу әскерлерімізге ілесе қимылдады. Неміс танктері капитан Угловтың батальоньна қарсы контратакаға шыққанда Бимырзин броньді снарядтармен дұшпанның төрт танкін өртеп жіберді. Қасындағы серіктері опат болғанда, ол зеңбіректі бір өзі игеріп, әрі оқтаушы, әрі кездеуші болып, бесінші танкті істен шығарды. Зеңбірегін шрапнельмен оқтап, бір ротадай неміс автоматшыларын жойды. Коммунист Әбдірахман Бимырзиннің ақырғы деміне дейін күрескенін қарулас жолдастары өз көздерімен көрді.

	– Енді Ерназаров туралы бірер сөз айтсаңыз екен.

	– Бірер сөз емес, толығырақ айтуға тура келеді.

	– Айтыңыз, айтыңыз.

	– Мырзабек Алматыдағы Некрасов атындағы 10 жылдық мектепте оқып, оны үздік бітірді. Біздің бригадаға келген соң бұл зерек комсомолец әскери өнерді, қару-жарақты, зеңбіректі тез меңгеріп алды. Зеңбірек командирі болып, аға сержант атағына ие болды. Ол өзін шебер үгітші ретінде танытып, политрук орынбасары міндетін де атқарды. «Комиссар» және «политрук» деген атақтар әлдеқашан жойылса да, жұрт оны әлі күнге дейін «политрук орынбасары» деп атайды. Майданға келген соң Мырзаби Ерназаров партия билетін алды. Оның «мен енді коммунист ретінде шайқасамын» деп қуанғаны есімізде.

	– Сонымен ол қалай шайқасты?

	– Коммунисше шайқасты. Молодой Тудтағы сияқты, Великие Лукиде де ол ерлік көрсетті. Соңғы жолы қиян-кескі ұрыс болды. Төніп келе жатқан неміс танктері жақындағанда Мырзаби зеңбірегіп дереу көздеді де, танктерді үсті-үстіне ата бастады. Алда келе жатқан танктен түтін бұрқ ете қалды; ол басқаларының жолын бөгеді. Сол мезетте Мырзаби екінші танкті атып, жалғыз снарядпен қиратты. Уытты жас жігіт өзінің жаралы болғанын да сезген жоқ. «Большевиктік партия үшін!» деп айғай салды да, ол үшінші танкіні нысанаға алды. Басы айналып, көзі қарауыта бастаған Мырзаби танктің өртеніп бара жатқанын көрді. Бірақ коммунистің жалынды жүрегі де соғуын тоқтатты, − деді де парторг Шазада Әтеев көзіне жас алды.

	Кейін Мырзаби Ерназаров туралы баспасөзде көп жазылды.

	1976 жылғы 24 августағы «Социалистік Қазақстанда» құнды деректер бар. Мырзаби әкесі сияқты жұрт алдында кішіпейіл, үй ішінде бауырмал еді; адал, арлы, саналы азамат еді. Інілері мен қарындастарына майданнан жазған хатында: «Тату-тәтті болыңдар, жалпы адамдардың бәрін жақсы көруге тырысыңдар, советтік үлгідегі адам болуға ұмтылыңдар!» дейді. Тағы бір хатында ол былай деп жазады: «Папа, мама! Мен туралы ойлай бермеңдер. Ұлы жеңіске жетіп, тамаша бір күні мен сендерге ораламын, құшақтарыңа кіремін».

	Мырзаби оралмады. Ата-анасы зарлап қалды. Майданнан хат жазып, Мырзабидің қарулас жолдастары Елтай ағайға көңіл айтты. СССР Жоғарғы Советі Президиумының Председателі М.И.Калининнен де хат келді. 1943 жылғы 28 октябрьде жазған хатында Михаил Иванович былай депті: «Құрметті Ерназаров жолдас! Әскери командованиенің хабарына қарағанда, сіздің ұлыңыз, политрук орынбасары Мырзаби Ерназаров Советтік Отанды қорғау жолындағы ұрыстарда ерлікпен қаза тапты.

	Неміс басқыншыларына қарсы күресте көрсеткен жауынгерлік ерлігі үшін сіздің ұлыңыз Мырзаби Ерназаров І-дәрежелі Отан соғысы орденімен наградталды.

	І дәрежелі Отан соғысы және орден кітапшасы Отан соғысы ордені туралы Ереженің 10-статьясына сәйкес сізге тапсырылады. Бұл батыр балаңыз туралы еркерткіш болсын; оңың ерлігіи біздің халқымыз ешқашан ұмытпайды».

	Иә, Мырзабидің де, оның қаруластарының да ерлігін халқымыз ұмытпайды. Олар Великие Луки түбінде неміс фашистеріне сілейте соққы берді. «Алға» газетінің мәліметтері бойынша, жүзінші бригаданың батыр жігіттері немістердің 32 танкін қиратты, төрт жүздей адамды тұтқынға алды, жүздеген гитлершілдерді жойды.

	Азат етілген Великие Луки қаласын қорғау жолындағы шайқастарға жүзінші бригадамен бірге басқа дивизиялар да айтарлықтай үлес қосты. Совет адамдары жер бетінде де, аспанда да ерлік көрсетті. Аспан батырларын сөз қылсақ, біз мынадай бір оқиғаның куәсі болдық.

	Біздің редакция тұрған селода «Әуе!» деген дабыл қағылды. Әдеттегіше бәріміз де жата қалдық. Жатып тыңдағанда алыстан еміс-еміс естілетін гуіл сезіледі. Әне-міне дегенше-ақ гуіл енді анық естіле бастады. Дыбыстың бағдары қала жаққа ауып бара жатқан тәрізді. Біз басымызды көтеріп, әуеге көз жүгірттік. Он шақты неміс самолеті тобын жазбай, қалаға шүйлігіп келе жатыр екен. Көзді ашып-жұмғанша қаладан біздің он бес шамалы қырғи самолеттеріміз тік көтерілді. Біздің қырғиларды көргенде ана құзғындар тайсалып, бағдарынан тайғандай болды. Екі топ та біз жаққа бет алды. Біз тағы жата қалдық. Олар зу етіп өте шықты. Тым биікте ұшқан бұл самолеттердің қайсысы біздікі, қайсысы жаудікі екенін аңғарып та үлгірмедік. Бес-алты километр жерге барғанда олар бірде араласып, бірде бытырап кеткен сияқты көрінді. Кейбір самолеттер құр далаға лағып кетті де, артынан будақтаған түтін қалдырды. Түтін көбейе берді. Қашқан құзғындар мен қуған қырғилар қапелімде қайта оралды да, ә дегенше біздің үстімізге келіп қалды. Нақ осы минутта не болғанын мен ауызбен айтып жеткізе алмаймын. Әуеде жарыса ұшқан самолеттерден ұшқыштар бірін-бірі атқылап бара жатты. Тал түсте пулемет оқтары жарқ-жұрқ етті. Күн күркіреп, найзағай ойнағандай, аспан астан-кестен болды. Бұрын ұшқыштардың шайқасын көрмеген біздер қайран қалдық. Бізді осылай таңдандырды да, атысқан самолеттер бір минутта-ақ алысқа зымырап кетті. Бірақ, олардан адасып қалғандай, бір самолет бізге қарай төмендеп келе жатты.

	Сонсын ол түтіндеді. Өртенген самолет біздікі болып жүрмесін деп абыржыдық. Ал фашистердің свастикасын көргенде кәдімгідей қуанып қалдық. Ол бізден жүз метрдей жерге гүрс етті де, лаулап жана берді. Жалын бәсеңдегенде біз жақындан келіп, оттың сөнгенін күттік. От сөнді. Самолеттің темір шыбықтары ғана қалды. Екі фрицтің де құр қаңқасы қалыпты. Қап-қара болып кетіпті.

	– Фашистерге сол керек, – десті біздің жігіттер.

	Бұдан кейін неміс самолеттері Великие Луки маңына жоламайтын болды. Авиация жағынан біздің басым екендігіміз байқалды.

	Бір аптадаи соң 12 январьда, біздің бригада екінші эшелонға шықты. Ал басқа құрамаларымыз тағы бір жетідей ұрыс жүргізді. Ақыры жау біржолата жеңілді.

	Совет армиясы немістерді Великие Луки қаласынан алысқа қуып тастады. Мұның Ленинград майданына көмегі тиді: 18 январьда немістердің Ленинградтағы блокадасы бұзылды. 2 февральда Сталинград шайқасы аяқталды. Сталинград әрбір совет адамының мақтанышы болды. Ол менің де мақтанышым еді. Сталинградтықтардың қатарында ағам, зеңбірекші Шәріпов Әуездің болғаны мені ерекше бір қуаныш сезіміне бөледі. Мен Великие Лукиді азат етсем, ол Сталинградты азат етті.

	Великие Луки түбіндегі ұрыстарға басқа дивизиялармен бірге И.В.Панфилов атындағы Сегізінші гвардиялық дивизияның бір құрама полкінің де қатысқаны мәлім. Қазақстандық екі құраманың – 8-ші гвардиялық дивизия мен 100-ші бригаданың бір қаланы қорғауы бұл іске біздің бауырларымыздың мол үлес қосқанын көрсетеді. Мұны бәріміз де мақтаныш етеміз. Ал мен болсам, оның үстіне, панфиловшылар дивизиясының жақын жүргеніне ерекше қуанамын. Бұл түсінікті де. Өйткені мен сол дивизияда соғыс сабағын алдым; бірінші ұрысты сонда өткіздім; сонда жүріп Отан үшін қан төктім. Сондықтан панфиловшылардын өздері түгіл, хаттарын көрсем де сүйсініп қаламын.

	Мәлік бір хатында былай дейді: Қасым, сендер зор садақты көрсеңдер, оны біз де көрдік. Бірақ ол жерде көп аялдамай, Жаңа сұңқаршылардың жанына келдік. Екеуміздің арамыз қол созым жер. Көріскенше сау бол. 15. I – 43.

	Бұл хатта әскери құпияны сақтау үшін айтылған «Зор садақ» – Великие Луки, «жаңа сұңқаршылар» – Новосокольники қалалары. Екі қаланың арасы тым жақын болғандықтан біз Мәлікпен жүзбе-жүз кездесуіміз мүмкін деп қатты қуандық.

	Біздің бұл қуанышымызға тағы бір зор қуаныш қосылды. СССР Жоғарғы Советі Президиумының 1943 жылғы 30 январьдағы Указы бойынша неміс басқыншыларына қарсы күрес майданында командованиенің жауынгерлік тапсырмаларын үлгілі орындап, сонымен бірге қаһармандық және батырлық көрсеткені үшін аға политрук Мәлік Ғабдуллинге Совет Одағының Батыры атағы берілді.

	Мен дереу Калинин майданының қазақ газетіне Мәлік батыр туралы мақала жібердім; ондағылар мақаланы Мәліктің суретімен бірге басты. Өзіміздің бригадалық, «Алға» газетінде орыс тілінде Асқар Закарин екеуміздің мақаламыз басылды. Онда біз Мәліктің өмірбаянын қысқаша баяндап, соғыс басталғанда Панфилов атындағы 8-ші гвардиялық дивизияда атқыштар, автоматшылар, танк қырушылар роталарының политругі, батальон комиссары болып, ұрыстарда керемет ерлік көрсеткенін, Қызыл Жұлдыз және Қызыл Ту ордендерімен наградталғанын айттық, кәзір Мәліктің гвардиялық майор екенін және Калинин майданы саяси басқармасының үгітшісі болып қызмет істейтінін білдірдік. Жүзінші бригада қорғаныс шебінде, екінші эшелонда тұрды.

	Штабымыз Першино селосына орналасты. Село деген аты болмаса мұнда қирап, қаусаған бес-ақ үй бар. Январь айының аяқ кезіндегі үскірік желге шыдамай, бұл үйлер әрдайым селкілдеп, сықырлап тұрады.

	Көп баратын үйіміз – саяси бөлім үйі; ол да жетісіп тұрған жоқ; онда да суық. Есігі жабылмай жатып, қайта ашылады; келім-кетімі көп. Бір күні осы үйге үсті-басын қар басқан біреу кіріп келді; ол өзімен бірге ызғар ала келді. Жасы елуге жақындап қалған, орта бойлы, казак-орыстар сияқты қараторы кісінің иығынан полковниктің айырма белгілері байқалды. Үйде отырғандардың бәрі ұшып түрегелді бірақ, ешқайсысының рапорт беруге батылы бармады. Осыған өкпеледі ме, әлде жалпы командирлерге үйреншікті әдетті қолданды ма, әйтеуір полковник келген бойы мін таға бастады:

	– Көрпе-төсектерің неге жиналмаған? Стол үстіндегі мына ыдыстар неге басқа жерге қойылмаған? Саяси қызметкерлерге осылай істеуге бола ма? – деп зекіді ол.

	– Дұрыс айтасыз, полковник жолдас, – деді Асқар Закарин.

	– Мен өз пікірімнің дұрыстығын растауға ділгер емеспін, – деді де, полковник шығып кетті.

	Ол кеткен соң жолдастары Асқарды ортаға алды:

	– Басқамыз қарап тұрғанда сен белсенділік көрсетіп, жарамсақтанбақшы едің, саған сол керек. Өзі шешен екен, сені қатырып кетті. Сен оны қатты өкпелетіп алдың, ақыры қалай болар екен? – деп әзілдесті. Асқар да ұпайын жібермей:

	– Маған не деп өкпелейді; өкпелесе тәртіп бойынша ертіп әкеліп таныстырмаған, білместік істеген орынбасарына өкпелесін, – деді.

	Бригаданың жаңа командирі полковник Морецкиймен біз бірінші рет осылай кездестік. Ә дегенде тосырқап қалсақ та, кейін онымен үйренісіп кеттік. Анатолий Александрович Морецкий – қарт коммунист, байырғы әскери адам, азамат соғысының ардагері. Бейбітшілік кезінде ол Алматыда аудандық әскери коммиссар болды. Жүзінші бригадаға жіберілгенде оның қазақстандық екендігі ескерілген. Тәртіп сақтау, бұйрықты орындау жөнінде қанша қатал болса да, Анатолий Александрович – бауырмал кісі. Ол қазақ жігіттерін, әсіресе Иманбек пен Асқарды жақсы көретін.

	Екінші бастығымыз – штаб бастығы майор В.М.Забориннің орнына келген майор И.Ш.Мостовой да жақсы кісі болып шықты. Дегенмен бұл жинақы, ұстамды сары жігіт келген кезде жұртты бір шошындырды. Парад формасымен киінген, иықтарына зерлі погон таққан Мостовой патша екіметінін офицері сияқты көрінді. 15 февральда біз бәріміз де погон тақтық. Погон әуелде ерсі көрінсе де, кейін оған көзіміз үйреніп кетті.

	Март айы да келіп қалды. Күн шуақ түсіп, қар жұқара бастады. Жер қарайған сайын «мина оқиғасы» да көбейе берді. Бұдан бұрын талай жүрген жерімізден енді мина жарылатын болды. Неміс басқыншылары қашқанда көп жерге мина көміп кетіпті. Қар басып, тоң астында жатқан минаға адамның, аттың, арбаның, машинаның салмағы сезілмейді екен. Ал енді жер босаған кезде болмашы салмақ түссе-ақ мина жарылып жатты. Күн сайын бірнеше адам опат болды. Бұл жөнінде шұғыл шара қолдануға тура келді. Полковник Морецкийдің бұйрығы бойынша аға лейтенант Мәулен Исиннің ротасындағы саперлар бүкіл бригада қорғанысындағы аумақты аралап, сүзіп шықты. Жауынгерлер Сағыбай Албаев, Семен Гетманюк, Молдағали Жақыбаев төрт күннің ішінде 1650 минаны тауып, зиянсыздандырды. Сапёрлар қауіпті міндетті атқарып, командирдің бұйрығын орындады. Мұның өзі жанқиярлықтың, қаһармандықтың бір көрінісі еді. Мұның өзі ашық майдандағы ұрыстардың табиғи жалғасы еді.

	Ашық майдандарда, Молодой Туд пен Великие Луки тұсындағы ұрыстарда бригада талай жігіттерінен айрылды; қаза тапқандар, ауыр жараланғандар аз болған жоқ. Енді қорғаныс кезінде бригаданың құрамын қалпына келтіру керек еді. Қазақстаннан толықтырма келмеді. Біз Сібірден келген жауынгерлермен толықтырылдық. Бұл жағдай бригаданың ұлттық сипатын өзгертті. Осыған байланысты басшы кадрлардың құрамына да өзгеріс енгізілді. Алға жаңа міндеттер қойылды. Ендігі міндет жауынгерлерді майдан жағдайында жаттықтыру, ұрыс тәжірибесін тарату, батырлардың ерлігін насихаттау, мергендер қозғалысын өрістету болды. Мерген дегенде алдымен аузымызға түсетін Ыбырайым ғой. Енді мергендер бірте-бірте көбейді. З.Матаев, Б.Әбдікерімов, П.Асадченко, А.Бойко, М.Балакин, В.Николенко Р.Грушко, Д. Жұмағұлов, Е. Максимов, Ж. Пятов және басқалар көзге түсе бастады. Бұлардың ұстазы әйгілі мерген Ыбырайым Сүлейменов болды.

	Қазақ халқының майдандағы қазақтарға арналған хаты жөніндегі митингіде біздің жауап хатымыз қабылданды. Осы митингіде снайпер Сүлейменов жауынгер жолдастарына қарап тұрып былай деді:

	– Қазақ халқының хатында «сен неше неміс өлтірдің?» деген сұрақ бар. Мен 239 неміс өлтірдім. Бұған қанағат қылмаймын. 300 неміс өлтірсем де көп емес. Иә, жігіттер, сендер неше неміс өлтірдіңдер? Неміс өлтірмеу – ұят. Ал «өлімнен ұят күшті».

	Қазіргі оқушыларға «неміс өлтіру» деген сөз ерсі көрінуі мүмкін, бірақ мұнда ешқандай ерсілік жоқ. Өйткені біз бұдан қырық жыл бұрынғы оқиғаны жазып отырмыз. Ол кезде біздің ұранымыз «Неміс басқыншыларына өлім келсін!» деген ұран еді. Сондықтан жалғыз Сүлейменов қана емес, біз де «неміс өлтірмеу – ұят» деп ойлайтынбыз.

	Мен Ыбырайым Сүлейменовпен кездесіп, әңгімелесуге ынтызар болатынмын. Бір күні, көктемгі шалшықта, жалғыз өзім Сүлейменовтің батальонына – екінші батальонға жол тарттым.

	Великие Лукиден Невель қаласына апаратын үлкен тас жолдың бойында Ступино селосы мен Ступипо қырқасы бар. Немістер шабуылға көше қалса, бригаданың негізі тірек пункті, екінші батальонның қорғаныс торабы осы қырқа болмақ. Биіктен жан-жаққа көз жібергенде, бұл алаптағы белес-белес төбелер де, сай-салалар да, қыртысын жазғандай, теп-тегіс көрінеді. Жыландай ирелеңдеп, айқыш-ұйқыш кетіп жатқан кісі бойы қол созым траншеялардың бір шеті батальон командирінің блиндажына апарады.

	Мен, ұзақ жол жүріп, капитан Ушаковтың блиндажына жеттім.

	Төбесін жуан бөренемеи жапқан, қабырғасына ағаштың жарықтарын тіркестірген кең блиндаж кішігірім үй сияқты. Сәкілі еденге плащ палатка жайылған. Ашық есіктен жарық түсіп тұрды. Алтын күн балқып ұясына кіргенде көкжиек қызарып, құлпырған қызыл барқыт түстер бірте-бірте күрең тартып, кек мауыты түске енді. Ымырт үйіріле бастады.

	Амандасып, жай-жапсарды сұрастырғаннан кейін мен капитанға Сүлейменовпен әңгімелесуге келгенімді айттым. Капитан Ушаков темір пеш қасында снарядтың гильзасынан жасалған білте шамды жағып жатқан жігітке:

	– Қонақ келіп қалды ғой, бірдеңе даярлайсың ба, қалай? – деді.

	– Құп, – деп ана жігіт кетіп қалды.

	– Сізге Сүлейменов керек болса, әлгі жігіт Сүлейменов.

	Білуші ме едіңіз? – деді Ушаков.

	– Білгенде қандай? Ол жігіт туралы сіздің пікіріңіз қалай?

	– Біздің Сүлейменовке ешкім тең келмейді. Отан соғысында қазақта Сүлейменовтен асқан мерген жоқ. Біздің Сүлейменов Совет Одағынын Батыры болады; көрерсіңдер, солай болады, – деді капитан Ушаков.

	Бір кісі туралы осы бағаның өзі де жеткілікті сияқты еді, бірақ Ушаков Ыбырайымды одан сайын мақтап ала жөнелді:

	– Сүлейменов батыр десең батыр, бір өзі бір батальонмен соғысуға бар. Сүлейменов мерген десең мерген, атқан оғы бос кетпейді.

	Капитан сөзін кілт тоқтата қойды, өйткені Ыбырайым кіріп келді. Әрі мерген, әрі капитанның көмекшісі болып табылатын Ыбырайым бір табақ қуырдақты алдымызға қойды. Қуырдақтың күшті қосымшасы да болды.

	Таңертеңгі астан кейін Ушаков өз жұмысымен кетіп қалды.

	Ал біз Сүлейменов екеуміз күні бойы әңгімелестік. Ол өзінің әдетінше, асықпай әңгімесін айта берді. Мен де асықпай, оның айтқанын дәптеріме жаза бердім. Сондағы жазғаным мынау еді... Ата балаға сыншы емес пе, Сүлеймен қарттың өзі де, Бәйбішесі Тынышбала да жеті баласының ішінде Ыбырайымды артықша жақсы көреді. Ыбырайымды армияға жөнелткенде Тынышбала көп жылады, жылап тұрып баласына ақ батасын берді.

	– Балам, жинал енді, жолың болсын, – деді Сүлеймен қарт.

	– Керман соғысқыш неме десетін, берік бол. Белдігіңді мықтап байлап жүр. Жолдастарыңа күлкі бола көрме. Итлер ме, иттер ме, немене, соның өзінің басын жою керек.

	– Енді, көреміз ғой, – деп жауап берді Ыбырайым, «арық сөйлеп, семіз шық» деген мәтелді еске алып. Бұдан кейін үйде көп аялдамай, үш жасар қызы Алмагүлдің бетінен сүйді де, атаанасымен, үй ішімен қоштасып, Ыбырайым жолға шықты. Ол Отан алдындағы азаматтық борышын орындау үшін армияға кетті. Бұл 1941 жылдың күзі еді.

	Армияға келгенде Ыбырайым мектепке кіргендей қуана келді. Оның ежелгі арманы – мектепке түсіп, білім алу еді. Ыбырайым, өз бетімен хат танығаны болмаса, отыз екі жасқа келгенше мектептің есігін ашып көрмеген адам. Ол әуелгі кезде қағаз, қаламды қолға алып, столға қонжиям ғой деп ойлайтын. Сондықтан ол біразға дейін әскерлік тұрмысқа түсіне алмай жүрді. Кейде ол: «өзіміз оқымағанмен, оқығандарды көріп едік, ал мыналардың дардай кісіні жүгірте беретіні несі?» дейтін ішінен. Армияның да мектеп екенін, бірақ басқаша мектеп екенін және зор мектеп екенін Ыбырайым кейін білді.

	Қызыләскер Ыбырайым Сүлейменовке бірінші сабақ берген екінші батальондағы өзінің комиссары болды. Сабырлы, салмақты бойшаң, қара торы жігіт Ыбырайыммен жеке отырып, талай әңгімелесті. Әшкеев Райымжанның, пікірімді бытыратып алмайын дегендей сақтықпен, ақырын ғана айтқан ағалық сөздерін Ыбырайым рахаттанып тыңдайтын. Ыбырайымның шамалауынша, Әшкеев теңдесі жоқ, туысы бөлек адам тәрізді еді. Онымен бірге соғысқа барған кісі өлмейтіндей, жеңілмейтіндей сенімде болатын Ыбырайым. Қызыләскер Ыбырайым өзінің комиссарын тек бастық қана емес, сонымен қатар тәрбиешім, ақылшым, сырласым деп санайтын.

	Ыбырайымның әскерлік өмірінде естен кетпейтін күндердің бірі – салтанатты ант беріп, винтовка алған күн. Қызыл Армия озаты, қызыләскер Сүлейменовке 470000 нөмерлі снайперлік винтовканы комиссар Әшкеев өз қолынан берді.

	– Жауынгердің жолдасы да, жары да қолындағы қаруы болады. Қаруыңызды күте біліңіз де, жауды жеңе біліңіз, – деді Әшкеев.

	– Құп, комиссар жолдас!

	Палатасына барысымен Ыбырайым винтовкасын қолға алды, оның әрбір тетігін қарап шықты, оптикалық көздеуішке қайтақайта сығалады. Жүгіріп келе жатқан мысықты көздеп көріп еді, бейне бір жолбарыс қарсы ұмтылғандай болды. Ыбырайым ауылда аң аулап жүргендегідей дағдылы сезіммен кенет мылтықтың шаппасын басып қалды. Әттең оқ болғанда тарғыл мысықтың жайы табылып еді.

	– Білдім, білдім, сенің барлық қасиетің осында екен, – деп, Ыбырайым ырзалық сезіммен винтовканың оптикалық көздеуішін орамалымен бір сүртіп қойды.

	Майдан. Алғы шепте, Молодой Туд қаласы маңында айтарлықтай өзгеріс жоқ еді. Екі жақ та бекініп алып, бірін-бірі аңдысып жатқан болатын. Бақылаушы снайпер Сүлейменов арғы жаққа қанша қадала қараса да, қыбырлаған жан байқалмады. Немістер окоптан бастарын шығармады. Бірақ снайпер жау жақтан көзін айырмады. Әлден уақытта Ыбырайымның қырағы көзі адам қимылын шалып қалды.

	Бес жүз метр жерде, жалғыз ағаштың қасында жаудың үш автоматшысы келе жатыр.

	– Қызыләскер Сүлейменов, жаудың автоматшыларын жойыңыз, – деп капитан Әшкеев бұйрық берді.

	Ыбырайым әлденеге қысылғандай болды. Ол өзінің сыналатын жері осы екенін сезген еді. «Ал, Ыбырайым, қара басып, тигізе алмай масқара болма» – деп тұрғандай болды оған капитан. Асықпай, көп көздеді. Неміс автоматшылары тізбектеліп, бір қаруылға келді-ау дегенде Ыбырайым басып салды. Ол тағы аңдарды да осылай ататын. Үш фрицтің үшеуі де қалпақпай ұшты.

	– Жолдас капитан, бұйрығыңыз орындалды.

	– Көріп тұрмын, жақсы атасыз, – деді Әшкеев.

	Кешке тамақ ішерде жауынгерлер «Сүлейменов үш немісті өлтіріпті» деп әңгіме қылысты. Ал Сүлейменов «оның не мақтайтыны бар» дегендей, әңгімеге құлақ қоймай, сырт берді де, жертөле тәрізді беті жабылған окопына келіп, винтовкасын тазалауға кірісті.

	Екінші күні кәдімгідей ұрыс болды. Ұрыстың басы тентек фрицтен басталды. Ойламаған жерден, оң жақ бүйірдегі ағаштардың маңайынан бізге қарай оқ жауып кетті. Жаудың өзі көрінбеді. Біздің жігіттер шамамен атып еді, дұшпан оғын бәсеңдетпеді. Бізден бірсыпыра шығын болды. Ыбырайым ызаланып кетті.

	– Әй, мына ит қайтеді өзі, – деп ол окопынан жүгіріп шықты да, ағаш жаққа қарай жорғалай жөнелді.

	Аппақ қардай ақ халат киген Ыбырайым жер бауырлап ағашқа жақындады. Әрлі-берлі сығалап еді, жауды көре алмады. Бұл не жұмбақ? Ыбырайым оқтың бағытын шамалап, жоғарыға көз салып еді, бір фриц ағаштың басына шығып алып, автоматтан тырсылдатып отыр екен.

	– Ә, мұнда отыр екенсің ғой, – деп дауыстап жіберді Ыбырайым.

	Фриц қарап та үлгірген жоқ, қолынан автоматы түсіп, өзі құлап барып, ағаштың бұтағына ілініп қалды. Аяғынан ілініп, салбырап тұрған фрицті Ыбырайым мылтықтың найзасымен түйреп, жерге сылқ еткізді.

	– Е, найсап, өлетін болсаң, дұрыстап өлсейші! – деді де, жүре берді.

	Біраз уақытқа тыныштық орнады. Тек біраз уақытқа ғана.

	Түске жақын нағыз ұрыстың өзі болды.

	Оқ деген о жақ, бұ жақтан зуылдап өтіп жатты. Миналар шырылдап келіп, жарылып жатыр. Бұған зеңбіректің гүрсілі қосылып, құлақ тұндырды. Дүние әлем азан-қазан болды. Әлдекімдер ыңырсып жатты...

	Біздің екінші батальон шабуылға көшіп, борап тұрған оқтың астымен 216-қырқаны өрмелеп, алға жылжи берді. Бірақ біздің бір взводты дұшпан едәуір тықсырып, қоршап алуға айналды.

	«Қоршау...» деген суық хабар Ыбырайымның да құлағына жетті.

	– Саспаңдар жігіттер. Ол взводты капитан Әшкеевтің өзі басқарып жүр. Әшкеев барда біздің жігіттер жеңілуші ме еді, – деді жолдастарына Ыбырайым.

	Сөйтті де ол алақандай қағазға темекіні толтыра орап, саспай шылым тарта бастады. Оқ жауып тұрғанда шылым тарту басқаларға ерсі-ақ сияқты еді, бірақ Ыбырайымның сабырлы мінезіне бұл әбден жарасып тұрды.

	Бір кезде Әшкеев жүрген взводқа қарай жаудың жүз қаралы әскері ағыла бастады.

	– Көп пе өзі, қанша екен, – деді Ыбырайымның қасында жатқан қызыләскер Әбдікерімов.

	– «Қанша» демей, «қайда» десеңші.

	Немістер ойпат жермен шоғырланып келді де, ашық алаңнан екі-үш адамнан жүгіріп өте бастады. Сол кезде Ыбырайым:

	– Әшкеевке жәрдем береміз, атыңдар, жігіттер, – деп, өзі мылтықтың тиегін ағытып-ақ жіберді.

	Фашистер бірінен соң бірі тыраңдап құлап жатты.

	Бірақ қалғандары өлім алаңына қарай тырысуын қоймады. Ыбырайым да атуын қоймады. Ол винтовкасының стволы қызарғанша, оғы біткенше атты. Осы жерде ол: «Ыбырайым, ендігәрі екі винтовкаң, бір қапшық оғың болсын» деді ішінен. Ыбырайым бір жолдасының қолынан түскен автоматты жұлып алды да, немістерге тағы оқ боратты. Қазақтың батыр мергені Ыбырайымның оғынан 79 фриц жер жастанды.

	Ыбырайым капитан Әшкеевке әдеттегіше: «бұйрығыңыз орындалды» демекші еді. Бірақ капитан қатарда болмады: немісфашист басқыншыларына қарсы күресте Әшкеев Райымжан ерлік өліммен опат болды...

	Әшкеевтің қасында болған жігіттер оның батырлығына, жауынгерлермен бірге өзі оқ атып, граната лақтырғанын, жолдастары «командалық пунктке барсаңызшы» дегенде «қазір, қазір» деп кетпегенін, Сүлейменовтің немістерді қырып жатқанын көргенде қуанып, қол шапалақтағанын, Сүлейменовті «Жауынгерлік еңбегі үшін» медалімен наградтауға ұсынғанын әңгіме қылды. Бірақ дәл сол сағатта мұның бәрі де Ыбырайымның құлағына кірген жоқ. Ол өзімен өзі болып, терең ойға батты.

	Капитанның өліміне Ыбырайым қатты қайғырды. Оның бойын ыза кернеді. Кек алу сезімі, өшпенділік сезімі биледі. Сүлейменов Ыбырайым ұзақ уақыт ұйықтамады, үндемей отырып, винтовкасын тазалай берді – жаңа ұрысқа әзірленді.

	Жаңа ұрыс Великие Луки іргесінде болды. Туу десе түкірік жерге түспейтін аяз еді. Жауынгерлер жердің тоңын аударып, жалма-жан окоп қаза бастады. Әуеде жаудың самолеттері шыркөбөлек айналып жүр. Бомба, снаряд, миналар қарлы топырақты аспанға ұшырып жатыр. Ұрыс сабасына келген тәрізді.

	Қызыләскер Ыбырайым Сүлейменовті батальон командирі Филипп Иллиарионович Ушаков шақырып алып:

	– Алдымыздағы төбеге шық та, жаудың беталысын біліп, хабарла, – деді.

	– Құп, капитан жолдас.

	Зор денелі, батыр кеуделі, ер жүректі Ыбырайым қос винтовканы иығына асынып, бір қапшық патронды арқасына салып, төбеге қарай еңбектей бастады. Оның арыстандай алып денесін жинақтап алып, жербауырлап жорғалап, төбеге тырмысып шығып бара жатқанын көргенде, командир шәкіртіне риза болып, артынан қарап тұрды. Ол Ыбырайымға талай қиын жұмыстарды тапсырған, бұл жолы да Ыбырайымның бұйрықты ойдағыдай орындайтынына кәміл сенді.

	Ыбырайым төбенің басына жеткенде арғы беткейде жаудың бір батальондай әскер қаптап келе жатыр еді. Сол жақ бүйіріне он шақты танкіні салып, немістер төбені тура маңдайдан соққы жасап алу мақсатымен колоннасын жазып, енді ғана ұрыс тәртібіне көше бастады.

	Сүлейменов етпетінен жатқан күйі, артына қарамастан, винтовкасын жоғары алты рет көтерді де, біраздан соң оңға қарай бір рет көтерді. Мұнысы: жау алты жүз метр жерде, негізгі күші біздің оң жағымызда дегені еді. Ыбырайымнан көзін алмай қарап тұрған капитан Ушаков түсіне қойды да, жауды әлсіз жерінен, сол жақтан ұрып, қирату керек деген қорытынды шығарып, бұйрық берді; біздің батальон төбенің сол жағын ала ұрыс тәртібіне көшті.

	Командирдің бұл маневрі қызыләскер Сүлейменовке де түсінікті еді. Төбеге тырысқан немістерді алдап, сол жаққа шығып алып, қанаттан ұрмақ болған командирдің ойын аңғарып, Ыбырайым өзі үшін қорытынды жасады: батальонның маневрін бүркеу үшін, жаудың назарын аудару үшін немістерге осы жерден оқ ату керек деді.

	Снайпер Сүлейменов, асықпай, жер ыңғайын барлап, өзі көрінбей жауды көруге болатын атыс позициясын іздеді. Ол кеше кешке өзі қазып, сыртын жан аңғармастай ғып бүркеп кеткен, бірінен-бірі алыс үш окоптың шеткісіне еңбектеп келді де, патрондардың бірсыпырасын текшелеп үйді. Екінші окопқа келді де, тағы солай істеді. Үшінші окопқа келіп өзі орналасты. Екі аяғын жазып тастап, кеудесін жерге төсеп, екі қолымен қаусыра ұстаған винтовканың дүмін иығына тіреп, қыран көзімен оптикалық көздеуішке қадала қарады.

	– Капитан Әшкеев үшін, – деп винтовканың шаппасын басып қалғанда, снайпердің бірінші оғы алдағы бір топ немістерді бастап келе жатқан офицерді қалпақтай ұшырды. Немістер сасқалақтап, тобын жазып, үшке бөлінді. Ыбырайым оқты үсті-үстіне жаудырды. Ол бір окоптан екінші окопқа көшті. Винтовкасының стволы қызғанда екіншісінен атты. Бес магазинді екі рет тауысқанда бір оғы да бос кеткен жоқ.

	Төбені жалғыз Ыбырайым ғана ұстап тұрғанын сезбей, немістер бос жерге бар оғын шашып, өздері арсалаңдап алға ұмтыла берді. Жау таяу қалғанда Ыбырайым, жалғыздығы есіне түсіп, артына қарады. Жүз метрдей жерде серігі Біргебай Әбдікерімов жәрдемге келе жатыр екен. Әдеттегіше, алақандай газет қағазына темекі орап, түкірігімен желімдеп жатып, Ыбырайым:

	– Досым, сен мені қараңмен сүйеме, қайта қараңды көрсетпей, қаруыңмен сүйе, сол жерде жатып немістерге оқ ат, – деді.

	Екі снайпер кезектесе оқ атып, кері жылжыған кезде біздің батальон сол қанаттан немістерге лап қойды. Маневр ойдағыдай болып шықты, немістер көп шығынға ұшырап, қапелімде жасалған соққыға шыдамай, кері қашты. Великие Лукиді қайтарып алмақшы болған жаудың бір контратакасы тойтарылды.

	Бір жолы Филипп Иллиаринович офицерлермен бірге картаға қарап, алдағы ұрыстың жайын сөз қылып жатқанда, снайпер Сүлейменов пештің қасында, отты ысырып қойып, винтовкасын тазалап отыр еді. Үй зірк ете қалды. Жұрт үйден шыға бергенде тағы бір снаряд гүрс ете түсті. Ыбырайым қалай құлағанын білмей де қалды. Үсті-басы топырақ-топырақ болып, жауырынын жерге тигізбейтін палуандарша дереу ұшып түрегелді. Оның қарына, иегіне жарықшақ тиіп, қан ағып тұр еді.

	– Жараланыпсың ғой, санитарлық бөлімге бар – деген командирдің сөзіне:

	– Жаралы жан жасқанбас, қасық қаным халқымның садағасы, жаным барда жаудан қорықпан, қаруым барда қатардан шықпан, – деп жауап берді де, Ыбырайым жарасын таңып, өзін тәртіпке келтірді.

	Бұл кезде артиллерияның бүркеуімен отыз шамалы неміс автоматшылары тылға өтіп, командалық пунктке жақындап қалған екен.

	– Қызыләскер Сүлейменов, қасыңа екі автоматшыны ертіп, немістерді бүйірден ұрыңдар, ал біз жауды осы жерде қарсы аламыз, – деп капитан Ушаков өзі станокты пулеметтің тұтқасынан ұстап жата қалып, сақылдатып қоя берді.

	Бастығы Сүлейменов болып, біздің үш автоматшы жаудың өкпе тұсынан шықты да, сексен метр жерден оқ атты. Немістер қос оқтың ортасында қалып, топалаң тиген қойдай қырылды. Тек аман қалған бір фриц қана, үлкен тасқа автоматын сүйеп қойып, өзі бұғып жатып, ата берді. Оған ешбір оқ дарымайтын тәрізді еді.

	– Ыбырайым-ау, мына қызталақты қайтеміз енді, – деді қасында жатқан Біргебай.

	– Кәйтуші ек, қызталақтың... мен қазір көрсетейін. Ыбырайым автоматын қоя салып, винтовкасын қолына алды. Ол винтовканы сауытбұзар оқпен оқтады да, неміс автоматының дәл стволын көздеп, басып салды. Автоматының быт-шыты шыққан фриц тұра қашты.

	– Жоқ, сен қашып құтыла алмайсың, Ыбырайым сені құтқармайды, иттің ғана баласы, – деп қатуланып, Сүлейменов тағы бір оқты жіберді. Тек аман қалған бір фриц қана, екі қолымен кеудесін ұстап, шалқая беріп, етпетінен құлады.

	Сүлейменов командиріне келіп:

	– Бұйрығыңыз орындалды, капитан жолдас, – деді.

	– Бүгін жаман соғыспадық-ау деймін, Ыбырайым, ә?

	– Бізге жаман соғысуға болмайды, – деді Ыбырайым жарасын қайта байлап жатып.

	Капитан Ушаков Ыбырайымды ертіп алып, бөлімшелердің жауынгерлік тәртібін аралап келе жатыр еді. Әдеттегіше, о жақ, бұ жақтан оқ зуылдап өтіп жатыр. Командирдің оқтан қорықпайтынын Ыбырайым жақсы білетін, сол үшін де оны жақсы көретін. Ыбырайымның бұрынғы капитан Әшкеевке деген сүйіспеншілігі енді капитан Ушаковқа ауған тәрізді еді. «Енді осынымнан айырылып қалмайын» дегендей, Ыбырайым командирін ұрыста қызғыштай қорғайтын.

	Автомат оқтары саябырлады-ау деген кезде бір жеке оқ құлақты жара дызылдап келді де, екеуінің нақ аяқ астына, қарға түсіп быж ете қалды.

	– Жатыңыз, жатыңыз деймін, капитан жолдас! – деді Ыбырайым.

	Бағынышты адамнан бұйрық сарынды сөзді өмірінде естіп көрмеген капитан, «мынаған не болды» дегендей одырая қарады да, Ыбырайымның қайыспас қату жүзіне шыдамай, тіл алғыш балаша жата қалды.

	– Жаңа сізді немістің мергені атты; тұрушы болмаңыз, тұра көрмеңіз, – деп жалынды Ыбырайым. Капитан қарсы болған жоқ. Ыбырайым снаряд ойып кеткен апанга жылжып барды да, окоп жасап, жауға көрінбейтін болып орналасты.

	Тек сығалап қарағанда ғана сегіз жүз метрдей жерде винтовкалы екі фрицтің сақтықпен келе жатқанын байқады. Ыбырайым ұзақ көздеп жатты да, оң жақтағы фрицті нысанаға алып, мылтықты басып қалды. Фрицтің оң жақтағысынан бұрын сол жақтағысы құлады.

	– Ә, тіс қаққан қу екенсің. Құлайтын кезің әлі жеткен жоқ. Мені олай алдай алмайсың. Құлағың келсе, кәзір серігіңе қосып, біржолата құлатам. Асықпа, фриц, асықпа, көрің қазулы, – деді Ыбырайым.

	Ыбырайымның өзі де асықпай жатып алды. «Сабыр түбі – сары алтын» деп, сарғая күтті. Тірі-өлісін білдірмей жатқан неміс снайпері әлден уақытта басын көтергендей болды. Сол секунтінде Ыбырайымның оғы шықты. Сөз жоқ, дәл тиді. Оның оғы тимеске тиіс емес. Бірақ мынау бас оқ дарымайтын не қылған бас, әлде фрицтің басы қауақ болып кеткен бе? Ыбырайым дүрбісін алып қарап еді, фрицтің мойыны қылдырықтай екен. Немістің ағашқа қарақшы іліп, алдағанын сезе қойды.

	– Жарайды, арбасып көрейік, – деді де, Ыбырайым окопының жанына құлақшынын қоя қойды.

	Неміс құлақшынға үш оғын дәлдеп тигізді де, «жұмысыңды бітірдім» дегендей түрегеліп, қайқайып жүре берді. Бірақ Ыбырайым жалғыз оқпен оның жұмысын бітірді. Тағы бір басқыншының мойны үзілді. Жекпе-жекте біздің снайпер жеңді.

	– Енді тұруыңызға болады, капитан жолдас, – деді Ыбырайым күлімсіреп.

	– Жарайсың, жігітім, – деп капитан Сүлейменовтің қолын алды.

	Тағы бір жолы, жаудың қорғаныс шебін бақылау туралы бұйрық алып, Сүлейменов таса жерлермен алдыңғы қыратқа шықты да, сирек бұталардың түбінен ыңғайлы позиция жасап, бұрынғы дағдысы бойынша жақыннан алысқа, оңнан солға қарай сүзіп, жердің қыртысын көзімен ақтара бастады. Немістер Великие Луки қаласын қайтарып алу ниетінен мүлде бас тартқандай, тым-тырыс бола қапты. Екі жақтан әрлі-берлі өтіп жатқан, алысқа сілтейтін артиллерияның ызыңы болмаса, бейнебір тыныштық орнаған сияқты. Нақ осы тыныштықты сипаттағандай, ұрыс даласында емін-еркін жәйіліп жүрген торы ат Ыбырайымның көзіне түсті.

	Айуан десе айуан, оққа ұшам деген ойында да жоқ. Жануардың жоны жұп-жұмыр, омырауы ошақтай, жалы бір құшақ екен. Ауылда кездессе, шоқтығына қолым тисе-ақ ырғып мініп алып, шоқырағын көрер едім, – деді өзіне-өзі Ыбырайым, торы атқа қызығып.

	Торы ат ауылдағы тұрмысты, жиын-тойда құрбылармен көкпар тартысып, жарысқан күндерді еске түсірді. Кенет торы аттың қасына біздің минаның гүрс етіп жарылғаны байқалды. Торы ат үрку түгіл, орнынан қозғалған да жоқ. Ыбырайымның көңілі тағы да Торы атқа бөлінді.

	Сүлейменов бұл торы атты бұдан бұрын да бір-екі рет көрген тәрізді еді, бірақ ол кезде оған көңіл бөлетін уақыт болмады. Бұл жолы торы аттың үрікпейтіндігі Ыбырайымды ойландырды. Шынында торы аттың жылқы баласынан өзгеше бір белгісі бар сияқты. Ол жүргенде, шідерлі аттай аяғын кібіртіктеп басып, денесі аударылып-төңкеріліп отырады, ал оттағанда шөпті айнала шалып оттамай, су ішкен тәрізді, басын бір жерге қадап, бірден көтереді де, қаңқайып тұрып қалады.

	Қарап жатқанша осы атты әурелейінші деген оймен Ыбырайым аттың дәл құлағынан көздеп бір оқ жіберді. Торының құлағы селк еткен де жоқ. Ыбырайым құмарта түсіп, торының дәл басын қарауылға ала атты. Оқ тигендей-ақ болды, бірақ ат өлетінге ұқсамайды.

	– Білдім, білдім, – деді Ыбырайым, Архимедтің «таптым-таптым» дегеніндей.

	Сөйтті де Сүлейменов дереу қалтаға қолды салып жіберіп, сауыт бұзар оғын алды да, мылтығын қайта оқтап, жаны сірі торы аттың нақ омырауын көздеп басып салды. Аттың басы сылқ етіп төмен түсті де, қайта көтерілмей қалды.

	Жасанды атқа жасырынған дұшпанның бақылаушы мергенін Ыбырайым осылай жойды. Жезтырнақтай жүз құбылған арам ойлы дұшпан сауыт оранып келіп еді. Қас батырдың қаһарына ұшырап, қарасын батырды.

	Апрель. Көктемгі жайдары күндердің бірі еді. Көгілдір тартқан көкмайса шөптер әлемге көрік беріп тұрды. Жұпар иісті таза ауаны мейірің қана жұтқың келеді, кеудені кең ашып дем алғың келеді. Айдын көлдің аясында, көкорай шалғынды төсек қып, арқасын күнге бере, бір топ қарулы адамдар отырды. Бұл бүкіл армия көлеміндеті даңқты снайперлердің бас қосқан жері еді.

	Мергендер слетіне өңкей ығай мен сығайлар, «сен тұр, мен атайындар» жиналған. Мұнда Ыбырайым Сүлейменов те отырды. Гитлершілдерді ең көп өлтірген Ыбырайым болғандықтан ба, әлде қазақ ұлының келбеті көз тартты ма, әйтеуір жұрттың назары мерген Сүлейменовте болды. Тіпті генерал-лейтенант Кузьма Никитович Галицкийдің өзі де Сүлейменовті ерекше құрметтеп, онымен сөйлесіп отырды. Зор денелі, аққұба келген белорус генералының қасындағы батыр келбетті, кең маңдайлы, өткір көзді, жарқын жүзді қызыләскер Ыбырайым Сүлейменов нақ осы отырғанда қазақ халқының ресми өкілі тәрізді еді.

	Сөз Ыбырайымға берілді. Нақ осыны күтіп отырған журналистер де қағаз, қаламдарын ыңғайлай түсті.

	– Мен орысша нашар білемін, бірақ сіздер менің сөзіме түсінесіздер, – деп бастады Ыбырайым.

	Жұрт оны ынтыға тыңдады.

	– Мен біреумін. Сенімен екеуміз. Бәріміз көппіз. Әрқайсымыз бір-бір немісті өлтірсек, қандай жақсы болар еді, – деді Ыбырайым.

	Ол сөйлегенде қолдарымен нұсқап, бүкіл денесін қимылға келтіріп, жанын сала сөйледі. Оның сөзі ауыздан емес, әріден, жүректен шыққан сөз еді.

	– Біздің еліміз бай. Қазақстан да бай. Бірақ босқа жатқан қазына жоқ. Біз неге оқты босқа шығарамыз. Сен ойлан. Сен көзіңе қара. Жауға тура қара. Көз батыл болса, қол батыр болады.

	Ыбырайым жеке бір кісімен, өзінің бір жолдасымен сөйлескендей, «сен» деп сөйледі, бірақ бұдан оның сөзі күшейе түсіп, нысанаға дәл тигендей болды.

	Мен адам өлтіруге құштар емеспін. Бірақ фашистерді өлтіргім келеді де тұрады. Олар маған адам емес, қабан сияқты. Қабанды өлтірмесең, егінді таптап кетеді. Өзіңді де жарып кетуі мүмкін. Қабанды жаралы етсең өкінесің. Ол өзіңе қарсы ұмтылады. Оны жаралау – шала жұмыс. Жауды өлтіргің келсе – көздеп ат, сеніммен ат, бізге жаман соғысуға болмайды.

	– Қандай түсінікті сөйлейді, – деді қасында отырған генералға жазушы Владимир Ставский, – қандай ақылды қазақ!

	Бұл көптің пікірі еді.

	Слеттен соң снайперлердің жарысы болды.

	Алты жүз метр жерде жаудың кеудесі салынған нысана бар. Дүрбімен қарасаң, жаудың қақа жүрегінің тұсында алманың үлкендігіндей қара дөңгелек көрінеді. «Жауды» тауып, оның дәл жүрегіне сегіз оқтың біреуін тигізген кісі үшінші бәйгені, екеуін тигізген екінші бәйгені, үшеуін тигізген бірінші бәйгені алады. Қалт еткенді қалпақтай ұшыратын мергендер жарысқа түсіп, бәрі де бірінші бәйгені аламын деп дәмеленді. Атыс басталып, оқтар зуылдап кетіп жатты.

	– Маған үш оқ жеткілікті, – деді атыс шебіне келгенде мерген Ыбырайым Сүлейменов, сөйтті де қалған бес оқты оқ үлестіруші офицерге қайтып берді.

	Бұған қайран қалған жұрт Ыбырайымның қасына үймелей бастады. Әркім ішінен оған тілекші болды, тез атқанын күтті. Оптикалық көздеуіштен нысананы іздеген ол тез ата қоймады. Нысана көзге түскенде, тірі немісті көргендей, ызаланып көзіне қан толып кетті, атылуға дайындалған арыстандай, мылтығына қарай қомдана түсті де, денесі металмен металл болып біте қайнасқандай қатып қалды. Оның шаппадағы сұқ қолы да қимылсыз тәрізді еді. «Ал атылады, ал атылады» деп жұрт секунд сайын күтті, Ыбырайыммен бірге өздері де ататындай демдерін ішіне тартып, үнсіз тұрып қалды. Мылтық тарс ете қалғанда қара аспанды қақ айырғандай болды, – үш оқ қатарынан шықты.

	Үшеуі де нысанаға дәл тиді, – деген телефәнистердің хабары сол минутында жетіп үлгірді.

	– Бас бәйге Сүлейменовтікі, – деді манадан үндемей, байқап тұрған генерал. Генералды жаңылысты деп ойлап, оның адъютанты бір снайпердің сегіз оқтан төрт оқты нысанаға тигізгені туралы сыбырлады. Айтқанынан қайтпайтын генерал тағы да:

	– Бас бәйге Сүлейменовтікі, өйткені ол үш оқты да тигізетінін біліп, сеніммен атты, – деді; сонсын мергенді өзіне шақырып алды. – Жолдас Сүлейменов, батырлығыңыз үшін, ақылдылығыңыз үшін сізді үкімет атынан Қызыл Жұлдыз орденімен наградтаймын, – деді де, Ыбырайым Сүлейменовтің омырауына орден қадады.

	Мерген Сүлейменов генералға салтанатпен әскерлік алғыс айтты:

	– Совет Одағына қызмет етемін!

	Генерал Ыбырайымды машинасына отырғызды да, тоғайдың ішіне қарай тартты. Оның үйі сол жақта болатын.

	– Сүлейменов, сіз ауылды сағындыңыз ба? – деді генерал.

	– Сағындым, сағынғанда қандай!

	– Ендеше қазір біз ауылға барамыз, қазақ ауылына барамыз. Ыбырайым нанарын да, нанбасын да білмей, генералдың бе-

	тіне қарады да, «қойсаңызшы» дегендей жымиып күлді. Ол екі арада машина кілт тоқтай қалды. Ыбырайымның көзіне қазақтың киіз үйі оттай басылды. Кәдімгі алты қанат киіз үй. Ыбырайым өз үйіне кіргендей, емін-еркін кіріп келді. Ол «түсім бе, өңім бе» дегендей, үйдің ішін айнала қарап, біраз тұрды. Бұл үйде тиелген сандықтар, тәртіппен жиналған көрпелер жоқ еді; олардың орнына бір кісілік кереует, шағын стол қойылған. Бірақ үйдің тұсына ілінген, еденге төселген ақ киіздер мен қызыл-күрең кілемдер қазақ үйінің суретін беріп, «мен мұндалап» тұрды.

	– Отырыңыз, Сүлейменов жолдас, – деп генерал орындық ұсынды. – Қалай ауыл ұнай ма сізге?

	– Бұл ауыл емес, жалғыз үй ауыл бола ма? Бірақ... – деді Ыбырайым ойланып тұрып, – бірақ бір есептен сіздің үйді ауыл деуге де болады, майдандағы ауыл.

	Ыбырайым ауылды, елді, бейбіт тұрмысты еске түсірді. Кім біледі, солдаттың жанын танитын генерал Ыбырайымды әдейі осы киіз үйге әкелген шығар, елін еске түсірсін, көңілі сергісін деген шығар.

	– Бұл үйді мен Қазақстаннан алдырттым. Киіз үй көшіп-қонуға ыңғайлы. Біз көшпелі ел сияқтымыз.

	– Үйіңіз жақсы, ауыл жақсы.

	Генерал мен снайпердің әңгімесін ашылған есіктің сықыры бөліп жіберді. Есік ашылғанда еттің иісі бұрқ ете қалды. Үйге береке кіргендей болды. Қолына бір табақ ет алып келе жатқан ақ халатты қызыләскер Шәлтай Ыбырайымды көргенде көзі бадырайып, аң-таң қалды.

	– Қонақ келеді дегенге мен шала бүлініп жүрсем, тәйірі сен бе едің? – деді Шәлтай майы шылқыған етті столдың үстіне қойып жатып. – Ауылдағыша қолды салып жүрме, мына айыршамен же.

	– Осы үйдің келіншегі сияқты, сен соққан мұнда не бітіріп жүрсің?

	– Осы үйді елге барып әкелген де, оны күтетін де, оны тігетін де, жығатын да мен, менсіз бұл үйдің сәні келе ме, – деді Шәлтай мақтанып; сөйтті де тайып тұрды.

	Ет алдында генерал мен снайпер жүз грамнан арақ ішті.

	Арақтан соң Ыбырайым етті емін-еркін жеді.

	– Маған енді ішуге болмайды, ал сізге ішуге болады, – деп генерал тағы бір жүз грамм ұсынды.

	Ыбырайым мас болып отырды, ол арақтан емес, ұлы дәрежелі адамның сый-құрметіне риза болып, көңілі тасыды. Соғыс біткен соң Қазақстанға, сіздің ауылға қонаққа барамыз, – деді генерал Ыбырайыммен қоштасып жатып.

	– Ол үшін, жолдас генерал, әуелі сіздің ауылға барамыз, Белоруссияны азат етеміз.

	Ыбырайымның бұл қарапайым сөзінде қазақ халқының таңдаулы ұлдарының ой-пікірі айтылды, советтік Отан алдындағы әскерлік борышты терең ұққандық білінді.

	Генералдың адъютанты Ыбырайымды машинаға мінгізіп, бригада штабының жаңа қонысы Шадинино селосына әкеліп тастады. Сүлейменовтің жарыста озғаны, Қызыл Жұлдыз орденін алғаны, генералдың үйінде қонақ болғаны туралы хабар мұнда машинадан бұрын жетті. Бәріміз жиналып, Ыбырайымды қарсы алып, оны бірімізден соң біріміз сүйіп, жарыстағы жеңісімен, орден алуымен құттықтадық.

	Снайпер Сүлейменовті бригадалық, армиялық, майдандық газеттер де, «Правда» газеті де мақтады. Оның даңқы арта берді. Кейінгі ұрыстарда Ыбырайым Сүлейменов өзінің снайперлік есебін 280-ге жеткізіп, Ленин орденімен наградталды.





IV


	Біз тұрған Калинин облысы дегеніміз бұрынғы Тверь губерниясы. Ертеде Тверь аймағында өнеркәсіптің жоқтығы былай тұрсын, тіпті ауыл шаруашылығы да мешеу болған. Бұл аймақта ауылдағы тіршілікті әйелдер атқарған, ал еркектер басқа жерлерге барып қызмет істеген. Өйткені өз елінде егін егуге жер жетпеген. Мұнда құрғақ жерден гөрі шалшық көп болған. Содан бері заман өзгеріп, тұрмыс жақсарғанмен, шалшық азаймапты. Бірақ, қараған өз жерінде дүрілдейді дегендей, шалшықтың да әсем кезі бар. Кәзір онда қалың құрақ өсіп, құлпырып тұр. Көктем келіп, ой да, қыр да көкпеңбек болды. Егін де өсіп келеді. Мұның өзі азат болған өңірдегі азат жұрттың ырысы ғой.

	Азаттық әперген қызыләскерлер де көңілді, жайдары жүр. Қысқы киімді тастап, жеңіл киінген, гимнастеркамен жүрген жауынгерлер алқымын ашып қойып, еркін дем алуда. Олардың ішінде сауыққойлар да аз емее. Лейтенант Смағұл Көшекбаев басқарған өнерпаздар бір күні бір ротада, екінші күні басқа ротада ойынсауық көрсетіп жатады.

	Әр батальонда әдебиет үйірмесі де болды. Онда таңлаулы әдеби шығармалар оқылады. «Знамя» журналында басылған Александр Бектің «Волоколамск тас жолы» хикаясын оқымаған кісі жоқ деуге болады. Бауыржан Момышұлының бейнесі жұртқа таң қалдырарлықтай әсер етіп, ұлттық мақтаныш сезімін туғызды.

	Бір күні почта арқылы бізге Сәбит Мұқановтың «Балуан Шолақ» деген кітабы келді. Автор бірінші бетке мынадай сөздер жазыпты: Қасым, Жекен! Осы еңбегімді сендермен қайғы-қуанышын бірге көретін туысқан жауынгерлерге шын жүректен сәлемдемеге жіберем. Сәбит. 15. IV – 43. Біз бұл кітапты қолданқолға жүгірттік. Оны көп кісінің оқығандығы сонша – ол жұлмажұлма болды; біз өзімізге ескерткіш ретінде бірінші бетін ғана сақтап қалдық.

	Ақын Жақан Сыздықов бізге арнаған өлеңін жіберді. Өлең газетімізде басылды.

	Біз хат келсе қуанамыз. Өзіміздің майдандағы жолдастардан да хат келіп жатыр. Мәліктің мына хатын алайық: «Батыр бауырым Қасым-ау! Саған көптен бері хат жазбай, ұятты-ақ болдым. Біраз уақыт командировкада болдым да, содан кеше келіп отырмын. Мұнда сенен екі хат бар екен (14. V және 6. VI), көп рахмет айтып отырмын. Ертең толық хат жазып, суретімді де жібермекпін.

	Дәу Балтабек полк командирінің орынбасарын даярлайтын оқуға кетіпті; жолдан жазған хатын алдым. Оқығаны жақсы. Басқасын ертең жазармын. Жолдастарға көп сәлем. 17. VI. – 43».

	Ертеңіне Мәліктен тағы хат келді.

	Мәлік хатының аяғында Бақтияр Меңдіғазин туралы жазды:

	«Бақтиярмен кездестік, мен оған бізде қал дедім, ол қалмаймын деп қасарысып, кетіп қалды...»

	Осы хатты оқып отырғанда Бақтиярдың өзі біздің бригадаға жетіп келді. Ойламаған жерден оның бізге келуі маған ерекше бір жаңалық болды. Ол ымыртта редакциямыздың кішкене бөлмесіне кіріп келгенде, мен оны танымай қалдым. Кеудесінде Қызыл Ту, екі Қызыл Жұлдыз ордендері, бірнеше медальдар тағылған тапалтақ жігіттің қара-күрең жүзінен, жалпақ бетінен, жұмық көзінен, талпақ мұрнынан делдиген танауынан өте таныс біреуді көріп тұрмын, бірақ ол Бақтияр болуға тиіс емес, дегенмен соның өзі болып шықты.

	– Көзіңді шел басқан ба, орныңнан қозғалмай, шәниіп отырсың ғой, мені танымайсың ба? – деді де, Бақтияр маған қарай тұра жүгірді.

	– Сен бе едің? – деп сасқалақтап мен де орнымнан ұшып түрегелдім.

	Екеуміз құшағымызды айырмай, бір-бірімізді қайта-қайта сүйіп жатырмыз.

	Аға лейтенант Бақтияр Меңдіғазин, менің интернатта бірге өскен жолдасым, Панфилов дивизиясының барлаушы батыры, – деп таныстырдым Жекенге және басқа қызметкерлерімізге.

	Шүйіркелесе отырып, шай іштік. Қара нанымызды, қант-майымызды, дорбада сақтаулы жатқан консервімізді стол үстіне қойдық.

	Айтпақшы, майданның саяси басқармасында Мәлікті көрдім, – деді Бақтияр. – Мәлік мені дивизияға шақыртып алған еді. Оның ұсынысы бойынша майдандық газетте бір аптадай жұмыс істедім. Құрысын, қағаз кеміру жұмысын ұмытып кеткен екенмін. Өз дивизияма барамын, өзімнің барлаушылығым жақсы дедім Мәлікке. Шынында да майдандық өмірдің ең қызықтысы барлаушылық қой.

	Түн ортасында газетіміздің кезекті номері редактордың қол қоюына келіп қалды. Мен Бақтиярға:

	– Шаршап келдің ғой, ұйықтап ал, мен мына газетті оқып шығайын, – дедім.

	Мен сені сағынып, алыстан әдейі іздеп келсем, сен не айтып отырсың, – деп ашуланды Бақтияр.

	Оның түрі ғана емес, мінезі де өзгерген екен. Бұрынғы биязы мінезді Бақтияр енді ашуланатын, ерсілеу сөйлейтін болыпты. Мұның бәрі жексұрын соғыстың әсері ғой. Мен газетке қол қойдым да, оқуын Жекенге тапсырып, Бақтияр екеуміз далаға шықтық.

	Бұл өңірде июнь айының екінші жартысында ақ түн болады. Дала күндізгіден жап-жарық. Қағаз жазуға немесе жазылған қағазды оқуға әбден болады. Бақтияр екеуміз бір-біріміздің бетжүзімізді айқын көріп келе жатырмыз. Біз таң атқанша әрлі-берлі жүрумен болдық. Сонау бала кезден басталып, майдан оқиғаларына дейін созылған әңгімеміз бітер емес.

	– Уақыт деген қалай тез өтеді, біз екеуміз көріспегелі қашша-ан, – деп бастадым мен әңгімені. – Біздің соңғы кездесуіміз 1941 жылғы 23 ноябрьде Рыбушки селосы жанында болды ғой. Есіңде шығар...

	– Есімде болғанда қандай, – деді Бақтияр. – Ол ол ма, содан бері мен он бір рет жараландым. Мен, сірә, өлмейтін шығармын. Госпиталь дегенді көрген емеспін; ылғи медсанбатқа барып, емделем де, өзімнің полкыма, өз взводыма қайтып келемін. Взвод – менің өз үйім, боз үйім. Онда мен солдат, сержант, отделение командирі, помкомвзвод болдым, кәзір взвод командирімін. Осы аз уақыттың өзінде взводтағы жолдастарымды сағынып қалдым. Барлаушылар бауырмал келеді, өйткені олардың өмірі мен өлімі ортақ қой.

	– Әрине, барлаушы болу оңай емес.

	– Мен саған айтайын, барлаушы болу үшін алдымен коммунист болуың керек. Ыржиғаныңнан сезіп тұрмын, бәріміз де коммуниспіз демексің ғой. Иә, партиямыздың, Отанымыздың сенімін ақтау – барлық коммунистердің міндеті. Бірақ бұл міндетті өлім қаупіне ұшырамай да орындауға болады. Ал барлаушы дегеніміз күн сайын, сағат сайын өлімге басын байлауға дайын тұратын коммунист. Мұны біліп қой, досым.

	– Білдік.

	– Білсең, барлаушылар жігерлі, қаһарлы, қайсар болады. Олар арықтан қарғудан, жардан секіруден тайынбайды. Дұшпанмен жекпе-жек кездессе, арыстандай алыса кетеді.

	– Түсіндік...

	– Түсінсең, барлаушылар өз міндетін орындау үшін барлық қаруларды, тіпті қанжар мен пышақты да қолдана біледі.

	– Оһо!

	– Айта берсек, барлаушылар сендер сияқты қағазқұмар емес. Олар ешнәрсені жазбайды. Қажет нәрсенің бәрін жаттап алып, миында сақтайды. Картадан көргендерін жаңылмай табады. Түнде күндізгідей жүреді. Адасу дегенді білмейді. Олар компасты қолданып, азимут бойынша жылжымайды, өз жолын жұлдыздарға, ағаштың түбіріне, тастың мүгіне қарай бағдарлайды. Барлаушылар осының бәрін біледі.

	– Сен ше?

	– Барлаушы болғандықтан мен де білемін. Нансаң да, нанбасаң да солай. Айта берсек, мен неміс тілін де үйрендім. Мен оны майданда мәдениетті болайын деген оймен емес, неміс тілін басқа тілдерден гөрі ерекше жақсы көргендіктен де емес, барлаушылық міндетімді ойдағыдай атқаруыма көмекші болады деп үйреніп жүрмін.

	– Сонымен неше рет барлауға шықтың, неше «тіл» әкелдің, қанша неміс өлтірдің?

	– Жалғыз кісінің барлауға шықпайтыны белгілі ғой, – деп бастады сөзін Бақтияр.

	– Біз бірде екі-үш кісі, бірде бір отделение болып, кейде бірнеше отделение; кейде тұтас бір взвод болып барлауға шығып жүрдік. Шамамен айтсам, екі жыл ішінде ең кемінде елу рет алғы шептен өткен шығармыз. 43 «тіл» әкелдік. Бес жүздей фашисті өлтірдік. Әдетте барлаушылар соғыспайды, кенет ұрынып қалады, сондықтан дәл қаншасын құртқанын өздері де білмейді, өйткені ұрыс алаңынан тез шығып кетуге тырысады. Біздің міндетіміз немісті тірідей ұстау болғандықтан, өлтіруге құштар емеспіз, бірақ кейде мәжбүр боламыз. Бізде жауды себепсіз өлтіру сирек кездеседі. Бір жолы мынадай оқиға болды: Великие Луки мен Новосокольники арасындағы Петрушино селосының старостасы фашистермен ауыз жаласып алып, оларға жағыну үшін «партизан» деген сылтаумен көптеген совет адамдарының қырылуына себепкер болыпты. Партизан отряды сырттан сот құрып, старостаны өлім жазасына кесіпті; бұл үкім жөнінде листовка шығарылып, селоға таратылады. Бірақ староста айылын жимай, гитлершілдер одан сайын басынып кетіпті. Панфиловшылармен тығыз байланысты Партизан өлкесінен келген хабар бойынша бізге төтенше тапсырма – үкімді орындау міндеті жүктелді. Мен қасыма Василий Никулин мен Николай Петровты ертіп, Петрушиноға жол тарттым. Алғы шептен өткен соң күнімен жүріп, селоға кешке жеттік. Бұл селоны ұзақ торыдық. Үшеуміз де шаруаларша киінгенбіз, сондықтан ымыртта еркіндеу жүруге де болады. Көз байланып, қас қарая бастағанда Коляны жіберіп, селоны барлаттым. Ең шеттегі оңаша үйде жалғыз кемпір тұрады екен. Бәріміз де сол үйге келдік. Әуелі шошып кеткен Анна Даниловна біздің совет барлаушылары екенімізді білген соң есін жинап, шалының неміс қолынан өлгенін айтып, жылап жіберді. Мен оны жұбатып, старостаның жайын сұрастырдым. Баяғыдан осы селода тұратын шаштараз Иван Гринберг бұрын нағыз орыспын деп жүреді екен, енді неміс екенін жасырмайтын көрінеді. Оның орталықтағы үлкен үйінде немістер тұрады, күзетшісі бар. Старостаның бір әдеті – күнде таңсәріде атын жетектеп әкеліп, осы шеткі үйдің қасындағы құдықтан суарады екен. Түн ортасы ауған соң біз қораның түкпіріне тығылып, құдық маңын аңдыдық та жаттық. Таң бозарып келе жатқанда қарны шермиген Гринберг құдық басына келді. Біз тосыннан лап беріп, оны бүркіттей бүріп алдық. Буындырып өлтірдік те, старостаны қауғаға іліп кеттік. Партизандардың үкімін орындап, өзіміз дивизияға қайттық.

	– Мынауың қызық оқиға екен, – дедім мен Бақтиярға. – Тағы басқа әңгімелеріңді айта түс. Бірақ Новосвинухово, Чикуново, Какачево селоларындағы ұрыстарыңды айтпай-ақ қой, Мәліктің хатында бәрі де бар.

	– Ой, оның да білмейтіні жоқ екен.

	– Немене, әңгімең бітті ме?

	– Қайдан бітуші еді, – деп Бақтияр тағы бір әңгімеге көшті. – Осы Великие Луки қаласын алардың алдында біздің взвод дұшпанның алыстағы тылында болды. Бара жатқанда бір топ немістермен кездесіп қалып, оларды жеңдік; өзіміз де аздап шығындалдық. Бірақ негізгі тапсырманы орындау үшін, алған бетімізден қайтпай, одан әрі кете бердік. Ақыры Порохов-Дно темір жолына жеттік-ау. Біздің міндетіміз – осы жолдың бойындағы үлкен көпірді бұзу, поезд құлату. Көпірдің қасына барған соң, басқалар күзетте тұрды да, Иван Шинкаренко, Михаил Чуйков үшеуміз әр жерге мина орнаттық. Бұл арадан қай уақытта қандай поездың өтетінін күні бұрын білетінбіз. Аңдудамыз. Бір мезгілде әскери эшелон келе жатты. Поезд көпірден өтіп келе жатқанда мен минаға байланысты сымды тартып қалдым. Бұғып жатырмыз. Көзіміз көпірде. Күткенде бір минут бір сағаттай көрінеді. Мина жарылмаса қайттік, масқара боламыз-ау. Жоқ, жарылар, жарылуға тиіс. Жарылды да. Көпір гүрс ете қалды. Поезд астанкестен болды. Қуанышымыз қойнымызға сыймайды. Біз жүгіре жортып отырып, темір жолдан алыстап кеттік. Бір бос жатқан селоға қонып шықпақ болдық. Тұрақты гарнизон сияқты, бүкіл взводымызбен селоға еркін орналастық. Бірақ кешке алты ат жеккен арбалы фрицтер сау ете қалды. Олар шаруалардан салық ретінде картоп жинауға келген екен. Біз оларды автомат оғымен қарсы алдық. Бір офицер мен тоғыз солдат жойылды. Үш неміс қолға түсті; бір пулемет, алты ат олжа болды. Біз көп аялдамай, жолға шықтық. Кезек-кезек атқа мінген соң, жолымыз қысқарды. Декабрьдің 31-нде өзіміздің 23-ші полкке келіп, жолдастарға қосылдық. Біздің панфиловшылар жаңа жылды жақсылап қарсы алды.

	– Сенің айтқандарың керемет хикая ғой, – дедім мен, – Мұның бәрін кейін жазу керек. Ол үшін күнделік жүргізу қажет.

	– Менде күнделік жоқ, бәрін жатқа білемін. Жазатын күн туса, талай кітапты келістіріп-ақ жазар едім.

	– Күн туар әлі. Жеңіс алыс емес. Мен білсем, немістердің берекесі кете бастаған сияқты. Олардың тылында солай. Онда Партизан өлкесі деген тұтас бір аймақ бар. Біз бұл өлкеге барыпкеліп жүреміз. Ә десе мә деуге дайын партизандар тек бізді күтіп отыр. Біздің армияның шабуылы барлық жерде күшейді ғой; енді сен екеуміз де қарап жатпауымыз мүмкін. Көрерсің, жақындаақ бұрынғы мемлекеттік шекарамызға жетеміз. Жеңіс деген сол емес пе! Ондай күн туады. Біз жеңіспен елге ораламыз. Мен елді, Алматыны сағындым, үй-ішімді сағындым, – деді де, Бақтияр көз жасын іркіп алды.

	Оның ойын бөліп:

	– Мұнда ұзақ боласың ба? – дедім.

	– Оған уақыт қайда? Бүгін, тіпті кәзір кетемін. Міне таң да атты. Жүр, шай ішейік.

	Бақтияр шайды асығып-үсігіп ішті де, «кетем» деп ұшып түрегелді. Мен оны біраз жерге шығарып салдым.

	– Хат жазып тұр, көріскенше сау бол, – дестік бір бірімізге.

	Көріспейміз деп ойлаған да жоқпыз.

	Дивизиясына барған соң Бақтияр талай хат жазды. Тағы да жараланып, госпитальдан емделіп шыққанын да хабарлады. Бір хатында ол өзінің Калинин майданы штабының барлау басқармасы қарамағында екенін, әуе десанты ретінде жаудың тылына, Партизан өлкесіне барып тұратынын, адресі құпия болғандықтан өзіне хат жазуға болмайтынын айтты. Хатының аяғында былай деп жазды: Қызметім бұрынғыдан да қиын, әрі қауіпті. Мен саған апта сайын ашық хат жазып тұрамын. Хатым тоқталса мені өлді деп есепте. Бақтияр. 10.11-43».

	Отан үшін жанын аямайтын, ажалдан қорықпайтын Бақтиярдың соңғы сөзі өлімді күнде естіп, күнде көріп жүрген бізге ерсі көрінген жоқ.

	Бұдан кейін Бақтиярдан апта сайын ашық хат келіп тұрды. Тым қысқа: «сау-саламатсың ба? Мен де аман-есенмін» деген бір-екі ауыз сөз болатын. Осы бірер сөздің өзі де маған қымбат еді. Бір айдан соң мүлде хат келмей қойды. Бақтияр Партизан өлкесінде, десанттық қызметте мерт болды. Оның сүйегі белорус жерінде жатыр.

	Бақтияр кеткен соң бізге Павел Кузнецов келді. Бұрын Панфилов дивизиясының «За Родину» газетінде редактор болып жүрген кезінде бізбен хат жазысып тұратын еді; енді «Правда» газетінің тілшісі болғанда, өзі келді. Павел Николаевич редакциямызда екі күн жатып, журналистерше кеңесті, бригаданың озаттары туралы, оның ішінде снайпер Сүлейменов туралы материал алып кетті.

	Жалпы алғанда бригададағы жағдай бір қалыпты сияқты. Дегенмен басшылар құрамында, әсіресе саяси бөлімде едәуір өзгерістер болды. Бізге В.Перцев, И.Черноколпаков, Л.Рыжов, Ю.Богушевский келді, ал Ә.Досанов, Ғ.Дүйсенбеков, А.Жәкішев, Д.Ерімбетов басқа құрамаларға кетті; Б.Төлебаев пен Д.Қосанов батальондарға жіберіліп, бірі замполит, екіншісі парторг болды. Бригада командирінің замполиті және саяси бөлім бастығы деген екі лауазым жойылып, саяси бөлім бастығы әрі командирдің замполиті деген бір лауазым енгізілді. Бұл қызметке С.Бәйішев тағайындалды. Ол бұрынғысынан едәуір кішірейді. Оның есесіне В.Охремчуктің орнына командирдің бірінші орынбасары болып келген гвардиялық подполковник Әбілхайыр Баймолдиннің рөлі артты. Әбілхайыр туралы әңгіме өз алдына.

	Редакциямыздағы жаңалық: газетіміз мүлде өзгеріп кетті. Ол бұрын «Алға (Вперед)» деп аталса, енді «Вперед (Алға)» деп аталды. Кемінде үш беті орыс тілінде болды. Газетті орысша шығару қазақ журналистеріне, әріп терушілерге көп қиындық келтірді, басқа қызметкерлердің де жұмысын ауырлатты. Бірақ олар қиындыққа төзіп, өз міндеттерін адал орындады.

	Біздің редакцияның алыстан көрініп тұратын белгісі – оның үлкен машинасы. Бұл үш тонналық машинаның үстіне қалың тақтайдан фургон үй, яғни баспахана салынған. Онда баспа станогы мен әріп кассалары орналасқан. Бес адам сиятын орындары да бар. Машина шофер Михаил Букреевтің күтімінде. Ол сақадай сай болып, команда бойынша қалаған минутта жүріп кетуге дайын тұрады. Жүріп кеткенде шофердің шеберлігіне таң қаласың. Букреев түнде шамсыз жүреді. Батпақты сай кездесіп, басқа машиналар тұрып қалғанда, біздің Миша сайдан өте шығады. Ол әуелі алыстау жерде тоқтап, сыртқа шығып, сайды байқап көреді, қайтып келіп, машинасын тексереді, сонсоң бар пәрменімен зулайды. Кейде машинаның үш дөңгелегі арғы беттегі құрғаққа шығып, соңғы бір дөңгелегі ғана батпақта қалады. Алты кісі болып итергенімізде машина жүріп кетеді. Қызыл әскер Букреев осы қатты жүру әдісін жер тайғақ кезде өрге өрмелегенде де қолданады. Анда-санда, қырқаның төбесіне жете бергенде тормозы ұстамай, тынысы біткен машина кідіріп қалса, Миша кілт бұрылып, ылдиға қарай жөңкиді. Айдаушымызға сенетін біздер қорықпаймыз. Бірнеше рет осылай істеп, ақыры қырқаға шығамыз. Бір жолы түн ортасында қасымыздағы үлкен ағаш үй өртенді. Кішкене сарайда жатқан біздер ұшып түрегеліп, көйлекшең далаға шықтық. Үйге жақын тұрған баспаханамыз өртене бастады. Баспаханадан айырылсақ – жауапты боламыз. Ал машинаның ішіндегі қол гранаталар мен танкатар гранаталар жарылса, бәріміз қырыламыз. Осыны білетін Михаил Букреев тәуекелге бел байлады: ол машинасына ырғып мініп, зымырады да кетті. Біз де зымырадық. Бәріміз жабыла қар лақтырып, баспахананы сақтап қалдық.

	Баспахананың бастығы – ұзын бойлы, мұртты аға сержант Алексей Гаврин. Ол «американка» деп аталатын баспа машинасын қолымен бұрап жүргізеді. Бұл кішкене машинада кішкене газеттің төрт беті жеке-жеке басылады. Түн ортасынан таң атқанға дейін баспахана машинасының тырсылы сол маңдағы адамдарға ұйқы бермейді. Оның есесіне таңертең батальондардан почтальондар келгенде газет дайын тұрады.

	Әріп терушілер – Досқали Есентаев пен Абдулла Қабиров. Олар материалды тез және қатесіз тереді. Газет шыққан соң әріптің бәрін таратып, келесі номердің қамына кіріседі. Бұлар – шаршау-шалдығу дегенді білмейтін жандар. Күнімен, түнімен, кейде бір тәулік ұйықтамай жұмыс істейді. Қандай қиын жағдайда болса да міндетін атқарады. Великие Луки тұсында жау самолеттері төмен ұшып, баспаханаға пулеметтен бүркіп кетті. Сол маңайда жүрген почтальон өліп қалды.

	– Жараланудан амансыңдар ма? – дедім мен дереу машинаға шығып.

	– Аманбыз, бірақ ұятты болдық, сасқанымыздан әріптеріміздің бәрін шашып алдық, ғапу етіңіз, қапа болмаңыз, газетті уақытында шығарамыз, – деп жауап берді Досқали.

	Бұл жауаптан оның өз ісіне зор жауапкершілікпен қарайтыны аңғарылды. Шынында да газет уақытында шықты.

	Әдеби қызметкерлер түнде артиллерия снарядының гильзасынан жасалған үлкен білте шамның жанына отырып, Москвадан радио арқылы келетін ресми материалдарды дер кезінде қабылдап, қазақ тіліне аударады. Олар күндіз алдыңғы шептегі батальондарға барып, күні бойы жауынгерлермен әңгімелесіп, газетке қажетті деректер жинап, кешке таман қайтады. Келе сала екі тілде мақала жазады. Өз атыммен және Қ.Абаев, Қ.Роллан, Қ.Сырымов деген лақап аттармен мен де жазып жүрдім. Мақаланы қысқа, жатық, жауынгерге түсінікті түрде және тез жазу керек. Ал бас мақала, оның үстіне, күнделікті ұрыс жағдайын дәл көрсетуге тиіс. Біз Молодой Туд жанындағы Плеханово селосын аларда мынадай бас мақала жаздық: «Совет селоларын азат етейік! Жауынгер жолдас, сенің алдыңда тұрған село – совет селосы! Бұл селода совет адамдары – өзің сияқты жастар, әкең мен шешең сияқты қарттар, қарындасың сияқты қыздар, сүйікті зайыбың сияқты келіншектер бақытты, қуанышты өмір сүрген. Олар кәзір немістердің құлдығында азап шегуде. Сен олардың зарлаған дауысын естисің бе? Олар сенен жәрдем күтуде. Біз совет селолары мен совет адамдарын фашистік қара түнектен құтқаруға тиіспіз. Оларды азат ету сенің қаруыңа, сенің өзіңе, сенің табандылығыңа, жанқиярлығыңа байланысты. Ерлердің ұрыста сыналатын күні туды. Бір тамшы қанымыз қалғанша фашистермен шайқасайық! Совет селоларын азат етейік! Батыл алға басыңдар, жолдастар!»

	Журналистерімізді сөз қылсақ, алдымен аузымызға аға лейтенант Жұмаханов түседі. Леонид Васильевич Рыжов редактордың орынбасары, Юрий Константинович Богушевич әдеби қызметкер ретінде жақында ғана іске кіріскендіктен, Жекен Жұмаханов – байырғы кадрымыз. Ол Жаңасемей жанындағы Жоламан деген ауылда өскен. Алматыдағы Коммунистік журналистика институтын бітірген. Одан соң «Социалистік Қазақстан» газетінің редакциясында қызмет істеген. Жоғары біліміне қарай тәжірибесі де жетерлік. Оның маған әсіресе ұнайтыны – тіл алғыштығы және айтқаныңды дәл орындайтындығы. Ол басқаның пікірін өз пікіріндей қадірлейді. Редактордың ойын ғана емес, солдаттың ойындағысын да қағазға дәл түсіреді. Жекен солдатпен сөйлескенде оның жанын түсініп отырады.

	– Амансың ба, солдатым, мен сені осы қайда көрдім? – дей салады.

	– Біздің взводта әнеукүні болып едіңіз ғой.

	– Иә, солай. Өзің қатты шаршаған кісіге ұқсайсың ғой.

	– Шаршамағанда! Күнімен шайқастық қой.

	– Бәрекелде! Тағы да шайқастық де. Үздік шыққандар көп болар? Әлгі кім ше?

	– Қарабек Бұрышев па?

	– Иә, иә!

	– Ол мықты жігіт. Осы жолғысын айтайын...

	Жекеннің осылайша жинаған бір жолғы материалдары бір аптаға жетеді. Ол шапшаң жазады және жағдайға қарай, етпетінен жатып алып та, тізерлеп отырып та, түрегеліп тұрып та жаза береді; оған ыстық та, суық та кедергі жасамайды. Бір рет қатты аязда, үйсіз-күйсіз жерде мақала жазылды. Тапқыр Жекен қалың, кең қолғабымен ұзын қарындаш ұстап, әрбір парақ қағазға зор әріптермен бір-бір сәзден жазып, баспаханадағы маған беріп тұрды. Будақ-будақ қағаздағы Жекен мақалалары құрастырылып, газет шығарылды.

	Газет тірегі тілшілер екені мәлім. Біздің тілшілеріміздің саны жүзге жақын. Бригада командирі полковник А.А.Морецкий баспасөз күні сержант Әзілхан Нұршайықов, аға сержант Мырзағали Ұсаев, кіші сержант Мағауия Қалиев, қызыләскер Дмитрий Татаринцев, қызыләскер Бейсенбек Мұстафин, старшина Сабыр Баймұратов, аға сержант Лев Гофман, лейтенант Қаби Нармағамбетов, капитан Шазада Әтеев сияқты әскери тілшілерге алғыс жариялады. Бұл тізімде ең алдымен сержант Нұршайықовтың есімі аталуы өте орынды.

	Әзілхан Нұршайықовпен біз майданға аттану алдында таныстық. Бір күні редакцияның блиндажына үстіне үлкен кісінің шинелін киген тапалтақ қара бала кіріп келді.

	– Жазуың сұлу екен, қай жердің баласысың? – деді Жекен оның ұсынған мақаласын алып жатып.

	– Жарма ауданының «Ақбұзау» колхозынанмын, – деп жауап берді сержант.

	– Неше класс бітірдің?

	– Он жылдық орта мектепті бітірдік қой.

	– Оһо! Қай ротадансың?

	– 76-шы артдивизионның 3-ші батареясында зеңбірек командирімін.

	– Оһо!

	Тілшілікке тарту мақсатымен сөйлесіп көріп едік, жәй сөйлейтін, ұялшақ, момын екен. Ішімізден: қайтсін, он тоғыз жастағы бала ғой дестік. ІІІирар, шынығар деген үмітпен тапсырмалар бердік.

	Бірақ ол бала емес, жігіт болып шықты және тілші ретінде ынжық емес, жігерлі екенін көрсетті. Бәсе, жай кісі зеңбірек командирі болмаса керек қой! Сөйтсек сержант Нұршайықов қатаң тәртіп ұстайтын мықты командир екен. Сондықтан да ол Қорғаныс халық комиссарының бұйрығы бойынша, бригада жауынгерлерінің ішінде бірінші болып, «Қызыл Армия үздігі» белгісімен наградталды.

	Майданда Нұршайықов бригада қаһармандарының бірі болды. Молодой Туд қаласының түбіндегі ең алғашқы қиян-кескі ұрыста көрсеткен ерлігіне байланысты оның «Ерлігі үшін» медалімен наградталғаны мәлім. Великие Луки қаласын азат ету жолындағы ұрыстардан соң оның кеудесіне «Жауынгерлік еңбегі үшін» медалі қадалды. Кейін ол үшінші дәрежелі Даңк орденін алды.

	Сержант Нұршайықов әскери тілші ретінде де үздік шықты. Жорықта да, қорғаныс пен шабуылда да уақыт тауып, ол қарулас серіктерінің – артиллеристердің жауынгерлік істері туралы редакцияға күнара мақала жіберіп тұрады. Бригада ұрысқа кірісіп кеткен кездерде алғы шептегі көптеген тілшілерімізден хабар келмей қалатын реттер болады. Редакцияның материалға «ашығып» отырған сондай күндерінде Әзілхан әрдайым қол ұшын беріп жүрді. Ол – ерінбейтін еңбекшіл жан. Біз Әзілханның мақаласын газетке жариялай отырып, өзі шайқаста жүргенде оны қай уақытта жазып үлгеретініне таң қаламыз. Сірә, мұның себебі оның өз міндетін терең ұғатындығында болса керек.

	Нұршайықовтың мақала жазуымен тынбай, өлең де жазатыны белгілі. Газетімізде оның қырық шамалы өлеңі жарияланды. Ол өлеңді де тез және ақындық шабытпен жазады. Әзілханның өлеңдері бүгінгі таңдағы елеулі оқиғаларға арналған. Өз өлеңдерінде ол жауынгерлерді әскери шеберлікке, табандылыққа, қайсарлыққа, өжеттікке баулып, жеңіске шақырып отырады. Көркемдігі мазмұнына сай бұл өлеңдерді солдаттар сүйсініп оқиды.

	Ең алғашқы ұрыс басталған кезде алғы шептегі Әзілханнан «Өсиет» деген ұзақ өлең келді. Біз, алдымен, тілшіміздің амандығына, одан соң газетімізге қажетті материал келгеніне қуандық. Оның өлеңін оқып шыққаннан кейін қатты қайғырып та алдық. Өйткені ол артиллерия взводының командирі, «Лениншіл жас» газеті редакторының бұрынғы орынбасары Қажым Көшековтің ұрыста қалай ерлікпен қаза тапқанын жазыпты, өлер алдында серіктеріне қандай өсиет айтқанын баяндапты. Ал редакциядағылар Көшековті тегіс білетін; журналист досымыз деп қадірлейтін. «Өсиет» дереу газетке басылды. Әзілханның өлеңдерінен бригаданың барлық батырларын табамыз. Ол ешқайсысын ұмытпайды.

	Біздің ақын Нұршайықов «Мен қазақ» деген поэмасында өзінің советтік нұрлы Отаны бар екенін мақтаныш етіп, халықтар достығын насихаттайды. Қызыл Армия Орел, Белгород, Харьков, Новороссийск, Брянск, Полтава, Смоленск қалаларын немісфашист басқыншыларынан азат еткенде ақын бүкіл халқымыздың қуаныш сезімін білдіріп, совет жауынгерлерінің қаһармандығын паш етті.

	Осы жылғы көктемде редакциямызға Жамбылдың «Балама хат» деген өлеңі келді. Бір жерінде ақынның майдандағы Алғадай деген ұлының есімі аталады. Тегінде өлең Алғадайға ғана емес, майдандағы барлық қазақ жауынгерлеріне арналған. Сондықтан біз өлеңді газетімізге шығарумен қатар Жамбылға хат арқылы жауап беру мәселесін ойластырдық және хатты өлеңмен жазайық, мұны Әзілхан Нұршайықовқа тапсырайық деп шештік.

	Біздің шешімімізді бастықтарымыз мақұлдады. Бір күні Саяси бөлім арқылы Әзілханды редакцияға шақырып алдық. Ол біздің ұсынысымызды қуана қарсы алды.

	– Хатты не туралы жазамыз, – деп Әзілхан мәселені анықтағысы келді.

	– Бригаданың батырлары туралы жазу керек.

	– Қандай стильде жазған дұрыс болар екен?

	– Ұран түрінде жаз, газетіміздің стилінде айқайлата, ұрандата жаз, – деп ақыл үйретті Жекен.

	– Қолдан келсе, халық жырларының стилінде, Жамбылдың өз стилінде жазылса жақсы-ақ болар еді, – деп мен өз пікірімді білдірдім.

	– Тауып айттыңыз, – деп жымиған Жекен Әзілханға байсалды түрде бұйрық берді: – Дәл Жамбылша жаз.

	Нұршайықов редакцияда қонып, таңертең іске кірісті. Түстен кейін өлеңін алып та келді. Тексі талқыланып, азғана өзгерістер енгізілді. Өлеңіміз қарапайым болып кетпесін деген оймен көп кісінің аты алып тасталып, хатқа қол қоюшылардың тізіміне енгізілді де, тексте Бұрышев, Бимырзин, Ерназаров, Сүлейменов, Әшкеев сияқты атақты батырлардың ғана аты аталды. Жамбылдан хат күтетінімізді ашық айтуды мақұлдадық. Сондықтан Әзілхан қосымша жазып, бұл тілекті екі рет аңғартты.

	«Әзілхан Нұршайықов бастап жиырма төрт кісінің қолы қойылған «Атамыз Жамбыл ақынға» деген хат Алматыға жіберілді. Екі айдан соң Жамбылдың «Жүз жасаған жүректен» деген жауабы келді.

	Әзілхан мен Жамбылдың өлеңдері біздің газетімізден соң «Социалистік Қазақстан» газетінің 1943 жылғы 30 майдағы номерінде басылды. Бұл өлеңдер барлық батальондар мен дивизиондарда оқылып, жауынгерлерді ұрысқа жігерлендірді, олардың жеңіске деген сенімін арттыра түсті.

	Біздің Әзілханның беделі күшеюде. Оны жұрт: батыр артиллерист, ақын артиллерист, – деп құрметтейді. Біз де оны газетіміздің өсірген ақыны деп мақтан етеміз.

	Біздің айтқанымыз келді. Соғыстан соң Нұршайықов университет бітіріп, «Социалистік Қазақстан» газеті редакциясында бізбен бірге қызмет істейді. Көрнекті журналист болады. Жазушы Нұршайықовтың талай кітаптары, оның ішінде Бауыржан Момышұлы туралы жазылған «Ақиқат пен аңызы» шығады.

	Ал кәзір сержант Нұршайықов зеңбірегінің қасында қарулас жолдастарымен сөйлесіп отыр. Олар алдағы шайқастардың қамын ойлауда.

	Майданда зор оқиғалар болып жатты. 23 июльде немістердің Орел-Курск және Белгород-Курск бағытындағы жазғы шабуылға деген жоспары бұзылып, Курск доғасындағы шайқастар аяқталды; 23 августа Харьков азат етілді; 16 сентябрьде Қара теңіздегі аса маңызды порт – Новороссийск қаласының штурммен алынуы ерекше ерліктің үлгісі деп танылды. Нақ сол күні Калинин майданы саяси басқармасында редакторлардың семинар-кеңесінің ашылуы бейнебір жаңа бастаманың нышаны тәрізді көрінді.

	Саяси басқарма Торопец қаласының түбінде тұратын. Таңертең асханаға барсам, Мәлік отыр екен. Екеуміз шұрқырастық та қалдық. Көріспегелі екі жылдай уақыт өтті ғой, сағынатын кез болды. Қайта-қайта күліп, бір-бірімізді арқамыздан қаға бердік. Мұндайда сөз де тез табыла қоймайды.

	– Сен түк өзгермепсің, – дейді ол.

	– Сен де өзгермепсің, – деймін мен.

	Шынында Мәлік едәуір өзгеріпті. Бұрынғыдай ұзын бойлы емес, орта бойлы сияқты; аққұба жүзі нұрланып, келбетті болып кетіпті. Оның кеудесіндегі «Алтын Жұлдыз» медалі да иесіне әсем көрік беріп тұр.

	Біз күнімен талай кездессек те, әңгіме таусылар емес. Мәліктің қазіргі қызметі орыстан басқа ұлттар жауынгерлері арасында жұмыс жүргізетін үгітші екен. Ол бүгін біздің армиядағы құрамаларға баратынын айтты.

	– Новороссийскінің алынуына бізде аса зор мән берілуде, – деді Мәлік кәдімгі тәжірибелі саяси қызметкерлерше. – Қаланың іргесінде «Кіші жер» деп аталатын біздің плацдарм бар екен ғой. Кіші жердегі солдаттарымыз тұтқиылдан қалаға штурм жасағанда, матростарымыз теңіз жақтан тап беріпті. Міне ойланып жасалған операция деп осыны айт. Тегінде біздің той да қашық болмас. Осыны жауынгерлерге аңғарту үшін кетіп барамын.

	– Жақсы, бригадада кездесеміз ғой.

	– Әрине.

	Бұдан бұрын армиялық кеңестерде әңгіме көбінесе белсенді қорғаныс, мергендер қозғалысы, социалистік жарыс туралы болатын еді. Ал мына кеңесте барлық лекциялардың тақырыбы шабуылды ұрыстар жөнінде болды. Тегінде Мәліктің сөзінің жаны бар сияқты. Мұның өзі кеңестің тез аяқталуынан да сезіледі. Алдымен кеткен біздің 3-ші екпінді армияның редакторлары болды. Мен елу километрдей жаяу жүріп, екінші күні өзіміздің бригадаға жеттім.

	22 сентябрьде Мәлік келіп, біздің редакцияға қонды. Ертеңіне «Алға» газетінде Совет Одағының Батыры гвардиялық майор Мәлік Ғабдуллиннің біздің бригадаға келгендігі туралы хабарланды. Оның келуі ерекше оқиға сияқты болды. Газетімізде сержант Әзілхан Нұршайықовтың «Сәлем сізге, Мәлік аға!» деген өлеңі басылды. Барлық офицерлер, сержанттар мен солдаттар қазақ халқының батыр ұлы Мәлікті шын қуанышпен қарсы алды. Жақында Қазақстанға барып қайтқан Мәлік Ғабдуллии атқыштардың, автоматшылардың, пулеметшілердің, зеңбірекшілердің арасында әңгіме өткізіп, жауынгерлерге туған елдің сәлемін айтты, тылдағы еңбекшілердің қажырлы қайратын баяндады, жауды қиратып, жеңіспен қайтыңдар деген халықтың аманатын жеткізді. Оның сөзін ықыласпен тыңдаған жауынгерлер халқымыздың тапсырмасын адал орындаймыз деп серт берді.

	Жұрттың сұрағына жауап беріп, Мәлік Сегізінші гвардиялық дивизияның жауынгерлік дәстүрлерін әңгіме етті. Ол политрук В.Г.Ключков басқарған 4-нші ротадағы 28 батырдың ерлігін тамаша суреттеді. Өзінің 3-ші ротасының Волоколамск түбіндегі қимылына жол-жөнекей тоқталды да, 1942 жылы жау тылына аттанған жорықта Бородино селосының қалай алынғанын айтты. Бұл – ақын Лермонтов жырлаған Бородино емес, басқа Бородино. Дегенмен сонау 1812 жылы соғыстағы ерлік дәстүрін орыс солдаттары 130 жылдан соң тағы да қайталағанын және бұл жолы олардың қасында қазақ жігіттері де болғанын айта келіп, Мәлік Совет Одағынын Батыры Төлеген Тоқтаровты ерекше атап өтті. Бірақ ол Бородино шайқасындағы өзінің қимылдарын, жалпы соғыстың басынан бергі ерліктерінің бірде-бірін айтқан жоқ.

	Бір сөзінде ерлік дәстүр Жүзінші бригадада да жеткілікті деген пікірін жалғастырып, Мәлік мерген Сүлейменовті мақтап кетті.

	Мәлік кетер күні штаб қызметкерлері ашық далада жиналып, сап түзеді. Штаб бастығы майор И.Ш.Мостовон алға шығып, бригада командирі полковник А.А.Морецкий мен гвардиялық майор Ғабдуллин жақындап келгенде:

	– Смирно! – деп команда берді де, офицерлердің Совет Одағының Батыры Мәлік Ғабдуллиннің келу құрметіне жиналғанын баяндады.

	– Менің қасымда тұрған кісі – біздің қазақстандық жігіт, менің жерлесім, бәріміздің ортақ бауырымыз атақты Мәлік Ғабдуллин. Оны сіздермен таныстыру абыройын алғаныма мен өте ырзамын. Ендігі сөз Батырымызға беріледі, – деп полковник Мәлікке қарады.

	– Құрметті полковник, Анатолий Александрович, сіздің басқаруыңызға сеніммен тапсырылған Жүзінші бригаданың мені туысқандық рухта қарсы алғандығы үшін алдымен сізге алғыс айтуыма рұқсат етіңіз, – деп бастады да, Мәлік жалпы соғыс жағдайын, әсіресе Калинин майданын сөз қылды: – Мен осы майданның саяси басқармасында үгітші болып қызмет істеймін. Бірақ мен сіздерді үгіттейін деп тұрған жоқпын. Өйткені кәзір алдымызда қандай міндет тұрғанын өздеріңіз де білесіздер. Біздің Қызыл Армияның шабуылы үдеп келеді. Бұрын батыстағы ең шеткі шепте тұрған біздің майдан ғана болса, енді басқа майдандар да бізге жақындай түсті. Олай болса, бізге де қимылдайтын уақыт жеткен болар. Демек, біз де шабуылды ұрыстарға дайын болуымыз керек. Мен сіздердің жаңа ұрыстарда жаңа табыстарға жетулеріңізге тілектеспін. Көріскенше қош болыңыздар.

	Морецкий анадай жерде тұрған өз машинасына апарып Мәлікті мінгізді. Ашық есіктен тағы қол бұлғап қоштасты да, Мәлік жүріп кетті. Біз оған сүйсіне қарап тұрдық. Ол алыстаған сайын ұзақ жолға, қызықты өмір жолына кетіп бара жатқандай көрінді. Шынында да біздің Мәлік қызықты, бақытты өмір сүрді.





VI


	Жүзінші бригаданың алдында жаңа міндеттер тұрды. Шабуылды ұрыстарға дайындық жүріп жатты. Бұл іске бригада бастықтары, әсіресе командирдің жауынгерлік жұмыс жөніндегі бірінші орынбасары Әбілқайыр Баймолдии қатты кірісті.

	Подполковник Охремчуктің орнына гвардиялық подполковник Баймолдин келгенде, бұл хабар бүкіл бригадаға ілезде тарады.

	– Полковник Морецкийдің бірінші орынбасары қазақ болыпты.

	– Аты кім екен?

	– Атын білмеймін, фамилиясы Баймолдин.

	– Аты Әбілқайыр.

	– Әуелден әскери адам көрінеді.

	– Академия бітіріпті.

	– Соғысқа басынан қатысыпты.

	– Қызыл ту, Қызыл Жұлдыз ордендері бар екен.

	– Онда, біздегі қос орденді бастық жалғыз Баймолдин болды ғой.

	Менің Баймолдин туралы жалғыз-ақ білетінім – өзім госпитальда жатқанда ол туралы «Казахстанская правда» газетінде басылған «Степной орел» («Дала қыраны») деген мақаланы оқығанмын және одан қатты әсер алғанмын. Бұрынғы білетінімізге кейін өзінен естігенімізді қоссақ, оның өмірбаяны мынадай.

	Әбілқайыр Баймолдин 1909 жылы Павлодар облысының Лебяжье ауданындағы Тақыр деген ауылда туған. 1928 жылы советпартия мектебін бітірді, сол жылы партия қатарына алынды, үш жыл Павлодар аудандық комсомол комитетінің секретары болды. 1931 жылдан Алматыдағы қазақ атты әскер бөлімінде эскадрон политругі болып қызмет істеді. 1038 жылы Хасан көлі маңында жапон сұмырайларына қарсы ұрысқа қатынасып, «Ерлігі үшін» медалімен наградталды.

	1941 жылы Баймолдин Ленин атындағы әскери-саяси академияны бітіріп, генерал-майор Л.М. Доватордың екінші гвардиялық атты әскер корпусындағы төртінші полктің комиссары болды. Бұл корпус Москва түбіндегі шайқастарда генерал-майор И.В.Панфиловтың сегізінші гвардиялық дивизиясымен қоян-қолтық қимыл жасап, астанамызды жаудан қорғады. Волоколамскіні қорғауда Панфилов, азат етерде Доватор опат болды, Москвадағы Новодевичьево бейітінде Панфилов пен Доватор ескерткіштерінің қатар тұруы, әсте, тегін емес. Сол шайқастарда Баймолдиннің полкі немістерге мықтап соққы берді; бір жолы дербес тапсырма бойынша жаудың тылына өтіп, Курулево селосында топталған гитлершілдерге тұтқиылдан шабуыл жасап, бір түнде мыңнан аса фашистерді қылыштап тастады, көптеген қару-жарақтарын қолға түсірді. Осы ұрыста ерекше ерлік көрсетіп, қатты жараланған Баймолдин Қызыл Жұлдыз орденімен наградталды. Ол Алматы госпиталында емделді.

	Подполковник Баймолдин қайта майданға келіп, өзінің төртінші полкінің командирі болып тағайындалды. Бұл полк Смоленск облысындағы Ресета мен Жиздра өзендерінің түйіскен жерінде 1942 жылғы 2 июльден 8 авгусқа дейін қиян-кескі ұрыстар жүргізіп, жаудың шабуылын тойтарды. Осы жолы Баймолдин Қызыл Ту орденімен наградталып, корпус штабының комиссары қызметіне жоғарылатылды.

	Комиссарлық қызметтер жойылған соң Баймолдин Москвадағы Жоғарғы офицерлік мектептің жанындағы саяси қызыметкерлерден командирлер дайындайтын алты айлық курсті бітіріп, Калинин майданына келді. Майдан командованиесі оны 100-ші бригадаға жіберді. Баймолдиннің бізге келгенін білсек те, өзін әлі көрген жоқпыз.

	Бір күні үйге орналасқан баспаханамызда әріп терушілердің қасында тұрған кезімізде бір подполковник кіріп келді. «Бастық осы болар» деген оймен жұртқа:

	– Смирно! – деген команда бердім де, өзім жүгіріп барып: газет шығарып жатырмыз, баяндаушы редактор майор Шәріпов, – дедім

	– Вольно! – деді де, подполковник маған жақындап келіп, қолын ұсынды, сонсын басқалармен де қол беріп амандасты. – Естеріңізде болсын, «смирно!» деген команда баспаханада қолданылмайды, өйткені әріп терушілер әріптерін шашып алуы мүмкін, бірақ редакцияға қолданылады, сондықтан редактордың командасында сөкеттік жоқ. Баяғыда мен де Алматыда атты әскер бөлімі газетінің редакторы болғанмын. Бір жолы баспаханаға командиріміз кіріп келгенде мен де «смирно!» деп қалғанмын. Сонда командиріміз әлгідей деп түсіндірген.

	– Ескертпеңіз үшін рахмет, жолдас подполковник, – дедім мен.

	– Бұл ескертпе емес, мен әдеттегі тәртіпті ғана айттым, ал уставта бұл туралы ештеңе де айтылмаған, – деп күлімсіреді подполковник.

	Осы бірінші кездесуіміз әлі есімде. Бойшаң, толықша, шашы жоғары қайырылған, өткір көзді, қара торы әсем жігіт жымиюға бейім тұрады екен.

	Сырттай қатты, іштей ақ көңіл Әбілқайырдың бұрынғы саяси қызметкер екендігі ә дегеннен-ақ сезілді. Кездескенде шын ықыласымен амандасып, әңгімені өзі бастап, сөйлей-сөйлей өзіңді үйіріп алып кетеді.

	Баймолдин бригада командирі Морецкийді Алматыдан біледі екен: бірден түсінісіп кетті. Өзіне бағынышты басқа командирлердің бәріне оның сөзі өтеді. Бүкіл бригадада Баймолдиннің беделі күннен күнге артып келеді. Бұл түсінікті де, өйткені подполковник Баймолдин барлық уақытын батальондар мен роталарда, дивизиондар мен батареяларда өткізеді. Олардың ұрысқа дайындығын тексереді. Кемшіліктерді байқап тез түзеттіреді. Аға бастық ретінде ақылын айтады. Жұрттың бәрі оны сыйлайды.

	Бір жолы Баймолдин екеуміз штаб маңында кездестік. Артына атшысын ертіп, жортып келе жатқан подполковникті анадайдан көріп, тоқтадым да, жақын келгенде сәлем бердім.

	– Асығып жүргеніңізді алыстан аңғардым, жәй ма? – деді.

	– Редакторлардың кеңесіне қатысу үшін армия саяси бөлімі тұратын Плаксино селосына баратын едім, – деп жауап бердім.

	– Біздің Шадинино меп Плаксиноның арасы он километр ғой, машинамен барасыз ба?

	– Жоқ, жаяу барамын.

	– Редакторды жаяу жіберуге бола ма екен? Менің атыма мініп барыңыз.

	– Жо-жоқ, рахмет.

	– Рахметіңізді кейін айтарсыз, – деп ол атынан түсті, атшысын да түсірді, – атшыға Букреевті алыңыз.

	Букреев екеуміз бастықтың Шабдар атына таң қалдық. Бұл бұрын шаруашылық взводындағы қарны шермиген мәстектердің бірі еді. Подполковник сол мәстекті таңдап алыпты деп естігенде нанбап едік. Шынында ол кісі тұлпарды танитын атсейіс екен. Жемі, күтімі жақсы болған соң жануар қалай өзгерген!

	Тұрпаты көз тартады. Іші тартылып, денесі созылып, сауыры қомданған, құйрығы түйіліп, келте жалы таралған нағыз арғымақтың өзі болып шығыпты. Көптен бері атқа мінбей, атты сағынғандықтан және Шабдарға қызыққандықтан болар, жолға шығысымен желіп кеттік. Шабдардың желісі де, шабысы да тамаша екен. Қызып алған соң ауыздығымен алысып, өршелене түсіп, желдей еседі. Еркін жіберсең, мейірің қанып, тербеліп отырасың. Біз Плаксиноға қалай тез келгенімізді байқамай да қалдық.

	Армиялық кеңес жоспар бойынша социалистік жарысқа арналған. Атқыштар жарысы, артиллеристер жарысы, мергендер жарысы деген тақырыптар жөнінде үш редактордың баяндамасы тыңдалып, пікір алысу болмақ. Мен үшінші болып мінбеге шықтым. Өзімше жақсы-ақ дайындалған едім. Бүкіл армияға мәлім мерген Сүлейменовті бетке ұстап, басқа мергендерімізді бірінен соң бірін мақтап, дәстүр бойынша жақсы цитаталар келтіріп, ерлік, достық, отаншылдық туралы пікірлерімді орынды қолданып, сайрап тұрғаным насихат секторының меңгерушісі подполковник Блехманға ұнаған сияқты еді. Кенет Үшінші екпінді армияның әскери советінің мүшесі генерал-майор Андрей Иванович Литвинов пен армия саяси бөлімінің бастығы полковник Федор Яковлевич Лисицын кіріп келді. Мен баяндамамды жалғастыра бастаған кезде-ақ генерал реплика берді:

	– Сіз «жарыс, жарыс» дейсіз. Жарыс заманы өткен. Отырыңыз, майор жолдас.

	Мен отырдым: түк түсінбей, есеңгіреп қалдым. Пікір алысу жөніндегі ұсынысқа ешкім қол көтере қойған жоқ. Генерал өзі сөйлеп, қорытынды жасады.

	– Жолдастар, – деді ол, – алғашқы екі баяндаманың да соңғы баяндамаға ұқсас болғанын мен біздегі текстерінен білемін. Сондықтан менің майорға жасаған ескертпем бәріңізге қатысты, – бұл жерде мен есімді жинағандай болдым. – Жарыс заманы, қорғаныс заманы өткен. Енді біз шабуылға әзірленуіміз қажет. Біз Белоруссияны азат етуіміз керек. Барлық жұмыс, оның ішінде баспасөздегі насихат та осы міндетке бағындырылуға тиіс. Армиямыздың командашысы генерал-лейтенант Кузьма Никитович Галицкийдің талабы осындай. Бұл іске бүгіннен бастап кірісуге міндеттісіздер. Сондықтан жоспар бойыпша ертең бітетін кеңесіміз бүгін осымен аяқталады.

	Генерал-лейтенант Галицкийдің талабына сәйкес бригадада ұрыс қимылдары басталды. Белгісіз қырқа немесе Н. қырқасы деп аталып кеткен биіктегі бұл ұрысты көбіміз кейін білдік. Бригада штабы және оның қасындағы дербес бөлімшелер бұрынғыша өздерінің үйреншікті жұмыстарын істеп жатты. Тек ерекше бөлім бастығының орынбасары майор Баспақ Омарбековтің командировкаға барамын деп асығып-үсігіп жүргенін ғана байқап қалдық. Ол үш күннен соң қайтып келді және бізді таң қалдырып, үш күндік шайқасқа қатынасқандығын айтты. Омарбеков бұрын әрдайым ұрыс кезінде екінші эшелонда болып, өзінің ерекше міндетін атқаратын. Сондықтан ол бұл жолы қатты әсер алыпты. Оның қуанышы қойнына сыймайды.

	– Мен осы ұрыс үшін Қызыл Жұлдыз орденіне ұсынылдым, – деді ол.

	– Орденің құтты болсын, ал біз білмейтін қайдағы ұрысқа қатынасып жүрсің?

	– Бұл құпия. Саған ғана айтып тұрмын.

	– Түсінікті. Дегенмен қалай болды? Қиын болған жоқ па?

	– Бұрын мен сендердің әңгімелеріңді естігенде өздерінше әсірелейтін шығар деп ойлаушы едім. Ұрыс дегенің қиын екен ғой. Мен штурм жасаушылардың әрекетін бақылайын деп ылғи оқ астында болдым. Оққа ұшқандар аз емес. Өзім де тірі қалам деп ойлаған жоқ едім.

	– Сен енді жігіттердің ерлігін толығырақ айт. Жазып алайын. Қысылма, құпияң сақталады. Тиісті орындардың рұқсатынсыз газетке басылмайды.

	Майор Омарбеков бәрінен бұрын бұл операцияға бүкіл бригада емес, оның бір топ бөлімдерінің ғана қатынасқанын айтты; осы топты басқарған подполковник Баймолдинді қатты мақтады; басқа да бірсыпыра командирлерді ерекше атады. Менің таң қалғаным: ол бір рет те қалтасынан блокнотын алған жоқ. Бөлімшелердің номерлерін, офицерлер мен солдаттардың аты-жөнін жатқа соқты. Бұдан оның өз мамандығын жақсы білетіндігі сезіліп тұрды.

	Кейінірек жеке кісілер туралы жеке хабарлар ретінде әр уақытта бөлек-бөлек жарияланған белгісіз қырқадағы оқиғаны былай әңгімелеуге болады.

	12 сентябрьде майор Колесниковтің бірінші батальонындағы барлаушылар взводына қорғанысымыздың сол жақ қарсысындағы Белгісіз қырқаның маңын барлау, жаудың атыс құралдары мен адамдарының қанша екендігін анықтау, сонсын қырқаны басып алып, онда бекіну міндеті жүктелді.

	– Біз, взводтан бөлінген он барлаушы, жолға шықтық, – дейді парторг Филипп Одюнин. – Түн жамылып, дыбыссыз жүріп келеміз; анда-санда аяқ астынан шалшық судың шылпылдағаны сезіледі. Қырқаның етегіне жеткен соң аз уақыт тыныс жасадық. Сонсын артымыздағы взводымыз осы жерге келіп орналасты да, біз одан әрі алға бастық. Немістердің атыс ұяларына дейін жүз метрдей қалды. Еңбектеп тағы жылжыдық. Кенет мина байқалды. Жүретін жерімізді минадан тазарттық. Сымды кедергілер бар екен, олардан да жол аштық. Неміс күзетшісі қанша сақтық істесе де, бізді аңғармады. Біз жақындай түсіп, дұшпанның екі дзоты, бір взводтай адамы бар екенін анықтадық. Тез қимылдап, күзетшіні автоматпен атып құлаттық та, немістердің траншеяларына граната лақтырдық. Осы кезде взводымыз да келіп қалды. Бәріміз жұмыла кірісіп екі дзотты босаттық, көптеген қару-жарақтарды қолға түсірдік. Осы шепте мықтап бекіндік. Сөйтіп қырқаны тартып алдық.

	Барлаушылар взводының артынша басқа взводтар мен роталар да таң алдында ұрысқа кірісіп, немістердің қатты қарсыласуын тойтарды. Төбенің беткейінде аға лейтенант Тәжібаевтың ротасы жаумен бетпе-бет келді. Шәкір Тәжібаев жауынгерлерді қолма-қол ұрысқа бастады. Осы айқаста сержант Трайысов үздік шықты. Ол бір фашисті найзамен түйреп тастады, екіншісін мылтықтың дүмімен ұрып құлатты; қарсы келген унтер-офицермен алыса кетті. Оның дүрбісін жұлып алып, сонымен басын мылжалап, қанға бояды. Басқа жігіттер де осылай қимылдады. Бұл ұрыста фашистерден тірі қалған ешкім де болған жоқ.

	Лейтенант Якухиннің взводы жеткен шептеріне бекініп алып, немістердің қарсы шабуылын тойтаруға жұмылды. Дұшпан жақындап келгенде бөлімше командирі сержант Иван Пашнев автоматтан дүркін атыс ашуға бұйрық берді. Айналасы жүз метрдей жерде гитлершілдер баудай түсіп, құлап жатты. Аман қалғандары кейін шегінді.

	Осы ұрыстардың алдында өткізілген партия жиналысында коммунистердің ұрыстағы міндеті баса айтылды. Артынша парторгтер, комсоргтер, үгітшілер және басқа коммунистер жауынгерлер арасында тиісті үгіт-насихат жұмыстарын жүргізді. Митрофан Мантронов, Алексей Недзвецкий, Александр Толбузин, Филипп Олонин, Нұралым Жантелин, Сейтахмет Құрманғалиев сияқты коммунистер ұрыста басқаларға үлгі көрсетіп, талай фашистерді жайратты. Олардың еңбегін командование жоғары бағалады: бәрі де ордендермен, медальдармен наградталды.

	Атқыштарға минометшілер көмектесті. Расчет командирі сержант Садықов біздің бөлімшені өткелден өткізбеу үшін ашық позициядан атып тұрған жаудың пулеметін жойды. Қатты жараланғанына қарамастан ол жауға миномет оғын жаудырды. Комсомолец Әуез Садықов Отан үшін жанын аяған жоқ.

	Бұл жолы аға сержант Ұсаев зеңбірек командирінің де, кездеушінің де міндетін өзі атқарды. Ол сегіз жүз метрдей жерден немістердің атыс ұясын көріп, нысанаға алды. Дұшпанның атыс ұясы күл-талқан болып, аспанға ұшты. Сонсын ол минометтің аузын жаудың жаяу әскерлеріне бұрды. Дәл түскен екі минадан талай фашист қырылды. Парторг Мырзағали Ұсаевты жұрттың бәрі біледі. Оның кеудесінде Қызыл Жұлдыз ордені жарқырайды.

	Белгісіз қырқа маңындағы ұрыста капитан Асқар Рахматуллиннің артдивизионы ойдағыдай қимылдады. 13 сентябрьде, таңертеңгі сағат 6-да артиллериялық дайындық жасалды. Жарты сағаттай уақыт бойы біздің батареялар 76 миллиметрлі зеңбіректерден немістердің шебіне оқ жаудырды: олардың атыс ұяларын, бекініс орындарын және біздің жаяу әскерлерге қарсы жасалған әртүрлі бөгеттерін быт-шыт қылды.

	Артиллеристер ерекше жігерленіп ұрысты. Сержанттар Фарфенюк пен Қалиев зеңбіректі тура көздеп, дәл атты; жауынгерлер Поляков, Омарбаев, Дүсіпов, Қабылданов өздерінің артиллериялық атыс шеберлері екендігін көрсетті. Олар жаяу әскерлерімізге оғымен көмек берді.

	Дұшпан қарсы шабуылға шығып, артиллериядан да, минометтен де, автоматтан да оқты боратты. Бұған ең алдымен аға лейтенант Жамалбековтің батареясы жауап берді. Әсіресе коммунист Әдікен Сейсенбеков ерекше ерлік істеді. Ол жаудың бір зеңбірегін, екі блиндажын, пулеметтерін және ондаған фашистерді жойды.

	Коммунист Хакім Оразовтың зеңбірек расчеты біздің шабуылға көшкен взводты ұрыста ілесе отырып қолдады. Гитлершілдердің ізіне түсіп, біздің жауынгерлер өршелене ілгері басты. Бір кезде жаудың дзотынан пулемет оғы жауып кетті. Коммунист Төленді Райзақов зеңбіректен екі рет көздеп атып, дзоттың амбразурасын талқандады. Атқыштар взводы мен зеңбірек жауды қуа берді.

	Аға лейтенант Широбоковтың батареясына ілгері жылжып, жауды тура атып жайрату жөнінде бұйрық берілді. Мұндайда табысқа жету үшін тез қимылдау қажет; зеңбіректердің расчеттары тыңғылықты жұмыс істеуге тиіс. Комсомолец зеңбірекшілер Жақсыбаев, Қайырқанов, Түсіп Садықов дәл осылай қимылдады. Олар дұшпанның үш пулеметін, бір зеңбірегін талқандады, көптеген гитлершілерді жайратты.

	Осының алдында артиллеристер бір нысананы атып, тоқтаған еді. Артиллерия барлаушысы сержант Пьянзин осының нәтижесін жолдастарына айта бастады.

	– Жарайсыңдар, жігіттер, – деді ол. – Он бес фриц бір бұтаның түбіне жинала қалған екен. Сендердің соңғы дүркінді атыстарыңнан алты фриц орнына қозғалмай қатты. Мұны командиріміз Широбоков жолдасқа да хабарладым.

	Бақылаушы-барлаушы болу да оңай емес. Жарайсың, Пьянзин жолдас, – десті артиллеристер.

	Бақылаушы-барлаушы Хұсайын Төлеков тоғайдың шетінде белгілі бір уақытта ғана пайда болатын түтінді байқап қалды. Ол бұл жерде кухня орналасқанын анықтады. Кухня болса, онда тамақ ішетін адамдар да болады. Сол маңайда миномет батареясының тасалап тұрғаны да айқын болды. Төлековтың хабарлауы бойынша, біздің артиллеристер жаудың батареясын адамдарымен бірге жоқ қылды.

	Жүзге тарта немістер қарсы шабуылға шыққанда шрапнельді снарядтар гитлершілдердің дәл орталарынан түсіп, оларды жайпап салды. Мұны істеген аға сержант Мұсабаевтың зеңбірегі еді. Атқыштарымыздың шабуылына неміс дзоты бөгет жасағанда біздің зеңбіректен оқ атылып, ол дзот тас-талқан болды. Мұны атқан да Алмасбек Мұсабаев. Талай қысылшаң кезеңде Мұсабаев артиллериялық есепті дәл шығарып, дұшпанның әскерлерін, атыс ұяларын ұрғылады. Ашық позициядан, тура көздеп оқ атып, шабуылға ойдағыдай көмек көрсеткен ер Алмасбекке жаяу әскерлер өте ырза болды.

	Қырқаны алып бекінсек те, біздің артиллерия немістердің позициясын үш күн бойы атқылады. Қырқадан әрі алға баспасақ та, «үлкен шабуылға шығамын» деп немістерді қорқытып, артиллериялық дайындық жасаумен болдық.

	Үш күннен соң армия өкілі М.Ф.Дребеднев жаңа шебіміздің басқа құрамаға берілетінін, біздің бөлімдердің бұрынғы орнына қайтатынын хабарлады және генерал-лейтенант Галицкийдің атынан комадованиенің ерекше тапсырмасын ойдағыдай орындағаны үшін бригада өкілі Ә. Баймолдинге алғыс айтты. Кейін білдік, біздің артиллериялық дайындығымыз дұшпанның назарын аудару үшін жасалған жалған дайындық яғни маневр екен. Шынында да дұшпан көп әскерін белгісіз қырқа жаққа ауыстырды.

	Дәл осы кезде, 10 сентябрьде, біздің Калинин майданының өзге әскерлері жаудың қорғаныс шебін бұзып, Смоленскіге апаратын жолдағы Духовщина қаласын және басқа төрт қаланы азат етті.

	Бригада көлемінде де шабуылға көшу идеясы күшейе берді. 6 октябрьдегі газетіміздің соңғы үш бетінде кәдімгі материалдар берілсе де, бірінші бетті тез өзгертіп, айқайлатып жібердік. Бас мақаламыз «Убей немца!» («өлтір немісті!») деп аталды. Мазмұны: «Товарищ боец, скоро и ты пойдешь в наступление. Запомни все злодеяния немцев. Где бы ни встретился тебе немец, убей его!» («Жауынгер жолдас, жақында сен де шабуылға шығасың. Немістердің барлық зұлымдықтарын ұмытпа. Неміс қай жерде кездессе де, өлтір оны!»). Келесі номердің бірінші бетінде «Вперед на врага!» («Жауға қарсы алға басайық!») деп айқай салдық. Мұнда шабуылға кешу туралы бұйрыққа арналған митингінің материалдары басылды. Бұларды баса отырып, әдетте құпия айтылатын бұйрықтың газетте күні бұрын ашық жариялануына өзіміз таң қалдық. Бәлкім, бұл тағы маневр шығар. Соған ұқсас.

	6 октябрь күні Әбілқайыр Баймолдин 3-ші екпінді армия штабына тығыз түрде шақырылды. Оған ертең шабуылға шығып, Невель қаласын алатындығымыз туралы құпия сыр айтылды. Бұл аздай, тағы бір жаңалық болды: гвардиялық подполковник Баймолдин күні бұрын Невель қаласының әскери коменданты болып тағайындалды.

	7 октябрьде 3-ші екпінді армияның бізден басқа құрамалары дұшпанның әйгілі «Север» тобының қорғанысын бұзып, 40 километр алға басып, Невель қаласын азат етті. Ең алдағы бөлімдерге ілесе отырып, Әбілқайыр Баймолдин де қалаға кірді, қала комендатының міндетін атқаруға кірісті.

	8 октябрь күні біз екінші рет газет шығарып, бұл дербес номерімізде Невельдің алынғаны туралы Жоғарғы Бас командашының бұйрығын жарияладық. Бұйрықта қаланы азат етуге қатынасқан 12 құрамаға, оның ішінде полковник Бакуевтің 31-ші атқыштар бригадасына Невельдік деген атақ берілді.

	Түнде батальондарымыз бен роталарымыз, дивизиондарымыз бен батареяларымыз орындарынан қозғалып, жорыққа аттанды. Бригада штабы да жолға шықты. Газетті шығарып болған соң таңсәріде редакция да қозғалды.

	Великие Луки мен Невельдің арасында кең тас жол бар. Осы жолға түсіп, жүйткіп келеміз. Невельдің алынғанына қуанғандықтан ба әлде қалаға жетуге асыққандықтан ба, әйтеуір ұзақ жүрген сияқтымыз. Қалаға он километрдей қалғанда жүрісімізді бәсеңдетуге тура келді. Өліктер кедергі жасады. Иә, өліктер. Шегінген немістер жолға түсіп, қалаға жетуге, оны қорғауға тырысқан болуы керек. Қең жолдың ортасында машина әрең өтерліктей ғана қуыс қалған. Екі жақта үйілген өліктерден бос жер жоқ. Осындай сұрапыл көрініс бес километр бойына созылды. Одан соң өліктер кездеспеді, сірә фашистер қалаға жетпей жан тапсырған.

	Біз Невельдің шығыс жақ іргесіндегі Кубланово селосына келіп тоқтадық. Осы жерден тура оңтүстікке бұрылып, тас жолмен бес километрдей жүріп, көрсеткіш қойылған қара жолға жеткенде оң жаққа ойысып, тағы бес километрдей жүріп, Невельдің батыс жағындағы Степаново селосына баруға тиіспіз. Штаб сонда орналасады. Біз шофер Букреев екеуміз картаға үңіліп, қай жолмен, қалай және қанша жүретінімізді есептеп алдық. Қандай деревнялардың тұсынан өтетініміз де белгілі болды.

	Жолға шықтық. Шамсыз, жәймен жүріп келеміз. Сағатына он километрден есептегенде, отыз минутта көрсеткішке жетуге тиіспіз. Бірақ біз қырық минуттай жүрдік. Мен қынжыла бастадым. Сөйтіп келе жатқанда алдымыздан жарқабақ көрінгендей болды. Көп ойламай, шоферді елең қылмай, машинаның тормозын баса қойдым. Тез есіктен атып шықтым, Букреев те шықты. Апаттан аман қалғанымызға қуандық. Біз бір жарманың дәл жиегіне келіп тоқтаппыз. Бұрын мұнда көпір болған екен; енді ол қопарылып, жарманың түбінде жатыр.

	– Дегенмен бұл жарма қайдан кездесті? Сірә, сіз көрсеткіші бар жолды көрмей, асып кеткенсіз ғой, Букреев жолдас, – дедім мен.

	– Құдай біледі, ондай жол кездескен жоқ, – деп ақталып жатыр шофер.

	Машинаны артқа бұрып, кері қарай жүрдік. Дәл он минуттан соң көрсеткішті таптық. Бұл арада шынында да кісі аңғарарлықтай жол жоқ екен. Тек «Степаново» деген жазуы бар жіңішке тақтайша қағылыпты. Бір-екі машинаның жүрген ізі ғана жатыр. Бұраңдаған ізге түсіп, ілбіп келеміз. Қараңғыға көзіміз үйренді. Көрсеткіштен Гритьково селосына келгенімізді білдік. Біраздан соң Чупрово селосы да жолда қалды. Ақыры Степановоға жеттік. Село деген аты болмаса, мұнда ешбір үй қалмаған. Баспахана машинасы бір дуалдың ығына орналасты. Қараңғыда жан-жақты барлағанда біздің білгеніміз – бұл маңайда штаб болуы мүмкін емес. Өйткені біз Невельдің батыс жағына шығып кеттік және неміс артиллериясы біздің үстімізден қалаға оқ жаудырып жатыр. Таң ата газет шығаруға кірістік. Ал Юрий Богушевичті штабтың қай жерде екенін біліп келуге жібердік. Ол үш сағаттан соң қайтып келді.

	– Штабты қалай таптыңыз? – деймін.

	– Сұрай, сұрай, – дейді ол. – Невель жап-жақын екен. Біздің штаб қаланың шығыс жағындағы Бойдолово селосында. Олар Степанозо селосына келмейтін болыпты.

	– Неге көп жүрдіңіз, Юрий Константинович?

	– Барарда осы жерден тіке бардым, ал қайтарда кешегі жолымызбен он шақты километр жүрдім. Өйткені қала жақын болғанымен, тіке жүру өте қауіпті. Жаудың артиллериясы соққылап тұр.

	Дегенмен біз тіке кеттік. Жол көрсету үшін лейтенант Богушевич менің қасымда, машинаның табалдырығында түрегеліп тұрды. Қалаға жақындаған сайын неміс артиллериясының оғы да төмендей берді. Невельдің шетінде Ловатьтың өзегі болып табылатын Еменка ағып жатады. Одан өтетін көпір бар. Осы көпірге жақындаған кезде Букреев әдетінше машинасын тоқтатты да, анау-мынауын тексерді. Сонсын бар пәрменіне басты. Бәріміз де демімізді ішімізден алып, сәт тілеп келе жатырмыз. Көпірден құйындатып өттік. Бірақ біз өтісімен снаряд гүрс ете қалды. Көпір қопарылды. Букреев бұрылып қараған жоқ. Ол кез келген ыңғайлы көшемен машинаны заулатып отырып, қаланың арғы жағына шыға келді де, Бойдолово селосына бірақ тоқтады.

	Редакция енді ғана жайғасып жатқанда Баймолдиннің адъютанты келіп, «подполковник шақырып жатыр» деп мені алып кетті. Қаланы аралап келеміз. Холм мен Великие Луки сияқты, Невель де – орыстың XI ғасырда қаланған ежелгі қаласы. Бір үйі де қалмай қираған Великие Лукимен салыстырғанда, Невель – кәдімгідей қала. Қыштан, ағаштан салынған бір-екі қабат үйлер көз тартарлықтай шебер әшекейленген. Біздің шабуылымыз тұтқиыл жасалғандықтан Невель бұзылмай, аман қалған. Тек енді ғана неміс артиллериясынан кейбір үйлер бұзылып жатыр. Біз тар көшелерді бойлай отырып, Большая Велинская көшесіндегі 40шы үйге келдік. Мұнда қала коменданты тұрады. Бұл үлкен үйде соңғы жылдары дәулетті кісі тұрған екен, өзі қашып кетіпті де, үй жиһазы сол күйінде қалыпты. Енді толық праволы қожайын ретінде дәл төрде қала коменданты Баймолдин отыр. Ол орнынан тұрып, менің рапортымды қабылдап, амандасты.

	– Сізге бір шұғыл тапсырмам бар. Мынау менің бірінші бұйрығым. Осыны жиырма дана етіп бастырыңыз, – деді де, әдемі ақ қағазға жазылған тексті қолыма ұстатты.

	– Тапсырмаңыз тез орындалады.

	– Бұйрықты тез бастырып, бір сағаттан соң қайтып келіп, рапорт бердім:

	– Тапсырмаңыз орындалды.

	– Бәрекелде, – деді ол, әдемі қағазға басылған бұйрықты оқып шығып, ырза болып, тағы қайталады: – Бәрекелде.

	Әбілқайыр қонақасы дайындатып қойған екен. Мен сыйлы қонақ болдым. Көп сұхбаттастық, Ол өз өмірін әңгіме етті. Мен маңызды жерлерін күнделігіме енгізіп отырдым. Сонда қонып, таңертең редакцияға кеттім.

	Кетерімде қала коменданты бұйрыққа қол қойды да, бір данасын маған берді.

	– Менің бұйрықтарымның бір данасы сізде сақталсын, – деді.

	– Ресми документтердің өзіңізде болғаны дұрыс емес пе?

	– Жоқ, сізде болсын. Біз көбіне алғы шепте жүреміз ғой. Сізде болса сенімді сақталады. Бұл – тарихи документ. Керекті документ. Кейін алармын. Ала алмасам... сіз пайдаланарсыз.

	Әбілқайыр «ала алмасам» деген сөзді ойланып тұрып айтты, бірақ мен мұны аңғармаған болдым. Міне енді, иесі ала алмай, менде қырық жыл сақталған сол документтердің мазмұнын баяндап отырмын. Невельдің әскери коменданты, гвардиялық подполковник Баймолдиннің қолы қойылған бұл бұйрықтарда жаңа ғана азат етілген қаладағы жағдай суреттеледі.

	10 октябрьдегі бұйрық. Революциялық тәртіп орнату және Қызыл Армияның әскери бөлімдері мен қала азаматтарының арақатынасын реттеу мақсатымен бұйырамын: Невель қаласының гарнизон бөлімдеріне жатпайтын барлық әскери қызметшілер және қала тұрғыны емес барлық азаматтар қаланың сыртына шығарылсын. Қаладағы бүкіл халық үш күндік мерзім ішінде барлық қарулар мен олжа мүліктерді комендатураға тапсырсын. Әскерге шақырылу жасындағы еркек азаматтар тіркелу үшін Зеленки деревнясындағы аудандық әскери комиссариатқа баруға міндетті. Халық мүлкін аздап болса да талау, азаматтардың жеке меншіктеріндегі заттарын тартып алу Отан алдындағы масқаралық және қылмыс деп есептелсін, ондайлар соғыс уақытындағы заңдар бойынша дереу жазалансын. Қаладағы барлық халық және әскери бөлімдер мейлінше ұқыптылықпен жарық маскировкасын сақтасын. Барлық жұқпалы аурулылар қаладан Поздняково селосына көшірілсін және сонда дәрігерлік жәрдем мен карантин ұйымдастырылсын. Қаланы санитарлық жағынан тәртіпке келтіру ісін (өлген адамдарды жерлеу, малдың өліктерін көму, қаланы ыластан тазарту) қалалық совет председателі Янковский жолдастың өзіне жүктеймін. Қала ішінде жаяулардың, аттылардың және автотранспорттың жүруіне сағат 2-ден сағат 5-ке дейін тыйым салынсын...

	14 октябрьдегі бұйрық. Аудандық, НКВД бастығы қолда бар өрт сөндіргіш машиналар мен құралдарды толық жарамды етіп қойсын. Өртті тез сөндіру үшін командалардың ойдағыдай қызмет етуі қамтамасыз етілсін. Барлық әскери бөлімдер мен бөлімшелердің қарамағында өрт сөндіргіш командалар болсын. Бұл бұйрықтың орындалуы үшін жауапкершілікті бөлімдердің командирлеріне, қалалық советтің председателіне жүктеймін...

	18 октябрьдегі бұйрық. Қаланың ішінде тұратын барлық әскери қызметшілер жәй азаматтардан бөлек орналасуға тиіс. Қызмет командировкасынан тыс уақытта қалада жекелеп те, топтасып та жүруге тыйым салынсын...

	29 октябрьдегі бұйрық. Невель қаласы мынадай төрт бөлімге бөлінсін: қаланың солтүстік-батыс жағы, оңтүстік-батыс жағы, орталығы, шығыс жағы. Бөлім коменданты халық мүлкі мен азаматтардың жеке меншігінің сақталуы үшін, қалада революциялық тәртіптің жүргізілуі үшін, қала комендантының барлық нұсқаулары мен бұйрықтарының орындалуы үшін толық жауап береді...

	20 октябрьдегі жауынгерлік бұйрық. Неміс әскер бөлімдері жаңадан келіп үлгерген резервтерімен қосылып, Ивановское көлінің батыс жағасында, Медведково, Ширково, Пруды, Ситцево, Касилово маңында әлі де қатты қарсылық білдіруде. Біздің барлау мәліметтеріміз бойынша дұшпан 21 октябрьде таңертең шабуыл жасауға дайындалуда. Қызыл Армияның Невель гарнизоны әскерлерінің міндеті – Невель қаласын қорғау және дұшпанның қалаға өтіп кетуіне жол бермеу. Қорғану әзірлігінің мерзімі – 20 октябрь, сағат 21.00 28-ші дивизия қаланың оң жағын, 146шы дивизия консерві заводы мен электр станциясы, 33-ші армиялық бөгеуші отряд қаланың шығыс жағы мен вокзалды, 5-ші инженерлік бригада қаланың орталығын – екі шіркеу маңын, төрт көпірді қорғайтын болсын. Мәжбүр болған жағдайда көпірлер бұзылсын, бірақ тек менің командам бойынша ғана бұзылсын. Қаланың солтүстік-батыс жағы мен оңтүстік-батыс жағындағы әрбір жолдың және көшенің бойында жеткілікті мөлшерде танкатар мылтықтар мен танкатар зеңбіректер қойылсын, әрбір взводта екі-екі танк құртушы болсын. 31-ші бригаданың қорғаныс шебі: Плисово, Колоничино, Игнатково, Поречье. 100-ші бригаданың қорғаныс шебі: МТС, Қыш заводы, ағаш кесу заводы, атыс саласы – Пономарево көлінің батысы, Плисса көлінің солтүстікшығысы. Оң жақтағы аралық үшін жауапкершілікті 100-ші бригаданың командиріне жүктеймін...

	21 октябрьде таңертең дұшпан шабуылға шықты. Бірақ қала коменданты Баймолдин басқарған біздің әскерлер жаудың бетін қайтарып, өздері шабуылға шығып, немістерді Невельден едәуір алысқа ысырып тастады.

	Дәл сол күні мен Баймолдиннің командалық пунктінде болдым. Ол жуан бөренелерден қаланған блиндажда отыр екен. Жәйжағдай сұрастық. Мені не үшін шақырғанын ол айтқан жоқ. Сірә қызу ұрысты редактор өз көзімен көрсін деген болар. Бұл маңайда қатты артиллериялық дуэль жүріп жатты. Жаудың снаряды келіп дүрс еткенде жер сілкінгендей болды. Ал Әбілқайыр бұған көңіл бөлмей, әңгімесін жалғастырды:

	– Белгісіз қырқадағы ұрыс туралы газетте жақсы жаздыңыздар, ал мынау Невельдегі ұрыстың мәні одан да зор. Келістіріп жазарсыздар деп ойлаймын.

	– Әрине, жазамыз, жазғанда... – деп келе жатыр едім, снаряд тағы гүрс ете қалды.

	– Әй, мынау ит шындап бара жатыр ғой, оны тоқтатайық, – деді де, Әбілқайыр телефонға барып, біреумен жәй сөйлескендей болды: – Батарея, по два, беглый! Әр зеңбіректен екіден төпелеп ат!

	Енді біздің жанымыздан снарядтар сатыр-сұтыр ете қалды. Көбіне жаяу әскер қатарында болған маған бұл аспандағы нажағайдың даусындай әсер етті, тіпті құлағым жарылып кетердей болды. Ал мұндайға үйренген байырғы офицер Баймолдин алаңдамай, сабырмен артын күтті. Телефон шырылдағанда, соған барып, біреудің сөзін тыңдады, ақырында:

	– Молодцы! Бәрекелде! – деді.

	– Неміс снаряды тағы түсер ме екен? – деп сұрадым.

	– Жоқ, енді түспейді, дұшпанның үні өшті, атыс ұясы жойылды, – деді ол. – Осымен бүгінгі ұрыс та аяқталды деп есептеңіз.

	Сонымен, Әбілқайыр Баймолдин октябрьдің 6-нан 31-не дейін Невель қаласының әскери коменданты болып, барлық дивизиялар мен бригадалардың командирлеріне әмірі жүретін, армиялық көлемдегі қызметкердің міндетін атқарды. Осы еңбегі үшін ол 1-дәрежелі Отан соғысы орденімен наградталды және полковник атағына ұсынылды. Бір айдан кейін, жау алыстаған соң, Баймолдин Невельді басқару ісін қалалық советке өткізіп, бұрынғы өз бригадасындағы жұмысына ауысты.

	Октябрь айында Баймолдин бригада жұмысына тікелей қатыспағанымен, комендант ретінде оған жауынгерлік тапсырмалар беріп отырды. Сондай тапсырмалардың бірі қаланың солтүстік жағындағы жауды алыстату еді. Мұны бригада командирі полковник Морецкий 15 октябрьде ойдағыдай орындады.

	Бригаданың қорғаныс шебі Воронино, Степаньково, Сеньково, Тимляки, Алексеенко, Стефаново, Заиванье селоларының бойында болатын. Ал біз Бойдолово селосында газет шығарып жатыр едік: түнде жағдай өзгеріп, бірінші бетті қайта жасауға тура келді. Бас мақала шабуылға арналды, өйткені 15 октябрьде таңсәріде бригада шабуылға көшті.

	Ертеңіне ерте тұрып, Жекен Жұмаханов екеуміз бұрынғы әдетіміз бойынша алғы шепке кеттік: қасымызда ерекше бөлімнің өкілі Әшім Бапышев те болды. Жаяу он километрдей жүргенде алдымыздан мина түсе бастады, әрі-беріден соң мүлде жүргізбей қойды. Біз Алексеенко селосының орнында қаңырап қалған жалғыз үйдің түбінде біраз тыныс алдық та, тағы жүрдік. Командалық пунктке бір километр қалғанда Стефаново селосы тұсындағы 76-шы артдивизион тұрған қырқаға жетіп, замполит капитан Ыдырыс Исатаевпен және парторг Шазада Әтеевпен сөйлестік.

	– Хал қалай, аманшылық па? – деген сұрағыма Шазада мұңайып жауап берді:

	– Артиллеристер аманбыз, бірақ қайғылымыз – жаңа ғана Сүлейменовті жерледік.

	– Қай Сүлейменов?

	– Кәдімгі атақты мерген Ыбырайым Сүлейменов. Кеше Ыбырайым Большой Иван көлінің жағасында кездескен фрицтерді аулағанын, бір күнде 41 фашисті жойып, өзінің жалпы есебін 280-ге жеткізгенін айтып, әңгімелесіп тұрғанда, осы біздің қасымызда, мина жарықшағынан қаза тапты.

	Менің демім бітіп қалғандай болды. Ыбырайымның батыр келбеті мен ерлік хикаялары көзіме елестеді. Ол туралы бұрынғы жазғандарыма жалғыз-ақ қосатыным: ол нақ осы Невель түбіндегі қаһармандығы үшін кейін Ленин орденімен наградталды.

	Бір кезде тағы мина жауды. Біз қара жолдан шығып, бүйірдегі шалшыққа барып жата қалдық, өйткені минаның балшықта жарылмайтынын білеміз. Жан-жағымызға түскендері шалшыққа сүңгіп кетіп жатыр. Мина саябырлаған кезде ұшып тұрып, жолға шықтық. Командалық пунктке келсек, бұл маңайда атыс жоқ, тыныштық. Пана ретінде терең ұралар қазылған екен, біреуінде шинелін жамылып, Сақтаған Бәйішев ұйықтап жатыр. Жалғыз блиндажға орналасқан штабтағы Анатолий Морицкийге барып сәлемдестік.

	– Полковник жолдас, сіздің тарапыңыздан бізге тапсырма болмас па екен? – деп сұрадым.

	– Ерекше тапсырма жоқ, – деді ол. – Сізге айтатыным: біз жауынгерлік бұйрықты орындадық. Барлық бөлімдер, барлық жігіттер тамаша соғысты. Батырларды газетте көрсету керек. Тірілерін де, өлгендерін де.

	– Құп! – дедік.

	Біз көп кісілермен кездесіп, қызықты әңгімеге қанықтық. Енді оқиғаны басынан бастайық.

	Алдымен, октябрьдің 14-нен 15-не қараған түні, аға лейтенант Әділ Біләловтың барлаушылар ротасы «тіл» әкелуге кірісті. Старшина Жаңаберген Әлімбаев басқарған барлаушылар тобында аға сержант Р.Мырзабаев, сержант Ә.Нұрбаев, қатарластар (рядовой) И.Колъмиченко, М.Ольховой, Ф.Воробьев, И.Пятин, М.Қартабаев, Ы.Дебедиев, П.Копылов болды. Олар таңсәріде алғы шепке келді де, сол маңайда дайын тұрған қайыққа мініп, көлдің арғы бетіндегі Трушково деген бейтарап селоға барды. Одан әрі бір километрдей жүрген соң фашистердің пулеметтері тұрғаны байқалды. Барлаушылар бір сағаттан аса уақыт бойы осы төбені қадағалаумен болды. Ақырында бірді-екілі пулеметшілердің кейде төменге түсетіні және төмендегі қалың бұталардың арасында ескі монша тұрғаны белгілі болды. Басып алу тобын басқарушы Райыс Мырзабаев серіктерінің қару-жарағының дайындығын: қанжардың қынаптан оңай алынатынын, автоматтардың кідіріссіз жұмыс істейтінін, гранаталарға білте салынып қойғанын түгелдей өзі тексеріп шықты. Райыстар қалың бұталардың тасасымен машинаға қарай беттеді. Екі немістің монша тақтайларын алып кеткені байқалып қалды. Нақ осы кезде Райыс моншаға кіру керек деген батыл ойға бекінді. Ойын жолдастарына сыбырлап жеткізгенде, олар мақұлдап, бас изеді. Барлаушылар тез моншаға кетті де, соның ішінде тығылып отырды. Біраздан соң әлгі екі неміс қайта келіп, моншаның қасындағы бөренені көтере бастады. Михаил Олховой автоматын кезеніп: хенде хох (қол көтер!) дегенде фрицтер шыңғырып жіберіп, қаша жөнелді. Райыс олардың жолын бөгемек болып, алдарына граната лақтырды. Алдағысы жарықшаққа ұрынып өлді, ал арттағысына Әбу Нұрбаев тап берді де, жығып салып, аузын байлады. Осының бәрі бірнеше минуттың ішінде болды. Барлаушылар қолға түскен фрицті сүйреп, бұтадан бұтаны тасалап, алыстай берді. Гитлершілдер ракета арқылы жарық түсіріп, Райыстардың ізіне түспеқ болып еді, бірақ Жаңаберген бастаған көмекшілер тобы фашистерді автоматпен атқылап, кейін қуып тастады. Барлаушыларымыз тегіс аман келді. Тұтқындалған неміс унтер-офицер екен. Біздің штабтағылар одан шабуылға шығарда көп ақпар алды.

	Шабуылдың мақсаты – Невельден Новосокольникиге баратын теміржол бойындағы Изоча станциясын алу. Ол үшін Большой Иван көлі мен Қаратай көлінің арасындағы қылөзектен өту керек. Ал бұл үшін сол қылөзекке көпір салу қажет. Сапёрлар ротасының командирі капитан Мәулен Исинге осындай бұйрық берілді. Қараңғы түн. Бірақ неміс ракеталары екі көл мен қылөзекке жарық түсіріп, жарқыратып тұр. Күзгі желдің екпінімен құрақтар судырап, шуылдауда. Осы шуды пайдаланып, Мәуленнің сапёрлары көпір салып жатыр. Сағыбай Албаев бөренелерді жеткізіп тұрды. Түнгі сағат 4-те көпір салынып бітті. Қылөзектен өтіп жатқан атқыштарды, автоматшыларды көріп, өз жұмысына ырза болған сапёрлар да алға жылжыды. Көпір түбінде аға сержант Михайл Чудинов, қатарластар Петр Грязин мен Александр Земцов қалды. Бір кезде немістер көпір салынғанын біліп қойды. Олар миномет пен артиллериядан оқ жаудырды. Снаряд көпірдің бір жолын бұзып кетті. Сапёрлар көпірдің үстіне шығып, бұзылған жерлерін жөндеді. Бірақ тағы бір снаряд көпірден өтіп, суға түсіп жарылды. Балшықпен араласқан су аспанға атылғанда, саперлерді де ала кетті, тек суға құлағаннан ғана аман қалды. Үшеуі көпірге қайта шығып, ойығын бітеп, бұрынғы қалпына келтірді. Қаһарман сапёрлар өздерінің солдаттық міндетін адал орындады.

	Біздің батальондар арғы бетке шығысымен шабуылға көшіп, немістердің бекіністі қорғаныс шебін бұзды. Жаудың арпалысып қарсыласуына қарамастан, біздің жауынгерлер өршелене алға басты. Дұшпанның қорғанысына алдымен енген майор Колесниковтің бірінші батальоны темір жолдан өтіп, Власково селосын алды; осы жолы Шәкір Тәжібаевтің бірінші ротасындағы қатарластар П.Черзяков пен В.Федосеев танкатар мылтықпен бірбір танк қиратты, ал аға сержант Б.Смоленский бір өзі екі танк жойды. Майор Барскийдің үшінші бабатальоны Трушково селосын басып өтіп, алға жылжыды. Майбр Кузнецовтың екінші батальоны алдыңғы екеуінің ортасынан жүріп, Леонцево селосын алды. Майор Кожемякиннің автоматшылар батальоны ә дегендеақ оң жақтағы Большой Иван көлінің жағасымен Невельден Новосокольникиге баратын темір жолға шығып, жолды бойлай отырып, фашистердің сапына баса-көктеп кіріп, Мосеево селосы мен Изоча селосын алды, сонсын жедел жүріспен Изоча поселкесіндегі Изоча станциясына жетті. Осы шабуылда майор Емельян Емельянович Кожемякин және оның замполиті капитан Қани Қасымов жауынгерлерге қаһармандықтың үлгісін көрсетіп, ерлерше опат болды.

	Басқа батальондар қызу ұрысқа кіріскенде төртінші батальон яғни пулеметшілер батальоны бірер сағат резервте тұрды. Кейін бұл батальон да жауынгерлік қатарға қосылып, пәрменді шабуылда табысты ұлғайтып, сонау Леонцевоның ар жағындағы 9-шы қырқаны алды. Бұл ұрыста штаб бастығы аға лейтенант Қақабай Сүлейменов шеберлік көрсетті: лейтенант Темненковтың ротасы, кіші лейтенант Шачневтің взводы, әсіресе штаб писарлығынан жақында ғана взводқа барған сержант Мәметова ерекше көзге түсті. Газетімізде кейін Асқар Закариннің «Героическая дочь казахского народа», Жекен Жұмахановтың «Қазақ қызы» деген мақалалары басылды. Олардың қысқаша мазмұны: «Мәметованың расчетындағы жауынгерлер қатардан шыға бастады. Ол станокты пулеметті жалғыз сүйреп, биікке алып шықты; фашистерді ашық позициядан, жақыннан ата бастады. Пулеметке оқты өзі жеткізді, өзі оқтады, өзі көздеп, өзі атты. Оның алдында бір ротадай гитлершілдер өліп жатты. Пулеметіне екінші рет мина түсіп қатты жараланған Мәншүк Мәметова ең соңғы деміне дейін атуда болды. Бұл ұрыс ол үшін ең бірінші және ең соңғы ұрыс болды. Оған кейін Совет Одағының Батыры атағы берілді.

	Бұл күні минометшілер де, артиллеристер де таңсәріден қимылдап, немістердің берекесін қашырды. Олар жаяу әскерлерді оқпен қолдады. Атқыштарымыздың алға жылжуына неміс дзотынан шыққан пулемет оқтары бөгет болған кезде Мәті Хұсайыновтың батареясынан оқ атылып, дзот тас-талқан болды. Аға сержант Есімқұловтың зеңбірегі төрт снаряд шығарып, жаудың екі танкісін өртеп жіберді. Бұл әңгімені бізге бір сағат бұрын алғы шепке бара жатып кездескенімізде парторг Әтеев айтқан еді. Енді қайтарда замполит Исатаевтан:

	– Не жаңалық бар? – деп сұрағанында ол:

	– Жаңа ғана минадан Шазада Әтеев опат болды, – деді.

	– Астафыралла, – деген сөз аузымнан еріксіз шығып кетті. 15 октябрьдегі ұрыста Отан үшін құрбан болғандар аз емес.

	Бірақ ең маңыздысы – полковник Морецкий айтқандай – жауынгерлік бұйрық орындалды. Біз бір күнде 7 километрдей алға бастық. Бригада өзінің табысын баянды етіп, жаңа қорғаныс позициясын мықтап ұстап тұрды.

	21 октябрьде, Баймолдиннің бұйрығына сәйкес, бригада Невельдің солтүстік-батыс жағындағы МТС-ті, қыш заводы мен ағаш кесу заводын берік қорғап, немістердің талай шабуылына тойтарыс берді. Қазақстандықтар гитлершілерді қалаға өткізбеді, қайта өздері шабуыл жасап, тағы да алға жылжыды. Бұл күнгі ұрыста Кенжеғали Құттықұловтың батареясындағы минометшілер ерекше қимылдады; олар жаудың ауыр миномет батареясын, екі зеңбірегін талқандап, ротаға жуық фашисті жойды. Жауынгерлер Тихон Шаршуков пен Ғариполла Кенжеғалиев екі автоматтан бірден оқ атып, он шақты фашисті жайратты, қалғандары қаша жөнелді. Біраз уақыттан соң немістер қарсыласпақ болып еді, бірақ олар бүкіл бөлімшенің тегеурініне кездесіп, бір взводтай солдаттарынан айрылып, тағы шегінді. Ал біздің жауынгерлер одан әрі алға басты.

	5 ноябрьде біздің бригада күшті артиллериялық дайындық жасап, тағы да шабуылға көшті. Майор Кузнецовтың екінші батальонындағы жауынгерлер жаудың қатты қарсылығын жойып, пәрменді соққы беріп, қорғанысын бұзды, мықты бекініс пункті болып табылатын Королево селосын алды. Біздің батыр жігіттердің тегеурініне шыдай алмай, немістер шегіне берді. Сол батырлардың ішінде коммунистер Тәкен Майшынов, Мәсәлім Төлеуғалиев, Сәрсенбай Бөрібаев, комсомолецтер Ахметқазы Болатов, Валентии Титов, Георгий Михеев ерекше көзге түсті.

	Жүзінші бригаданың Невель түбіндегі ұрыс қимылдарын 3-ші екпінді армияның командашысы генерал-лейтенант К.Галицкий әділ бағалады. Ол өзінің «Сұрапыл сын жолдары» деген кітабында былай дейді: «Невельдің оң жағында жаудың күшті шабуылына 100-ші атқыштар бригадасы ойдағыдай төтеп берді. Оның құрамында жаумен ерлерше және жан қия шайқасқан көптеген қазақ жауынгерлері болды. Бригада дұшпанның барлық қарсы шабуылдарын тойтарып, қорғаныста аса зор табандылық көрсетті».

	Невель қаласынан жау алыстатылған соң Жүзінші бригада екінші эшелонға шығып, бірте-бірте Заручевье, Лутище, Игнатовка селоларына көшті. 3 декабрьде біздің «Вперед» («Алға») газеті тек орыс тілінде шықты және онда тарихи Тегеран конференциясының материалдары басылды. Бұл номер газетіміздің ең соңғы номері болды.

	Газеттің жабылуы бригаданың ажыратылуына байланысты еді. Декабрьдің басында 31-ші Невельдік бригада мен 100-ші бригада негізінде І-ші атқыштар дивизиясы құрылды. Осы себепті біздің бригаданың орталық аппаратындағы жауапты қызметкерлер орындарынан босатылды. Акимов, Ергаев, Мәтіков, Закариндер армиялық резервке жіберілді. Мен Екінші Прибалтика майданының «Суворовец» газеті редакторының орынбасары болып орналастым. Бәйішев басқа бір дивизияның саяси бөлім бастығының орынбасары болды. Ал полковник Морецкий бір дивизияның командирі болып жоғарылады. Баймолдин де жоғарылады – полковник атағын алып, жаңа құрылған 1-ші дивизия командирінің орынбасары болды.

	Бірінші атқыштар дивизиясы көп ұзамай Невель түбінде ұрысқа кірісті. Алғашқы күні-ақ дивизия командирі полковник А.А.Бакуев жараланып, госпитальға кетті де, оның орнына орынбасары Баймолдин тағайындалды. Ол дивизияны шебер басқарып, жауынгерлерді жеңіске бастай білді.

	Жаңа жылды дивизия командирі Баймолдин окопта өткізді. Үш күн бойы жүргізілген қызу ұрыстарда дивизия бірнеше селоларды азат етті. Ендігі кезекте тұрған Неделькино селосы еді. 4 январьда генерал Галицкий бұйрық берді:

	Неделькиноны сағат 14-те алуға міндеттісің. Міндеттіміз, аламыз да, – деп жауап берді Баймолдин.

	Полковник Баймолдин әскерлерді жақынырақ жерден басқару үшін Нощино селосының тұсындағы төбеге шықты. Оның «Алға!» деген бұйрығын естіп, офицерлер мен жауынгерлер өршелене алға басты. Неделькино алынды. Бірақ жаудың минасы түсіп, түрегеліп тұрған Баймолдин сұлқ құлады.

	Генерал Галицкий Неделькиноның алынғанына қанша қуанса, өзінің жауынгер досы Баймолдиннің опат болғанына сонша қайғырды. Оның бұйрығы бойынша, Әбілқайырдың денесі 21 километр жердегі Нощино селосынан өзі комендант болған Невель қаласындағы бейітке әкелініп қойылды. Әбілқайырдың өлгенін естігендс мен күнделігіме «Баймолдин Невельде» деген атпен мынадай өлең жаздым:



	Блиндаж – баспахана, үйім де еді,

	Күтерлік командирді күйім бе еді?

	Үлгердім «смирно!» деп қапелімде,

	«Вольно!» деп подполковник күлімдеді.

	«Баймолднн, Әбілқайыр, – деді атым»,

	Ұнаттым тәрбиесін, инабатын.

	Тыныста талай-талай кездестік біз,

	Дос болдық екеу-ара сырласатын.

	Москва түбіндегі кезеңдерде,

	Қолдады Доваторды атты әскер де.

	Жатқанда жарадар боп госпитальда

	«Қыран құс» деп жазды ғой газеттер де.

	Жазылып, майданға ол қайта оралды,

	Өзінің әскерімен Невельді алды.

	Немістер «қайтарам» деп тырысқанда

	Баймолдин «бермеймін» деп қаһарланды.

	Тебіренсе темір үзер тебінгісі,

	Қар жауған қабағынан батыр еді,

	Халқымның ардақтысы, аяулысы

	Қалада өзі алған жатыр енді.



	Кейін полковник Александр Иосипович Карпелюк басқарған Бірінші дивизия 100-ші бригада мен 31-ші бригаданың жауынгерлік дәстүрлерін мұра етіп, ұлғайта түсті. Дивизия 2-ші Белоруссия майданындағы 6-шы армияның құрамына еніп, командованиенің жауапты тапсырмаларын орындады. Ол Белорусь жерін жаудан тазартты. Брест қаласын азат етті, Брестік дивизия деген атақ алды. Варшава маңындағы көптеген қалашықтарды және Гданьскіні (Данцигті) алып, мұнда Поляк мемлекетінің туын тікті, немістік батыс Помераниядағы Пренцлау, Ангермюнде қалаларын меңгеріп, гитлершілдерге сілейте соққы берді. Отан алдындағы еңбегі үшін дивизия Қызыл Ту орденімен және Суворов орденімен наградталды. Совет халқының Ұлы Отан соғысындағы жеңісіне 100-ші бригада мен 1-ші дивизия елеулі үлес қосты. Қазақстандық батыр жігіттер халқынын аманатын адал орындады. Олардың даңқы өшпейді. Ерлердің есімдері ел аузында мәңгі сақталады.





ЖЕҢІС





I


	Әңгімені жаңа жылдан – 1944 жылдан бастайық. Бұрын майданның батыстағы ең шеткері шебі Великие Луки қаласы болатын. Жаңа жылда шебіміз батысқа қарай ауыса берді. Жыл басында Локня, Новосокольникн, Маево, Пустошка қалалары азат етілді.

	Жаңа жылда жаңа майдандар құрылды. Солардың бірі – Екінші Прибалтика майданы. Бұл майданның құрамындағылар: 22ші, 42-ші армиялар; 10-шы гвардиялық армия, оның ішінде Қазақстандық 8-ші және 30-шы гвардиялық дивизиялар; 3-ші екпінді армия, оның ішінде қазақстандық 391-ші дивизия. Айта кетейік, 391-ші дивизия 1942-43 жылдары Холм қаласы түбінде белсенді қорғаныс ұрыстарын жүргізді.

	Екінші Прибалтика майданының газеті «Суворовец» деп аталды, Ол жеті тілде – орыс, армян, грузин, азербайжан, татар, өзбек, қазақ тілдерінде шықты. Бәрінің де ресми бас редакторы – Николай Антонович Бубнов. Оның орынбасарлары – Г.Бурлаков, В.Вартанян, Ғ.Деконандзе, А.Надирли, М.Шаймардинов, Н.Юсупов, Қ.Шәріпов. Ұлттық газеттердің редакторлары полковник Бубновпен келісе отырып, өз жұмыстарын дербес жүргізді. Москвадан келетін ресми документтер, сондай-ақ «Суворовецтің» бағдарлаушы мақалалары орыс тілінен аударылды, ал басқа барлық материалдарды әр редакцияның өз қызметкерлері ұйымдастырды. Қызыл Армия Бас саяси басқармасының жаңа нұсқауы да осыны талап етті.

	Қазақ тіліндегі «Суворовшы» газетінің редакциясында, менен басқа, Жекен Жұмаханов, Қазыбек Сүлейменов, Жүсіп Жантөрин қызмет істеді. Бізде міндет бөлісу болған жоқ. Қай жұмыс маңызды және тығыз болса, бәріміз сол жұмысқа жабыла кірістік. Мұндай жұмыс әдісі тәжірибелі журналистерге өте қолайлы болды.

	Біз басқалармен социалистік жарысқа түсіп, газетімізді ерте шығарып жүрдік. Мұндай нәтижеге цензордың жұмысын жеңілдетіп, өз жұмысымызды қиындату арқылы жеттік. Мұның мәнісі мынадай: алты газетте басылатын түпнұсқа материалдардың бәрін біреу газет шығарда цензорға ауызша аударып беруге тиіс, сонда ғана ол газетті шығаруға рұқсат береді. Бұл ерекше жұмыстың ауырлығы былай тұрсын, ол сонымен қатар газеттің шығуын кешіктіреді. Біздің тапқан амалымыз: барлық материалдарымызды орысша жазып, цензордан өткізіп аламыз да, әдемілеп қазақшалаймыз. Газетіміз шығарда цензор бір минут та ұстамай, рұқсат береді. Бұл әдісіміз басқа редакциядағыларға ұнаған жоқ, бірақ цензорға және бастығымыз Н.А.Бубновқа өте ұнады. Бізге керегі де осы еді.

	Редакция қызметкерлері кезек-кезек командировкаға шығып, алғы шепке барып-келіп жүрді. Енді бұрынғыдай алғы шепке жаяу жүгіріп баруға болмайды. Машинамен жиырма-отыз километр жүру керек. Өз машинамыз жоқ, сондықтан қол көтеріп, кез келген машиналардың бірінен соң біріне мініп, баратын жерімізге қарай карта бойынша жүре береміз, ақыры қажетті дивизияға, полкке, батальонға жетеміз; жауынгерлермен, офицерлермен әңгімелесеміз.

	Новосокольники қаласы алынған соң мен де алғы шепте болып, көп кісілермен кездестім. Солардың бірі – Ислам Жұнысов. Ол Павлодар облысының Ертіс ауданында өскен. 1938 жылы армияға шақырылып, Калининдегі әскери училищені бітірген. Соғыс басталғалы майданда. Лейтенанттан капитанға, рота командирінен батальон командиріне жеткен. Кәзір 10-шы гвардиялық армиядағы 15-ші корпустың 85-ші гвардиялық дивизиясында батальон командирі. Майданда бес рет жараланған. 1943 жылғы сентябрьде Смоленск түбіндегі шайқас үшін ІІІ дәрежелі Кутузов орденімен, 1944 жылғы февральда Новосокольники түбіндегі шайқас үшін Қызыл Ту орденімен наградталған.

	Орта бойлы капитан Жұнысов 27 жаста. Жас бола тұрса да, ол өте салмақты, байсалды. Сұраққа жауап беруден бұрын, ол асықпай, ойланып алады. Ислам үш әңгіме айтты; мен бәрін де күнделік дәптеріме жазып алдым. Бірақ ол, түсініктірек болсын деп, дәптеріме үш жолғы ұрыстың схемасын салып берді. Бұл схемалардан Ислам Жұнысовтың білімді командир екенін сездім.

	– Сентябрьдегі шайқас қалай болды? – деп сұрадым мен.

	– Сабыр етіңіз, ағай, – деді ол. – Мен әуелі марттағы бір оқиғаны айтайын.

	– Мақұл.

	– Смоленск облысында жүргенде, былтырғы 11 мартта бұйрық алдық; жаудың тылындағы, алты километрдей жердегі Воробьево селосын алып, тұрақтау, дұшпанның тас жол арқылы шегінуіне бөгет жасау керек болды. Түнде жолға шықтық. Селоны алдық, гарнизонды жойдық, айнала қорғаныс жасадық. Түн ортасында немістердің шегінген бөлімдері келіп қалды. Бір сағаттай қатты ұрыс болды. Біздің негізгі күштеріміз келгенде фрицтер қаша жөнелді. Біз жауды қуалай отырып, Максимово селосына келдік. Осында ештеңеге ұқсамайтын бір иіс сезілді. Гитлершілер совет тұрғындарынан 51 адамды жабық сарайға қамап; өртепті. Иіс адам денесінің күйген иісі екен. Осындай сұмдықты көрдік. Біздің қанымыз қайнады. Кек алуға тырыстық, кек алдық та. Бұл күні біз 70 фашисті жойдық. Ал сентябрьде, артиллериялық дайындықтың артынша, біздің батальон алға шығып, жаудың траншеяларына кіріп барды. Шабуылды үдете түсіп, екі селоны алып, бір күнде 50 шамалы гитлершілерді қырды.

	– Енді Новосокольники түбіндегі шайқасыңызды айтсаңыз.

	– Мына ұрыс схемасына көз салыңызшы, майор жолдас. Мынау біздің позициямыз. Оң жақтағы көршіміз мына жерде, ал сол жақтағы көршіміз анау ағаштардың ішінде. 223,2 қырқа дегеніміз мынау. Біз ең шеттегі бір взводымызды ұрысқа енгіздік те, тез шегіндірдік, сөйтіп дұшпанның көңілін со жаққа аудардық. Екінші жақтан бүкіл батальон алға ұмтылды. Біз жауды алдап кеттік. Осыны маневр деп атаймыз. Ғапу етіңіз, әңгімемді ұзаққа созып жібердім. Қысқаша айтсақ: 1944 жылғы 2 февральда біздің батальон Новосокольники қаласының батыс жағындағы үстем қырқа үшін ұрыс жүргізіп, оны алды. Жау 11 рет қарсы шабуыл жасады. Қолма-қол ұрыс та болды. Талай неміс жер жастанды. Біздің жігіттер қырқаны бермейді. Батальонымызды кезінде «Суворовшы» газеті мақтап жазды.

	Аға сержант Ұлықбек Мұхитов – зеңбірек командирі әрі көздеуші. Ол – расчеттағылардың арасында әскери атағы жағынан ең үлкені болғанымен, жас жағынан ең кішісі. Қазақтың әдетінше ол үлкендерді сыйлайды, сондықтан оны да жұрт сыйлайды. Мұхитов өз расчетында тәртіп орнатып, батареяда бірінші орын алуға тырысты. Оның серіктері жаумен күресуде шеберлік, ерлік үлгілерін көрсетті. Бір жолы немістер ұрысқа көптеген танктерді әкеліп салды, ішінде «жолбарыстары» да бар. Бұл Ұлықбектердің «жолбарыспен» бірінші рет кездесуі еді. Танк төрт жүз метрдей жақындаған кезде Ұлықбек тікелей көздеп атты, снаряд жетпей түсті, бірақ ол саспады, дәлдеп атып, екінші снарядпен танктің табанын қиратты, үшінші снаряд түскенде «жолбарыс» лаулап жанды. Қалғандары кері шегінді. Осы жолғы еңбегі үшін Ұлықбек Мұхитов Қызыл Жұлдыз орденімен наградталды.

	Новосокольники түбінде сержант Савченконың расчеты да үздік қимылдады. Оның зеңбірегі жау танкілері келеді-ау деген бағытта тұрды. Бұл расчет бұған дейін 300-ден астам гитлершілерді өлтірген, олардың төрт танкін қиратқан тәжірибелі расчет еді. Олар бесеу: украин Артем Савченко, орыс Алексей Санников, белорус Георгий Химич, башқұрт Урал Разиев және қазақ Дүйсен Тұрысбеков.

	– Біз бес республикамыз, көп ұлтты одақпыз, – дейді Савченко.

	Сержант бұл жолы да жауынгерлеріне міндеттерін анықтап түсіндірді:

	– Міндет айқын – неміс танкілерін талқандаймыз, – деді ол. Мұны естігенде «көп ұлттық одақ» бір ауыздан:

	– Талқандаймыз! – десті.

	Міне, немістің үш танкі көрінді. Олар айпатта жүре атып келе жатты. Разиев пеи Химич снарядтар беріп тұрды. Санников көзді ашып-жұмғанша зеңбіректі оқтады. Тұрысбеков команданы тосып, үнсіз тұрды. Бұлар күні бұрын межелеп, есепке алып қойған дөңеске неміс танкілері жеткен кезде Савченко команда берді.

	– Ат!

	Тұрысбековтің дәлдеп атқан оғы немістің бір танкін қиратты.

	– Жарайсың Тұрысбеков! – деді Савченко.

	Савченконың көп ұлтты расчеты жұмыла қимылдап, ерлік көрсетуде. Олардың қайсысына болса да орыс жерінің әрбір сүйемі ыстық.

	Жауынгерлер блиндажда жиналып, рота парторгі Дмитрий Кузьмич Ильмендеевті күтіп отыр. Орыс емес жауынгерлер арасында үгіт жүргізу міндетін де атқаратын чуваш Ильмендеев мұнда жиі келіп тұрады. Ол орыс тілін жақсы біледі, татар, қазақ, өзбек тілдерінде еркін сөйлеседі. Оның Отан туралы, соғыс туралы және солдаттың борышы туралы әңгімелерін жауынгерлер ынтамен тыңдайтын. Ильмендеев әрбір жауынгердің қай жерден келгенін, кіммен хат жазысатынын, солдаттың жауынгерлік қасиеттерін жақсы біледі. Жауынгерлер де үгітші-парторг туралы көп нәрсені білетін.

	Тәжік Кәмил Якубов маған Заточино селосының қалай алынғанын айтты:

	Бұл шайқаста Ильмендеев барлық жауынгерлердің алдында жүріп, қаһармандықтың үлгісін көрсетті. Оның траншеяға алдымен кіргенін, автоматпен атқылап, бес фашисті өлтіргенін, бір офицерді қолға түсіргенін жұрттың бәрі біледі.

	– Сен, Кәміл, айтатын болсаң тоғайды қалай тазартқанымызды айт, – деді татар Азнулла Мұстафин. – Біздің парторг қапелімде немістердің пулемет расчетына жетіп барып, бірінші номерін мылтық дүмімен ұрып өлтіргенде, екіншісі бақырғаны, пулеметімен бірге қолға түскені есіңде ме?

	– Достар-ау, ең қызық әңгімені ұмытқандарың не, – деді өзбек Раджап Хұдабердиев. – Біздің парторгтің қатардағы коммунист, қатардағы жауынгер кезінде, Александр Богомоловпен екеуі сайда тығылып жатқан 67 румынды, былайша айтқанда қоршап алып, қаруларын тастатып, тұтқынға түсіргенін ұмытуға бола ма? Парторг Ильмендеевтің ерліктері туралы әңгіменің бітетін түрі жоқ еді, бірақ блиндажға Ильмендеевтің өзі кіріп келді. Бойшаң, сымбатты жігіт екен. Ол ұйқы көрмей, қабағы ісінген көздерін сығырайта қарап, блиндаждың ішін бір шолып өтті. Оның бетіне әжім түскен. Жараланғаны үшін омырауына қадалған он бір жолақ белгісі бар, бұл жігіттің соғыстағы ауыр жолдарды айтпаса да белгілі болып тұр. Оның омырауында екінші дәрежелі Отан соғысы ордені, Даңқ ордені және «Ерлігі үшін» медалі жарқырайды.

	Екеуміз амандасып, танысып болған соң ол:

	– Әңгімені бастауға бола ма? – деді.

	– Әлбетте.

	– Бүгін күн суық екен, – деді Ильмендеев. – Ал Орта Азияда, сірә, ыстық шығар? Сен қалай деп ойлайсың, Раджап, ә?

	– Әрине, онда қазір ыстық, көктемгі егіс әлдеқашан аяқталды.

	– Ал Алматыда баулар гүлдеуде, – деді қазақ Әубәкір Ерматов.

	– Сіздер қазақ мергені туралы оқыдыңыздар ма? – деп сұрады парторг сөздің ыңғайына қарай.

	Ол қазір өткізетін әңгімесіне осыны тақырып етті де, мерген Ыбырайым Сүлейменов туралы білетінін айтып берді. Содан кейін орыстың батыр жігіті Алексей Кожевин туралы, көпті көрген украин жауынгері, нақ осы кезде көрші блиндажда винтовкасын тазалап жатқан Иван Близнюк туралы баяндады.

	– Бізде, – деді ол, – орыс, украин, белорус, қазақ, татар, өзбек, тәжік батырлары көп. Отан соғысына Совет Одағының барлық халықтары қатысуда. Бәріміз де достармыз, бауырлармыз. Біздің бір ғана семьямыз бар, ол – Советтік Отан. Сондықтан да біз бір кісідей ынтымақпен Отанымызды қорғап отырмыз. Біздің достығымыз – зор достық.

	Еркін отырып сөйлескен, фактілерге толы, терең мазмұнды әңгімені жауынгерлер зор ықыласпен тыңдады. Үгітші әңгімені қалай жатық бастаса, нақ солай бітірді:

	– Бұл достықты нығайтып, соғысты жеңіспен аяқтау үшін жауға беретін соққымызды күшейте түсуге тиіспіз. Халық мақалында айтылғандай, «жұдырығың қатты болса, соққың да күшті болмақ». Демек, бәріміздің де міндетіміз – шеберлік, ерлік көрсетіп, гитлершілерді орыс Алексей Кожевин сияқты, украин Иван Близнюк сияқты, қазақ Ыбырайым Сүлейменов сияқты соғысу керек.

	– Және, – дедім мен, – чуваш халқының батыр перзенті коммунист Дмитрий Ильмендеев сияқты соққылау керек.

	– Мен редакцияға қайтып келген күні біз тұрған селоға бір атты адам шауып келді де, көшені бұрқырата бір айналып шығып, тұра қалды.

	– Мұнда қандай бөлім тұрады? – деп сұрады ол.

	– Өзіңіз кім боласыз? – деп қарсы сұрақ қойды редакция қызметкері.

	– Өзім бе? Өзім гвардиялық лейтенант Кәкетай Қымызбаевпын. Тапсырма бойынша кетіп бара жатып, қайрылдым. Бұрын бұл селода ешбір бөлім тұрмаушы еді. Сіздер кімдер боласыздар?

	– Мұнда жеті тілде шығатын майдандық «Суворовец» газетінің редакциялары тұрады.

	– Қазақ тілінде де шыға ма?

	– Шығады. Қазақ редакциясы анау үйде.

	– Ал мен сонда кеттім.

	Лейтенант Қымызбаев біздің жанымызға жортып келді де, атынан қарғып түсіп, бәрімізбен қол алысып амандаса бастады. Біз де оны бұрыннан таныс адамдай қарсы алдық. Іздеп таба алмайтын батырды құдай өзі айдап келгеніне қуанып қалдық. Батыр екені анық. Омырауында Қызыл Ту, І-ші дәрежелі Отан соғысы, екі Қызыл Жұлдыз ордендері мен медальдары жарқырап тұр. Мұны басқа редакциялардағы журналистер де байқап, біздің қасымызға жиналды. Тіпті бас рсдакторымыз Николай Антоновичтің өзі де келді. Ол дереу орынбасарларын шақырып алып, мынадай тапсырма берді:

	– Мына батыр туралы жеке-жеке мақала жазып, әр газетте басу керек. Ол мақалалардың орысша нұсқасын өзім қараймын. Ең жақсысын орыс тіліндегі «Суворовец» газетіне басамыз. Социалистік жарыста қай журналист озып келер екен? Кәне кірісіңдер!

	Біздің өтінішіміз бойынша Қымызбаев әңгімесін орысша айтты. Бір сағатай сөйледі. Оның айтқанын жиырма шақты журналист пен стенографист-машинистқа жазып отырды.

	Соңынан лейтенантқа алғыс айтып, жаңа жауынгерлік табыс, ұзақ өмір тілеп, оны жолға шығарып салдық. Қымызбаев атына ырғып мінді де, қазақ әдетінше артына қарамай, шаба жөнелді.

	Біз өз редакциямызда кеңес құрдық. Біздің ойымызша: әңгімені К.Лапин, М.Шумилов, А.Байбиков, Р.Кочар, Л.Хамраев, М.Мұхамедов және басқа майталман журналистер жазып алды ғой, ал олар бізге жол бермейді, бірақ біз олардан озып шығуға тиіспіз. Қалай?

	Жекен, Қазыбек үшеуіміз көп ойландық. Алдымен үшеуіміз үш мақала жазбай, Жекеннің атынан бір мақала дайындау керек деп шештік. Сонда қалай жазу керек?

	– Басқалар қалай жазуы мүмкін? – деген сұрақ туды.

	– Көпшілігі әдеттегіше жазады.

	– Демек, лейтенанттың өмірбаянын, қайда туып, қалай өскенін, оқу-білімін, әскери қызметін, неше рет ұрысқа қатысқанын және ол ұрыстардың жеке-жеке тарихын толық жазады.

	– Бұлай жазбау керек. Басқа жол іздеген жөн.

	– Мен болсам, ат туралы жазып, лейтенанттың ерлігін ат арқылы сипаттар едім, сөйтіп оның атты әскерлік өзгешелігін баса көрсетер едім, – деді Жекен.

	Бұл ой бәрімізге ұнап кетті. Осы тақырыпқа байланысты пікірлерімізді ортаға салдық.

	Жазса жанын салатын Жекен білегін сыбанып, қаламын реттеп, біреуді іздегендей жан-жағына қайта-қайта қарап, біресе төбеге, біресе төменге қарап, біраз ойланып, толғанып отырды да, бір сәт қағазына қадалып, тез-тез жаза бастады. Қағазға қадалса, жазуы бітпей басын көтермейтінін бұрынан білеміз. Бір сағаттан соң бас көтерілді.

	Жекен ойлағанымыздан да асып түсіпті. Ол, өзі айтқандай, Қымызбаевтың ерлігін сипаттағанда оны атымен қоса мақтапты және жәй мақала емес, көркем очерк жазып шығыпты. Жекен Жұмахановтың «Қыр қыраны» деген бұл тамаша очеркі бәйгеден озып шығып, орысша «Суворовец» газетінде де басылды.

	Енді лейтенант Қымызбаевтың әңгімесіне қайта оралайық. Кәкетай Москва түбіндегі, Сталинградтағы, Курскідегі, Ростовтағы, Харьковтегі шайқастарға қатынасқан. Ол бұл шайқастар жөнінде қызықты әңгімелер айтты және көптеген сұрақтарға жауап берді.

	Сұрақтар біткен кезде Қымызбаев өзі сұрақ қойды да, өзі жауап берді:

	– Сіздер менің атым туралы неге сұрамайсыздар? Өзім-ақ айтайын: бір селода қиянкескі ұрыс болды. Мен он шақты фрицті қылыштадым. Бір кезде неміс пулеметінің оқтары тиіп, екі аяғымнан жараландым да, қансырап, атымнан құлап түстім. Жан тәтті ғой, есімді жинап, еңбектеп, сүйретіліп, өртенген үйдің пешіне кіріп кеттім. Жарамды орап алып, көп жаттым. Кешке таман пештің аузынан сығалап қарасам, үй йелері – кемпір мен шал келіп тұр екен. Анадай жерде, тасада әдеттегідей мені күтіп тұрған атымды көргенде қуанғаннан жылап жібердім. Рулет! – деп айғайлап едім, атым жетіп келіп, көзі жаутаңдап, иіскелеп, «тұр-тұр!» дегендей басымен итере бастады. Кемпір-шалдың көмегімен атқа міндім. Жалынан ұстап, жабыса қалдым. «Шап!» деп едім, немістердің атқылағанына қарамай, Рулет желдей есіп, аға жөнелді. Ол мені аман алып қалды. Бұл оқиға 1941 жылы болып еді. Содан бері Рулет екеуіміз талай-талай шайқастарды бастан кешірдік, – деп аяқтады ол әңгімесін.

	Атақты 28 панфиловшы батырдың атағын шығаруға әскери журналист Александр Кривицкийдің себепкер болғаны мәлім. Екінші әскери журналист Александр Бек өзінің «Волоколам тас жолы» атты кітабымен панфиловшы Бауыржан Момышұлының атағын шығарды. Биыл А. Кривицкий панфиловшылар тақырыбына қайта оралды; «Красная звезда» газетінің 3 марттағы номерінде оның «Бауыржанның әскери жазбалары» деген көлемді мақаласы басылды. Біз бұл мақаланы қазақ тіліне аударып, өз газетімізде бастық. Мақалада баяндалған, күнделігімде жазылған Бауыржан пікірлерін келтірейін.

	Тәртіп туралы. Армиядағы алғашқы айлар маған өте ауыр тиді. Командирдің алдына жүгіріп барып, тік тұру, оның «Үніңді өшір!», «Тайып тұр!» деген қысқа бұйрығын тыңдау менің намысыма тиетін. Бұған іштей ашуланып, астан-кестен болатынмын. Бірақ көп ұзамай мен тәртіптіліктің мәні зор екенін түсіндім. Тәртіп армияның басты күші екенін білдім. Өзің бұйрық беру үшін бағына білу керектігін де ұқтым.

	Жауынгер мен командир туралы. Жауынгер өз міндеттерін еркін орындауға тиіс. Әскери мәдениетке жетілген, адамдар мен оқиғаларға үнемі талдау жасай алатын командирлер ғана өз кісілерін осындай етіп тәрбиелей алады. Командир өте әділ және адал болу керек. Жауынгер командирді мемлекет өкілі деп, қатал айыптаушы әрі қызу қорғаушы деп тануға тиіс, барлық істе оның әділдігіне ешбір күдіксіз сенетін болуға тиіс.

	Батырлық туралы. Батырлық – табиғаттың сыйлығы емес, әскери тәрбиенің нәтижесі, патриоттық борышты орындау үшін хауіпті іске баруға өзіңді әдейі зорлаудың нәтижесі. Адам өзінің азаматтық абыройын қорғап, алға ұмтылады. Адам жақсы жағдайда ғана емес, хауіпті жағдайда да достарымен бірге болуды тілеп, алға ұмтылады.

	Әдебиет туралы. «Социалистік Қазақстан» газетінде жарияланған «Гвардия, алға!» деген пьесаның авторына жазған хатында Бауыржан былай дейді: «Қазіргі соғыс мушкетерлер мен найзагерлердің соғысы емес. Сіз тіпті Панфиловты да жекпе-жек ұрыстың шебері етіп көрсетіпсіз. Тактика мен стратегияның не екенін сіз қалайша ұқпай жүрсіз! Жұрттың бәрін қолына мылтық пен найза ұстаған солдат деп қарауға болмайды ғой. Біздің соғыс ғылымы қайда, оперативтік-тактикалық ой-пікірлер және екі жақтың нақты жағдайын ескеру қайда?

	Бауыржанның жазушыларға, журналистерге, баспа қызметкерлеріне арнаған тағы бір хатында, кейбір әдеби қызметкерлердің майдан өмірін білмейтіндігін, әскери психологияны ұқпайтындығын айтып, оларды кінәлайды. Оның бұл пікіріне қосылмасқа болмайды. Соғысқа қатыспаған жазушылардың соғыс туралы шатастырып жазып жүргендері аз емес.

	Бауыржанның ұран-нақылдары. Ерсіз ел болмайды, елсіз ер болмайды. Отан үшін отқа түс – күймейсің, өмір үшін күрес – өлмейсің. Жерге қызмет ет, теріңді аяма – жеміс аларсың, халыққа қызмет ет, қаныңды аяма – даңқ аларсың. Бұл Бауыржанның ғана емес, бәріміздің ұранымыз болуға тиіс.

	Біздің майдандағы 10-шы гвардиялық армияның құрамында И.В.Панфилов атындағы 8-ші гвардиялық дивизия да бар екені белгілі. Панфиловшы жолдастарыммен бұрын хат арқылы байланыс жасап тұрушы едім.

	Енді дивизияма барып, олармен көзбе-көз әңгімелесуге мүмкіндік туды деп қатты қуандым.

	Бір күні дивизияма қарай жолға шықтым. Ол кезде дивизия командирі генерал-майор Андрей Даниловнч Кулешов болатын. Мен дивизия саяси бөлімінің бастығы полковник Д.И.Шершинге бардым. Оның орынбасары, бұрынғы біздің 23-ші полктің комиссары подполковник Ахметжан Мұхамедияров мені оған жақсылап таныстырды. Түнде мен Ахметжанның блиндажында жаттым. Ол менің политрук кезімде қатаң кісі тәрізді еді, ал қазір тіпті бауырмал болып кеткен сияқты. Түн ортасына дейін ұйықтамай, өткен-кеткенді әңгіме еттік, дивизияның бүкіл жауынгерлік жолын шарлап шықтық. Дивизиялық «За Родину» газетінің редакциясында да болдым, редактор Леонид Владимирович Макеевтің қызықты әңгімелерін тыңдап, газеттің көптеген номерлерін қарап шықтым. Ертеңіне өз полкіме кеттім. Кейін дивизияның командирі болған полковник Георгий Ильич Ломов ол кезде 23-ші полктің командирі еді. Екеуміз бұрыннан таныс адамдарша әңгімелестік. Полкті аралап, онда полк парторгі Сейітғаппар Баймұхановпен, батальон порторгі Имаш Мамыраевпен, полктегі ерекше өкіл Сейілхан Шалмановпен, полк комсоргі Жапар Көпбаевпен, штаб қызметкерлері Алексей Кузнецовпен және Филипп Дживагамен кездестім. Филипп өз атына мініп, мені Алексейдің атына мінгізіп, он бес километр жердегі «Суворовец» редакциясына жеткізді. Дивизияға барып, мен көп нәрсені біліп қайттым.

	Холм түбінде тұрған 8-ші гвардиялық дивизия 1943 жылдың басында 3-ші екпінді армияның құрамына еніп, Великие Луки, Новосокольники, Насва қалаларының аралығына орналасты. 1944 жылғы 15 февральда дивизия Насва қаласы маңында немістердің қорғанысын бұзып, олардың Локня – Новосокольники темір жолы бойындағы тірек пункті болып табылатын Маноковоны басып алды.

	Осы ұрыстардың бірінде аға сержант Дүйсен Сүйесінов 23ші полктің ілгері жылжуына бөгет жасаған жаудың пулеметіне батыл ұмтылды. Ол пулеметке жер бауырлап барды да, оны гранатамен құртып жіберді. Барлаушы комсомолец Григорий Постольников те жаудың пулеметіне жақындап барып, граната лақтырды. Граната жарылғанда пулеметтің оғы өшкендей болды. Бірақ біздің жауынгерлердің алға ұтылмақ болып орындарынан тұруы мұң екен, қорғасын тағы да қарша жауа бастады. Григорий Постольников жолдастарының жата қалғанын көрді. Олардың өмірін сақтап қалу үшін ол алға қарай бір қарғып түсті де, фашистердің пулеметін бүкіл денесімен жапты, сөйтіп Александр Матросовтың ерлігін қайталады. Гвардияшылар шабуылға шықты. Бұл кезде оққа ұшқан батыр Постольников пулеметтің үстінде жатыр еді. Оның екі қолы жаудың пулеметін ұстап қарысып қалыпты.

	Панфиловшылар 26 мартта Великая өзенінің бергі бетіне жетіп, Пушкинские Горы қаласының солтүстік жағында бекінді. Гитлершілер бес рет қарсы шабуыл жасады. Дивизия оларға тойтарыс беріп, тағы шабуылға көшті де, Тотюги – Горушка шебіне шықты.

	Апрельде дивизия ұзақ жорық жасап, 97-ші корпустың құрамынан 10-шы гвардиялық армиядағы 7-ші корпустың құрамына еніп, Приветское көлі маңында шоғырланды. Ол Плюшево – Горка шебіндегі қорғаныста тұрып, алдағы шайқастарға әзірленді.

	Осы 10-шы гвардиялық армияның 15-ші корпусындағы 30шы гвардиялық (бұрынғы 238-ші) дивизиядан біздің редакцияға аудармашы болып келген Жүсіп Жантөрин бір жолы өз дивизиясы туралы әңгіме шертті. 1941 жылы Алматыда құрылған, Москва түбіндегі ұрыстарда үздік қимылдап, неміс-фашист басқыншыларына мықты соққы бергені үшін гвардия атағын алған бұл дивизия талай рет жаппай ерліктің үлгілерін көрсетті. Әлі есімде, астанамызға қарай ұмтылып келе жатқан немістер бір күні Красцово селосын алды. Лейтенант Мұхамед Раджапов басқарған біздің рота қарсы шабуылға шықты. Ұрыс кешөде жүргізілді. Жауынгер Рымжан Есенов қолма-қол ұрыста немістердің бір офицерін, екі солдатын жоқ қылды. Сол жолы талай фашистер жойылды.

	Бүкіл 30-шы гвардиялық дивизия Аманкелді Имановтың ұлы Рамазан Аманкелдинді мақтан етеді. Көзі оттай жанған қара торы жігіг Рамазан өзінің әкесінен айнымайтын еді. Ол алғашқы ұрыстарда-ақ батырлық даңққа ие болды. Рамазан, әкесі сияқты, қорқу дегенді білмейтін көзсіз ер еді. Бір шайқаста Аманкелдин жауынгер жолдастарымен бірге алға ұмтылды; автоматтан оқ жаудырып, фрицтерді қойдай қырды. Ол бір өзі бір топ немістермен ұзақ атысты. Ұрыс біткен соң Рамазан батырдың жолдастары оның асыл денесі жанында отыз шамалы фашистің өлігі жатқанын көрді...

	Бұрын интернатта тәрбиеленген, «Лениншіл жас» газетінің редакциясында қызмет істеген журналист Құдайберген Есмағамбетов та осы ротада қатардағы жауынгер болды. Қиян-кескі ұрыстардан соң от басына жиналғанда ол ылғи қағазға үңіліп отыратын. Рамазан туралы ұзақ әңгіме жазып жүруші еді. Бірақ ол әңгімесін жазып бітіре алмады. Сол күнгі ұрыста Рамазанмен бірге Құдайберген де ерлерше шайқасып, опат болды...

	Шабуылда зор ерлік көрсетіп, орыстың қарт жауынгері Семен Горелов ауыр жараланды. Оның серіктері алға жылжып кетті. Талықсып жатқан жолдасының қасына келіп, Бисен Сәрсенқұлов аузына су тамызғанда Горелов көзін ашып:

	– Біздің жігіттер алдағы траншеяны алды ма, жоқ па? – деп сұрады.

	– Алғанда қандай, одан да әрі алға кетті, – деп жауап берді Сәрсенқұлов.

	– Құдайға шүкір, – деді Горелов. Оның кезерген еріндерінен күлімсіреп, қуанғандай рең білінді.

	1944 жыл февральда басталған шабуылдың бірінші күні-ақ 30-шы гвардиялық дивизия жақсы нәтижеге жетті. Ол алты километр алға жылжып, Новосокольники – Маево тас жолы бойына шықты.

	Біздің әскерлерге апрель айында шабуыл жасау оңай болған жоқ. Өйткені көктемнің бұл кезінде қар еріп, нөсер жаңбыр жауып, жер дүниені су қаптап кеткен еді. Мұның қиыншылығын, алғы шептегі солдаттар түгіл, майданның екінші эшелонындағы біздер де басымыздан кешірдік. «Суворовец» газетінің редакциясы Невель маңындағы мекенінен көшіп, Пустошка қаласына қарай жолға шықты. Әдетте салтанатты түрде тізіліп жүретін редакция машиналары бұл жолы бірі озық кетіп, бірі қалып қойып, араларын сиретіп жіберді. Қазыбек екеуміз мінген жүк машинасы қайта-қайта батпаққа бата береді. Біз мүлде басқалардан қара үзіп қалдық. Алдымыздағы машиналардың әрқайсысы әр жерден із қалдырған; қай ізге түсеріңді білмейсің, бәрі де ми балшық. Картада көрсетілген қара жолға жолауға болмайды, ол мүлде ұйық болып кеткен. Күнімен отыз километрдей жүріп, кешке кездескен селоға тоқтадық. Басқа машиналардың да халі осындай болған екен. Ертеңіне жаяу-жалпы, әрең деп, Бубнов тоқтаған деревняға келіп жиналдық. Бас редакторымыздың бұйрығы бойынша газетіміздің кезекті номерін шығаруға кірістік. Материалдар тез жазылды, тез терілді; әр беттің версткасы да жасалды, Енді тек бастыру керек. Бірақ бұл оңай мәселе емес. Өйткені баспа машинасы басқа селода қалып қойған. Біз ұзындығы бес километрдей, көлденеңі бір километрдей шалшықтың арғы бетіндегі сол селоға баруға тиіспіз. Айналып жүруге көп уақыт кетеді деп, төтесінен шалшық арқылы жүруге ұйғардық. Келесі номердің жұмысын істеуге қалдырылған әріп терушілер газеттің төрт бетін, екі жағына тақтай салып, мықтап буып берді. Жекен, Қазыбек, Жүсіп төртеуіміз бір-бір бет арқалап жүріп кеттік. Қопадан қопаға аттап жүрген боламыз, бірақ олар кейде тығыз, кейде сирек. Шалшыққа түссең бірде таяз, бірде терең. Етікке су толып кетеді; ауырлығынан аяғыңды алып жүре алмайсың. Ақыры арғы бетке өтіп, газетімізді шығардық. Біз бір апта бойы осылай арлы-берлі жүрдік. Менің аяғым ісіп кетіп, етік орнына галош киетін болдым. Бір күні осындай сәнді күйімде саяси басқарма бастығы генерал-майор Пигурновпен кездесіп қалдым. Ескертпе жасайды ғой деп қатты қысылдым. Бірақ олай болмады, көпті көрген генерал маған қарап тұрды да, өзімді таңдандырып:

	– Түсінікті, ештеңе етпейді, – деді.

	Пигурнов редакторлармен әңгімелескенде 2-ші Прибалтика майданының командашысы болып М.М.Поповтың орнына армия генералы Андрей Иванович Еременко тағайындалғанын және шабуылды тоқтатын, белсенді қорғанысқа көшетінімізді хабарлады.

	Қорғаныс кезінде жауынгерлердің дем алуына, көңіл көтеруіне жағдай жасалатыны белгілі. Сондықтан да біз газетімізде олардың ойын-сауық жасауына, өлең айтуына, ән салуына қажетті материалдарды беріп отырдық. Қазақтың халық әндерінің сөздерін жарияладық. Жамбылдың, Сәбиттің, Жақанның өлеңдерін бастық. Атақты жеңгеміз Мәриям Жәгөр қызының өлеңін де тауып алдық. Осы заманға лайық жеңгемізді Егор қызы деп, орысшаға жақындатып, атын Мария емес, Мәриям деп қазақша күйінде қалдырып, оның өлеңін жарияладық: Айта кетейін мен ол кісіні 1935 жылы, республикалық мәдениет қызметкерлерінің съезінде кердім. Президиумда, халық ағарту комиссары Темірбек Жүргеновтің қасында үстіне кең ақ көйлек, басына қазақша кимешек киген, ашаң жүзді, сарылау келген, келбетті орыс әйелі отырды. «Анау Мәриям жеңгей, әне, әне» деп жастардың оны бір-біріне көрсетіп, сүйсіне қарағаны есімде. Және сол Мәриям Егор қызының «Дударай» әніне арнап Ұлы Отан соғысы жөнінде жаңадан шығарған өлеңін жарияладық.

	Бізге келіп тұратын басқа майдандардың газеттерін ақтарып, олардың ішіндегі ұнағанын – Сағынғали Сейітовтың «Төбешік» деген өлеңін бастық.

	Біздің редакциядағы жігіттер неге осындай өлең жазбайды деп мен Жекенді қыстым. Сен журналистика институтын бітірдің, өлең жаза білмеуің мүмкін емес деп бастырмалаттым. Тіл алғыш Жекен өлең жазуға келісім берді және жазды да.

	Қорғаныс кезінде солдаттар тек ойын-сауықпен ғана шұғылданбайды. Олар әрі жаумен алысады. Бұл жөнінде әсіресе мергендер зор орын алады. Мергеннің енбегі – асқан шеберлікті, тапқырлықты, айрықша қайсарлықты керек қылатын еңбек. Ол ұзақ күнде бір қозғалмай, күнге күйіп, жаңбырда суға малынып жатады. Жау жатқан жерден көзін айырмайды. Ол төңіректегінің бәрін көруге тиіс, бірақ өзі көзге ілінбеуі керек. Нысананы ә дегенде жайратуға тиіс. Бізде Петр Головин, Михаил Похлебкин сықылды шебер мергендер өсіп жетілді: олардың әрқайсысының жауынгерлік есебінде өлтірілген 300 неміс бар. Бұл – біздің бір мерген немістің екі ротасын қырып салды деген сөз. Мергендік атыспен 113 фашисті өлтірген Сәубет Құлмағамбетов жауды қандай зор шығынға ұшыратып отыр! Ал Әбдіхалық ше?

	Әбдіхалық Қабдұловтың алғашқы мергендік сапары сәтті болды. Кешке таман алғы шепке келіп ұқыпты жасырынған жауынгерге таңсәріде екі неміс көрінді. Нысанаға сан рет мүлтіксіз тигізіп жүрген Әбдіхалық гитлершілердің екеуін де қалпақтай ұшырды. Мергеннің оғы босқа кеткен кезі сирек-ақ. Сондықтан командование оны Қызыл Жұлдыз орденімен наградтады. Осыған байланысты Әдіхалықтың туған елінде Қаратал ауданының «Ерікті» колхозында той жасалды, тылдағы еңбек ерлері майдан ерінің жеңісіне үн қосты. Мұның өзі Әбдіхалықтың жігерін тасытты. Ал жуықта ол І-дәрежелі Отан соғысы орденімен наградталды.

	Бізде басқа да атақты мергендер болды. Олар – Ленин орденінің кавалерлері Ыбырайым Сүлейменов пен Төлеуғали Әбдібеков, Совет Одағының Батыры Әлия Молдағұлова.

	Әлия Молдағұлова 1924 жылы Ақтөбе облысының Қобда ауданындағы Көкбұлақ деген ауылда туған. Ол әскери қызметтегі ағасы, 1925 жылдан партия мүшесі Әбубәкір Молдағұловтың семьясында болып, онымен бірге 1934-38 жылдарда Москвада тұрып, сондағы 45-ші мектепте оқыды. 1939-41 жылдары подполковник Молдағұлов Ленинградта тұрғанда Әлия сондағы мектеп-интернатта оқып, пионер, комсомол ұйымдарында тәрбиеленеді. Соғыс басталған соң Әлия қыздардың мергендер мектебіне түсіп, оны үздік бағамен бітірді. Бес қыз – Валя Яковдева, Зина Попова, Олеся Медведчук, Шура Ужегова, Әлия Молдағұлова біздің майданға келіп, 3-ші екпінді армиядағы полковник Уральский басқарған 54-ші атқыштар бригадасы құрамында мергендік қызметіне кірісті. Взвод командирі Никита Бондуровтың айтуынша, ефрейтор Әлия Молдағұлова алғашқы сапарында 10, екінші жолы 28, тағы бір жолы 30 немісті өлтірді; оның қолынан өлтірілген фашистердің жалпы саны жүзден асады. Алайда газеттерде Әлия туралы ештеңе жазылған жоқ. Өйткені Совет Армиясы қатарында мерген қыздардың бар екендігі құпия сыр екен. Әлия 1944 жылғы январьда Нарва қаласының маңындағы Казачиха деген деревняда ерлікпен қаза тапты. Мұны да біз білмей қалдық. Дегенмен мынадай сыбыс болғаны есімде.

	Бір күні бас редакторымыз Бубнов саяси басқармаға кетіп еді, біраздан соң ол сол жақтан маған телефон соқты.

	– Қазақ әйелі деген сөз орысша қалай жазылады, – деді, – «казачка» ма әлде «казахка» ма?

	– «Казах» деген сөздің қазақшасының басында да, аяғында да «қ» әрпі келеді. Бұл дыбыс орыстарда жоқ, ең жақындау келетіні «к» әрпі. Сондықтан көп жылдар бойы еркекше түрде «казак», әйелше түрде «казачка» деп жазылып жүрді. Кейін орыстың казактарынан айыру үшін бізді орысша ерекекше түрде «казах» деп жазатын болды, демек...

	– Әй, сен баяндамаңды қой. Еркектің «казах» деп жазылатынын мен де білемін. Мен сенен әйелдің қалай жазылатынын сұрап тұрмын.

	– Полковник жолдас, еркекшесі де, әйелшесі де орыс грамматикасына сәйкес жазылады. Мәселен, «монах – монашка» – деп жазамыз ғой. Сол сияқты жазылуы да, айтылуы да «казах – казашка» болады.

	– Солай ма еді. Бұл біздің ойымызға да келмеп еді. Мұндағы жолдастарға айтайын.

	Мен «казашка» деген сөздің не үшін керек болғанын бұл жолы да, кейін де Бубновтан сұраған жоқпын. Өзі айтар деп едім, айтпай қойды. Сөйтіп жүргенде 23 июньдегі «Суворовец» газетінде Совет Одағының Батыры Лия Магдагулова туралы «Сердце Лии» деген бір бет поэма шыға келді. Енді бәрі түсінікті болды. Указ шыққан екен. Указ шықпай тұрып, мерген қыздың Батыр атағына ұсынылғанын Бубнов әдейі дабыра етпеген екен. Ақын жолдасымыз майор Яков Хелемский жазған бұл дастанның шыққанына біз қатты қуандық. Бірақ батыр қыздың аты мен фамилиясы бізді таңдандырды. Кейін анықтадық, мектептегі қыздар оны өздерінше Лия Малдагулова деп атап кеткен екен, ал штабтағылардың кінәсынан фамилиядағы «л» әрпі «г» болып шығыпты. Біз де біраз уақытқа дейін осылай жазып жүрдік.

	Бұл поэманы біз тез аударуға кірістік. Бірақ кім аударуы керек? Бұл жолғы кезек Қазыбектікі. Ол бұлтақтай бастап еді, біз оны мақтап, «Жайдарман» әнін жақсы айтатынын еске салып, соған қарағанда өлең шығару да қолынан келеді деп сенетінімізді, тіпті, бұның бұйрық екенін білдіріп, анадай жерде тұрған жалғыз ағаштың көлеңкесіне апарып отырғыздық. Осы ағаштың түбінде ол бір аптадай отырды. Ешкім оның мазасын алған жоқ.

	Ол да ешкіммен сөйлеспей, тіпті түскі тамақта кездескенде де ойлаумен болды. Кейде ернін қыбырлатып қояды. Жетінші күні Қазыбек істеген ісін баяндады:

	– Бітірген болдым, қайдам, жаман емес сияқты, – деп күлімсіреді ол.

	– Жаман емес екенін, бар ынтаңызды салғаныңызды кеше ерніңіздің қыбырлағанынан білгенбіз, – дедім жұртты күлдіру үшін.

	Шынында да өлең жақсы шығыпты. Автор поэмасын он күн жазған екен. Өлеңді жазудан аудару қиын екені белгілі. Алайда Қазыбек өз міндетін бір аптада ойдағыдай орындады. Жекен екеуміз қолжазбаны тағы екі күн ұстап, иін қандырдық. 7 июльде «Лияның жүрегі» «Суворовшы» газетінде басылды. Мұны көргенде Бубнов та таң қалды.

	– Сүлейменов ақын емес еді ғой, бұрын бір өлеңін де көрген емеспін, – деді. – Ол қалай аударды?

	– Қазақтардың бәрі де өлең шығара біледі. Қазыбек те солай. Бұрын ескерілмей келген талантқа сенім білдірілгенде дарыны сыртқа шыға келді.

	– Дұрыс-ақ! Дағыстандағы құмықтардың тілінде «қазақ» деген сөздің мағынасы «батыр» екен. Соған қарағанда мен қазақтарды батырлар деп есептеймін. Ал қазақтардың шетінен ақын екенін енді біліп отырмын. Дұрыс-ақ! – деді әзілді ұнататын Николай Антонович. – Қалайда жақсы іс істегенсіңдер. Бәріңе рахмет.

	Яков Хелемскийдің дастаны – Әлия туралы шыққан ең алғашқы көркем шығарма. Ақынның қиялын тебіренткен мерген қыздың, қазақ қызының Отан қорғаудағы ерлік ісі ғой. Бұл дастанда Әлияның жүрегі суреттелген. Сондықтан да ол әрбір оқушының жан жүйесінен орын алып, тұла бойын шымырлатады.

	Әлияның қасындағы қыздардан осы ұрыста Олеся Медведчук те опат болды. Александра Ужегова, Зинаида Попова, Валентина Яковлева жаудан жолдастарының кегін алды. Валя ағаш басында отырған неміс мергенін атып түсірді.

	Мергендер қимылдарын көрсетумен қатар біз газетімізде көктемдегі ұрыстардың қорытындысын шығаруға, жас солдаттарға ардагер жауынгерлердің тәжірибесін үйретуге көңіл бөліп отырдық. Әсіресе Бексұлтан Рахимов жөніндегі материалдарымыз қызықты болып шықты. Бексұлтан бұрын Ақмола облысының Калинин ауданындағы «Большевик» колхозында тұрған. Ол соғыс басталғалы армия қатарында. Бұрынғы колхозшы Рахимов – қазір 7-ші гвардиялық дивизиядағы бөлімше командирі, ІІІ дәрежелі Даңқ орденінің кавалері. Газетімізде оның көлемді үш мақаласы басылды. Өзі ысылған жауынгер, тәжірибелі командир болғандықтан, аға сержант Рахимов бұл мақалаларында солдаттарды батылдыққа, айлакерлікке, шебелікке үйретеді. Оның пікірін қысқартып айтсақ, ол былай дейді:

	Мен 62 рет ұрысқа қатынастым, оның ішінде 26 рет шабуылда болдым. Менің айтарым: соғыста сақ болу керек. Мылтығың қолыңнан түспесін... Тоғай ішінде аяғыңды мысықша бас; бұта қозғалмасын, шөп сылдырламасын. Бір жолы біз етігімізді шешіп алып, аяғымызды шұлғаумен орап, дыбыссыз жүріп кеттік. Фрицтер тұманда бізді аңғармай қалды. Күтпеген жерден лап қойдық. Немістерде ес қалмады. Біз ешбір шығынсыз траншеяны басып алдық...

	Менің жауынгерлік табыстарымның сыры мынада: мен жүрегімнің нұсқауымен, уставтың ережесімен қимылдаймын. Егер шабуылға устав бойынша тізбек болып көтерілсең және көршілерің де солай көтерілсе, шабуыл қаһарлы, нәтижелі болып шығады. Өз зеңбіректеріңнен снаряд атылғанда да тізбегіңді бұзба, снаряд түскен жерге жақындай бер. Одан алыстап қалсаң, өздерінен снарядтар асып түсісімен-ақ фрицтер саған оқ атады...

	Айланың да пайдасы тиеді. Мынадай бір оқиға болды. Алдымыз ашық алаң екен: жаудың траншеясына жауынгерлерді тура бастап баруға болатын емес. Жан-жаққа қарап көрдім; оң жақта бұталар, сол жақта қалың шөп. Бөлімшені екіге бөліп, немістерге екі жақтан соққы бердік. 16 фрицті тұтқынға түсірдік...

	Таңсәріде біздің шабуыл басталды. Бөлімше биікте тұрған неміс окоптарына лап қойды. Неміс пулеметтері оң жақтан атты. Мұндайда көп ойласаң – ұтыласың, ал мен ойлап жатпай, дәл сол жаққа ұмтылдым. Шеткі окоп көзіме түсті. Лақтырған гранатам немістердің ұясына барып жарылды. Бір автоматшы неміс көзіме шалынып еді; оған жетіп барып, штыкты қадап та үлгердім. Бұл шабуылда бөлімшеміз жаудың позициясын басып алды; оннан астам немістерді жойдық... Бірақ үрейленген, абыржыған немістер бізге қарсы тұра алмады. Біз оларды автоматпен қуалай атып, қырып салдық. Сөйтіп селоны азат еттік... Мен көп нәрсені бастан кешірдім. Іші суға толған окопта он бес күн бойы шықпаған кездерім де, бірнеше тәулік бойы ұйқы көрмеген кездерім де болды. Бірақ сабыр түбі сары алтын. Сабырлы адам мұратына жетеді. Мен де Отан соғысының жеңіспен аяқталғанын көргім келеді... Айтатын сөзім көп. Біз, қазақтар, туысқанымыз орыстармен, украиндармен, белорустармен және басқа халықтармен бірге ғасырлар бойы бақыт іздедік. Ақыры біз бақытты таптық. Қазір біз сол бақытымызды қорғап жүрміз...

	Тағы бір айтарым: әркім өз ұлтын сыйлауға, оны мақтаныш етуге тиіс, оның совет халықтары достық семьясының алдыңғы қатарында болуы үшін тырысуы керек. Қазақтардың біреуі ұрыста ерекше ерлік көрсеткенде мен қатты қуанамын. Дәл сол сықылды, бір қазақтың жаман соғысқанын естісем, мен қатты ұялып қаламын. Өлімнен ұят күшті...

	Бексұлтанның сөзінде терең мағына жатыр: Отан үшін ерлік көрсету – адамның ұлттық қасиетінің белгісі, өз халқының ар-намысы мен даңқы туралы ойлаудың жоғарғы көрінісі. Шын жүректен шыққан сөзінде Бексұлтан ұлттық намыс жөніндегі осы тамаша сезімді қозғап отыр. Ол қазақтарды неміс-фашист басқыншыларына қарсы күресте совет халықтарының жауынгерлік жарысынан артта қалмауға, Советтік Отанымыздың мерейін үстем етуге, ұрыста өз халқының даңқына кір келтірмеугс шақырып отыр.

	Газетімізде Рахимов мақалаларының роталарда талқыланғандығы, жауынгерлерге қатты әсер еткені туралы да, оның ІІ дәрежелі Даңқ орденімен наградталғаны, партия қатарына алынғаны туралы да, дивизиядағы бөлімше командирлерінің жауынгерлерді тәрбиелеу жөніндегі міндеттерін талқылаған сержанттар жиналысында жас коммунист Бексұлтан Рахимовтың «Соңғы ұрыс маған не үйретті?» деген тақырыпта сөз сөйлегені туралы хабарлар басылды.

	Июльде біздің майдан тағы да шабуылға көшті. Шабуыл кезінде гвардиялық аға сержант Рахимовтың бөлімшесі дивизияның жүрдек тобымен бірге қимыл жасады; ол топ үш күнде 80 километр алға басты және неміс-фашист басқыншыларынан 47 елді мекенді азат етті. Шабуылдың барысында, 17 июльде Волково түбінде Бексұлтан 27-ші шабуылға қатынасты. Сол жолғы ерлігі үшін ол ІІ-дәрежелі Даңқ орденімен наградталды.

	Волоково селосы үшін екі сағат бойы болған ұрыс шабуылмен аяқталды. Өзіміздің танкіні бүркеу қылып, Рахимов жолдастарымен бірге неміс траншеясына жетіп барды да, пәрменді айқаймен жауға лап қойды. Ондаған неміс қырылды. Рахимовтың бір өзі екі фашисті жер жастандырды. Бөлімшесінің алдында жүрген Бексұлтан қашқан жауды қуа отырып, бұл селоға бірінші совет жауынгері болып кірді. Селоның адамдары, шалдар, әйелдер, балалар өздерін азат етуші батыр қазақты ортаға алды. Біздің фотограф оларды суретке түсірді. Суретте Бексұлтан үш жасар нәрестені құшақтап тұр. Сүйсінген жұрттың назары Бексұлтанда. Жетпіс жастағы қарт орыс Павел Егоров оның бетінен сүйіп, немістердің құлдығынан құтқарғаны үшін алғыс айтты.

	Волоково Тверь өлкесіндегі, ежелгі орыс жеріндегі, ең шеткі село еді.

	Енді Бексұлтандар батысқа, советтік Прибалтикаға қарай жол тартты.





II


	Советтік Информбюроның «майдандарда елеулі өзгерістер болған жоқ» деген хабарын күнде оқып жүруші едік. Ал енді, жаздың басында-ақ, біздің әскерлер барлық майдандарда белсене қимылдады. Июньде Выборг, Петрозаводск, июльде Минск, Вильнюс, Холм азат етілді.

	Июльде 2-ші Прибалтика майданы да іске кірісті. Он қанаттағы Ленинград майданы мен сол қанаттағы 1-ші Прибалтика майданының ортасында орналасқан біздің 2-ші Прибалтика майданының міндеті Себеж, Резекне, Даугавпилс бағытында шабуыл жасап, сайып келгенде Риганы азат ету еді. Ол үшін ең алдымен дұшпанның қорғанысын бұзып, Великая өзенінің арғы бетіне шығу керек болды. Сонау солтүстіктегі Чуд көлі мен Псков көліне құятын бұл өзен Псков, Остров, Пушкинские Горы, Опочка қалаларының батыс жағынан өтеді. Великая өзенінің ұзына бойында немістердің «Пантера» деп аталатын мықты бекіністері жатты.

	Біздің шабуылымыз 10 июльде басталды. Алғашқы күндердің өзінде-ақ жауынгерлер ерлік пен шеберліктің, төзімділік пен шыныққандықтың кереметін көрсетті. Шабуылды бастаған генерал-лейтенант Михаил Ильч Казаковтың басқаруындағы 10-шы гвардиялық армияның 7-ші корпусындағы 8-ші гвардиялық дивизия болды. Таңертең подполковник Д.Ф.Поцелуев-Снегин басқарған 27-ші артиллериялық полктің зеңбіректерінен жаудың траншеяларына оқ жауды. Осының артынша 23-ші полктегі капитан С.Е.Чепурныхтың екінші батальоны Островито көлі мен Каменное көлі арасындағы дұшпанның үш қатар бекініс пунктерін басып алды. Бұл ойықты бірінші, үшінші батальондар кеңіте түсті. Ақырында бүкіл дивизия немістердің қорғанысына кеулей кіріп, оларды қуалай отырып, бір күнде сегіз километр алға басты. Панфиловшылардың табысын осы корпустағы 11-шы және 7-ші дивизиялар одан әрі ұлғайтты.

	Енді 10-шы армияның басқа құрамаларының да шабуылға шығуына жол ашылды. 15-ші корпустағы 30-шы және 2-шы дивизиялар қатты қимылдады. Әсіресе 29-шы дивизияның, 87ші полкіндегі майор И.М.Третьяктің батальоны үздік шықты. Жүрдек топтағы бұл батальон 12 июльде машина үстінен оқ жаудырып, немістердің қорғаныс шебінен өтіп кетті. Дұшпанның селосын алу қиын болғанда, Третьяктің батальоны селоны орап өтті. Алға жүйткіген 3 машинаның үстіндегі қарулы қызыләскерлерді көргенде-ақ немістердің есі кетті. Третьяктің жігіттері Духноваға арғы жағынан соққы беріп, гитлершілерді қырып салды. Осы жолға аға сержант Батырбек Басановтың бөлімшесі жаудың штабына шабуыл жасап, штаб машиналары мен документтерін, көптеген қару-жарақтарды қолға түсіріп, 50 шамалы фашистерді жойды.

	Июльде біздің майданның әскерлері 35 километрдей алға басып, Идрицаны азат етті. Бұл қала – жау қорғанысының маңызды бекініс пункті және темір жолдар мен тас жолдардың ірі торабы. Оның айналасы танк өтпейтін орлармен, атыс ұялары бар қалың траншеялармен қоршалған. Қаланың өзі айнала қорғануға бейімделіп, шеттегі үйлердің көбі атыс ұяларына айналдырылған. Темір жолдар Идрицаны шығыстағы Пустошкамен және бастыстағы Резекнемен жалғастырады. Толып жатқан тас жолдар немістердің резервтерімен маневр жасауына мүмкіндік беретін. Қала ішінде дұшпанның 130 шамалы самолет қонатын екі аэродромы болған. Бұл бағытта гитлершілердің қатты қарсылық көрсетуінің себебі осыдан-ақ түсінікті. Біздің жүрдек топтар Козлы селосы тұсында Великая өзенінен өтіп; қаланың ту сыртынан шықты. Полковник Переверткин басқарған бұл жүрдек топтарымыздың қаншалықты шапшаң қимылдап, тұтқиылдан тиіскенін жаудың көпірлерді бұза алмай кеткенінен-ақ аңғаруға болады. Біздің танктер немістердің шегіну жолын кесті. Батысқа қарай шығып кетпек болып бұлқынған фашистерді біздің әскерлер бөліп-бөліп жоюмен болды. Бір күнгі ұрыстың өзінде 7 мыңдай гитлершілер жойылды, 1.500 неміс тұтқынға түсірілді. Отанымыздың астанасы Москва Идрица қаласын азат еткен майданымыздың әскерлеріне салют берді.

	13 июльде біздің әскерлер, оның ішінде 7-ші дивизия, қазақстандық 8-ші, 30-шы, 391-ші дивизиялар Пушкинские Горы қаласын, Михайловское селосын және Тригорская станциясын меңгеріп алды. Бұлар данышпан ақынымыз Александр Сергеевич Пушкиннің атамекені ғой. Сондықтан да бұлар – барлық совет адамдары үшін қасиетті жерлер. Пушкиннің туып, өскен мекенін азат етуге қатынасқанына Бексұлтан Рахимов қатты ырза болды. Басқа жауынгерлер де осылай сезінді. Ақын жүрген жерлерде ешнәрсенің бүлінбеуін ойлап, біздің командирлер немістердің позициясын алыстан орап алды да, оларды қоршалу хаупіне ұшыратып, тез шегінуге мәжбүр етті. Бірақ олар құтылып кете алмады. Талайы қырылды. Ақынның аруағы ұрды десті қарт солдаттар.

	8-ші гвардиялық двизия 12 июльде Пустошка-Опочка тас жолын кесіп өтті. Мұның өзі 3-ші екпінді армиямыздың Себеж қаласына шабуыл жасауын жеңілдетті. 13 июльде Панфилов дивизиясының 19-шы және 23-ші полктері Великая өзенінің арғы бетіне шығып, Опочка-Себеж жолы бойында жауды ізінше қуалады. 30-шы полктің майор И.Л.Шапшаев басқарған бірінші батальоны орағытып маневр жасады да, дұшпанның шегініп бара жатқан бөлімдеріне жетіп, оларды талқандады. Дивизия Томсино шебіне шықты.

	Июльдің 14-нен 15-не қараған түні 30-шы және 85-ші дивизиялар Великая өзенінің шығыс жағындағы фашистерді қиратумен болды. Таңертең 30-шы дивизия Великая өзенінен өтіп, Опочкадан 15 километр жердегі Макушино аймағын меңгеріп алды, ал панфиловшылар Опочканың оңтүстік жағындағы, 30 километр жердегі Томсиноны азат етті.



	15 июльде майданымыздың әскерлері шабуылды өрістете отырып, өршелене жасалған атаканың нәтижесінде, Великая өзені бойындағы немістер қорғанысының күшті бекініс пункті болып табылатын Опочка қаласын меңгеріп алды. Опочка – тас жолдардың маңызды торабы. Бұл арадан темір жол өтеді. Жау қорғанысының жоспарында бұл қала армияны жабдықтайтын негізгі база ретінде зор орын алады. Немістер Опочканы қорғауға ұқыпты әзірленді; бірнеше тірек пукттері салынды; қалаға кіре берісте бетонды бекіністер жасалды; онда жартылай көмілген танкілер қойылды. Опочканы қорғап тұрған жау позицияларын 14 июльде алдымен біздің артиллерия атакалады. Осы кезде майор Иван Третьяктің батальоны машинамен жаудың тірек пункттеріне кіріп барды. Жүріп бара жатып автомат, пулеметтерден тоқтаусыз оқ жаудырған батальон ол пункттен өте шықты да, қаланың іргесіндегі тас жолға қарай алға ұмтылды. Оның жігерлі қимылдарын басқа батальондар қолдады. Қапелімде пәрменмен тиісудің өзі немістерді есінен жаңылдырды. Қаруы мен техникасын тастап, олар ормандар мен шалшықтарға барып паналады. Алайда неміс командованиесі ұрысқа резервтерін әкеп салып, Игожк өзені бойында бірнеше қарсы шабуыл жасады. Гвардияшылар қайта шабуылға көшіп, өзеннің батыс жағалауында плацдарм жасап алды. Сол кезде қалаға негізгі соққы беруге әзірлік күшеюде еді. 29-шы дивизияның басшылары немістердің негізгі күш оң жақ екенін барлау арқылы біліп алып, солдан соққы беруге ұйғарды. Біздің негізгі күштер ағаштың арасымен барып темір жолды кесті, сөйтіп оңтүстік-шығыстан шегініп келе жатқан немістерді қалаға жолатпай қойды. Гвардияшылар бірнеше сағаттың ішінде 10 километр алға басты. Олар артиллеристермен, танкистермен бірге табысты өрістете түсті. Кешке жақын Опочка станциясын иемденіп алдық. 15 июльде, таң алдында қалаға тұстұстан штурм жасалды. Шығыстан тас жол бойымен Опочкаға бірінші болып кіріп барған – И.Третьяк батальонының жауынгерлері. Олар автомашиналармен қаланың арғы жағына өте шығып, Великая өзенінің бойында бекінді. Бұл дивизиядағы басқа полктер мен батальондар қаланың орталығына қарай ұмтылып, көшелерде ұрыс шықты. Лейтенат Грибковтың барлаушылары неміс саперларының көпірді бұзуына мүмкіндік бермей, оларды жойып жіберді. Автоматшылар Земский мен Максимов қаланы өртеп кетуге тырысқан өртшілерді құртты. Пулеметші О.Оразалиев жаудың үш танкатар зеңбірегінің адамдарын жойды, ондаған фрицтерді қырды, бесеуін тұтқынға алды. Атқыштардан Б.Рахимовтың бөлімшесі ерекше қимылдады. Т.Шалбаев қолмақол ұрыста 13 фашистің көзін жойды. Ол бір неміспен айқаса кетіп, оның қолынан автоматын жұлып алып, өзін тұтқынға түсірді. Опочка үшін болған ұрыстарда дұшпанның 5 мыңдай солдаты мен офицері жойылды, 500-ден астам неміс тұтқынға түсірілді.

	Сол күндерде кіші лейтенант Көкен Жиенәливпен әңгімелескенім есімде, ол былай деді:

	– Мені батальонымыздың командирі қудалау тобының бастығы етіп тағайындады. Біздің міндетіміз тас жолмен қашып бара жатқан немістерді қудалап, олардың ұзап кетуіне жол бермеу еді. Біз жалғыз аяқ жолға түсіп, олармен жарыса жүрдік. Ақырында немістердің алдынан барып шықтық. Басқаша айтқанда, оларды негізгі күштерінен бөліп тастадық. Содан соң дұшпанның жолына тосқауыл жасауға ұйғардық.

	– Содан соң? – дедім мен.

	– Содан соң аспай-саспай немістерді күттік. Көп ұзамай, жол бойынан олар көріне бастады. Шамасы жүз қаралы, әлде одан да көбірек пе екен. Фрицтер бізді арт жақтан келеді деп ойлап, қаннан-қаперсіз шұбап келе жатты. Ал біз олардың ойламаған жерінен шықтық, жақындап келгенде пулеметтерден, автоматтардан оқты жаудырып қоя бердік. Бес немісті тұтқынға алдық. Қалғандарын қырып салдық.

	8-ші гвардиялық дивизия маневр жасап, Томсинодан солтүстік батысқа бұрылып, 15 июльде Веть өзенінен өтіп, Мазули маңына жетті, сөйтіп жаудың ту сыртынан шықты. Бұдан кейін ол немістердің қарсыласқан екі полкін күйретіп, Синяя (Зилупе) өзеніндегі өткелді басып алды да, тоқтамастан дұшпанды өкшелей қуды.

	Жау әр жерде қарсыласып бақты. Бірақ ол біздің соққымызға төтеп бере алмады. Біздің жігіттер неміс басқыншыларын қирата отырып, олардың билеуіндегі жерлерімізді азат ете отырып, алға баса берді.

	* * *

	16 июльде кешке таман генерал-майор А.Д.Кулешов басқарған 8-ші гвардиялық дивизия шекаралық застава болып саналған Петрученки селосы тұсында бүкіл 2-ші Прибалтика майданында бірінші болып Советтік Латвияның жеріне енді. Подполковник И.Д.Курганскийдің 19-шы полкі табысын баянды етіп, жауды одан әрі қуа берді. 23-ші полктегі капитан Круподеревтың батальоны 17 июльге қараған түні Зилупеден Лудзаға баратын темір жол бойындағы Исталсна станциясын алды. Пәрменді шабуылында 55 километр алға басып, дивизия 7-ші корпустағы басқа құрамалардан әлдеқайда алыс кетті. Немістер оның бөлімдерін қоршап, тылдан бөліп тастау үшін бірнеше рет күшті қарсы шабуыл жасады. Мұның бәріне тойтарыс берілді. 19-шы полк 21-ші июльде немістердің тағы бір қорғаныс шебін жарып шығып, Лудза (Лжа) өзенінен өтіп, Лудза қаласының іргесіне жетті. Ал 23-ші және 30-шы полктер Лудзаның арғы жағында шабуыл жасады.

	Осы жолғы ұрыстарда рота старшинасы Әли Әлікенов ерекше көзге түсті. Автоматтар мен гранаталарды шебер қолданып, ол траншеяны бойлап алға жүрді де, немістерді атқылады. Коммунист Әлікеновтен үлгі алған жауынгерлер Петрученки селосына бірінші болып кіріп, немістерді түріп айдап шықты.

	– Арыстанша алыстық, – деп жазды газетімізге лейтенант Қайырқұл Қасымов. – Біздің взвод немістерді өкшелей отырып, Исталсна станциясына жетті. Осы арада жау контратакаға шығып, құтырына қарсылық көрсетті. Кескілескен ұрыстар болды. Сан жағынан басым жау біздің взводты қоршауға әрекет жасады. Бірақ біз сасқанымыз жоқ, қайта гвардиялық жігермен қайраттана түстік. Автоматтан жұмыла оқ жаудырып, біз өзіміздің негізгі күштеріміз келгенше дұшпанды ұстап тұрдық. Көп кешікпей бізге көмек келіп, олар немістердің ту сыртынан ұрыс ашқанда біз бер жағынан айқай салып, лап қойдық. Қыспақта қалған гитлершілер сасқанынан қолдарын көтеріп, тұтқынға түсті.

	17 июльде генерал-майор М.Э.Москалик басқарған 7-ші гвардиялық дивизия Себеж қаласының, арғы жағына шығып, Волково, Толстяки және басқа селоларды алды. Жоғарыда толық айтылғандай, шекарадағы Волково селосына дивизиядан алдымен Бексұлтан Рахимовтың бөлімшесі кірді. Толстяки селосы тұсында да латыш жері алыс емес. Биіктен қарағанда латыш қыстағы Пасиене жақсы көрініп тұр. Капитан Н. Налетовтың батальоны неміс басқыншыларын Пасиенеден қуып шығуға бұйрық алды. Бұл бұйрықты орындау оңай болмады, Зилупе (Синяя) өзеніне ұрыспен өту керек болды. Немістер Пасиене маңында қорғаныс шебін жасаған. Зилупе өзеніндегі өткелдің жанында станокты пулемет үшін дзот орнатқан. Қыстақтың айналасында толып жатқан атыс ұялары болған. Бірақ немістердің өз бекіністерін пайдалануына реті келмеді. Лейтенант К. Козлов бастаған барлаушылар түнде өзеннен өтіп, қыстақтың оңтүстік іргесінен бір-ақ шықты да, жауға ойран салды. Екінші жақтан капитан Налетовтың жауынгерлері де өзеннен өтіп, қыстаққа жетіп барды. Олар немістерді қуып шығып, Пасиенені меңгеріп алды. Жергілікті почтаның үйіне қызыл Ту тігілді.

	Пасиененің солтүстік жағындағы Мигели де 17 июльде азат етілді. Бұл жерден бір заманда Латвияны Россиядан бөліп тұрған биік ақ қақпа айқын көрінеді. Оның арғы жағындағы қала – Зилупе. 7-ші гвардиялық дивизиядағы 20-шы полк солтүстік жақтан орағыта келіп, қаланың шетіне кірді; 14-ші полк шығыстан, 2б-шы полк оңтүстік-батыстан жауды тықсырды. Немістер қатты қарсыласты, бірақ толық қоршауға түсуден қорқып, 17 июльдің кешінде қаладан қашты – Зилупе азат етілді.

	Зилупе үшін болған ұрыстарда талай жігіттердің атағы шықты. Солардың бірі – Үсен Жұматаев. «Латвия жеріне коммунист болып кіргім келеді» деген арызын қарап, партия ұйымы комсомолец Жұматаевты партия мүшелігіне кандидат етіп алды. Бірақ ол кандидаттық карточкасын алуға үлгірмей, шабуылды ұрысқа араласып кетті. Жұматаев аға лейтенант Карповтың ротасында отделение командирі еді. Бұл рота екпіндеп алға басып, тас жолдың бойындағы қыстақты тазартқан соң, Зилупе алдында шабуыл межесіне келіп орналасты. Бір кезде Карпов жақтан қызыл ракета көрінді. Бұл шабуылға белгі еді. Ракетаның көтерілуі мұң екен. Жұматаев орнынан атып тұрып, соңынан өз отделениесіндегі жауынгерлерді ерте, айғайлап ілгері ұмтылды.

	«Партия үшін, алға!» деген ұранмен ол бірінші болып жаудың арасына кіріп кетті. Оның өзі алты фрицті өлтірді. Ол Зилупені азат етуге өз үлесін қосты. Ал оның дивизиясы одан әрі шабуыл жасап, 18 июльде Нирза көлінің солтүстік батыс жағына шықты. Генерал-майор И.В.Грибов басқарған 119-шы дивизия 19 июльде Зилупенің арғы жағындағы Озолкалнс, Нирза станцияларын алды. Мұнда әскери жүктер тиеген екі темір жол составы қолға түсірілді.

	Бұл жортуылды ұрыстарда барлық жауынгерлермен бірге жүрдек топтар, барлаушылар, снайперлер тамаша қимылдады. Қорғаныста да, шабуылда да өз міндетін үлгілі атқарған снайперлер туралы айтсаңыз екен деп өтініш жасағанымызда майор П.Петливановтың аузына бірден іліккен фамилия – Қалықов. Каспий даласының бұрынғы аңшысы Есқайыр Қалықов алғашқы ұрыста-ақ көзге түсті. Ол командалық пунктте бақылаушы болатын; екі жүз метр жерден қимылдаған жанды айқын көретін. Міне Есқайыр бір окоптан екінші окопқа ұмтылған немісті байқап қалды. Ол сол көзін қысып, оң көзіне нысананы алып, атып салды. Фриц мұрттай ұшты. Екі күннен соң Қалықов ағаш басында отырған «көкекті» атып түсірді. Бірде Есқайыр тосқауылда болды. Ол бір топ гитлершілерді көрді. Жеті рет атып, жетеуін жер жастандырды. Есқайырдың көздегені мүлт кетпейтін нағыз снайпер деп танылды. Полк командирі оған қырық шамалы мергендер тобын әзірлеуге тапсырды. Бұлардың ішінде А.Алтынбаев пен Т.Телібаев та бар. Қалықовтың шәкірттері шабуылдың ойдағыдай нәтижеге жетуіне көмектесті. Олар жаудың мергендерін, офицерлерін, пулеметшілерін қатардан шығара берді. Есқайырдың өз есебі 225-ке жетті. Оның даңқы бүкіл армияға жайылды. Бір жолы Есқайырды майор Петливанов шақырып алды. Өзінің тәрбиелеген жігітін жылы шыраймен қарсы алған майор картаны жайып салды да:

	– Екеуміздің қайда тұрғанымызды, өзіңнің атыс ұяңды, жаудың позициясын көрсетші, – деді.

	– Міне мына жерде тұрмыз, менің ұям мынау ғой, жау әне жерде, – деп Қалықов бәрін қолымен көрсетті.

	– Дұрыс айтасың. Картаны айыра біледі екенсің. Жау позициясының мына бір тұсынан бір неміс мергені атқылап жүр. Біз шабуылға шыққанда ол кесірін тигізуі мүмкін. Соны тауып, жою керек.

	– Бұйрығыңыз орындалады.

	Есқайыр жыра бойымен жылжып барды да, оң жақ бүйірде қирап жатқан бөтен танкінің ішіне кірді, сөйтіп неміс мергенінің сол жақ бүйірінен орналасты. Жаудың құлаған блиндаждағы атыс ұясы бүйірден ап-айқын көрінді. Қалықов гитлершіл мергенді дереу нысанаға алды да, бірден атып түсірді. Ол майордың бұйрығын мүлтіксіз орындады. Кейін, Нирза станциясына шабуыл жасалған кезде, Есқайыр Қалықов минаның жарықшағынан жарадар болды.

	– Жаныңа бата ма? – деп сұрады жолдастары.

	– Жаныма жара батпайды, саптан шыққаным батады, – деп жауап берді Есқайыр. – Бірақ мен қайта оралып, сіздермен бірге боламын.

	Медсанбатта біраз жатып, сауығып, Есқайыр өз бөліміне қайтып келді. Бұрын ол Қызыл Жұлдыз орденімен наградталған еді. Енді омырауында І дәрежелі Отан соғысы ордені пайда болды. Қос орденді қазақ жігіті латыш жерінде фашистермен аянбай алысуда.

	* * *

	19 июль күні алдыңғы саптағы 7-ші корпуспен қатар 19-шы корпус та Лудза өзені бойына шықты. Ендігі мақсат – осы өзеннен өтіп, оның арғы бетіндегі Лудза қаласын алу.

	Лудза қаласына ең алдымен шабуыл жасаған 15-ші корпустағы қазақстандық 30-шы гвардиялық дивизия болды. Ол сол 19 июльде-ақ Лудза өзенінен өтіп, Деглева селосын алып, плацдарм жасады. Кешке таман 85-ші гвардиялық дивизия да өзеннен өтіп, арғы бетте екінші плацдарм жасады. 29-шы гвардиялық дивизия аттануға дайын тұрды. Уақытша осы корпустың құрамына 19шы корпустағы 56-шы гвардиялық дивизия енді. Сонымен, үш күнгі жауынгерлік дайындықтан кейін, 23 июльде бүкіл 15-ші корпус Лудза қаласы бағытындағы дұшпанның қорғанысына шабуыл жасады. Қаланың іргесінде немістерге тікелей соққы берген 7-ші корпустағы 8-ші гвардиялық дивизия болды. Әскери құрамаларымыздың ойланып жасалған жоспары бойынша шоғырланып, жедел қимылдап, жауға тұтқиылдан тиісіп, оны қатты жеңіліске ұшыратуы нәтижесінде сол күні-ақ уезд орталығы болып табылатын Лудза қаласы азат етілді.

	Бұл қаланың тұсына 8-ші гвардиялық дивизияның басқалардан бірнеше күн бұрын келгені және қоршалу хаупін басынан кешіргені мәлім. Соның бір мысалы ретінде мынадай бір оқиғаны әңгімелейік. Коммунист Төкен Тоқтыбаев ұрыс кезінде ылғи жауынгерлердің тізбегінде болып, оларды пулеметінің оғымен шебер қолдап отырды. Бір жолы жәрдемшісі жараланып, Тоқтыбаев жалғыз қалды. Ол өшіге түсіп, жауды жайпай бастады. Гитлершілер біздің пулеметшінің позициясын зеңбіректен атқылады. Тоқтыбаев бар пәрменімен ілгері аттап, зеңбіректің атыс алаңынан сытылып шықты да, қайтадан оқ жаудырды. Фашистер оны тірілей, қолға түсірмек болды. Осы мақсатпен олардың жиырма шақты солдаты оны айнала қоршай бастады. Тоқтыбаев дұшпанның арам пиғылын сезіп, сол топты оқтың астына алды; пулеметі ысып, қызарып кеткенше атты. Алайда, бір неміс Тоқтыбаевқа таяу келіп, оны ұстап алмақ болды. Ол қол пулеметінің дүмімен фрицтің басын қақ айырды да, тағы ата бастады. Сол мезгілде оның жолдастары – П.Петров пен А.Анохин жәрдемге келді. Тоқтыбаевты тұтқынға алмақ болған фашистер түгел жойылды.

	23-ші полктің парторгі Сейітғаппар Баймұхановтың айтқан мынадай бір әңгімесі де есімізде.

	Жер жазық еді. Дұшпанның оғы біздің ротаның алға жылжуына бөгет жасай берді. Осындай қысылшаң кезеңде коммунист Қарынбай Қаратаев жаудың пулеметі мен зеңбірегі атып тұрған тоғайдың шетін нұсқап, сондағы немістердің үнін өшіруге командирінен рұқсат сұрады. Рұқсат алған Қаратаев автоматын қолға ұстап, жаудың атыс ұяларының бір жақ бүйіріне қарай еңбектей жөнелді. Немістер оны көріп қалды; оның үстінен пулемет оқтары ысқырып өтіп жатты. Бірақ Қаратаев тоқтамады. Жердің қалтарыстарын шебер пайдаланып, ол оқ астынан шығып кетті. Сонсын ол жақын жерден атып, жаудың пулеметшілерін де, зеңбірекшілерін де жойып жіберді. Енді ротаның алға басуына жол ашылды. Нақ сол күні Қаратаев екінші рет ерлік жасады. Бір топ жауынгерлерді басқарып, ол Лудза түбінде дұшпанның батальон штабына кенет лап қойды, он шақты офицерлер мен солдаттарды өлтірді. Қалған немістер абыржып, үрейленіп, қаша бастады. Рота бұл жағдайды пайдаланып, табысты өрістетіп, жауды әрі қарай қуа берді.

	Лудзаны азат етуге қатынасқан құрамалардың ішінде 56-шы гвардиялық дивизия да болды дедік. Бұл дивизияны подполковник Ф.П.Бойко басқарды. Ал оның құрамындағы танкіге қарсы күресетін артиллериялық дивизионның екінші батареясын басқарған – Қызыл Жұлдыз орденінің кавалері лейтенант Әбдіқазы Жұмабаев. Ілгеріде Қызылордадағы интернатта – балалар үйінде менімен бірге болған Әбдіқазы соғыс алдында Сарқант ауданында мектеп директоры еді. Ол 1942 жылы армияға алынған соң артиллерист болып, Великие Луки қаласын азат етуге қатынасып, бірінші рет жараланды. Өз дивизиясына қайта оралып, Смоленскіні азат ету жолындағы ұрыстарда екінші рет жараланды. Тағы да өз жолдастарының қатарына қосылып, Насва, Опочка қалаларының түбінде ерлік көрсетті. Енді латыш жерін азат ету үшін күресіп жүр. Ол – Лудза қаласын неміс фашист басқыншыларынан тазартушылардың бірі. Біз онымен осы қалада редакциямызда кездесіп, шұрқырасып қалдық. Күлсе көзі жұмылып кететін баяғы ат жақты, арық қара бала түк өзгермеген сияқты, дегенмен офицер киімін киген соң кәдімгідей жігіт болып шығыпты.

	– Сен қайдан артиллерист болдың? – деп сұрадым одан.

	– Болғың келсе, қиын емес екен ғой, – деді ол. – Әуелі зеңбірек расчетында істедім. Расчетта командир, наводчик, замковой, төрт подносчик болады. Мен осы лауазымдардың бәрін басымнан кешіріп, оқ тасушы да, құлыпшы да, көздеуші де болдым, ақыры зеңбірек командирлігіне жеттім. Бір жылдан соң көкең батарея командирі болып шыға келді. Артиллерист деген осы емес пе?!

	– Лудзада неміс танкілері көп болды ма?

	– Көп болды ма, аз болды ма, ол жағын білмеймін. Олар қалада қанша болса да, біз оларды атпауға тиіс болдық. Өйткені қалаға нұқсан келтірмеу керек деген бұйрық бар. Демек, біз қаланың маңында, арғы-бергі шетінде жүрген танкілерді айналдырдық. Ондайлар аз болған жоқ. Біз олардың талайын қиратып, саптан шығардық.

	– Шынын айтшы, өзің неше танк жойдың?

	– Әрине, саған шынын айтуға болады. Дивизиямызда мені он шақты танк қиратты деп мақтап жүр. Бірақ бұл – менің ғана еңбегім емес, бүкіл батареямыздың еңбегі. Қысылшаңда көздеп, бір танк жойғаным рас. Нансаң, ол танк мүлде өртеніп, жоқ болып кетті.

	– Бәрекелде, мықты екенсің.

	– Мықты болмағанда.

	– Дегенмен немістердің оғынан екі рет жараланыпсың ғой.

	– Жарайды, енді жараланбай-ақ қояйын, – деп ол қарқылдап күлді.

	– Көріскенше қош бол, – дестік бір-бірімізге. Алайда Әбдіқазы үшінші рет жараланды. Күні бұрын айтсақ, ол жеңіске бір ай қалғанда, Салдус қаласы түбінде қабырғасынан қатты жараланып, әрі контузияға шалдығып, 16 ай Ленинград госпиталында жатты; жараланғанға дейін ол Викшни, Балдоне, Елгава, Рига қалаларын азат етуге қатынасты.

	«Суворовец» газетінің редакциялары Лудза қаласына екі күн жүріп жетті. Қазір апрель емес, июль ғой; жол жақсы болды.

	Біз бәріміз де латыш жеріне қызыға, сүйсіне қарадық. Әр уақытта өзге жерді көргендегідей, алдымен бұл жердің өзгешелігі көзге түсті. Алыстан қарағанда байқағанымыз – әр жерге әдейі өсірілгендей орналасқан қалың тоғайлар, олардың аралықтарындағы сызды ойпаттарда бір-бірінен алыс тұрған жалғыз-жалғыз үйлер. Мұнда біздің түсінігіміздегідей село деген жоқ, жалғыз үйлер ғана бар. Бұл үйлер орысша «хутор» деп аталады.

	Редакцияларымыз Лудза қаласының маңына келіп тоқтады. Әр редакция әр хуторға орналасты. Біздің хуторымыздағы мәнерлеп салынған биік ағаш үйдің ішінде бірі тым үлкен, бірі тым кішкене екі бөлме бар. Ондағы қос керует, зор стол, әдемі орындықтар, сырлы шкаф, кісі бойындай айна және басқа жиһаздар өз орнында жайнап тұр. Үйдің астыңғы қабаты толы астық, картоп, көкөніс, жеміс, бал. Аулада арба, әбзелдер жатыр. Үйдің алдындағы қоралардың бірі – ат қора, екіншісі – сиыр қора, үшіншісі – қой қора. Жалғыз ат, екі сиыр, он шақты қой әр жерде жәйіліп жүр. Үй маңында бір жан жоқ. Қашып кететіндей үй иесі бай емес, орта шаруа ғой. Ол қашқан жоқ, фашистердің қысымынан үйінен безді, ол осы маңайда тоғай арасында жүр, ертең-ақ қайтып келеді. Біз олардың мал-мүлкіне тимейміз және ешкімді тигізбейміз. Біздің командованиенің бұйрығы бойынша, совет азаматтарының меншігіне қол сұққан адам қатты жазалануға тиіс. Ал Латвияда бұл бұйрық қатаң сақталады.

	Ертеңіне редакциялар Лудза қаласына келді. Бізге ол өте ұнады. Мұның өзі қала десең қала емес, село десең село емес. Селоның ағасы, қаланың інісі сияқты.

	Бұл – қуыршақтай қала. Шағындығы жағынан ғана емес, сұлулығы жағынан да солай. Қысқа-қысқа он шақты тар көшелері бар. Тастақ көшелерде шаң көтерілмейді; ауасы таза. Үйлері бір-бірінен сәл алыстау орналасқан. Олар сырттан қарағанда үш қабат сияқты. Шынында ортадағысы толық бір қабат, төменгісі жарты қабат, жоғарғысы да жарты қабат, ал төбесі сопайып, биіктеп кетеді. Әртүрлі бояумен боялған осындай әсем үйлер тізбегі көшелерге көрік беріп, еріксіз көз тартады.

	Қаланың орта шенінде мектеп бар. Онда оқу тоқтатылып, неміс штабы орналасқан екен. Мектеп ауласының ұзына бойындағы дуалға отыз шамалы түрегеліп тұрған адамдардың суреттері қатар-қатар ілініпті. Үстеріне сауыт киген, қолдарына найза ұстаған, бас киімсіз, беттері былшиып, көздері ежірейіп, қораздана қарап тұрған бұл сабаздар XIII ғасырда Латвияны жаулап алған, «төбет рыцарьлар» деп аталған немістер екен. Бұлар латыштарға: «бір құтылып кетіп ең, қолыма қайта түстің, енді тырп ете алмайсың» деп қорқытып тұрғандай. Фрицтер Лудзадан қашқанда, мұршасы болмай, ата-бабаларын тастап кетіпті. Бұларды көргенде біздің солдаттар қатты жиіркенді. Ал ызасы қайнаған латыш жігіттері құзғындардың суреттерін жұлып алып, қораға жинады да, өртеп жіберді.

	Бұл ызалы жігіттер – біздің майданның штабымен бірге өз жеріне енген, Я.Э.Калнберзин бастаған латыш коммунистері, Латвия Компартиясы Орталық Комитетінің мүшелері. Осы Лудзада 26 июльде болған Пленумында олар азат етілген аудандардың шаруашылығын қалпына келтіру мәселесін қарады. Латыштар орман арасынан шыға бастады. Олар Қызыл Армияның келуін қуанышпен қарсы алды. Ал біздің әскерлер Латвияны толық азат ету жөніндегі өзінің міндетін абыроймен толық орындау үшін Ригаға қарай алға баса берді.

	* * *

	Ендігі алдымызда тұрған қала – Резекне (Режица). Ол Лудзадан 40 километр жерде. Оған жету үшін төрт күн соғысу керек болды. Ұрыса отырып, оңға-солға, ілгерілі-кейінді маневр жасай отырып, күніне он километр алға жылжу шабуыл қарқынының күшті болғанын аңғартады.

	23 июль күні-ақ оң қанаттағы 19-шы корпус Голишева қаласын алды, ал 27 июльде таңертең Резекнеден 60 километр жердегі Карсава қаласын азат етті. 15-ші корпус ә дегеннен Карсава мен Резекне аралығындағы, Цирмас көліне құятын Ритупе (Утроя) өзені бойына қарай ұмтылды, ал 26 июльде 30-шы және 85-ші дивизиялар дұшпаны өзеннің арғы жағындағы Илзени станциясына дейін қуып тастады. Сол күні 7-ші корпустағы 119-шы дивизия Цирмас көлінің батыс жағындағы Инчуки қыстағына жетті. 7-ші және 8-ші дивизиялар 23 июльде-ақ 15 километр алға басып, Цирмас көлінің оңтүстік жағына барып орналасқан еді; енді 27 июльде 8-ші гвардиялық дивизия солтүстік-шығыс жақтан, 7-ші гвардиялық дивизия оңтүстік-шығыс жақтан Резекне қаласына кірді. Сол кезде оңтүстік жақтан 3-ші екпінді армиядағы 391-ші дивизия да қаланы басқыншылардан тазартуға кірісті. Сағат 14-те уезд орталығы болып табылатын Резекне қаласы толық азат етілді. Майданымыздағы 7-ші, 8-ші, 119-шы, 391-ші дивизияларға «Режицалық» деген атақ берілді.

	Бүкіл қаланың азат етілуіне, генерал М.И.Казаков айтқандай, 8-ші гвардиялық дивизияның табыстары себеп болды. 19-шы және 23-ші полктер ойдағыдай шабуыл жасаған сәтте 30-шы полк те іске кірісті. Осының нәтижесінде қаланың солтүстігіндегі немістер не тұтқынға түсті, не қаруын тастап, қаша жөнелді. Оларды көргенде қаланың орталығы мен батысындағы немістердің де зәресі ұшты. Бұлар да зытып берді.

	Резекне көшелеріндегі қызу ұрыстарда талай гвардияшылар ерлік көрсетті. Мұнда үздік шыққан жалғыз Бексұлтан Рахимов қана емес. Панфиловшы капитан Данияр Әбдірахмановтың батальоны Резекнеге алдымен кірді. Шабуылдаушы топты лейтенант К.Коновалов басқарды. Тәжірибелі офицердің бөлімшесі ә дегеннен жауды тықсырып, есін шығарып жіберді. Шабуыл кезінде комсомолец жастар, олардың ішінде әсіресе Кыбыраев пен Әлшеев белсене қимылдады. К.Қыбыраев станокты пулеметімен алыстан көздеп атып, неміс зеңбірекшілерін қырып салды. Тұрар Әлшеев мерген ретінде ең алда жүріп, қалаға бірінші болып кірді де, қашқан немістерді атқылады. Ол дәл көздеп, неміс пулеметшілерін қалпақтай ұшырды да, ырғып келіп жау пулеметінің түбіне жата қалды. Сонсын гитлершілерді өздерінің пулеметімен атып жайратты. Оның ерлігіне капитан Әбдірахманов ырза болды. Капитанның көңілінде Тұрардың бұрынғы ерліктері де сайрап тұрды. Тұрардың қолынан келмейтін әскери өнер жоқ. Мерген болып жүргенде он бес немісті жер жастандырған да, барлаушы болып жүргенде екі фашисті штыкпен өлтірген де, бір ефрейторды дедектетіп отырып, «тіл» есебінде алып келген де, сонсын бір-ақ күн артиллерист болып, жаудың екі танкін жойысқан да, – осы Тұрар Әлшеев. Міне енді ол немістерді өздерінің пулеметімен атып баудай түсірді. Айта берсек, бұл жас батырдың Отан үшін істеп жүрген ерліктері көп. Оның кеудесін жарқыратып тұрған Даңқ ордені – сол ерліктердің бір белгісі.

	Панфиловшылардың бастамасын басқа гвардияшылар үдете түсті. Бізбен әңгімелескенде Резекне батырлары өздерінің ерлік істерін мақтан етіп айтты.

	– Менің командам бойынша, – деді аға сержант Тәжібай Кәмалов, – жауынгерлер бір кісідей көтеріліп, жаумен қоян-қолтық келу үшін екпіндеп алға басты. Әркім өзінің бағытын, өзінің нысанасын біле қимылдады. Біздің пулеметшілер мен автоматшылардың жұмыла атқан оғы немістердің басын жерден көтертпей қойды. Олар бізге қарсыласа алмады. Ұрыс алаңында дұшпанның жеті солдатының өлігі, үш пулеметі қалды.

	Старшина П.Санников былай деді:

	– Біздің кісілер жақындап келгенде бір жау пулеметі тізбегімізді атқылай бастады. Менің бұйрығым бойынша сержант Жүнісбек Көлбаев пен қатарлас Селиван Антонов сол пулемет ұясына бүйірден орағыта жақын барды да, бірнеше граната тастады. Жаудың пулеметі мен адамдары жойылды. Біздің жауынгерлер алға басты.

	Резекне түбіндегі ұрыстарда гитлершілер мыңдаған адамдардың өлігін қалдырды. Олардың 300 шамалы солдаты мен офицері тұтқынға алынды. Көп олжа қолға түсірілді.

	Бірақ ызалы жау Резекне қаласын қиратып, бүлдіріп кетті.

	Бұл қала алынған күні одан 20 километр жердегі Аудрини қыстағы да алынды. Аудрини... СС оберштурмбанфюрері Штраухтың бұйрығы бойынша Аудрини жер бетінен жойылып, бар халқы атылған. Істелгеніне екі жылдан аса уақыт өтсе де, ол сұмдық оқиға бұл жердегі орыстар мен латыштардың, белорустар мен поляктардың есінен әлі кеткен жоқ. Аудрини трагедиясы бұл аймаққа тегіс мәлім. Неміс лагерінен қашып шыққан бес адам осы қыстақтың бір шетіне келіп паналаған. Осыны сылтау қылып, фашистер бейбіт халықты айуандықпен қырған. Аудриниге жақындап барғаныңда-ақ ойыңа қайғы мен қасірет түседі. Қыстақтағы 46 үйден түк қалмаған. Өртенген үйлердің орнын қалың шөп басқан... Анау көрініп тұрған Анчупани тауының жарқабағы астында бір алаң бар. Резекне уезінде немістер өлтірген он мың адамның екі мыңы осы алаңда өлтірілген. Аудрини қыстағының екі жүзден астам адамы да осында қырылған. Жендеттердің зұлымдығын әшкерелейтін куә – олардың оқтары. Ол оқтар жаңбырдан соң топырақтың бетіне шыққан. Бір уыс топырақ алсаң, алақаныңа он шақты оқ түседі... Бұл сұмдықты көргеніңде жаның түршігеді. Жүрек оттай жанып, жаудың қанын судай ағызғың келеді. Екі рет қатарлас М.Б.Долгошевтің редакциямызға жазған хатында мынадай пікір айтылған. Мен жаудың не істеп кеткенін өз көзіммен көрдім. Сондықтан жүрегім соғып тұрған шағында гитлершілермен шайқасып, орнынан тұрмастай соққы беремін. Тамырын қырқа шаппаған ағаштың қайта өсетінін ұмытпау қажет. Фашистер неғұрлым аз болса, жер беті соғұрлым таза болады.

	Совет солдатының пікірінде маңызды мән бар.

	Сол 27 июль күні біздің майданның әскерлері Резекнеден оңтүстік-батыс жақта 140 километр жердегі Даугавпилс (Двинск) қаласын да азат етті. Сонымен бірге Карсава, Резекне, Даугавпилс арқылы жүретін, ұзындығы екі жүз километрдей темір жол жаудан тазартылды. Демек, жалпы алғанда, біздің әскерлердің құлашын жая қимылдауына мүмкіндік туды.

	* * *

	Латвияның Балтық теңізі жағасындағы ел екені сезіле бастады. Резекне мен Мадона қалаларының ортасында Лубан ойпаты созылып жатыр. Ең үлкен көлдердің бірі Лубанас осы ойпатта. Малта, Резекне, Ича өзендері және басқа толып жатқан ұсақ өзектер Лубнасқа келіп құяды. Көлдің маңы, бүкіл Лубан ойпаты тұтасымен шалшық, балшық, батпақ, сор, ұйық. Ұйық дегеніміз орысша трясина. Ол сырттан қарағанда көл сияқты беті жылтырап жатады, бірақ жылтыраған – су емес, сұйық, түпсіз батпақ. Жас кезімдегі бір оқиға есімде. Жазды күні ыстықта шөлдеген жылқылар алыстап шауып келіп, көлге қойып кетті. Олар екпінмен біраз жерге барып қалды. Дәрменсіз малтып жүрген аттардың әуелі сауыры, сонсын басы, ақырында тек құлағы көрінді де, кенет тегіс жоқ болып кетті... Ұйыққа ұрынып, ұйықтап қалған аттардың осы көрінісі әлі есімнен кетпейді. Міне енді сондай ұйықты Лубан ойпатында көрдік.

	Жан жоламайтын ұйық деп есептелген бұл ойпатта бұрын ешқандай мемлекеттің әскерлері жүріп көрген емес. Сондықтан да неміс командованиесі мұндай табиғи зор кедергіден совет әскерлері өте алмайды деп ойлады. Бірақ Қызыл Армия ала аламайтын қамал жоқ екендігін дәлелдеу үшін майдан командашысы Совет Одағының Маршалы Андрей Иванович Еременко нақ Лубан ойпаты арқылы шабуыл жасау жөнінде бұйрық берді. Бұл бұйрықты осы бағыттағы 10-шы гвардиялық армия ойдағыдай орындады.

	Ең алдыңғы шептегі 7-ші дивизия 28 июльде Резекнеден 40 шақырым жердегі Виялны қалашығын алып, Лубан ойпатына жақындай түсті. Дивизия бұл қалашыққа тоқтамай, алға басты. Ұйық жерлердің ара-арасымен жүруге дайындалып, ерекше қаруланған дербес отрядтар әр жерден ұрыспен жол ашып отырды. Дивизия осы жолдармен Варакляны бағытында, Лубанас көлінің оңтүстік шетіне қарай жылжыды.

	Немістердің бірінші қорғаныс шебі Варакляны қаласының бергі жақ іргесінде еді. 28 июльде 7-ші дивизия сол арада ұрыс жүргізді. 29 июльде оң жақтан 37-ші дивизия да ұрысқа кірісті. 1 августа 85-ші және 37-ші дивизиялар дұшпанның шебін бұзып, екі-үш километр алға жылжыды. Алғы шептен басқа дивизиялар да өтетін қуыс ашылды.

	8-ші гвардиялық дивизия үш-терт күн екінші эшелонда болып, 1 августа тағы алғы шепке шықты. Бұл дивизияға Варакляны қаласының арғы жағындағы Баркава қыстағы үшін болған ұрыс екі күнге созылды. Панфиловшылар бірінші күні-ақ орта жолдағы Сарки қыстағын басып алды. 2 августа 19-шы және 23ші полктер фашистерді траншеяларынан қуып шығып, кешке таман Баркава қыстағының іргесіне жетті, сөйтіп Варакляны қаласының ту сыртына шықты. Қоршауға түсуден қорыққан немістер сол күні-ақ Варакляны қаласын тастай қашты. Ал 3 августа панфиловшылар гитлершілерді қуа отырып, Баркава қыстағын алды. Жау алты рет қарсы шабуыл жасады, бірақ нәтиже шығара алмады. Гвардияшылар өз позициясын берік ұстады.

	Баркава жәй қыстақ болғанымен, оны алудың стратегиялық зор маңызы бар еді. Өйткені осы жеңістін арқасында біздің әскерлер Лубан ойпатынан өтті. Лубан ойпатынан өту оңай болған жоқ. Кімге болса да балшыққа белшесінен бата отырып жүру қиын. Ал біздің жауынгерлер жәй жүрген жоқ, ұрыса отырып алға басты, алға баса отырып ұрыса берді.

	Аға сержант О. Шойынбеков былай дейді:

	– Біздің взвод шоқ ағаштарды сүзіп, ондағы дұшпанның тосқауылдарын жойып, қыстаққа қарай бет алды. Қарсы алдымдағы бір шоқ талдың сол жағына қарай жүріп келе жатқанымда бірнәрсе елең еткендей болды. Енді сол жерден көз жазбадым. Қасымдағы Сергейчукті тасада қалдырдым да, өзім еңбектеп отырып, немістердің бүйірінен шықтым. Екеуміз ымдасу арқылы бір мезгілде қимылдап, екі жақтан айқайлағанымызда екі неміс окоптан атып тұрды. Біз оларға төніп жетіп бардық. Олар сасқанынан қолдарын көтеріп, тұтқынға түсті.

	Лейтенант П.Пазин мақтауға тұрарлық іс істеді. Оның взводы немістердің тұтас бір ротасын көлге тықсырып, 11 гитлершіні, 65 фрицті тұтқынға алды.

	Комсомолец Дәдебаев Қалымбайды ұрыс кезінде көргендер оның автомат оғының жауға қалай дәл тиетініне қайран қалады. Ол талай фрицтерді қырды. Соңғы ұрыста Қалымбай төрт фашисті өлтірді. Жауынгерлер Дәдебаевты ерлігі үшін өте құрметтейді және оның пікіріне құлақ қояды.

	– Сен қалай ойлайсың? – деп сұрады үгітші соғыс жағдайын айта келіп.

	– Мен біздің әскерлердің Балтық теңізіне жақындағанына қатты қуанамын, – деді Қалымбай. – Жаудың жолы кесілді. Ол не осы жерде шіруге тиіс, не суда шіріп, балыққа жем болуға тиіс. Біздің міндетіміз айқын – өздігінен берілгісі келмеген жауды қыра беру.

	Полктің «Батырлар кітабынан» М.Невскийдің ротасындағы отделение командирі Ізбасаров Шубайдың атын кездестіреміз. Шубай ұрыс сайын ерлік жасап, бүкіл ротаның қадірлейтін сүйікті адамы болып алды. Ол жаумен айқасуды әрдайым ізденіп жүреді, өйткені жауды тек ашық ұрыста ғана жеңуге болатындығын жақсы біледі. Бір жолы ол өз бөлімшесінің күшімен немістердің пулемет расчетын жойып жіберді. Оның даңқы шықты. Сол күндерде Ізбасаров ротаның парторгі болып белгіленді. Ізбасаровтан жауынгерлер қажымас қайратты, жігерлі жетекшінің бейнесін көрді.

	Рига бағытында шабуыл басталды. Өзіміздің артиллерия снарядтарының жарылатын жеріне таяу жерден, Шубайдың бөлімшесі немістерге бірінші болып шабуыл жасады. Ол «Отан үшін» деп алға ұмтылғанда барлық жауынгерлер жау траншеясына лап қайды. Олар қолма-қол ұрыста бір взводқа жуық гитлершілерді жойып жіберді.

	Баркава түбінде шиеленіскен қатты ұрыстар болды. Ізбасаров шабуылдап жүрген жауынгерлердің тізбегіне қарай жер бауырлап жылжи жөнелді. Онымен бірге Ө.Тайғараев, П.Пустушев, А.Баранов еңбектеп барады. Ұрыс кезінде капитан Невский уақытша саптан шықты. Ротаны басқару ісін парторг Ізбасаров өз қолына алды.

	– Ригаға қарай, алға! – деп айқай салды ол.

	Рота өзінің алдына қойылған міндетті ойдағыдай орындады. Жау зор шығынға ұшырап, кейін шегінді. Баркава азат етілді. Осы ұрыста сержант Анатолий Баранов ерекше ерлік көрсетті. Ол жаралы болғанына қарамастан, он шақты неміспен жеке өзі соғысып, жеңіп шықты.

	Бұл рота бір ай шабуылда үш жүз километрдей жер жүрді; отыз километрдей сазда малтығып, тар жол, тайғақ кешуден өтті. Ол бір айда 170 фашисті жойды, 32 немісті тұтқынға алды; олжасы да көп. Айлық ұрыстың қорытындысын шығарғанда жас капитан М.Невский Барановты, Пуштушевты, Поповты, Голубовты, комсорг Өрен Тайғараевты және басқа коммунистерді қарт әкелерше беттерінен сүйді.

	Коммунистер бүкіл ротаны ерлікке рухтандырды, – деді ол.

	Бүкіл мақтау қазақ халқының адал ұлы Шубай Ізбасаровқа да тиісті. Ол жолдастарымен бірге Латвияны жан аямай азат етуде.

	Біздің 2-ші Прибалтика майданы Лубан ойпатында ұрыс жүргізіп жатқанда, 31 июльде сол қанатымыздағы І-ші Прибалтика майданы Елгава (Митава) қаласын азат етті; ал Елгава мен Риганың арасы 70 шақырым. Біз болсақ, Ригадан 200 шақырымдай алыста жүрміз. Демек, біздің майдан шабуыл қарқынын бұрынғыдан да жеделдетуге тиіс. Алдымен біздің әскерлер Баркаваның арғы жағындағы Айвиексте өзенінен өтіп, Мадона қаласын алуы керек.

	* * *

	Айвиексте өзені Даугавамен бүйірден ұштасып, Педедзе өзенімен тура жалғасады. Кесе көлдең жатқан Айвиексте және оның көптеген тармақтары біздің 10-шы гвардиялық армияның алдында тұрған негізгі кедергі болды.

	7-ші корпус Лубанас көлінің сол жағынан шығып, Лубан ойпатынан өтіп, Баркава қыстағына жеткенде, 19-шы корпус Лубан ойпатынан өту үшін көлдің оң жағынан қимылдады. 65ші дивизия 30 июльде Балупе өзенінен өтіп, ертеңіне Педедзе өзенінің бергі жағасына жетті. 56-шы және 22-ші дивизиялар 31 июльде Викшни қалашығын алды, 3 августа Педедзе өзенінің арғы бетіне өтті де, сонда плацдарм жасады. 15-ші корпустың дивизиялары тас жолдың бойына шығып, 3 августа Лубана қалашығы бағытында шабуыл жасады. Қазақстандық 30-шы гвардиялық дивизия Педедзеге үш километрдей жақындап қалды.

	Ал 7-ші корпустағы 8-ші дивизия Баркава қыстағын алған соң Айвиексте өзені арқылы Мадонаға баратын тас жолдың бойымен жылжи берді. Панфиловшылар осы жолмен барғанда өзеннен өтетін жалғыз көпірді нысанаға алды. Олар 4 августа көпірді басып алу үшін және Айвиекстенің бергі жағын иемдену үшін бар күшін салды. Таңертең полковник Г.И.Ломов басқарған 23-ші полк тас жол бойындағы, көпірден екі километр жердегі Сталидзани қыстағын алды. Тас жолдың сол жағында, көпірге таяу жерде подполковник И.Д.Курганскийдің 19-шы полкі ерлікпен шайқасты. Немістердің жаяу әскерлері де, авияциясы да панфиловшылар жаққа шоғырланғанда осы корпустағы 119-шы дивизияның 341-ші полкі, атап айтқанда оның бірінші батальонының барлушылары 5 августа, таң атарда Айвиексте өзенінің арғы жағына шықты. Жаудың назары енді сол жаққа ауған кезде панфиловшылардың соққысы тез күшейіп кетті. Олар 5 августа, таңертеңгі сағат 7-де жаудың көпір маңындағы қорғанысына шабуыл жасады. Өткел үшін қиян-кескі ұрыс болды. 23-ші полк бар пәрменімен қимылдап, көпірді басып алды да, арғы бетке шығып, плацдарм жасады. Дұшпан артиллерия оғымен көпірді өртеді, бірақ бұған қарамастан бүкіл дивизия от астында көпірден өтіп, плацдармды кеңейтті.

	Тәптіштеп айтсақ, Айвиексте өзенінің арғы жағына 23-ші полктен алдымен Беззубов пен Круподеровтың батальондары өтті. 30-шы полктен өзеннің арғы бетіне капитан Құдырет Абдуллаевтың бірінші батальоны алдымен шықты. Ефрейтор П.Евграфов қол пулеметін солдат Д. Красносумовтың иығына орнатып алып, он шақты гитлершіні жайратты да, өз бөлімшесінің өзеннен өтуін қамтамасыз етті. Сержант Чернышев өзінің зеңбірегін жауып тұрған оқ астынан қолдан жасалған салмен алып шықты да, немістерді тікелей көздеп атты. Осы кезде лейтенант Литвиновтың саперлері өзеннен өтетін көпірше салып үлгерді, сөйтіп бүкіл батальонның арғы бетке өтуіне мүмкіндік туғызды.

	19-шы полктен коммунист сержант Мартыновтың бөлімшесі де арғы жаққа алдымен өтті. 4 августа, кешке таман капитан Данияр Әбдірахмановтың батальоны тегіс батыс жақ бетке шықты. Соңынан артынша басқа бөлімшелер де өзеннен өтті. Бүкіл операцияны 19-шы полктің командирі подполковник Курганский өзі басқарып, ұрыстың қалың ортасында жүрді. Шабуыл кезінде, қызу ұрыста И.Д. Курганский опат болды.

	Иван Данилович әке-шешесінен ерте айрылып, балалар үйінде тәрбиеленді. Соғыстан бұрын ол Ташкенттегі Ортаазиялық ауыл-шаруашылық институтының доценті, кафедра меңгерушісі болды. Дивизияда Курганский әуелі штаб бастығының жәрдемшісі болып қызмет істеді. Холм түбіндегі ұрыстар кезінде ол штаб бастығы болып тағайындалды. Одан соң, полк командирі Бауыржан Момышұлы Москвадағы әскери академияға оқуға кеткенде, оның орнына И.Д.Курганский қойылды. Курганскийдің полкі әруақытта алдағы сапта болды. Оның полкі біздің майданда бірінші болып латыш жеріне енді. Бірінші болып Лудза, Резекне қалаларын азат етті. Бірінші болып Баркава қыстағын алды. Міне енді Айзнексте өзенінен өтерде Иван Данилович қаза тапты. Оның денесі Баркава қыстағындағы 640 совет жауынгері жатқан бейітке қойылды. 1945 жылғы 24 мартта Иван Данилович Курганскийге Совет Одағының Батыры атағы берілді. Бұрынғы батырларымыз 28 гвардияшы, Панфилов пен Вихрев, Ғабдуллин мен Тоқтаров болса, дивизиядан шыққан 33-ші батырымыз И.Д.Курганскнй болды.

	Сонымен жаудың Айвиексте өзені бойындағы қорғаныс шептері қирады. Біздің әскерлер шабуылды үдете түсті. Оң қанаттағы 15-ші корпустың 29-шы дивизиясы 7 августа Куя өзенінен өтіп, Цесвайне-Мадона темір жолы бойына жетті. Оның 30-шы, 37-ші дивизиялары 10 августа сол темір жолдың арғы жағына шықты. Мадопа қаласының солтүстік-шығысында болған осы шабуылды ұрыстарда татар жігіті Хакім Бекмұхаметов ерекше қимылдады. Пулеметші Бекмұхаметовтің позициясына немістер қайта-қайта контратака жасады. Пулеметтен бората оқ атып, Хакім ондаған гитлершілерді қырып салды. Сөйтіп ол жаудың екі жолғы қарсы шабуылын тойтарысты. Немістер Бекмұхаметовтің пулемет ұясына минометтен ата бастады. Бірақ Хакім дереу позициясын ауыстырып, өзін де, пулеметін де жаудың оғынан аман алып қалды. Сонсын ол жау жақты үнемі бақылап, тым-тырыс отырды. Жау пулеметтің үні өшті деп біліп, үшінші рет шабуылға көтерілді. Күні бұрын оқты молайтып алған және оңды позицияда отырған Бекмұхаметов жақыннан атып, тағы да он бес фашисті өлтірді. Сөйтіп ол маңызды шепті дұшпанға бермей қойды. Немістер кері шегінді.

	Мадона түбінде шабуыл жасап бара жатқан жаяу әскерлерді аға сержант Анатолий Корниловтың расчеты шеберлікпен қолдады. Бұл расчет көп адам мінген екі машинаны қиратты. Аман қалған немістер ағаш ішіне қарай жөнеліп еді, бірақ олардың жолы бөгелді. Көздеуші Кірпіков, құлыпшы Пономаренка, оқтаушы Перемысловский, оқ тасушы Кулагин автоматпен қаруланып алды да, қашып бара жатқан фашистерді жоюға кірісті. Үшеуін тұтқынға түсірді.

	Гвардиялық қатарлас С.Ивановпен әңгімелескенімізде ол былай деді.

	– Мадона қаласының іргесінде дұшпан қарсы шабуылға шықты. Әуелі немістердің зеңбіректері мен минометтері оқ атты. Соның артынша біз олардың өздерін көрдік. Олар жасырынбай-ақ жүре атып келеді және өздері көп еді. Станокты пулемет көздеушісі коммунист А.Ахметов гитлершілерді алпыс қадамдай жақын келтіріп алып, дүркіндете оқ боратып, оларды баудай түсірді. Гитлершілер қайта қашты. Бірақ Ахметовтің оқтары оларды жібермей орны-орнында жайратты.

	Мадонаға тікелей шабуыл жасаған 7-ші корпустың шебінде жоғарыда айтылғандай, немістер өте-мөте қарсыласып бақты. 8-ші гвардиялық дивизия жаудың адамдары мен техникасын жоя отырып, тағы да ілгері басты. Ол 6 августа Куя өзені бойына шықты. Бірақ арғы бетке өту оңай болған жоқ. Ондағы жиіжиі орналасқан траншеяларда немістердің жаяу әскерлері жатты. Жаудың артиллериясы бергі беттегі панфиловшыларды соққылаумен болды. Оның есесіне майор Д.Ф.Поцелуев-Снегин басқарған 27-ші артиллериялық полк неміс траншеяларына тікелей оқ жаудырып, гитлершілердің сазайын берді. Осы кезде 23-ші полктегі пулеметші С.Бекметов көпірден жүгіріп өтті де, жау пулеметінің үнін өшірді. 30-шы полктегі П.Евграфов та өз оқтарымен атқыштарды қолдады. Ал атқыштар кей жерде суды кеше отырып, кей жерде жүзе отырып, арғы бетке ұмтылды. 8 августа екі полк те өзеннен өтіп, жаумен алысты. Немістер Мадона қаласының айналасындағы күн ілгері әзірленген қорғаныс шебін тасалап, қатты қарсылық көрсетті. Панфиловшылар орап алу маневрін жасап, дұшпанның бірнеше қарсы шабуылын тойтарды, сосын өзі шабуылға көшті; 10 августа, енді подполковник И.Л. Шапшаев басқарған 39-шы полк Мадона – Рига тас жолын кесіп өтіп, қаланың солтүстігінен бір-ақ шықты. Нақ сол уақытта 119-шы дивизия Мадонаның оңтүстік-шығысында жаудың қорғанысын бұзды; ол немістерді жапыра отырып, 12 августа қаланың іргесіндегі Лаздона қыстағын алды. 13 августа гвардияшылар Мадона қаласы үшін кескілескен шабуылды ұрыстар жүргізді. Әрбір көше, әрбір үй ұрыспен алынды. 8-ші дивизия солтүстіктен, 119-шы дивизия оңтүстіктен тықсырып, жауды қоршауға ала бастады. Немістер шегінуге мәжбүр болды. Сол күні уезд орталығы Мадона азат етілді.

	Мадона – әдемі қала. Лудза мен Резекне сияқты, бұл да шағын, латыш архитектурасы стилінде салынған Ирек сайдың бойында ирелеңдеп жатқан үлкен көшесі жалғыз ғана сияқты көрінсе де, ол жалғыз емес. Бірталай жіңішке көшелері, көптеген сәнді үйлері бар, жапыраққа оранған бұл қала көлемі жағынан емес, әсемдігі жағынан көз тартады.

	Газетіміздің тілшілері Мадона қаласын тағы басқа жағынан суреттеді. Олар былай деп жазады: Қалаға кірісімен-ақ тәртіп реттеушінің жалауын көресің, ал оның қасындағы бір үйдің төбесінде қызыл ту желбірейді. Қаланы немістерден тазарту осы Колпаковская көшесінен басталыпты. Көшеде жиналған жұрт немістерге қарғыс айтуда. Жас әйел Эмилия Лаурис, көзінен жасын ағызып, өзінің күйеуі Адольф Лауристі, енесі Августа Лауристі, атасы Ян Лауристі немістердің атып өлтіргенін айтқанда, көзінің жасын тия алмады. Рига көшесінде кездескен бір топ әйел «еңбек лагерінде» болған. Олар айналасы сыммен қоршалған кейіпсіз барактарды көрсетті. Осы лагерьде алты жүз адам жатқан. Қарттар, әйелдер, балалар таңның атысынан күннің батысына дейін жұмыс істеген. Аш жүрген. Лагерь жанындағы ағаш ішінде өлтірілген адамдардың денесі өртеніп, күлі ғана қалыпты. Блаушан көшесінде жер өлшеуші Браус терезе орнына торлы сымдары бар бір қараңғы үйді көрсетті. Бұл – түрме. Совет патриоттарын азаптауға арналған мұндай үйлер бірнешеу...

	Қатты ұрыстар болғанына қарамастан, қала бүлінбей, аман қалған. Немістер көп нәрсесін әкетіп үлгермеген. Қаланың көшелерінен екінші эшелондағы әскери бөлімдер өте бастады. Ұрыс дүбірі алыстап барады. Астыңғы үйлерден шыққан, ағаш арасынан қайтқан адамдардың саны сағат сайын көбеюде. Қарт латыштар Виктор Блауман мен Арсений Удрис жауынгерлердің алдынан шығып, алғыс айтты, қандай да болса көмек көрсетуге дайын екендіктерін білдірді.

	Майданның оңтүстік жағында 42-ші, 3-ші екпінді, 22-ші армиялар қимылдады. 22-ші армияның ішінде 130-шы латыш корпусы да болды. Оның құрамында 43-ші дивизия Москва түбіндегі шайқастарда көрсеткен ерлігі үшін гвардиялық дивизия атағын алды; ол Старая Русса мен Великие Луки тұсындағы ұрыстарға да қатынасты. Енді оның жауынгерлері туралы сөз қозғаған соң латыш партизандары туралы да айту керек. Біздің майданның төңірегінде В. Самсон басқарған 11-ші партизан бригадасының екі отряды, П. Ратынь басқарған 2-ші партизан бригадасының төрт отряды және басқа жеке отрядтар болды. Олар көп жұмыс істеді. Немістердің 5 комендатурасын талқандады, 8 көпірді бұзды, 155 жүк машинасын жойды, әскер тиелген поездарды 24 рет қиратты. 2 мың гитлершіні жойды. Біздің әскерлер жақындаған сайын латыш партизандары батылырақ қимылдады. Мәселен, А.Почтың отряды Остров – Резекне темір жолына көп нұқсан келтірді. А.Кравченконың отряды Зилупедегі қару-жарак қоймасын қиратты. П.Ратыньның отряды Лубанас көлінің оңтүстік жағындағы темір жол бойында гитлершілермен қызу ұрыс жүргізді. Біздің әскерлер Лубан ойпатынан өтерде А.Почтың партизандары жол көрсетіп отырды. Латыш партизандары латыш дивизияларына тікелей жәрдем берді. Ол дивизиялар соңғы кезде Айвиексте өзенінің төменгі ағысы маңында қимылдады. Корпус командирі генерал-майор Д.К.Бранткалнның басқаруымен латыш дивизиялары 10 августа уезд орталығы Екабпилс қаласын алуға өзеннің батыс жағына шығып, Гостини мен Плявиняс қалаларын азат етуге қатынасты. Неміс басқыншыларына қарсы ұрыстарда ерекше ерлік көрсеткен латыш қызы Ольга Руктес Ленин орденін алды. 60 фашисті өлтірген снайпер Монике Мейкшан Қызыл Жұлдыз орденімен наградталды. Ол өзі туып өскен, немістерден азат етілген Штяуна қыстағына келгенде, Руткестің жеңгесі Мария Зубкес және басқа да туыстары азат етушілерін фашистердің айуандықтарын айтумен, жылаумен қарсы алды. Даңқ орденінің кавалері қызыләскер Эдуард Принт өзінің Дворицы деген қыстағына бірінші болып кірді. Ол жерлестерінен көп адамды ұшырата алмады. Оларды немістер Германияға айдап әкеткен. Жауынгерлер О.Руткес, М.Мейкшан, Э.Принт және олардың жолдастары батысқа қарай әрі бара жатыр. Өз бауырларының неміс құлдығында, ауыр азапта күтіп отырғанын біліп, олар алға қарай адымдады.

	Бұл кезде Латвиядағы жалпы соғыс жағдайы мынадай еді: сол қанаттағы 2-ші Прибалтика майданы Елгаваның батыс жағындағы Ауце қаласына жетті; оң қанаттағы 3-ші Прибалтика майданы Гулбенс қаласына жақындады: ортадағы біздің 2-ші Прибалтика майданы Гулбенс – Плявиняс аралығында бекінді.

	Майданымыз жаңа шабуылдарға дайындалуда. Насихатшылар, журналистер алдағы міндетті түсіндіруде. Газетімізде жауынгер ақындарымыздың ыстық лебі де білініп тұрды. Соларға сөз берейік.



	Асаубай Жиенбеков:

	Міндетің алдыңда тұр – ұлы майдан,

	Ер емес, есте сақта, серттен тайған:

	Жүрегің таза болсын, арлы, адал,

	Ақ жүзің жарқын болсын туған айдан.



	Дәулет Жұмабаев:

	Латвия, саған қарай тарттық жол:

	Сені азат ету үшін создық қол:

	Орыс, қазақ, украин бауырым –

	Қаруымен саған көмек береді ол.



	Мұхамедсадық Бәкенов:

	Жауынгер қазақ ұлынан сағынышты сәлем ал,

	Құтқарам тез бұғаудан, Балтықтағы бауырлар,

	Жорықта, жолда келемін құдіретті қару асынып:

	Айтпай-ақ мен білемін – күтесің бізді асығып.

	Күлімдеп тез келемін асығып саған, туғаным,

	Қосыла сайран етерміз көшесінде Риганың.





ІІІ


	Августың аяғында 2-ші Прибалтика майданының озық құрамалары Ригадан 90 километр жерде болды. Бұл кезде 8-ші гвардиялық дивизия Мадонадан солтүстік-батысқа қарай кететін үлкен екі жолды кесіп тастап, Огре өзенінен өтті. Панфиловшылар тез алға басып, бір күнде 25 елді мекенді алды. Олардың пәрменді шабуылы сентябрде де тоқтаған жоқ.

	Ұрыстың шешуші кезеңі еді. Немістер күш жинап, қарсы шабуылға көшті. Біздің пулеметші қатардан шығып, «Максим» үн қатпай қалды. Сонда атқыш панфиловшы Жәукен Ыбыраев пулеметке отыра қалып, жақын келген темір тістерге борандата оқ жаудырды. Жау тойтарылып, Жәукеннің бөлімшесі бүкіл ротасымем бірге шабуылға көшті. Ол өз жауынгерлерін алға бастап, фашист айуандарды оқпен, гранатамен жайрата берді. Автоматтан атып, бір өзі жеті фрицті жойды. Мықты бекініске айналдырылған бір қыстақты аларда Ыбыраевтың бөлімшесі әрдайым алда болды. Жәукен танкатар мылтықпен жаудың дзотын қиратты, сөйтіп өз ротасының алға басуына мүмкіндік жасады. Немістер күні бұрын әзірлеген шепке бекініп, қалтарыс жермен өрмелеп барып, жау траншеясына жақындады. Екі аралық он бес метрдей ғана еді. Гвардияшылар фрицтерді гранатаның астына алды. Жәукен төрт фашисті өлтірді. Командирінің ерлігімен жігерленген жауынгерлер дұшпанмен қайыспай ұрысты. Осы ұрыста Иван Воробьев гитлершілдердің бесеуін, Салықжан Мұратбеков алтауын, Бигелді Тайменов онын жойды. Ыбыраев бастаған бөлімшенің ерлік істері осындай.

	Дұшпан қайта шабуылға шықты. Исабек Рысбаев өз бөлімшесінің алдында жатты да, дәлдеп атумен жаудың тобын қаусата берді. Бірақ гитлершіл екі сұмырай Исабектің қасына төніп келіп қалды. Асқан ерлік пен сабырлылықтың керек жері осы. Исабекте бұл қасиеттердің бәрі де бар. Ол сасқан жоқ. Пулеметтің ауызын дәлдеп алды да, гитлершінің екеуін де қатарынан құлатты. Маңызды қырқалардың бірінен қуып шығарылған бір топ немістер екінші қырқаны тасалауға әрекеттенді. Исабек Рысбаев оларды өкшелей отырып атқылады. Оның оғы фрицтерді қайда тығылса да қоймады. Ол жауды мүлтіксіз соғатын шебер екендігін көрсетті.

	Дұшпан мылтық пен пулеметтен оқ жаудырып, гвардияшылардың шабуылын тоқтатпақ болды. Бірақ онысынан ештеңе шықпады, панфиловшылар борандатқан оқпен жауап қайтарды. Қызыләскер Жүніс Бегімбетов өте тапқырлықпен өзінің станокты пулеметін қолайлы позицияға орнатты. Ол сол арадан оқ атып, немістердің бас көтеруге мұршасын келтірмей қойды. Олар миномет оғын Бегімбетовке бұрды. Бірақ, бұған қарамастан Жүніс неміс басқыншыларын баудай түсіре берді. Осының арқасында бөлімшелер ілгері басып, жауынгерлер қырқаға көтеріліп, гранаталар лақтырысты. Алайда жаудың бір пулеметі біздің жауынгерлердің жолына кедергі жасады. Әбден ызаланған Бегімбетов өз пулеметінің бар күшін жұмсады. Жау пулеметі атудан қалды. Маңызды қырқа біздікі болды. Соңғы жолы Жүніс Бегімбетов батальон комсоргі кіші лейтенант Мекен Мұқышевтың қудалау тобына қатынасты. Бұл топ бүйірден тиісіп, кенет соққымен жүздегсн гитлершілерді құртты. Олар дұшпанды әрі қарай қуа берді. Огре өзені бойындағы осы ұрыстарда панфиловшылар жан қия шайқасты. 27-ші артполктің командирі Дмитрий Федорович Поцелуев-Снегин, медсанбаттың парторгі, генералдың қызы Валентина Ивановна Панфилова және басқа көп адам жараланып, госпитальға түсті. 7 сентябрьде дивизия командирі полковник Григорий Иванович Панишев қаза тауып, денесі Резекне қаласына қойылды. А.Д. Кулешов 7-ші корпустың командирі болып кеткенде оның орнына Г.И. Панишев тағайындалған еді. Енді 8-ші гвардиялық дивизияның командирі полковник Георгий Ильич Ломов болды. Майдан командашысы А.И.Еременко газетімізде басылған мақаласында Г.И.Ломовты жауды қууда шеберлігімен көзге түскен офицер деп мақтады.

	Жауды қууға гвардияшылар әбден төселіп алды. Бірақ шегініп бара жатқан гитлершілер әрбір табиғи шепке жармасып, одан айрылғысы келмеді. Бір жолы немістер қырқаға орнығып алып, екі пулеметтің оғымен өз бөлімшелерінің шегінуіне көмектесті. Осындай жағдайда комсомолец И.Іскендіров қалтарыс жолдармен жаудың бүйірінен шықты да, өзінің станокты пулеметімен 9 гитлершіні жойып, екі пулемет ұясының үнін өшірді. Жауды қууға жол ашылды.

	Коммунист Диқан Аманов жаудың зеңбірекшілерін құртпақ болып, өз пулеметінен оқ жаудырды. Алайда гитлершілер атуын тоқтатпады. Не істеу керек? Жауға ызаланып, тісін қайраған Диқан рота командирі аға лейтенант Инаковқа жетіп келді де:

	– Командир жолдас, мен екінші номерімді алып, ілгері барайын, мына айуандарды құртып келейік, рұқсат етіңіз? – деп сұрады.

	Рота командирінің рұқсатын алған Диқан Аманов қасына өзінің екінші номері Алексеевті ертіп, алға қарай ұмтылды.

	Олар көзге түспей, жау зеңбіректеріне жақындап барды.

	– Сен он жаққа шық, – деді Диқан Алексеевке. – Автоматыңнан оқты боратып, гитлершілердің назарын өзіңе қарай аудара бер. Ол кезде мен сол жақтан барып, бұл иттердің сазайын тартқызайын.

	– Жарайды, – деді де, Алексеев оң жаққа барып, тарсылдатып ата бастады.

	Диқан беліне алты граната байлап алып, сол жақ бүйірден енбектеп, немістерге жақындады. Бұл жақтан немістер түк хауіп күткен жоқ еді. Осыны пайдаданған Диқан бір ырғып, жау зеңбіректеріне он бес метрдей келді, сонсын үсті-үстіне гранаталар лақтырды. Оның гранаталарының дауысы бір-біріне қосылып, немістердің есін шығарып жіберді. Бұл кезде Алексеев те жетті. Екеуі сегіз фашисті өлтірді, біреуін тұтқындады, екі зеңбірек басып алды.

	Таңның атуынан күннің батуына дейін толассыз ұрыс болды да тұрды. Кешке таман дұшпанның қарсылығы тойтарылды да, біздің жаяу әскерлер алға жылжығанда минометшілер де олардан қалыспай бірге жылжып отырды. Алаңнан өте бергенде минометші Жақай Назымбеков бір топ неміс автоматшыларының шоқ ағашқа барып кіргенін көзі шалып қалды. Орман ішінде олардың ізіне түсу оңай емес еді. Бірақ Жақай тапқырлық істеді. Ол одан арғы шоқ ағашқа шығып, немістердің келуін тосты. Біраз уақыттан кейін үш фашист көрінді. Жақайдың дәлдеп атқан оғынан олар сол көрінген жерде қалды.

	Жалпы алғанда сентябрьдің басында бүкіл 2-ші Прибалтика майданының тұтас алға жылжуы бәсеңдеу болды. Өйткені біздің алдымызда дұшпанның Цесис, Сигулда түбіндегі мықты бекіністері тұрды. Алайда, бірсыпыра дайындық жасалғаннан кейін, 14 сентябрьде біздің шабуылымыз тағы бясталды. Бес күннің ішінде біздің әскерлер жаудың бүкіл қорғаныс жүйесін бұзып үлгірді. 8-ші гвардиялық дивизия 50 километр алға жылжып. Лаузени қыстағына жетті. Панфиловшылар 85 елді мекенді азат етті. Аға сержант Сәмен Серікбаевтың зеңбірегі шабуылдаушы жаяу әскерлерден қалыспай ере жүріп, атып отырды. Тек соңғы болған ұрыстардың бірінде Сәмен тура көздеп атып, жаудың бір зеңбірегін қиратып, бүкіл расчетын жойып жіберді. Немістер контратакаға көшкен кезде Сәмен өз зеңбірегінің құдіретті күшін пайдаланып, гитлершілердің төбесінен жай түскендей қылды.

	Батыр Серікбаев 16 фашисті жойды.

	Батальон командирі Даңқ орденінің кавалері ефрейтор М.Мүсілімовті шақырып алды да, оны түнгі жортуылға шығатын топтың командирі етіп тағайындады. Он адамнан құралған бұл топ түн қараңғысын жамылып, у-шусыз дұшпанның тылына өтіп кетті. Олар неміс бөлімшелерінің тұрған жерлерін барлады, біздің жауынгерлер мен ұрыс техникалары өтетін жолдар мен өткелдерді зерттеді. Бір жерде олар өздеріне қарсы келе жатқан бір топ немістерді байқап қалды. Мүсілімовтың бұйрығы бойынша жауынгерлер Томучюк, Бузин, Панкратьев және басқалар тосқауылға шығып, он шақты фашисті өлтірді. Жортуылшы топ қайтып келе жатқанда қырық адамдай неміс колоннасын көрді. Мүсілімов колонна өтуге тиісті көпірді бұзуға бұйрық берді. Сонсын ол рация арқылы өзіміздің артиллеристерге осы көпірдің координатын хабарлады. Гитлершілер бұзылған көпірдің қасына тоқтап еді, біздің артиллерия бастырмалата атып, оларды тегіс жойып жіберді. Жортушылар өздеріне тапсырылған міндетті ойдағыдай орындап, өз батальонына аман-есен қайтып оралды.

	Дұшпанның алдыңғы шебіне шабуыл жасаудан бұрын ұрыс арқылы барлау жүргізілді. Бұл арада немістердің қазулы траншеялары, жабдықтаулы пулемет ұялары бар екен. Жаудың барлық атыс ұялары анықталып болғаннан кейін кіші лейтенант Ә.Әлимановтың ротасы шабуылға аттанды. Немістер минометтерден, зеңбіректерден оқ жаудырып тұрды. Бірақ жауынгерлер олардың атып тұрған жерлерінен зымырап өтіп, орманның алдындағы қырқаны айналып шықты да, траншеяларға барып кірді. Бір атыс ұясында пулеметі бар үш гитлерші отыр екен. Екеуін Александр Оршанский табанда атып өлтірді, үшіншісін Сергей Бартулев жоқ қылды. Ротаның басқа жауынгерлері де траншея ішінде ойдағыдай ұрысты. Бұл жерден қуылған немістер бұрыннан әзірлеп қойған басқа шептеріне шегінуге тырысты. Бірақ біздің жігіттер олардан бұрын қимылдады. Старшина Проничев пен сержант Коровиннің топтары немістердің екінші қорғаныс шептеріне олардың өздерінен бұрын жетті де, траншеяларға орнығып алып, оларды атыс залпымен қарсы алды. Гитлершілер сасқанынан кірерге қуыс таба алмады. Қайда барса да, оларды біздің жауынгерлердің оғы құтқармады. Олардың ағаш ішіне қашудан басқа жолы қалмады. Бірақ ағаш ішінде Александров, Нефедов, Соскин, Ларинов күтіп тұр еді. Олар өз міндеттерін ойдағыдай орындады. Жауынгерлер жауды қудалай отырып, дұшпанның қарсыласпақ болған әрекеттерінің бәрін тойтарып тастап отырды. Ұрыстың басынан-ақ орамды маневр жасап, пәрменмен ілгері басу нәтижесінде Әлиманов бастаған ротаның бағытында немістердің талқандалуы қамтамасыз етілді. Жау бөлімшелерінің болымсыз қалдықтары бас паналап, бейберекет қашты, тіпті аралық шептерінде де қарсылық көрсете алған жоқ. Ал Әлимановтың ротасы бір күнде сегіз километр алға басты.

	Сентябрьдің екінші жартысында біздің әскерлердің шабуылы өрши түсті. Бұл кезде барлық майдандардағы жағдайымыз жақсарды. Июльде Литваның астанасы Вильнюс, августа Молдавияның астанасы Кишинев пен Румынияның астанасы Бухарест азат етілсе, 22 сентябрьде Эстонияның астанасы Таллин, 23 сентябрьде Рига шығанағындағы маңызды порт Пярну азат етілді.

	Қызыл Армия құрамалары Рига шығанағының бойымен жылжи отырып, Айнажи мен Салацгрива қалаларын, сондай-ақ солтүстік Латвияда Алоя, Лимбажи, Цесис қалаларын меңгеріп алды. Прибалтиканы неміс-фашист басқыншылардан азат ету жолындағы ұрыстарда біздің жауынгерлер мен офицерлер батырлық, ерлік, асқан шеберлік көрсетіп жүр. Сержант Қали Исахановтың станокты пулеметі тұрған позицияға отыздан астам гитлершілер еңбектеп келе жатты. Гвардияшы Исаханов жауды салқынқандылықпен тосты. Пулеметке дейін жүз метрдей қалғанда гвардияшы борандата оқ атты. Фрицтер тура қашты, бірақ бәрі бірдей құтыла алмады. Исахановтың дәл тиген оғынан он шақтысы сеспей қатты, төртеуі ауыр жараланды. Ұрыс даласында олардың пулеметі мен автоматтары қалып қойды. Қатарлас Леонид Лазарев жаудың «жолбарыс» танкісіне жақын барып, танкатар граната лақтырды. Граната жарылып, танкінің шынжыр табанын қиратып кетті. Лазарев қашпақшы болған танкистерді автомат оғымен жойып жіберді. 2-ші Прибалтика майданында бірінші эшелонда қимылдап, негізгі соққы беруші 10-шы гвардиялық армия мен 42-ші армиядағы дивизиялар болды. Біздің әскерлер орағыту маневрі мен тікелей шабуыл жасау нәтижесінде жүзден аса елді мекенді, солардың, ішінде 20 сентябрьде Эргли қаласын, 26 сентябрьде Мадлиена қаласын меңгеріп алды. Шегінген немістер көпірлерді бүлдіріп, жолдарды миналап, жүрер жерге ағаш құлатып жатыр. Негізгі бағыттарда олар темір-бетонды доттар, оқ өтпес колпактар орнатқан. Бірақ мұның бәріне қарамастан біздің гвардияшылар алға баса берді.

	Бұл жолы да 8-ші гвардиялық дивизияның 19-шы полкі өршелене қимылдады. Ұрыста сержант В.Иванов пен пулеметші В.Миронов үздік шықты. Олар ағаш ішінде отырған гитлершілерді ту сыртынан шығып талқандады. 29 сентябрьде дивизия Тиберес қыстағы бағытында шабуыл жасады. Екінші күні тым алға шығып кетіп, көршілерінен қол үзген 19-шы полк дұшпанның қыспағына түсіп қалды. Гвардияшылар елу төрт сағат бойы қыспақта ұрыс жүргізді: жиырма рет жаудың шабуылын тойтарды. Ақырында панфиловшылар қайта шабуылға көшті де, 2 октябрьде Яунзадери қыстағын алды. Павел Сергеев пен Тілеген Әйменов шабуыл кезінде қол пулеметтерімен жүріп келе жатып оқ жаудырды. Соның арқасында батальон немістерді өкшелей қуып, алға озып кетті. Кейін немістер төрт самоход зеңбіректің қолдауымен контратакаға шықты. Бір жағы жау, екінші жағы өзен болып, біздің бөлімше қыспақта қалды. Сонда қос батырдың пулеметтері фрицтерді оқпен тұншықтырып, бет бақтырмай қойды. Сергеев пен Әйменов ауық-ауық позиция ауыстыра отырып, дәлдеп атып, жаудың контратакасын тойтарысты. Рота порторгі Мұса Ағабаев қызу ұрыс үстінде жаудың қақ ортасына жетіп барды. Оның автоматтан атқан оғынан үш неміс өлді. Автоматтың дүмі екі гитлершінің миын ағызды. Қиян-кескі ұрыста коммунист Атабаев талай фашисті қырды, бірақ өзі де жаралы болды. Жаралы Мұсаға неміс офицері бас салды. Бар күшін жиып, Мұса неміспен алыса кетті. Олар көп уақыт шөп үстіндс алысып, итжығыс түсті. Ақырында біздің жігіт гитлерші офицердің жайын тапты.

	29-шы дивизияның 87-ші полкі жүрдек қимылдап, Огре өзенінің арғы жағында 15 километр алға басты. Басқа дивизиялардың да екпіні күшті болды.

	Сол күндерде мен 30-шы дивизияның 96-шы полкінде болдым. Бұл атақты полктің командирі полковник В.А.Черкасовты біраз іздеп, әрең таптым.

	– Полкіңіздің табыстарын айтсаңыз екен, – дедім мен.

	– Қайдағы табыс? Үш сағаттан бері Ценище деген кішкене қыстақты ала алмай жатырмыз.

	Сол екі ортада неміс автоматтарының оқтары жан-жағымыздан зуылдап өте бастады. Зәрем ұшып кетті. Соғыстың басында, ротада жүргенде аман қалып, енді соғыс бітер кезде, майдандық көлемде қызмет істеп жүргенімде, командировкаға келіп, ойламаған жерден осы Ценище қыстағында өлетін болдым-ау деп қорықтым.

	– Полковник жолдас, блиндажға кіріңіз, тез кіріңіз, – деп адъютант жігіт жалынып жүр.

	Полковник қырқылған ағаштың тұқылында отыр еді. Адъютантының сөзін естімегендей, отырған орнында отыра берді. Майорға сыр бермейін деген шығар. Ал мен болсам, полковниктің қасында түрегеліп тұрған бойымда тұрдым да қалдым. Мен де сыр бергім келмеді. Біздің бақытымызға оқ тез толастады. Сонсын біз блиндажға кірдік. Полковник бірден телефонға жабысты.

	– Сен Ценищені аласың ба, алмайсың ба? Қашан аласың? Тез алмасаң, мен саған көрсетем! Көрсетем деген соң, көрсетем!

	Бұл сөз кімге айтылды? Шамасы батальон командиріне айтылған болар. Кімге айтылса да, бұйрық түрінде айтылды. Мұндай өкім орындалуға тиіс. Орындалды да. Жарты сағаттан соң Ценище алынды. Біз жүгіріп отырып, қыстақтың бергі шетіндегі үлкендеу үйге орналастық. Немістер бұл үйді де соққылай берді. Полковник тағы да жаңа ғана орнатылған телефон трубкасына жармаса кетті.

	– Әй, сен бұл қыстақты әлі алып болмаған екенсің ғой. Мұны мен немістердің бізді жақыннан атқанынан-ақ біліп тұрмын. Тоқтат олардың атуын! Тоқтат деймін!

	Осы кезде үйге әртүрлі формада киінген бір топ жас жігіттер кіріп келді. Олар емін-еркін жайғасып, әрі беріден соң тамақтануға кірісті. Флягтарынан арақтарын да шығара бастады. Қатты дауыспен бірін-бірі қажап, мысқылдап, әзілдесті.

	– Бұл не деген масқара? – дедім мен полковникке.

	– Сабыр етіңіз, – деді де, телефонмен біреуді ұрсып жатқан полковник тез ашуын басып, маған қарап күлімсіреді. – Бұлар барлаушылар ғой, менің еркетайларым ғой, оларға не істесе де жарасады.

	– Ғапу етіңіз, – дедім мен сасқанымнан.

	– Мына кісі газет редакциясынан келді: сендермен әңгімелескісі келеді, – деді полковник. – Солай емес пе, майор жолдас?

	– Әлбетте, – деп қостай кеттім мен.

	– Онда өз киімімізді киейік, – десті барлаушылар. – Старшина, қайдасың? Әкел!

	Ә дегенше старшина бір қап жаңа гимнастерка әкелді. Барлаушылар киімдерін киіп те үлгерді. Олардың кеуделері жарқырап кетті. Мұндай көп наградалары бар адамдарды мен бұрын көрген емеспін. Бәрі де «Ерлігі үшін», «Жауынгерлік еңбегі үшін» медальдарын алған. Бәрінде Даңқ ордені бар. Мұның үстіне Абдулла Дәулетбаев үш Қызыл Жұлдыз орденімен, Николай Ломов екі Қызыл Жұлдыз, бір Отан соғысы орденімен, Василий Ткаченко Қызыл Жұлдыз, Отан соғысы, Қызыл Ту ордендерімен наградталған.

	Бұл жас жігіттердің бәрі де коммунистер болып шықты. Шетінен көңілді жігіттер екен. Әңгімелері де қызық. Бірақ бәрі де сөзге сараң. Үлкен оқиға туралы болмашы бірдеңені сөз қылғандай қысқаша айтады.

	Николай Ломов:

	– Барлауға шықтық. Дөңеске көтеріліп едік, екі неміс көрінді.

	Дереу бас салып, екеуін де «тіл» ретінде алып кеттік.

	Павел Каримов:

	– Ломовпен бірге пулемет ұясына жетіп бардық. Пулеметші ұйықтап жатыр екен. Алдық та кеттік.

	Василий Комышкарцев:

	– Бір сарайда төрт фрицтің бар екенін байқап қалдық. Үшеуін өлтіріп, біреуін тұтқынға алдық.

	Абдулла Дәулетбаев:

	– Біз, төрт кісі, ашық алаңда еңбектеп отырып, қыстаққа кіріп бардық. Екі фрицті тұтқын еттік. Үшіншісі қарсыласты, сондықтан оны өлтіруге тура келді.

	Алексей Домбрышев:

	– 18 кісі едік. Жолды кесіп өтіп, жаудың тылынан шықтық. Тұтқиылдан қимылдап, елу шамалы фашисті өлтірдік. Бізді көп адам деп есептеп, неміс батальоны қаша жөнелді.

	Василий Ткаченко:

	– Өткел табу үшін барлау жүргіздік. Бір көпірдің бар екенін білдік. Көпір бұзылмаған, бірақ астына мина орнатылған. Минаны зиянсыздандыру керек болды. Бұл міндетті Дәулетбаев екеуміз орындадық. Осы көпірден бүкіл көлігіміз өтті.

	Біз қысқа таңды әңгімемен өткіздік. Полковник те түні бойы телефонмен алысып, ұйықтамай шықты. Оның қарлыққан даусы сөйлеуші кісінің лауазымына қарай кейде бәсең, кейде қатты шығады.

	– Түсіндім, генерал жолдас, – дейді ол бастығына – бәрін түсіндім, айтқаныңызды істеймін, бұйрығыңыз орындалады, станция алынады.

	– Әй, капитан, – дейді ол бағынышты кісіге, – сен осы Ценище қыстағының маңынан шыға алмай-ақ қойдың. Алдыңдағы станцияны ал дегенім қашан! Немістер көп екен дейсің бе? Мен сенен олардың көп-азын сұрап тұрғаным жоқпын. Станцияны ал деп тұрмын. Аласың. Бұйрық деген бұйрық: алға, тек алға!

	Бұйрық, әскери үкім деген осы. Сонау Москвадан шығып, майданды, армияны, дивизияны аралап келген бұл үкім әрбір батальон мен ротаға, әрбір солдатқа жетіп, орындалып жатыр.

	Біздің әскерлер немістерді өкшелеп қуалай отырып, олардың Ригадан 60 километр жердегі «Сигулда» деп аталатын мықты қорғаныс шебіне жетті. Гитлершілер бұл шебін де ұстап тұра алмады. 7 октябрьде шабуылды ұрыстардың нәтижесінде Сигулда қаласы азат етілді. Жау Рига шығанағына қарай қашты.

	Өзінің позициясын өзгертіп, сол қанатқа ығысқан 10-шы армия мен 42-ші армия Даугава өзенінің оң жағынан, 22-ші армия сол жағынан жауды қуалады. 6 октябрьде панфиловшылар жаңа бағытта немістердің қорғанысын бұзуға кірісті. Олар Вильцина төңірегінде дұшпанның күшті қарсылығын тойтарып, Орге қаласына жақындай түсті. Қаланы алу үшін жағасы тік жар, ағысы қатты Огре өзенінен өту керек болды. Панфиловшылар алдымен өтті. 7 октябрьде подполковник И.Л.Шапшаевтың 19-шы полкі солтүстіктен қалаға төнді. Подполковник В.П.Шевчуктың 30-шы полкі қаланың ішінде ұрыс жүргізді. Подполковник А.И.Поповтың 23-ші полкі қаланың солтүстік-батыс жағынан шығып, немістерді Даугава өзеніне қарай итермеледі. Қаланы бермеуге қанша тырысып бақса да, гитлершілер қоршалу хаупіне кездескенде қаша жөнелді. Сөйтіп 8 октябрьде Ригадан 40 километр жердегі Огре қаласы азат етілді.

	Огрені қала деп атауға да болмайды. Бұл бір кішкене қалашық. Бірақ, қалашық болғанмен, қалаға бергісіз. Біз көрген латыш қалалары бірінен-бірі әсем. Дегенмен Огре айрықша сияқты. Бәрінен бұрын оның тұрған жері ерекше. Ол қос өзеннің – Огре мен Даугаваның түйіскен жерінде. Бұл өзі – курорттық шәһар. Бұрын Огреге әртүрлі мемлекеттерден туристер көп келген деседі. Бұған әбден сенуге болады. Көл жағалары. Қалың орман. Бау-бақша. Табиғат Огреге бәрін берген. Ол енді бұрынғыдан да құлпыра түседі.

	Огре мен Риганың арасы қырық-ақ километр болғанымен, бұл жолды ұрыспен өту керек және тез өту керек. Сондықтан да панфиловшылар, қызуын суытпайын дегендей, әсем Огреге қызықпай, оған тоқтамай, Ригаға жетуге асықты, тас жолдың бойымен немістерді сол жаққа қуа берді. Ригаға жақындаған сайын немістердің әскерлері тығыз орналасқан болып шықты. Солай болғандықтан олардың қарсыласуы да күшті болды. Бірақ панфиловшылар мұндай қиындықтардың талайын көрген. Олар жауға өшпенділігін білдіріп, өршелене ұрысты. Бұл жолы да талай ерлердің аты шықты.

	Коммунист Қызылбай Нұрғазин бір ұрыста он бес фашисті өлтіріп, екеуін тұтқынға алды. Бұл былай болды. Капитан Зайцевтің батальоны жаудың бекінісін бұзып, алға басты. Бірақ сол жақ бүйірдегі жаудың станокты пулеметі едәуір кедергі жасады. Мұны сезе қойған аға сержант Нұрғазин жау пулеметінің үнін өшірмек болды. Ол жер бауырлай, пулемет ұясына қарай жылжыды. Небәрі он метрдей жер қалғанда, ол граната лақтырды. Екі фриц өліп, біреуі өлердей жараланды. Жау пулеметінің де үні өшірілді. Қайтып келе жатқан Қызылбай Нұрғазинді он жеті неміс қоршап, ұстап алмақ болды. Ал Қызылбай еш саспастан жалғыз өзі ұрысуға бел байлады. Ол немістерді жақын жіберіп, автоматтан оқ жаудырды. Алты фашист өліп, қалғандары жата қалды. Біраздан соң олар еңбектей басып, Қызылбайға жабыла төнді. Жақындап келгенде үш граната лақтырып, Қызылбай тағы да жеті фашисті жоқ қылды. Тірі қалған фашистер қаша жөнелді. Жаралы екі неміс тұтқынға түсті.

	Құрама командирі ұрыс озаттарына награда бергенде, әсіресе К.Қазиев пен Ә.Албаевты ерекше мақтады, Олардың ерліктері қандай? Лейтенант Михаил Тамиланың арнаулы отрядындағы бұл екеуі артиллериялық дайындық кезінде, немістердің көз алдында олардың сым торларын бұзып, жол салды, сөйтіп арадан біздің танкілерді өткізіп жіберді. Олар танкистерге дұшпанның қорғаныс шебіне баратын жолды да көрсетіп берді. Танкистер қос батырға ырза болды.

	Латвияның астанасы Рига енді алыс емес. 10 октябрьде біздің майданның әскерлері Саулкрасы, Гауя, Гаркалне, Ропажи қыстақтарын алып, Саласпилс төңірегіне шықты, сөйтіп Ригаға жақындай түсті.

	Бұл кезде біздің оң қанаттағы көршілеріміз – 3-ші Прибалтика майданының әскерлері Рига қаласына солтүстік-шығыс жақтан төнді. Бірақ олар немістердің Кишезерс, Юглас көлдері мен Лиела-Югла, Маза-Югла өзендері бойындағы сулы қорғаныс шебіне килікті.

	Біздің 2-ші Прибалтика майданынын әскерлері 9 октябрьден бастап, үш күннің ішінде сол қанатқа ығысты. Алдымен 8-ші, 119-шы, 29-шы, 30-шы дивизиялар бірінен соң бірі Даугава өзенінің арғы жағына шықты да, солдан оңға қарай қаз-қатар тізіле орналасты. Кейін басқа дивизиялар да өзеннен өтті.

	Осы тұста Даугавадан Кекава өзені бөлініп шығады да, батыс жақтан қосарлана отырып, он километрден соң Даугаваға қайта қосылады. Ортадағы арал Доле деп аталады. Бұл арал мен көлдер де жаудың сулы қорғаныс шептерінің жүйесіне енді.

	Неміс командованиесі сулы қорғаныстың тасасында ұзақ отырамыз деп ойлап еді. Бірақ олардың мұнысынан түк шықпады. Біздің әскерлер «амфибия» деп аталатын жүзгіш автомобильдерге мінген десанттарымыздың көмегімен немістердің бұл «қамалын» да алды.

	12 октябрьде Кекаваның батыс жақ жағалауында, Риганың іргесінде күні бойы қатты ұрыс жүрді. 8-ші, 119-шы, 29-шы дивизиялардың полктері мен батальондары немістердің қарсы шабуылын ойдағыдай тойтарып, оларды Кекава өзенінен бес километрдей алыстатты.

	Панфиловшылар Рига – Елгава темір жолына қарай ұмтылып, Баложи станциясын алды. Дұшпан станцияны қайтарып алмақ болып, қайта-қайта қарсы көтерілді. Біздің атқыштар мен артиллеристер біріге қимылдап, Баложиді немістерге бермей қойды. Бұл арада айта кететін бір жағдай: неміс командованиесі Курландияда шоғырлану үшін Риганы тастап, Рига шығанағы бойымен Даугаваның арғы жағына шығуға ұйғарды. Сондықтан немістердің күші өзеннің оң жағында азайғанымен сол жағында көп болды.

	Олар 13 октябрьде панфиловшыларды едәуір тықсырды. Осындай қысылшаңда 19-шы полктегі капитан Данияр Әбдірахмановтың батальоны жаудың шебін орағытып өтіп, бүйірден соққы берді. Бір полктей немістер тез шегініп, Риганың сол жақ бөлігінен қашып бара жатқан нәсілдеріне қосылды...

	Даугава өзені Рига шығанағына құйылар алдында Рига қаласын жарып өтеді. Қаланың үштен екісі өзеннін оң жағында, үштен бірі сол жағында.

	13 октябрьде 10-шы гвардиялық армиядағы 8-ші, 119-шы дизизиялар немістерді шығанақ жағасындағы Бабитес көлінен Лиелупе өзеніне қарай қуалады, ал 29-шы, 30-шы дивизиялар Пардаугаваға – Риганың сол жақ бөлігіне шабуыл жасады. Әсіресе оң қанаттағы 30-шы дивизия қиын жағдайда алға басты. Ол дәл теңіз жақ тұсынан Ригаға төнді. Ақыры қалаға кіріп, Сол жақты неміс-фашист басқыншыларынан тазартуға кірісті. Ал бұл кезде 3-ші Прибалтика майданының әскерлері Оң жақты да гитлершілерден тазартқан еді.

	Ертеңіне газеттерде Совет Информбюросының мынадай мәліметі басылды. 3-ші Прибалтика майданының әскерлері 2-ші Прибалтика майданы әскерлерінің қолдауымен, шабуылды ойдағыдай өрістете отырып, бүгін, 13 октябрьде, маңызды соғыс-теңіз базасы және Прибалтикадағы немістер қорғанысының мықты торабы, Советтік Латвияның астанасы Рига қаласын штурммен азат етті.

	13 октябрьдегі сағат 23-те Отанымыздың астанасы Москва Рига қаласын азат етушілердің құрметіне салтанатты салют берді.

	Риганы азат ету жолындағы ұрыстарда ерекше үздік шыққан дивизияларға, оның ішінде біздің майдандағы 30-шы, 85-ші, 22ші, 65-ші дивизияларға «Ригалық» деген атақ берілді. СССР Жоғарғы Советі Президиумының 1944 жылғы 3 ноябрьдегі Указы бойынша майданымыздағы жеті құрама ордендермен наградталды; 8-ші гвардиялық дивизия II дәрежелі Суворов орденін алды.

	14 октябрьде күн ашық еді. Жұрттың бәрі мейрамдағыдай көңілді болды. Қаланың көшелерінде салтанатты марш жасаған совет әскерлерін, оның ішінде қазақстандық 8-ші, 30-шы гвардиялық дивизияларды латыштар қуана қарсы алды, Латыш ССР Жоғарғы Советінің сессиясы, Латвия Компартиясының Орталық Комитеті және республика Министрлер Советі Риганың азат етілуіне бйланысты ұлы орыс халқына және Совет Одағындағы халықтардың әскеріне шын жүректен адғыс айтты.

	Демек, қазақ халқының көптеген ұлдары, солардың ішінде Бексұлтан да алғыс алды. Бүкіл майданымызға Бексұлтан Рахимовтың аты мәлім. Ол – Ақмола облысындағы Калинин ауданының Журавлевка селосындағы «Большевик» колхозының мүшесі. Армияға 1942 жылы келіп, ол үнемі 7-ші гвардиялық дивизиядағы бірінші полктің майор Сафронов басқарған батальонында, лейтенант Есенчуктың ротасында отделение командирі болды. Аға сержант Бексұлтан Рахимов алпыстан астам ұрысқа қатысып, отыз рет шабуылға шықты, бес рет жараланды. Жауынгерлік еңбегі үшін II дәрежелі Даңқ ордендерімен наградталды. Риганы азат ету жолындағы шабуылды ұрыстарда Рахимов тағы да үздік шықты. Ол өз бөлімшесін шебер басқарды. Соңғы шайқаста Бексұлтан жамбасынан жараланып, госпитальға түсті. Осы кезде ол үшінші рет наградталып, Даңқ орденінің толық кавалері болды. Біз газет бетінде ардақты батырымыз Бексұлтан Рахимовты жаңа наградамен шын жүректен құттықтап, тез жазылып шығуын, жауынгерлік семьямызға қайта қосылуын тіледік. Бірақ біз Бексұлтанның хатынан «бір аяғымды соғысқа бергенмін» деген сөздерді оқыдық. Я, қазақ халқының батыр ұлы Бексұлтан Рахимов Рига үшін қан төгіп, бір аяғын берді. Латвияның азат етілуінде оның да үлесі бар...

	Рига қаласы 1201 жылы Даугава өзенінің оң жағында, Балтық теңізіндегі Рига шығанағынан он бес километр жерде салынған. Ол өзінің географиялық жағдайы қолайлы болғандықтан тез арада Прибалтиканың сауда орталығы болып алды. 1710 жылы Риганы шведтерден азат еткенде мұнда Петр I болыпты. Осы кезде Ганзея деп аталған Ескіқаланың батыс жағында Жаңақала салынды; мұның көшелері кең, үйлері еңселі болды. Россия құрамындағы Рига әжептәуір қалаға және ірі портқа айналды.

	Латыш халқының озат ұлдары орыс революционерлерімен бірге патша өкіметіне қарсы күресті. Сонау 1900 жылғы апрельде Владимнр Ильич Ленин Ригада болды; оның мұнда келуі «Искра» газетін шет елден латыш порттары арқылы Россияға тасу ісін ұйымдастыруға байланысты еді. Лениннің басшылығымеи латыш коммунистері Россиядағы үш революция кезінде алдыңғы сапта болды. Азамат соғысында латыш қызыл мергендерінің қандай зор рөл атқарғаны бәрімізге мәлім. 1919 жылдан кейін, буржуазиялық Латвияға қосылған соң Рига өспей, тоқырап қалды.

	Риганың экономикалық және мәдени жағынан өркендеуі 1940 жылдан – Латвияның СССР құрамына кірген жылынан басталды. Рига 385 мың адамы бар, яғни бүкіл Латвия халқының бестен бірі тұратын үлкен қала болды. Оның негізгі тұрғындарының алпыс проценті латыштар, қалған қырық проценті орыстар, эстондар, литвандар, поляктар, еврейлер және басқалар еді. Соғысқа дейін ірі өнеркәсіп орталығына айналған Ригада үш жүзге тарта заводтар мен фабрикалар жұмыс істеді. Мұнда кеме шығаратын, вагон жасайтын, металл өңдейтін заводтар, тоқыма кәсіпорындары, қағаз фабрикасы болды. Рига Балтық теңізіндегі портты қалалардың қатарында Ленинградтан соң екінші орын алады. Рига – ірі темір жол торабы; мұнда Москваға, Минскіге, Таллинге, Вильнюске, республикадағы Курляндия аймағына баратын бес темір жол түйіседі. Латвия үшін Риганың мәдени маңызы зор. Қалада университет, өнер академиясы, консерватория, театрлар, музейлер, кітапханалар бар.

	1941 жылы Латвияны басып алып, гитлершілер үш жылдан астам уақыт бойы Риганы әбден бүлдірді. Фашистер Ригадан қашқанда Даугаваның гранитті жағалауын, көптеген архитектуралық ескерткіштерді қиратып кетті. Қазір Ригада ұсқын жоқ. Бірақ сырлы аяқтың сыры кетсе де, сыны кетпейді дегендей, ол осы күйінде де көз тартады.

	Рига – Ленинград сияқты сұлу деуші еді. Екеуін қатар қою дұрыс бола қоймас. Дегенмен ұқсастық бар; ұшы-қиырсыз, көкпеңбек болып жатқан Балтық теңізіндегі Рига шығанағы Фин шығанағына ұқсайды, Даугава Неваны еске түсіреді. Теңіз бен өзеннің өзі-ақ қалаға көрік беріп тұр.

	Жаңа ғана атыстан арылған қалада халық әлі аз. Латыштар өз тілінде сөйлейді, өйткені орыс тілін мүлде білмейді. Жас кезінде, Россия құрамында тұрғанда орыстармен араласқан қарттар ғана бізбен орысша сөйлеседі. Солардың айтуы бойынша біз Ригамен едәуір таныстық.

	Маған Сол жақ емес, Оң жақ көбірек ұнады. Ал Оң жақтағы ұнағаны Жаңақала емес, Ескіқала – Ганзея. Әдетте жаңалар жаңалық емес, өйткені олар өз замандастарымыз сияқты. Ескілер өзінің көнелігімен таңдандырып, бізді ерекше қызықтырады. Сондықтан болар, мен көпірмен Сол жаққа шығып, Оң жаққа ұзақ қарап тұрушы едім. Сонда Даугаваның жағалауындағы Ганзея ғана көрінеді. Алдымен биік мұнаралар көзге түседі. Бұлар – ерте замандарда салынған Рига қамалы, Домский ғимараты, Үш ағайын, тағысын-тағылар, Мұндай ескерткіштер көп-ақ. Тар көшелердегі біріне-бірі мінгесіп тұрған, сопақ, төбесі қышпен қапталған тас үйлердің өзі ескерткіш тәрізді.

	Жаңақалада көрікті көшелер, әдемі үйлер, бау-бақшалар, аллеялар көп. Мұнда да ескерткіштер жеткілікті. Әсіресе орталық алаңдағы зәулім Бостандық монументі тамаша. 14 октябрьде біздің әскерлер, оның ішінде қазақстандық дивизиялар марш жасағанда осы ескерткіштің тұсынан өтті.

	Бір аптадан соң біз қаладағы ең сұлу үйлердің біріне орналасқан Мемлекеттік академиялық опера және балет театрында болдық. Латыштар көшеде аз кездессе де, театрға толып кетті. Бұл олардың жалпы өнерді сүйетіндігінен ғана емес. Олар мұнысымен орыс өнерін сүйетіндігін аңғартты. Я, бұл күні орыс артистері өнерін көрсетті. Қызыл Армияның ән-би ансамблі ойын қойды. Концертке жүз шамалы солдаттар қатынасты. Дирижер – генарал-майор В.А.Александров. Мұндай концертті латыштар бұрын-соңды көрген емес. Сондықтан да олар үздіксіз қол шапалақтады. Егер осында латыш ақыны Ян Райнис пен латыш композиторы Альфред Калнынь отырса, олар да қол шапалақтар еді. Ал біз ше? Біздің мақтанып, масаттанғанымыз сонша – төбеміз көкке жетті, орыс мәтелімен айтсақ, аспанның жетінші қабатына көтерілдік. Өнердің адамды билеп кететін құдіретті күші осында ғой. Мен, шынымды айтсам, орнымда отыра алмадым. Көзім де, өзім де, сахна жақта болды. Менің көзіме генерал басқарған, шабуылда жүрген әскерлеріміз елестеді. Мына қажырлы генералға, мына қаһарман солдаттарға ешбір дұшпан қарсы тұра алмаса керек. Риганы алған да осылар ғой...

	Рига оң жақтан созылып барып, шығанаққа тіреледі. Шығанақты батысқа қарай жағалап, он шақты километр жүрсең Юрмала қаласына барасың. Атақты Рига жағалауы курорты осы қалада. Теңіз ауасын жұту, теңізде шомылу, теңіз жағасындағы құмды пляжда аунау денсаулыққа өте пайдалы деседі. Бірақ биыл соғыс қимылдарына байланысты курорт маусымы ерте аяқталды. Бұрынғы пляждарда окоптар мен траншеялар болды. Мұнда орналасқан немістер біздің әскерлердің соққысына шыдай алмай, тайып тұрды. Ригамен бірге Юрмала да гитлершіл арамзалардан толық тазартылды.

	* * *

	Рига маңындағы ұрыстарға майданымыздың сол қанатындағы, 22-ші армиядағы генерал-майор Д.К.Бранткалн басқарған 130-ші латыш корпусы белсене қатынасты. 10 октябрьде 308ші латыш дивизиясы Кикули төңірегіне жетті, 43-ші латыш дивизиясы Лидакас, Балкас қыстақтарын алды. 11 октябрьде латыш корпусы Рига-Бауска тас жолын бірнеше жерден кесіп етті. 1213 октябрьде ол Ригадан 20 километр жердегі Олайне қаласы бағытында шабуыл жасап, Рига-Елгава темір жолы бойына шықты. Бұдан кейін резервте болған латыш корпусы 16 октябрьде Рига көшелеріндегі парад маршына қатынасты.

	Латыш жауынгерлері өздерінің ата-мекенін ерлерше қорғады. Әсіресе 43-ші гвардиялық дивизиядағы капитан В.Вейстің ротасы үздік шықты. Бір жолы мен нақ осы ротада болдым. Кіші сержант Нартиспен кездестім. Оның әңгімесі мынадай хикая болып шықты:

	Сұлу Рига әлі босатылмаған кез еді. Неміс фашистері Бостандық алаңында масайрап, халықтың ең ардақты нәрсесін – адамдарды нағыз «мәдениетті» тағылардың әдісі бойынша Саласпилстегі тұтқындар лагерінде азаптады, әр көшенің бұрышында атып өлтірді. Басқыншылардың қатал тепкісінде зар еңіреген латыш халқы азаттыққа жететін уақытын күтіп отырды.

	Қызыл Армия жақындаған сайын немістер бұрынғыдан да бетер қаталдық көрсете бастады. Гитлерлік командование барлық латыш жастарын зорлықпен майданға жөнелтті. Бірақ жастар бұған көнбей, гитлершілердің шараларын барынша сәтсіздікке ұшыратты.

	Церковная көшесіндегі 35-ші үйде өзінің келіншегі Вилмамен бірге Паул Нартис тұратын. Ол еш жерде жұмыс істемеген, басқыншыларға қызмет еткісі келмеген. Шақыру коммиссиясына да бармай қалған, гитлершілерді жек көргендіктен шақыру қағаздың парша-паршасын шығарған. Ол жаудан жасырынуға ұйғарған. Күндіз көшеге мүлде шықпаған. Таныстарына барып түнейтін болған. Тек анда-санда семьясын көріп, әйелімен дидарласу үшін ғана аз уақытқа жасырын түрде үйіне келіп тұрған.

	Бір күні Паул Нартис ешнәрсені абайламай, көшеге шыққан. Оны жандарм тоқтатқан. Әскери қызметтен босатылғаны туралы белгі соғылған документі жоқ екені анықталған соң жандарм оны қамауға алмақ болып, күш көрсеткен. «Мұныңа көне алмаспын» деп ішінен ойлаған Нартис барлық пәрменімен фашисті тұмсығынан түйіп жіберген. Жандарм қалпақтай ұшқан. Нартис қаша жөнелген. Неміс оған сегіз рет оқ атқан. Аяғы мен қолына оқ тиіп, ауыр жараланған Паул Нартис дуалға әрең жетіп, жарасының қатты ауырғанына қарамастан дуалдан секіріп түскен. Әуелі үйден қарайтын дәрігерде, содан соң Лудзадағы совет госпиталында емделген. Бұдан кейін үйде біраз тыныққан Нартис гитлершілерді талқандау үшін өз еркімен Қызыл Армияның қатарына енген.

	Нартис фашистерді ойдағыдай жайратуда. Бірде қырыққа жуық неміс контратака жасады. Нартис жауды пулеметпен үздіксіз атқылады. Гитлершілер бірінен соң бірі сұлап түсті. Күтпеген жерден неміс офицері алға шықты да, өз солдаттарына бұйрық беріп, айқай салды. Еңсегей бойлы, ашаң жүзді бұл офицердің сыртқы тұлғасы Нартисті атқан жандармға ұқсайды. Ол ма, ол емес пе, бәрібір ғой. Алда тұрған қас дұшпанын көргенде Нартистің қаны қайнап кетті. Ол ыза кернеген өшпенді сезіммен фашисті дәл өкпе тұстан атты. Оберлейтенанттың омырауында темір крест тағылған екен. Нартис осымен он бесінші фашисті жайратты.

	Латыш халқының ержүрек перзенті Паул Нартис жауынгер жолдастарымен – орыстармен, украиндармен, қазақтармен бірге ерлерше шайқасып, неміс басқыншылардан кек алуда.

	Басқыншылардан әлде де кек алынуға тиіс. Рига өз қолымызда, енді бүкіл Латвия азат етілуге тиіс.





IV


	Рига шығанағының іргесіндегі түбек – Курземе. Ерте заманда әртүрлі тайпалардың атына қарай қазіргі Латвияның шығыс жағы Латгалия, орталығы Земгалия, батыс жағы Курземе деп аталған. Бұлар қазақшалағанымыз. Ал Курземе деген атаудың халықаралық әдебиетте көбірек тараған немісше нұсқасы – Курляндия. Осы Курляндиядағы неміс әскерлерін жою біздің майданның ендігі шұғыл міндеті болды.

	Бұл кезде біздің қорғаныс шебіміз Риганың батыс іргесінен Лиепая қаласының оңтүстік іргесіне дейін, яғни Балтық жағалауына дейін созылады. Демек Гитлердің Курляндиядағы 38 дивизиясы қоршауда қалды. Олардың теңіз флоты арқылы шегініп, өз армиясына қосылуға мүмкіншіліктері бар еді. Бірақ олар мұны ойлаған да жоқ. Қайта, керісінше, қоршаудан ұрыспен шығуға тырысты. Көбінесе қылмыскерлерден, қарақшылардан, эсэстік баскесерлерден құрылған бұл дивизиялар торға түскен жолбарыстай бұлқынып, біздің шебімізді бұзып өтуге бар күшін салды. Ал біздің майданның басшылары олармен күресуде мүлде ерекше әдіс қолданды. Біздің командование Курляндияда қоршалған дивизиялардың бірде-бірінің басқа майданға ауыстырылмауын қарастырды. Демек немістерді шошытып алмай, тұтас шегіндіріп жібермей, өздері қарсыласса ғана қатты тойтарыс жасап, біртебірте ілгері басу керек болды. Мұның өзі шабуыл ұрысынан гөрі қорғаныс ұрысына көбірек ұқсайды. Бірақ тек қорғаныспен ғана әуестенуге болмайды. Дұшпан қорғанысқа көшесе, оның мазасын алып, дүркін-дүркін шабуыл жасау керек.

	Жалпы соғыс жағдайын айтсақ, бұл кезде Қызыл Армия шекарамыздан алыс жерде, Европада ұрыс жүргізіп жатты. 20 октябрьде 3-ші Украина майданының әскерлері Югославияның астанасы Белград қаласын неміс басқыншыларынан азат етті. Ал 23 октябрьде 3-ші Белоруссия майданының әскерлері немістердің қорғанысын ойып өтіп, Шығыс Пруссияға басып кірді. Бұл оқиға барлық совет адамдарының көңілін көтеріп тастады.

	Қызыл Армияның Шығыс Пруссияға басып кіруіне орай газетімізде бір тарихи сурет басылды. Оның текстінде айтылғандай, Пруссияның королі Фридрих II бүкіл дүниежүзін билемек болып, 1756 жылы жеті жылдық соғысты бастады. Немістер Австрияға басып кірді. Австрияның одақтасы болған Россия да соғысқа кірісті. Орыс әскерлері 1757 жылы Тильзит пен Кенигсбергті, 1760 жылы 10 октябрьде Берлинді алды. Өткен ғасырда суретші Коцебу салған осы суретте орыс әскерлерінің Берлинге кіргені көрсетілген. Орыс жігіттері Берлин көшесінің ортасында ат ойнатып жүр, ал пруссак мырзалар атпен қалаға кірген орыс генералының алдында құрдай жорғалауда... Міне енді тарихи оқиға тағы қайталануда. Фридрих ІІ сияқты Гитлер де жеңіліске ұшырады. Немістер Отанымыздың шегінен қуылды. Енді біздің әскерлер Пруссия жеріне кірді. Зұлым жауды өз жатағында құрту үшін Қызыл Армия Берлинге бет түзеді. Орыс әскерлерінің екінші рет неміс астанасына кірер уақыты алыс емес.

	Иә, солай, Қызыл Армия Германияда шабуылды ұрыстар жүргізіп жатты. Ал Латвиядағы ұрыстар басқаша түрде, позициялық соғыс сипатында болды. Мұнда біздің 2-ші Прибалтика майданының әскерлері қоршауға алынған гитлершілерді тықсырған үстіне тықсырып, теңізге қарай итермелей берді, итермелей отырып, бірте-бірте жоя берді. Ұрыс кейде бәсеңдеп, кейде өрши түсті. Мұнда да жауды толық құрту үшін шеберлікпен, тапқырлықпен, қайсарлықпен өршелене соғысу қажет болды.

	Біздің әскерлер Салдус бағытында қимылдады. Айта кетейік Латвияда мыңдаған өзен, көл бар. Соның жартысы осы Курляндияда. Мұнда қалың тоғайлар да жеткілікті. Бұлар біздің әскерлеріміздің алға жылжуына кедергі болды. Оның үстіне немістер шегінерде артында қалған жерді миналайды, жолдарға ағаш құлатады тосқауылдар қалдырады. Ал біздің жауынгерлер, мұндай кедергілерге қарамастан, жаудың ту сыртынан шығып, оны бүйірден соққылап, бытыратып, бөлшектеп құртып жүр. Айтқандай-ақ, аға лейтенант Плесовскихтің ротасы бір төбеде жаудың тосқауылына кездесті. Сержант Данилин екі пулеметпен бір бүйірге шығып, кес-кестей атумен шегініп бара жатқан немістердің жолын бөгеді. Ал лейтенант Қ.Қартабаевтың зеңбіректері тура көздеп, тосқауылдағы атыс ұяларын талқандай бастады. Қысқа ұрыста тосқауыл жойылды.

	Шабуыл басталды. Парторг Кудрявцев бірінші болып көтерілді де, «Алға, жолдастар!» деп айқай салып, ротаның барлық жауынгерлерін соңынан ертті. Гвардияшылардың шабуылы пәрменді болды. Жаудың құтырына қарсыласуы біздің жауынгерлердің жолына кедергі жасай алмады. Коммунист Ж.Жарқынбаев автомат оғымен гитлершілерді аямай жусатты. Зәре-құты қалмай қаша бастаған бір немісті көргенде Жарқынбаев қалай да оны ұстамақ болды. Ол қуып жетті де: «Тоқта сұмырай!» деп ақырды. Фриц қалш-қалш етіп, қолын көтерді. Тұтқынның қайта-қайта айтқан сөзі «Рус гут»; мұнысы «орыс жақсы» дегені. Жаны қиналғанда немістер жалбарына біледі. Сол күні жас коммунист Әлжан Темірбеков те асқан ерлік көрсетті. Хутордың шетінен неміс пулеметі оқ атқанда, Әлжанға соны жою тапсырылды. Ол тасалау жермен жылжып, дереу пулемет тұрған жерге жетті де, екі гранатамен жаудың пулеметін адамдарымен бірге жойып жіберді.

	Октябьрдің аяқ жағында Добеле қаласын алу үшін қатты ұрыс болды. Ә дегеннен-ақ жау жағындағы адамдардың да, техниканың да көптігі сезілді. Бізге қарсы ауыр танкілер қолданылды. Алайда біз жеңіп, Добеле қаласынан жауды қуып шықтық. Бұл ұрыста 8-ші гвардиялық дивизияның 30-шы полкіндегі капитан Я. Поповичтің батальоны ерекше көзге түсті. Панфиловшылар зеңбіректер мен танкатар мылтықтардан оқ жаудырып, жаудың көптеген танкілерін қиратып салды. Танкілерін паналап келе жатқан жаяу солдаттар бас сауғалап, кері қашты. Олар Бене, Ауце қалаларына қарай шегінді.

	28 октябрьде 10-шы гвардиялық армияның 7-ші және 19-шы корпустары, оның ішінде 8-ші гвардиялық дивизия тегеурінді шабуылға көшіп, штурм жасап, Ауце қаласын меңгеріп алды. Бұл қала 9 августа алынып, августың 10-нан 26-сына дейін жүргізілген қатты ұрыстардан кейін қайтадан немістердің қолына көшкен еді. Енді Ауце екінші рет және түпкілікті алынды. Бұл – қала десең қала емес, село десең село емес, далиып жатқан қыстақ. Ауце ерекше есімде қалыпты, өйткені мен онда талай рет болдым және біз газетімізде ол туралы көп жаздық. Аты жиі аталған ерлердің ішінде Қызыл Ту орденімен наградталған аға сержант Құрмаш Нұрғалиев те бар. Ол Лудза, Резекне, Мадона, Огре, Рига қалалары үшін жүргізілген шайқастардың бәріне қатынасып, өзінің жауынгерлік міндетін үлгілі орындады. Ауцені аларда да ол алдыңғы қатарда болып, бір қолынан, екі аяғынан қатты жараланды. Талай фашистерді өлтірген Нұрғалиев енді өзі де қала маңында, жау шебінде өлімші болып жатыр. Бірақ ол өлген жоқ. Оған жергілікті тұрғындар көмектесіп, үйлеріне паналатып, өз әскерлеріміз келгенше бағып-қақты. Күні бұрын айта кетейік, латыштардың бұл жақсылығын Құрмаш еш уақытта ұмытпайды; соғыстан соң мұғалім болған ол мұндағы достарына келіп-кетіп жүреді. Ауце түбіндегі шайқасқа отыз сегіз жыл толғанда Москва телевизиясында Құрмаштың ерлігі баяндалады, экраннан батырдың өзін көреміз.

	Біздің әскерлер екі аптаға созылған ұрыстардың нәтижесінде Ауценің арғы жағында жиырма-отыз километр алға басты да, біраз кідірді. Осы кезде мен алғы шепте болып, жауынгерлермен әңгімелестім. ІІ-дәрежелі Отан соғысы, Қызыл Жұлдыз және ІІдәрежелі Даңқ ордендерімен наградталған гвардиялық старшина Байзақ Әділбековтің әңгімесі қызықты болды. Немістердің қорғанысын бұзар алдында, біздің барлаушылар олардың атыс ұяларын анықтап біліп келді. Батарея командирі маған зеңбіректі тікелей көздеу үшін ыңғайлы позицияға шығаруды, сөйтіп жаудың пулеметін жоюды тапсырды. Таң біліне біз зеңбіректі айтылған жерге алып шықтық. Күні бұрын бәрін даярладық; тек ату ғана қалды. Жалпы сигнал болғанда жүз елу метр жерден фашистерге оқ аттық. Алғашқы снарядтың өзі-ақ жаудың пулеметін жоқ қылды. Бұдан кейін біздің зеңбірек үнемі жаяу әскерлердің жауынгерлік тәртібінде болды. Біз олардан қалыспай, оғымызбен қолдай ере отырдық. Бір уақытта олар неміс колоннасының шегіну жолын атқылады. Біз жүріп келе жатқан бетте зеңбіректі құрып жіберіп, жау машиналарына оқ жаудырдық. Солдаттар мен оқ-дәрілер тиелген машиналар өртенді. Немістерді өкшелей отырып, біз өзенге келіп жеттік. Біздің бөлімдердің өзеннен өтуіне немістердің үш станокты пулеметі бөгет жасады. Біз екі араның қанша екенін анықтап алдық та, тез арада жаудың үш атыс ұясының үшеуін де жойдық. Сол күні кешке таман жау өзінің самоход зеңбірегінің қолдауымен қарсы шабуылға көшті. Мен сасқан жоқпын. Расчетымдағы Щеголков, Кулик, Ударцев сияқты жолдастарыма да сендім. Біздің зеңбірек таяу жерден дәлдеп атып, төрт снярад шығарып, самоходканы тас-талқан қылды. Жаудың жаяу әскерлерінің төбесіне снарядты бұршақша жаудырдық. Отыз шамалы гитлершілер өліп, қарсы шабуыл тойтарылды. Бір күнгі ұрысымыздың нәтижесі осындай. Сержант Нәби Бердібаев былай деді: Неміс басқыншыларының күні санаулы. Бірақ олар жанталаса қарсыласуда. Бір мысал келтірейін. Жау біздің атқыштар ротасын бүйірден орап алып соқпақ болды. Жетпіс-сексен шамалы гитлершілер еңбектеп келе жатты. Бұл кезде менің зеңбірегім атқыштар ротасының артында тұр еді; мен еңбектеген гитлершілерді көріп қалдым. Жанымдағы станокты пулеметтің бірінші номері Рахметулла Халитовқа:

	– Сенің «Максимың» неге үндемейді? – дедім.

	– Уақыт жеткен жоқ, – деп жауап берді ол, – фрицтер менімен танысқысы келетін шығар, жақынырақ келсін.

	Фашистер нысаналы жерге жеткенде Халитовтың «Максимы» сақылдап қоя берді. Оған біздің автоматшылар қосылды. Немістер оқ боранының астында қалды. Олар өлі, жаралы солдаттарын қалдырып, саймен қашты. Ендігі кезек біздікі. Зеңбірек көздеушісі ефрейтор Рожков, менің командам бойынша, бастырмалата атып, шегінген гитлершілерді оқпен көміп салды. Менің есебімше, олардан ешбір адам тірі қалған жоқ.

	– Мен барлаушымын, – деп бастады әңгімесін Көпбосын Бердімбетов, – дәлірек айтқанда артиллерия барлаушысымын. Мен бұйрық алып, дұшпанның атыс ұяларын барлауға кеттім. Жақсылап тасаландым да, жау қорғанысының алдында отырып, байқай бастадым. Барлауға шығуым бұл ғана емес. Тәжірибем бар. Дұшпан жағында не өзгеріс бар екенін біртіндеп тексердім. Бәрі де бұрынғыша. Тек бір-екі жерде қопарылған топырақ сезіледі. Бұл – жаңа пайда болған атыс ұялары деген сөз. Қандай атыс ұясы? Пулемет пе әлде зеңбірек пе? Дүрбімен сығалап қарасам, бір жәшік жатыр екен. Әдетте мұндай жәшіктер зеңбірек маңында болады. Олар снаряд тасу үшін пайдаланылады. Өзімнің батарея командиріме келіп, пәлендей жерде немістің тура көзделіп тұрған зеңбіректері бар екенін айттым. Біздің артиллеристер сол араға снаряд жаудырып, неміс зеңбіректерін жойып жіберді. Менің барлауымның нәтижесінде осындай табысқа жеткенімізді мақтаныш етемін.

	Менімен сөйлесіп отырған аласа бойлы, мығым денелі, қалың шашты аққұба жігіт – панфиловшы Дүйсен Сүйесінов. Кіші лейтенант Сүйесінов – 23-ші полктегі бірінші батальонның комсоргі. Ол бұдан бұрын аға сержант және рота комсоргі еді. Оның жоғарылауы тегін емес. Жақында Дүйсен ғажап ерлік істеді. Осы ерлігі үшін ІІ дәрежелі Отан соғысы орденінің үстіне Қызыл Ту орденін алды. ВЛКСМ Орталық Комитеті батыр комсомолецті Құрмет грамотасымен наградтады. Біздің әңгімеміздің тақырыбы сол туралы, жауынгерлік достық туралы болды.

	– Мен комсорг болып істеген ротада, – деді Дүйсен, – орыс Горин, қазақ Лұқпанов, қырғыз Ахметов, татар Фахрутдинов, өзбек Рахимов және басқа жолдастар бірге соғысып жүрді. Өзге роталарда да осылай. Еліміздегі барлық халықтардың ұлдары гитлершіл қарақшыларға қарсы тізе қосып соғысуда. Ұрысқа бет алып ұмтылғаныңда өзіңнің жаныңда жолдасың, досың, туысқаның бірге келе жатқанын сезіп, ырза боласың. Олардың саған үнемі көмектесетініне, керек жерінде жанын қиятынына сенесің. Бір жолы біздің батальонға дұшпанның күшті бекініс жасалған қорғаныс шебін бұзу міндеті жүктелді. Немістер бізді көріп қалды да, жанталаса қарсылық көрсетті. Олардың позициясы біздікіне қарағанда қолайлы – дөңестеу еді. Төбешіктердің біріне орнатылған жаудың пулеметі бізді алға жүргізбей қойды. Комсомолдық үлгі көрсететін рет келді. «Бұл пулеметті жоямын» дедім мен дауыстап, сөйттім де екі гранатаны қолға алып, нысаналы жерге қарай еңбектей жөнелдім. Жаудың бората атқан оғы төбемнен зулап өтіп жатыр. Әне тиеді, міне тиеді деп келемін. Ақыры жеттім-ау. Алдым төмпешік. Көтеріле беріп, бар пәрменіммен бір гранатаны лақтырдым. «Борышымды орындадым, енді өлсем де арманым жоқ» деп ойладым. Бір таң қалғаным – жаудың төбесіне екі граната жарылғандай болды. Жан-жағыма қарасам, қасымда ефрейтор Алексей Горин жүгініп отыр. Сол кезде өзімді бақыттылық сезімі билеп, бойымды қайрат кернеп кетті. Дереу бір-бірімізді ыммен түсініп, жауға тағы бір-бірден граната лақтырдық. Пулемет расчетының күлі көкке ұшты. Біздің ерлігімізге тәнті болып, жігерленген басқа жолдастарымыз да өршелене алға ұмтылды. Ұрыстан кейін мен Алексейді құшақтап бетінен сүйдім.

	– Ұрыстағы достық көмегің үшін көп-көп рахмет, – дедім.

	– Үлгі көрсетіп, жақсы соғыса білгенің үшін саған да рахмет, – деді ол маған.

	Бұл ұрыста Горин де, Лұқпанов та, Ахметов те, Фахрутдинов та, Рахимов та бұрынғысындай батыл қимылдады. Бәрі де наградталды. Біздің достығымыз қандай тамаша десеңізші! Бұл мызғымас достық халқымызда мәңгі жасайды.

	23-24 ноябрьде жүргізілген шабуылды ұрыстарға 8-ші, 30шы, 119-шы, 391-ші дивизиялар қатынасты. Ұрыс қатты болды. Дұшпан әрбір хутор, әрбір үй үшін күресті. Дегенмен біздің әскерлер екі күнде үш километр алға жылжып, жүзден аса немістерді тұтқынға түсірді. Осыдан-ақ жаудың тығыз орналасқаны, біздің алға басуымыз оңайға түспегені аңғарылады. Бұл ұрыстарда талай ерлердің аты шықты. Солардың бірі – 8-ші гвардиялық дивизияның 23-ші полкіндегі екінші батальонның комсоргі кіші лейтенант Т. Түгелбеков. Ол барлаушылармен бірге түнгі аттаныстарға қатынасты, штурм-тегеурін жасаушы топтарды басқарды, жекпе-жек шайқастарда төрт рет жараланды. Оған Қызыл Ту ордені босқа берілмеген. Осы полктің комсомол бюросының секретары лейтенант Көпбаев та ерлерше шайқасып, жастарға үлгі көрсетті. Бір ұрыста Жапар Көпбаев пен комсомолец Ағалы Өмірбеков алты фашистке кездесті. Біздің гвардияшылар ойпатта жатып, жаумен алысты. Бұлар төрт гитлершіні өлтірді. Қалған екі фашист қаруын тастап, қолын көтеріп, тұтқынға түсті. Көпбаевтар оларды дірдектетіп айдап отырып, полк штабына тапсырды.

	Жапардың әріптесі аға сержант Жұмаш Көпбаевты ротадағылардың бәрі құрметтейді. Оның омырауында үкіметтің екі наградасы жарқырап тұр. Ол жас, бірақ самайына ақ кіре бастаған.

	– Бұл неге ағарған? – деп сұрағандарға ол:

	– Соғыс қартайтады ғой, – деп жауап береді.

	Ол сөзге сараң адам. Сондықтан көрген-білгендерінің бәрін айта бермейді. Ал ол талай қиян-кескі ұрыстарды басынан кешірді. Шабуылдаушылардың алдында бекіністі қырқа бар еді. Немістер содан оқ атып тұрды. Бірақ қайтсе де осы қырқаны алу туралы бұйрық болды. Біздің шабуылдарымыздан ойдағыдай нәтиже шықпады. Сонда рота командирі Сюмин бөлімше командирі коммунист Көпбаевты, пулеметші Аничкинді және автоматшы Әбдірахмановты шақырып алып, оларға ерекше тапсырма берді.

	– Кеттік, жолдастар, – деді Көпбаев.

	– Кеттік, – десті қалғандары да.

	Қырқаның бүйірі батпақты саз еді. Бұлардан бұрын адам жүрмеген. Дегенмен үш жауынгер іңірде солай қарай жол тартты. Шалшықты белшесінен кешіп отырып, бұл үшеуі бір сағаттан кейін құрғақ жерге, жаудың тылына шықты. Олар траншеяға қарай жылжыды. Әне-міне дегенше граната лақтырып, екі пулемет расчетын жойды. Немістер траншеяларынан шығып, біздің жауынгерлерді қоршауға әрекеттенді. Бірақ біздің батырлар барынша қарсыласып, өзіміздің рота жеткенше жауды маңына жолатпады. Ал рота келген соң, қырқа да алынды.

	Ноябрьдің аяғында 3-ші екпінді армия, оның ішінде қазақстандық Қызыл Тулы 391-ші дивизия біздің майданның құрамынан шықты. Бұл дивизия 1-ші Украина майданының құрамында Батыс Польшаны азат етуге, Померанияны, Бранденбургті және Берлинді алуға қатынасты.

	Біздің майданның әскерлері азайғанмен, тегеуріні бәсеңдеген жоқ. Оның жаңа шабуылы 21 декабрьде басталып, 29 декабрьге дейін созылды. Біз дұшпанның Церпениски маңындағы бекіністі шебін бұздық; жеті километр алға жылжып, қорғанысқа көштік. Бұл жолғы ұрыстарда 22-ші дивизияның 67-ші полкіндегі бірінші батальонның екінші ротасы тамаша қимылдады. Рота командирі аға лейтенант Айдархан Бексұлтанов ерлік көрсетіп, қаза тапты.

	Церпениски түбіндегі ұрыстарда зеңбірек командирі аға сержант Сәлімжан Тәжібаев жан сүйсінерлік қаһармандық етті. Гвардияшылар жауды бекінген жерінен қуып шығып, өкшелей қуалап келе жатқанда, гитлершілер кенеттен қарсы шабуыл жасады. Оны тойтару үшін біздің атқыштар оңды позиция алып, жата қалды. Ал артиллерист Тәжібаевтың расчеты зеңбіректі тура көздейтін жерге шығара қойып, гитлершілерді дәл қасынан атқылады. Алайда жүз қаралы неміс ілгері ұмтыла берді. Олар, жиырма шақты солдатының өліп қалғанына қарамастан, біздің зеңбіректі орап алмақ болып, жақындай берді. Бұл кезде Тәжібаев жалғыз қалып еді, снаряды да біткен. Сәлімжан автоматты қолына алып, дәлдеп атып, он фрицті өлтірді. Екі офицер Тәжібаевқа ұмтылды. Сәлімжан жедел қимылдап, автоматтың дүмімен ұрып, екі офицерді де өлтірді. Оның қатты ұрғаны сонша – автоматтың дүмі сынып түсті. Сәлімжан автоматтың стволымен ұрып, тағы бір фашистің басын мылжалады. Бірақ ол өзі де жаралы болып, сылқ құлады. Бұл кезде біздің атқыштар қайта шабуылға көшіп, жауды қуып шықты.

	Біздің майданда қызыләскер И.Г.Клочков жақсы соғысып жүр. Ол – Москваны қорғаған атақты 28 батырдың бірі политрук Василий Георгиевич Клочковтың інісі. Коммунист И.Г.Клочков колхоз председателі болып жұмыс істеуші еді. Ағасының опат болғанын естіп, ол аудандық әскери комиссариаттан майданға жіберуді сұранды. Майданда ол ағасының өлімі үшін немістерден кек алуда. Осы күннің өзінде 67 фашисті өлтірді. Ол Отан үшін ұрыстарда үш рет жаралы болды; сонда да қажымастан Курляндиядағы немістерді аянбай соққылап жүр.

	Жаңа – 1945 жылды совет халқы қуанышпен қарсы алды. Қызыл Армия тамаша жеңістерге жетті. Жаңа жылдың алғашқы екі аптасында-ақ күрделі өзгерістер болды. Шығыс Пруссиядағы неміс әскерлері қоршауға алынды. Чехославакияның қалалары бірінен соң бірі азат етілді. Бірінші Белоруссия майданының әскерлері 17 январьда Польшаның астанасы Варшаваны азат етуге Карпелюктің басқаруындағы, қазақстандықтардан құралған Бірінші Брестік дивизия да қатынасты.

	Украина және Белоруссия майдандарының табыстары біздің Латвиядағы әскерлеріміздің де рухын көтерді. Біздің майдан январьдың 23-кен 28-не дейін шабуылды ұрыстар жүргізді. Панфиловшылар Салдустан отыз километр жердегі Блидиене станциясын азат етті. Жалпы алғанда біздің әскерлер небәрі бес-ақ километр алға басты. Бірақ мұнысымен Курляндиядағы неміс армияларын толық қусырып алды.

	Мұндағы жергілікті маңызы бар, позициялық ұрыстар кейде күшейіп, кейде толастап тұрды. Бірақ бір күн де тоқтаған жоқ.

	Жаңа жылда 2-ші Прибалтика майданы қайта құрылды. Ондағы 10-шы гвардиялық және 42-ші армиялар Ленинград майданына қосылды. Бұл майданның командашысы – Совет Одағының маршалы Леонид Александрович Говоров. Енді Курляндиядағы ұрыстарды Ленинград майданы жүргізетін болды. Мен госпитальдан шыққан соң февральда 10-шы гвардиялық армиядағы 8-ші гвардиялық дивизияның орыс тілінде шығатын «За Родину» газеті редакторының орынбасары болып тағайындалдым, Бұл қызметім бұрынғымнан кішірек деп өкінген жоқпын, қайта панфиловшылар дивизиясына баратыныма, өз үйіме баратындай қуандым. Алайда оған бару алдында армияның резервінде кідіріп қалдым.

	Февральда Қызыл Армия Венгрияның астанасы Будапеште дұшпанның қарсыласуын басып, оның қоршалған әскерлерін жою жөніндегі ұрыстарды аяқтады, сөйтіп Будапешт қаласын толық меңгеріп алды.

	Бұл кезде Латвиядағы әскерлеріміздің де қимылы күшейді. 20 февральда Лиепая операциясы басталды. Ұрыс осы қаладан 60 километр жерде болды. Бұл сол қанаттағы көршіміздің – 51-ші армияның шебі еді. Біздің 10-шы гвардиялық армия, оның ішінде 8-ші, 30-шы дивизиялар Блиндиене тұсынан 80 шақырымдай жедел жорық жасап, көршімізге жәрдемдесуге барды. Бәрі кенет болды. Жылдамдық пен тегеурін – ұрыс заңы дегенді мойындайтын болсақ, бұл жолы нақ осы заң қолданылды. Бұл көп емес. Бірақ оның есесіне фашистерді қырып салдық. Өлген, жараланған гитлершілердің саны он шақты мыңға жетті. 659 неміс тұтқынға түсті. Екінші күні тағы екі километр алға басып, Приекуле қаласын алдық. Бұл кішкене қала алыстан көрінеді, өйткені ол толып жатқан төбелердің ең биігінде тұр. Сондықтан да оны алу қиынға түсті. Оған жету үшін әуелі сол көп төбелерде орналасқан гитлершілерді жою қажет болды. Приекуле тауына шығу, оның үстіндегі тұтас қамалға айналған темір-бетонды бекіністердің қорғаушыларын құрту ерен ерлікті керек етті. Біздің гвардияшылар фашист өліктерінің үстімен жүріп отырып, алға басты. Өз жандарын да аяған жоқ. Бізден мыңнан аса адам Отан үшін құрбан болды. Жанын пида еткен қазақстандықтар да аз емес. Өліспей беріспейтін күрес деп осыны айтады. Приекуле шайқасы тарихта қалады.

	Курляндияда жаудың бес дивизиясы жойылды. Немістердің халі нашарлады. Бірақ олар қарсыласуын тоқтатқан жоқ, қайта күшейте түсті. Біз де оларды қыса түстік.

	17 мартта Салдус қаласы маңында біздің әскерлердің үлкен шабуылы басталды. Күндіз дұшпанның қорғаныс шебі бұзылды. Кешке дейін 8-ші және 29-шы дивизиялар сегіз километр алға басты. Бірақ ойламаған жерден түнде жағдай мүлде өзгеріп кетті, Салдустан келген тың күштер қапелімде қарсы шабуыл жасап, 29-шы дивизияның ту сыртына өтті. 8-ші дивизияның жағдайы да нашарлады; оның жауынгерлік тәртібі бұзылды. Марттың 18-нен 19-на қараған түні тоғай арасындағы жалғыз аяқ жолдар арқылы 29-шы дивизия қоршаудан шығарылды.

	Сол 19 март күні мен 29-шы гвардиялық дивизияның 87ші полкінде болдым. Аға лейтенант Артем Архиповтың екінші ротасы орман арасына орналасыпты. Жауынгерлер қиян-кескі шайқастан кейінгі азғана үзілісті пайдаланып, тынығып жатты. Олар аяқтарын еркін созып, тотыққан беттерін көктемгі күн шуағына қыздыруда. Ал тынығып үлгергендер жаңа ұрыстарға дайын болу үшін қаруларын тазартуға кірісті. Енді біреулер жағылған оттың қасында отырып, шұлғауларын кептіріп, кешегі шайқас туралы ақырын ғана әңгімелесуде. Еске түсіруге болатын нәрселер көп. Бұл жігіттер жаумен өте жақсы соғысты.

	Рота дұшпанға гвардиялық екпінмен күшті соққы беріп, жаудың қорғаныс шебін бұзып өтті де, траншеялардың бірінші және екінші қатарларын басып алды, содан соң кейін қашқан немістердің есін жиюына мүмкіндік бермей, оларды онан әрі қуалай бастады. Гитлершілердің тоз-тоз болған топтары ғана қалай болса солай оқ атты. Бірақ фашистер апаттан құтылып кете алмады. Гвардияшылар оларды аяусыз талқандады. Рота командирінің байланысшысы аға сержант Михаил Демин жолдастарымен бірге бес немісті қолға түсірді. Жаралы жыртқыштай аласұрған алтыншы неміс Деминге оқ атпақ болып еді, бірақ гвардияшы оны бұрынырақ жайратты. Немістер резервтегі тың күштерін әкеліп көрсетуге тырысып бақты. Әсіресе оң жақ қанатта бір пулемет ерекше қатты атқылады. Бірақ біздің пулеметшіміз ефрейтор Филипп Федоров дәл көздеп атып, ол пулеметтің үнін өшірді. Екінші пулеметшіміз Илья Иванов сол жақ қанатта қимыл жасап, жеті фрицті жойып, дұшпанның қарсы шабуылын тойтарды. Пулеметшілеріміздің ерлік ісі ротамыздың алға басуына мүмкіндік берді. Рота барлық екпінімен алға ұмтылып, дұшпанның тылына өтті.

	Алты гвардияшы елді мекенді тексеріп келуге тапсырма алды. Бұл түнде болған іс еді. Сержант Тимофей Трофимов өз тобының соңынан екі фрицтің аңдып келе жатқанын байқап қалды. Ол мұны жолдастарына ескертті де, бір фрицті мылтықтың дүмімен ұрып өлтірді, ал екінші фрицті қаша бергенде қатарлас Александр Фролов сұлатып салды. Елді мекенге тағы екі атты адам келе жатты, фрицтер екен. Біздің жігіттер бұларды қоршап алды да: «аттарыңнан түсіңдер!» деп бұйырды. Екеуін де тұтқын етті. Гвардияшылар тапсырманы орындап қайтты.

	Архиповтың ротасы соңғы ұрыста көп олжаға кезікті: 12 зеңбірек, 15 пулемет, 100 автомат, 2 рация, 3 арба, 8 ат қолға түсті; 13 неміс тұтқынға алынды. Елуден астам гитлершілер жойылды. Мұның бәрі тек бір ротада болған оқиға. Ал бүкіл полкте, бүкіл дивизияда қанша іс істелгені осыдан-ақ аңғарылады.

	28 мартта мен өз дивизияма келдім. Жаңа ғана қоршаудан шыққан екен. Бір аптадай басқа дивизияда жүруім енді түсінікті болса керек. Мұны 8-ші гвардиялық дивизияның саяси бөлім бастығы полковник Филипп Денисович Криворученко да біледі екен.

	Мен кішкене блиндажға кіріп келгенде, төсекте көйлекшең жатқан еңгезердей полковник басын көтерді. Бірнеше күн ұйықтамай, дамылсыз ұрыста болған бұл кісі қатты ұйқыда, тәтті ұйқыда жатыр екен ғой. Мұны білсем мен оның мазасын алмас едім. Бірақ болар іс болды. Мен әскери тәртіп бойынша аты-жөнімді, редактордың орынбасары болып келгенімді баяндадым. Қырыққа жақындап қалған, қараторы, бұйра шашты украин жігіті бұрыннан таныс адамдай қарапайым түрде қолын созып, жылы шыраймен амандасты.

	– Мен сіз туралы естігенмін. Сіз бұрын біздің дивизияда рота политругі болып, Москва түбіндегі ұрыстарға қатынасыпсыз ғой, – деді ол.

	– Дәл солай.

	– Жақсы, өте жақсы. Соғысты Панфилов дивизиясында бастаған екенсіз. Енді оны осы дивизияда аяқтайтын боларсыз.

	– Мен өз дивизияма келгеніме қуаныштымын.

	– Өте жақсы. Жұмысты бірге істейтін боламыз. Енді редакцияға бара беруіңізге болады. Жалпы жағдаймен танысу үшін саяси бөлімге де кіріп шыққаныңыз мақұл.

	– Солай істейміз, – дедім кетерде, бастығыма ырза болып. Редакцияда кездескенде «За родину» газетінің редакторы ма-

	йор Макеевпен шұрқырасып қалдық. Ұрыс жағдайында батырлар туралы материал жазу, жорықта, ашық далада, жазғы жауында, қысқы боранда, жаудың бомбасы мен артиллерия оғы астында газет шығару – бұл да ерлік қой. Демек редактор Леонид Владимирович Макеев, жауапты секретарь Владимир Яковлевич Либерман, әдеби қызметкер Осип Иванович Огнев, баспашы Степан Анатольевич Кислицын, әріп терушілер Иван Михайлович Коробко, Николай Васильевич Бородихин, Николай Георгиевич Алдошин, шоферлер Валентин Иванович Порт, Иван Егорович Урывский – ер жігіттер.

	Саяси бөлімде бастықтың орынбасары полковник Архангельский, парткомиссия председателі майор В.Муслаков, үгіт-насихат жөніндегі нұсқаушы майор А.Нүсіпбеков және басқалар болды.

	Бұрыннан білетін жолдасымыз Ақай Нүсіпбеков – ұзын бойлы, ашаң, сары жігіт. Сырттай қарағанда момын сияқты, шынында пысық әрі білімді. Ол соғыстан бұрын Москвада Шығыс халықтарының университетін бітірді; Қазақстан Компартиясы Орталық Комитетінің мәдени-ағарту жұмысы жөніндегі бөлімінің меңгерушісі болды. 1942 жылдан панфиловшылар қатарында. Ұрыс нәтижелі болуын саяси жағынан қамтамасыз етуде дивизиядағы үгітшілер мен насихатшылар зор рөл атқарды; мұнда Ақай Нүсіпбековтың де үлесі мол. Оның үстіне саяси бөлімнің өкілі ретінде Ақай әрдайым полктер мен батальондардың қатарында болып, ұрыстың қалың ортасында жүрді.Соңғы шайқаста да осылай болды.

	– Ұрыс жайын өзіңнен білгім келеді, толығырақ айтып берсең екен, – дедім мен Ақайға.

	– Мен айтайын, сен күнделігіңе жаза бер, күндердің күнінде керек болуы мүмкін ғой, – деді ол. – Бірақ «қоршау» деген сөзді газетіңе жазбағаның мақұл. Қазіргі дәстүр бойынша солай ғой. Ал принциптік жағынан алғанда, меніңше, күндердің күнінде жазуға болады және жазу керек те. Әуелі «қоршау» деген ұғымды теория жағынан түсініп алайықшы. Соғыстың аты – соғыс. Әртүрлі басқа маневрлердің болатыны сияқты, соғыста қоршау да, қоршалу да болуы мүмкін. Әңгіме қоршауда емес, қоршаушының күшінде. Қырық бірінші жылғы декабрьге дейін немістер күшті еді, сондықтан олардың қоршауына түсу хауіпті еді. Қазір біз күштіміз, сондықтан біздің қоршауымызға түссе, немістер құтыла алмайды, апатқа ұшырайды. Ал енді ұрыстың ұрымтал кезінде бізді немістер қоршап алса, бұл пәлендей хауіпті емес, өйткені бұдан күрделі нәтиже шығаруға олардың күші жетпейді. Тіпті, керісінше болуы да ықтимал. Осыны білетін, осылай боларына сенетін біздің панфиловшылар қоршауға қарамай, өршелене шайқасты.

	– Басынан бастасаң екен.

	– Басынан бастасақ, – деді Ақай керекті мәліметтерін қолына алып, оқиға былай болды:

	...Үлкен шабуыл басталудан бұрын оған дайындық жасалды. 12 мартта 8-ші гвардиялық дивизияның 30-шы полкі дұшпанның қорғанысын бұзып, Пампали қыстағына қарай ұмтылды. Бұл қыстақтың ортасынан Заня өзені өтеді. Оның екі жағында да жаудың атыс ұялары бар. Немістердің қарсы шабуылына қарамастан, бізді жаяулар мен артиллеристер ұрыса отырып, алға, Пампали қыстағына жақындай түсті. Бұл қыстаққа фашистік танкілер де жетіп келді. Носов пен Пятилановтың зеңбіректері оғынан екі танк өртенді. Гитлершілер шегінуге мәжбүр болды. Біздің жігіттер Заня өзенінің арғы жағына шығып, Пампали қыстағын толық меңгеріп алды. Қыстақ маңында бір апта бойы ұрыс жүрді. Жаудың үш жүз адамы, алты танкі жойылды...

	17 марттағы үлкен шабуылда 8-ші гвардиялық дивизияның оң қанатта да дұшпанның жаңа қорғаныс шебін бұзып, сегіз километр алға басқаны, бірақ 18 мартта қоршауға түскені мәлім. 30-шы полк хауіпті жерден ығыстырылды. Ал 19-шы полктің, әсіресе 23-ші полктің халі қиын болды. Немістердің халі де жетісіп тұрған жоқ-ты. Шынында кімнің кімді қоршағанын ұрыстағылардың ешқайсысы да білмейтін еді. Екі жақ бір-бірінің атакасын тойтарумен болды. Тылынан қол үзген панфиловшылар қару-жарақ пен оқ-дәріні олжа есебінен толықтырып отырды. Жауынгерлердің екі-екіден автоматы болды. Батальондар мен полктердің, сондай-ақ дивизия мен армияның арасындағы қатынас радист арқылы жүзеге асырылды...

	Подполковник И.Л.Шапшаев басқарған 19-шы полк талай рет дұшпанның тылына өтіп, қоршауда болып көрген. Сондықтан қазіргі жағдай оған жаңалық емес еді. Қоршаудан қалайда шығатынына сенетін Шапшаев қолма-қол ұрысқа өзі келіп ұрынған гитлершілерді көбірек жою туралы ғана ойлады. Ол көптеген шабуылдарды өзі басқарған. Қызу ұрыстардың бірінде жаудың снаряды Шапшаевтың сол қолын жұлып кетті. Дәрігерлер ұрыс алаңында шұғыл операция жасады. Шымыр денелі, қызу қанды, адал жүректі Шапшаев операция азабына төзіп қана қойған жоқ, сонымен қатар даладағы төсекте жатып, полктің ұрыстағы қимылдарына басшылық етті. Кейін жанқиярлығы, қаһармандығы, ерлігі үшін Иван Леонтьевич Шапшаевқа Совет Одағының Батыры атағы берілді. Ол – панфиловшылар арасынан шыққан 34ші батыр...

	Өзіміздің 30-шы полктің көмегімен 19-шы полк 20 мартта қоршаудан шықты, ал 23-ші полк қоршауда қала берді. Бірақ сол он күннің ішінде бір сағат та ұрысты тоқтатқан жоқ...

	Аға сержант коммунист Абдулла Сартаев немістердің траншеясына алдымен кіріп, граната лақтырып, төрт немісті өлтірді... Минометші Әділбай Медеубаев бір атқанда дұшпанның зеңбірегін адамдарымен бірге құртты. Екінші жолы ол саптағы немістерге мина жаудырды, оннан аса фрицтің денесі аспанға ұшты...

	Немістердің «Фердинанд» деп аталатын, өздігінен жүретін самоходка зеңбірегі келе жатқанда қатарлас Абдұл Ұлданов тапқырлық пен шеберлік көрсетті. Ол жараланған жолдасының қолындағы танкатар мылтықты алды да, зеңбіректі бірнеше рет атты. Соңғы оғы самоходканың табанына дәл тиіп, оны қиратты... Зеңбірек командирі Евгений Федоров пен көздеуші Василий Шубин немістердің «Фердинанд» самоходкасын қиратып, өртеп жіберді...

	Біздің танкатар зеңбірек тоғайдың шетінде тұрды. Бұл арада шыршамен бүркелген қаһарлы қару бар деп ешкім ойлаған жоқ.

	Оның қасында сауытбұзғыш, өртегіш және жарықшақ шашатын оқтар салынған жәшіктер жатты. Күн ашық еді. Түске жақын неміс самоходкасы келді. Аға сержант Вадим Тоцкийдің командасы бойынша Қазыбек Жақыпов тез қимылдап, зеңбіректі сауытбұзар снарядпен оқтады, Николай Кошкин алдыңғы самоходканы көздеді. Снаряд табанына тиді. «Фердинанд» тоқтай қалып, артқа айнала бастады. Екінші снаряд самоходканың зеңбірегі орнаған жеріне дөп келді. Түтін бұрқырады. Адамдары бірінен соң бірі атып шықты. Олар қолға түсті...

	Аласапыран жағдайда өзіміздің автоматшылар да, пулеметшілер де, көмекке келген танкистер де шым-шытырық араласып кетті. Олар бір-бірін үнсіз түсініп, жымдаса қимылдады. Бірінші мысал: Комсомолец Василий Ягучевке түнде танк күзету міндеті жүктелді. Қараңғыда немістер келіп, танкіні атқылай бастады. Күзетші Василий автоматтан атқан, танкист Тарас Босисенко тікелей люкке шығып, граната лақтырды. Он шақты фашист өлді. Екінші мысал: кіші сержант Владимир Вишняковтың бөлімшесі балшыққа батып қалған бір танкімізді күндіз күзетті. Бір топ неміс шабуыл жасады. Біздің жігіттер де қарсыласты. Танкист Дмитрий Самарин орнында қозғалмай тұрған танкімен оқ боратты. Шабуыл тойтарылды. Алты фашист өлтірілді. Немесе: немістердің бекініс пункітіне айналған бір хуторға танк жіберілді. Оның үстіне панфиловшылар отырғызылды. Александр Роговтың танкі оқты бората отырып, хуторға жетіп барды, Комсомолец Валерий Назаркин бастаған автоматшылар танкіден түсе қалып, бір үйді қоршап, граната лақтырды: жеті неміс өлтірілді. Тоғайдың неміс самоходкасы шыға келіп еді, оны біздің танкистер екі снарядпен өртеп жіберді. Біраздан соң неміс зеңбірегінің оғынан біздің танкіміз өртене бастады. Жаралы Рогов экипажды танкіге мінгізді де, өзі рульге отыра қалып, лезде машинаны хауіпті жерден алып кетті. Тосып тұрған панфиловшылар жедел көмек көрсетіп, адамдарымызды да, танкіні де өрттен аман алып қалды...

	Панфиловшылардың бәрі, әркім өз саласында табандылық, қайсарлық көрсетті. Старшина Александр Березовский қиян-кескі ұрыс болған күндерде өз рациясынан кеткен жоқ. Құпия қатынаста «Выручка» деп аталатын тәжірибелі радист Березовский бұйрықтар мен ақпарларды күні-түні қабылдап, тиісті орындарға жеткізіп тұрды. Оның аппараты үздіксіз істеді. «Мен – «Выручка», қабылдауға кірісем» деген даусы жиі-жиі естіліп тұрды. Коммунист Березовскийдің жанқиярлық жұмысы әскери бөлімшелеріміздің ойдағыдай қимылдауына себепкер болды. Александр Березовский бұрын Қызыл Жұлдыз, I және II дәрежелі Отан соғысы ордендерімен наградталған еді, енді ол Қызыл Ту орденімен наградталды...

	Бір күні неміс автоматшылары бөлімшелеріміздің аралығындағы шепке өтіп кетті. Олар осы жерде бекінбек болды. Жаудың бұл әрекетіне жол бермеу қажет. Мұның өзі қиын және жауапты міндет. Сондықтан да бұл міндетті командир батальон парторгі аға лейтенапт М.Мұсабековке тапсырды. Парторг бір топ гвардияшыларды басқарып, тасалау жермен немістерге бүйірден жақындап барды. Ал бір-екі жауынгер тапсырма бойынша бетпебет оқ атып, немістердің назарын аударды. Нақ сол кезде Мұсабековтің жігіттері бүйірден қатты соққы берді...

	Жүктелген міндет ойдағыдай орындалды...

	Тоғайдағы, қыспақтағы ұрыстардың қиын кезеңдерінде коммунистер жетекші күш болды. Олар жауынгерлік бұйрықты орындауда барлық гвардияшыларды жігерлендіріп отырды, сонымен қатар авангардтық рөл атқарды, өздерінің ерліктерімен үлгі көрсетті. Коммунистердің жұмысын бағыттаушы, ұйымдастырушы парторгтер болды. 23-ші полктің парторгі Сейітғаппар Баймұқанов туралы да осыны айтуға болады. Ол Отан соғысынан бұрын Қазақстан Қомпартиясы Орталық Қомитетінде нұсқаушы болып қызмет атқарды. Соғыс басталып, Панфилов дивизиясы құралған кезде осы полктегі атқыштар ротасының политругі болып тағайындалды. Сонау Москва түбіндегі ұрыстарға, Крюково станциясынан Холм қаласына дейін жүргізілген шабуылды жорықтарға қатынасты, Калинин, Псков облыстарын, латыш жерін неміс басқыншыларынан тазартысты, Латвияның астанасы Риганы азат етісті. Дивизияның тарихында Сейітғаппар қатыспаған шайқас жоқ. Ол үнемі осы дивизияда, осы полкте болды. Панфилов дивизиясының ардагері ұрыстарда шынығып, политруктен майорға дейін, партия ұйымдастырушысы деген беделді қызметке дейін өсті. Панфиловшылар Баймұқановты кішпейіл жолдас, сенімді дос, адамгершілігі мол, білгір жетекші деп танып, мейлінше жақсы көретін. Ол әрдайым шайқаста өнеге көрсетіп, коммунистер мен барлық жауынгерлерді жеңіске бастады. Советтік Отанымызды қорғауда сіңірген еңбегі үшін Сейітғаппар Баймұқановқа ІІ-ші дәрежелі Отан соғысы ордені, екі Қызыл Жұлдыз ордені берілді. Курляндияда, Салдус түбінде жүргізілген ауыр күресте, ең соңғы шайқаста Сейітғаппар панфиловшылардың алдыңғы сапында болып, тағы да үздік көзге түсті; ол талай шабуылды өзі басқарды, жекпе-жек ұрысқа қатысты. Осы жолғы батырлығы үшін ол І-ші дәрежелі Отан соғысы орденімен наградталды. Бірақ ол бұл орденін омырауына қадай алмады. Сейітғаппар Баймұқанов үш жарым жыл бойы соғыста аман келіп, жеңіс қарсаңындағы ең соңғы шайқаста ерлікпен қаза тапты...

	28 мартта, сағат 9-дан 10 минут өткенде біздің «Катюша» жырлап жіберді. Әр уақыттағыдай, «Катюшаның» даусын есіткенде немістердің зәресі ұшып кетті. Мұның артынша артиллериялық шабуыл басталды. Дереу 19-шы, 30-шы 67-ші полктер шабуылға шықты. Қоршаудан босанған 23-ші полк те құшырлана ұрысты. Бір сағаттың ішінде жағдай мүлде өзгерді: қоршағандар енді қоршауға өздері түсті. Олардың өлісі өлідей, тірісі тірідей қолға түсіп, панфиловшылар шабуылға көшті де, он шақырым алға басты. Салдусқа дейін 15 шакырымдай ғана қалды...

	– Оқиға осылай болды, – деп бітірді әңгімесін Ақай Нүсіпбеков.

	– Рахмет, – дедім мен.

	– Әңгімем ауаткомның ақпары сияқты, кілең эпизодтар болып кеткен шығар, – деді ол.

	– Оқасы жоқ. Соғыс дегеніміздің өзі ұзақ уақыт бойы қайтақайта қайталанатын жауынгерлік эпизодтардың жинағы ғой.

	* * *

	Апрель айында 8-ші гвардиялық дивизия қорғаныста Циецерес көлі, Курсиши, Пампали қыстақтары бойында тұрды. Әдеттегіше, жергілікті маңызы бар ұрыстар жүріп жатты.

	Мен дивизиямызды толығырақ зерттеу үшін, оның адамдарымен жақынырақ танысу үшін көбінесе полктерде, батальондарда, роталарда болдым. Әсіресе соғысқа басынан аяғына дейін қатынасқан ардагерлерді іздестірдім. Олар аз емес екен. Солармен әңгімелестім. Ардагерлер туралы газетімізге орыс тілінде мақалалар жаздым. Енді солардың кейбіреуін қазақшалайын деп отырмын.

	Лозебный туралы. Советтік азаматтың борышын өтеу – Отанымызды неміс-фашист басқыншылардан қорғау үшін Алматыдан аттанған колхозшы Егор Гордеевич Лозебный ұзақ және әрқилы белестерден өтті. Ол 1941 жылы Москва түбінде бірінші рет жаумен бетпе-бет кездесіп, екі жақ араласып кеткен шайқаста үш фрицті штыкпен түйреп өлтірді. Өзінің есебін ол осылай бастады.

	Егор Лозебный қазір артиллериядағы байланыс взводы командирінің орынбасары. Ұрыс жағдайы қандай болса да, ол артиллеристердің атыс позициялары мен бақылау пункті арасындағы үздіксіз байланысты, ешқандай қиындыққа қарамастан, жанқиярлықпен қамтамасыз етіп отырды.

	Биылғы шабуылды шайқастардың бірінде командирге атыс позицияларымен хабарласатын байланыс орнату қажет болды. Осы тапсырманы орындауға аға сержант Лозебный шықты. Ол жауып тұрған оқ астынан өтіп, байқау пунктіне жетті. Сым тартылып, байланыс орнатылды. Осы кезде дұшпан қарсы шабуылға шықты. Жауға тойтарыс беруге басқа гвардияшылармен бірге Лозебный да қатысты. Ол қатты контузияланды; сонда да жауынгерлік тапсырманы орындап біткенге дейін ұрыс алаңынан кеткен жоқ.

	– Сонда қандай халде болғанынызды айтыңызшы, – дедім мен.

	– Айтайын, – деді Лозебный. – Неміс минасы келіп жарылды. Оның жарықшақтары маған тиген жоқ. Бірақ ұрыстағы жұрттың шуы тына қалды. Мен контузияланғанымды, саңырау болып қалғанымды түсіне қойдым. Бәрінен бұрын «байланыс бар ма?» деген ой келді, өйткені мен байланыс үшін жауап беретін коммуниспін ғой. Жан-жағыма қарадым. Неміс артиллериясы ұрып тұр екен, мұны білгенім – траншеяларымыздың алды-артына снарядтар, миналар түсіп, жарылып жатты. Ұзын бойлы немістердің де қарасы көріне бастады. Бір сәтте мен сымның үзілген жерін байқап қалдым. Тез жалғадым. Байланыс қалпына келді.

	– Құлағыңыз қалай?

	– Госпитальға бар десе де бармай, өзіміздің медсанбатта жаттым. Жарты ай бойы түк естімедім. Алайда, бұл жағдай байланыс взводының екінші бастығы ретінде міндетімді орындауыма кедергі болған жоқ. Қазір мен сап-саумын, ұрысқа әзірмін.

	Соғыста үш рет жараланған, шайқаса отырып, Москва. түбінен Балтық жағалауына дейін жеткен, қос орденді Егор Лозебныйдың «ұрысқа әзірмін» деген сөзінде жеңіске деген сенімді сездіретін зор мағына бар.

	Шинкаренко туралы. Менімен сөйлесіп отырған, шашын жоғары қайырған шикіл сары, өткір көзді жас жігіт – барлаушы Иван Семенович Шинкаренко, 1941 жылғы ноябрьдің ұмытылмас күндерінде, Волоколамск түбінде Омбының тұрғыны, он тоғыз жастағы Ваня Шинкаренко Панфилов дивизиясының жауынгерлік семьясына келіп қосылды. Ол кезде біздің жігіттер туған жердің әрбір сүйемін жаудан корғап, Москва түбінде табандылықпен қорғаныс ұрыстарын жүргізіп жатқан болатын. Панфиловшылардың даңқы дәл осы жерде шықты; солдат Иван Шинкаренко дәл осы жерде өзін көрсетті.

	Бір күні батальон жаңа шепке кейін шегінді. Шинкаренко басқарған бес гвардияшы батальонның шегінуіне мүмкіндік беру үшін жаудың жолын бөгеді. Батальон кеткеннен кейін он минут өткенде көптеген немістер алдарында аз ғана кісілер емес, тұтас бір батальон тұрғандай, шабуылға шықты. Шинкаренко оларды жүз елу метрге дейін жақын келтірді де, пулеметтен оқты қарша боратты. Ондаған фашист жер жастанды, басқалары бұғып жата қалды. Бес гвардияшы олармен екі сағаттан астам уақыт бойы атысып бас көтертпеді.

	Солдат Шинкаренконың жауынгерлік жолы осылай басталды. Ал соғыс өрті лаулай берді. Майданда әскери щеберлікке үйренген Шинкаренко тәжірибелі барлаушы болып алды.

	1942 жылдың аяғында, біздің әскерлер Великие Луки қаласын алар алдында, аға лейтенант А.Авдеев басқарған барлаушылар взводы дұшпанның алыстағы тылына өтті. Дно меи Великие Луки арасындағы темір жол арқылы жау әскерлерінің келуін кідірту үшін сонау солтүстіктегі Порхов – Дно темір жолында поезд құлату керек болды. Осы сапардың басында бір топ гитлершілер панфиловшыларды байқап қалды. Ұрыс басталып кетті. Гвардияшылар жеңіп шықты. Бірақ ұрыста Авдеев қатты жараланды. Взвод командирінің көмекшісі лейтенант Бақтияр Меңдіғазин команданы өз қолына алып, барлауға шыққандағы тапсырманы онан әрі орындай берді. Ал бөлімше командирі сержант Шинкаренко басқарған сегіз кісі «Авдеевті партизандар аймағына жеткізіңдер» деген Меңдіғазиннің бұйрығын орындауға кірісті. Бұл жол хауіп-қатерге толы қиын жол еді. Полицайлар бөлімшенің ізіне түсіп, аңди бастады. Осы арада Шинкаренко айлакерлік жасады. Ол таза қардың үстімен орманның арғы шетіне дейін жарты километрге созылған соқпақ жол салып, сол жолмен қайтып келді де, ортада тосқауыл құрды. Полицайлар ізге түсіп, тоғайға кірді де, тосқауылға ұшырап, толық жойылды. Жаралы командир Авдеев аман-есен партизандар аймағына жеткізіліп, сол арадан самолетпен тылға жөнелтілді. Ал Шинкаренко негізгі тапсырманы орындау үшін өз взводына келіп қосылды. Барлаушылар Порхов – Дно темір жолына жетті. Б.Меңдіғазин И.Шинкаренко, М.Чуйков үшеуі көпірдің астына мина орнатты. Немістің әскери эшелоны осы көпірдің үстімен өтіп бара жатып, күл-талқан болды.

	1943 жылғы февральдың 8-нен 9-на қараған түні аға сержант Шинкаренко барлаушылар тобының құрамында «тіл» әкелуге шықты. Ауа райы қолайлы көрінді – боран соғып тұр. Панфиловшылар сыбыс білдірмей келіп, бір блиндаждың жанына жетті; онда жиырмаға жуық немістер қаннен-қаперсіз ұйықтап жатыр екен. Одан сәл әріректе пулемет ұясы тұр. Оның қасында екі күзетші жүр. Шннкаренко М. Чуйковты блиндаждың жанында қалдырды да, пулемет тұрған жерге ырғып түсіп, автоматының дүмімен бастан соғып, бір фашисті талдырып тастады. Оның қасында тұрған фриц Шинкаренкоға тап берді. Шинкаренко да қапы қалған жоқ, барлаушылардың тәсілін қолданып, дұшпанның қаруын қағып жіберді де, оны қолын көтеруге мәжбүр етті. Осы мезетте құлақ тұндырған гүрсіл естілді. Михаил Чуйков блиндажға бір бума граната лақтырған еді. Бұл жерді қорғаған немістер естерінен танып, у-шу болды. Ал Шинкаренко және оның достары бұл кезде екі «тілді» штабқа әкеліп те үлгірген еді. Шинкаренконың есебіндегі «тілдердің» жалпы саны енді 15 болды.

	1944 жылғы сентябрьде коммунист Шинкаренконың бөлімшесі шолғыншылыққа шығып еді. Олар ойламаған жерден он шақты гитлершілерге тап болды. Тез біткен шайқаста бұлардың бәрі өлтірілді. Бұл тосқауылды бұзып өткен Шинкаренко өз бөлімшесімен қыстақты барлауға кірісті. Онда немістер асығыс түрде штаб машинасына жүк тиеп жатыр екен. Панфиловшылар қыстаққа басып кірді де, қолма-қол шайқасты. Шинкаренконың өзі бір офицерді жер жастандырды.

	Отан соғысының ардагері Иван Семенович Шинкаренко солдаттың ауыр жолынан өтті. Үш рет жараланды, старшина атағын алды, барлаушылар взводының командирі болып тағайындалды. Ал, Отанымыз І-дәрежелі Отан соғысы орденімен, екі рет Қызыл Жұлдыз және үш медальмен наградтап, оның жауынгерлік ерлігін жоғары бағалады.

	– Соңғы күндердегі соны эпизодыңыз жоқ па? – деп сұрадым мен Шинкаренкодан әңгімеміз аяқталарда.

	– Неге болмасын, бар ғой, – деп жауап берді ол. – Бірақ әдетте біз құпиялығы жойылған ескі оқиғаларды әңгіме етеміз. Ал әлі құпия болып есептелетін соңғы күндердегі оқиғаны айтуыма болмайды ғой.

	– Иә, солай екен ғой...

	– Ғафу етіңіз, майор жолдас. Мүмкін сізге айтуға болатын шығар. Тек өзіңізге ғана жұқалап айтайын. Салдус қаласы әлі алынған жоқ, ал біз бұл қалаға күн сайын барып келеміз, оның арғы-бергі жағын әбден шарлап болдық. Ертең Салдусты аларда барлау мәліметтерінің генералдарымызға пайдасы тиеді. Олар бәрін біз арқылы біледі. Бізде бір мәтел бар: барлаушы – генералдың өзі емес, оның құлағы мен көзі.

	Жақсы айтылған.

	Жулин мен Журик туралы. Жеке сапёрлар батальонының бірінші ротасындағы солдат Арсентий Михайлович пен капитан Иван Федоровичтің фамилиялары осылай. Олардың фамилиялары ұйқас, түрлері де ұксас: қошқар мұрынды, қара мұртты казактар. Бірі қатардағы жауынгер, бағынышты адам, екіншісі рота командирі, әскери дәрежелеріне қарамай, бір-бірімен айрылмас дос. Бұлай болуына олардың құрбы-құрдастығы да себеп болған шығар. Екеуі де 1901 жылы туған. Бұрынғы дәстүр бойынша, бұлар өздерінің ұғымында да, басқалардың ұғымында да қарт деп есептеледі. Бірақ жұрт бұл панфиловшыларды «қарттығы» үшін емес, ардагерлігі үшін үлкен тұтып, құрметтеп сыйлайды.

	Арсентий Михайлович Жулин – екі соғыстың ардагері. Ол 1919 жылдан 1922 жылға дейін азамат соғысына қатынасқан.

	Екінші Түркістан полкінде жүргенде Фрунзені де көрген. Бұл полкте, Жулинше айтқанда, түркстандықтар – қазақтар, қырғыздар, өзбектер, түркмендер, тәжіктер көп болыпты. Солармен бірге Жулин Самарқанд, Қоқан, Чарджоу қалаларын ақ гвардияшылар мен басмашылардан азат еткен. Ол фин науқанына да қатынасқан. Бұл науқаннан кейін өзінің бұрынғы орнында – Ленинградтағы «Марти» заводында слесарь болып жұмыс істеген. Отан соғысы басталған соң әскери заказдарды орындап, қаружарақ шығарысқан. Арсентий Михайлович 1943 жылдың басынан бері майданда. жүр. Ол Ленинградты қорғауға, Красное Село, Кингисепп, Нарва қалаларын, Латвияда Ауце қаласын азат етуге қатынасты. Содан бері панфиловшылар қатарында, өзінің түркстандықтарымен – қазақтармен бірге жаумен алысып жүр. Ұрыс кезінде капитан қайда болса, бұл да сонда болады. Командирдің қасындағы телефонист ретінде орденді солдат Жулин міндетін мүлтіксіз орындайды.

	– Командиріміз туралы не айтасыз? – деп сұрадым мен.

	– Не айтуға болады? Ол жақсы адам, – деп солдат мұртынан күлді. – Ал жұмысы туралы өзінен сұраңыз.

	– Онда өзіңіз айтыңыз, – деп мен капитанға қарай бұрылдым. Иван Феодорович Журик 1941 жылы Фрунзе қаласындағы құрылыста онбасы болып жұмыс істеп жүргенде Алматыда құрылған Панфилов дивизиясына шақырылды. Москва түбіндегі ұрыстарға қатынасқанда ол сержант еді. Содан капитан атағына жеткенше ол талай шайқастарды басынан кешірді. Осыны айтарда капитан сәл ойланып қалды. Иван Федорович әңгімеге тақырып таба алмай отырған жоқ, көп оқиғалардың қайсысын айту мақұл болар екен деп ойланып отыр.

	Ақыры ол, уақытын дәл көрсетіп, 1942 жылғы 10 февральда болған оқиғаны айтты. Полковник И.В.Капровтың 23-ші полкі Холм бағытындағы жорығын одан сайын өрістетпек болды. Осыған жағдай туғызу үшін сапёрлар ротасына немістердің тылында танкілерге пробка – кептеліс жасау жөнінде тапсырма берілді. Ішінде Журик, Ткаченко, Фоминых, Марамзин және басқалары бар он екі сапёр түнде алғы шептен, жаудың тосқауыл қойған жерінен амалдап етіп, тылына шықты. Олар машиналар жүретін жолға үш жерден мина орнатты. Көп ұзамай келіп қалған бір танк және екі машина минаға ұрынып, адамдарымен бірге жойылды.

	Сөйтіп жолда кептеліс жасалды. Жаңадан келген басқа машиналар кептелді де қалды. Олар жолдан шыға алмады, өйткені жолдың екі жағы омбы қар еді. Бұл кезде капровшылар шабуылды жорықты өрістетіп, Холм қаласына жақындай түсті. Ал Иван Федорович осы жолғы еңбегі үшін Қызыл Жұлдыз орденімен наградталды.

	Сол жылғы тағы бір оқиға капитанның есіне түсті. Ол кезде Панфилов дивизиясы Холм түбінде корғаныста тұрды. Мұның өзі белсенді қорғаныс еді. Панфиловшылар дұшпанға бір күн де тыныштық берген жоқ. Неміс-фашист басқыншылары қорғаныс шебінде ғана емес, өзінің тылында да гвардияшылардың соққысын сезіп отырды. Бір жолы дивизия командирі бір топ паифиловшыларға жаудың тылына кеулей кіріп, Дно–Новосокольники темір жолында әскери эшелонды құлату міндетін жүктеді. Кіші лейтенант Артем Василевич Иванов басқарған бұл топтағы сегіз сапёр мен сегіз барлаушының ішінде Журик, Копылов, Меңдіғазин, Нарбаев, Исмайылов және басқалар болды. Бұлар осындай хауіпті іске баруға өз еркімен келіскен қаһарман жігіттер еді. 19 августа панфиловшылар корғаныс шебіне қарай аттанды. Олар сыбыс білдірмей, бірінің соңынан бірі еріп, жәймен енбектеп жүрді, жерді қолымен сипалап, миналарды алып, кедергі сымдарды кескілеп, өздеріне жол ашты; екі пулеметтің арасындағы траншеядан өтті. Немістер мұны кейін біліп атқылаған болды. Бірақ бұл кезде-панфиловшылар алыстап кеткен еді. Таң да атты. Тағы сегіз километр жүріп, Сосново селосына жету керек. Бұл селоға жеткенде онда неміс тосқауылы бар екені белгілі болды. Тосқауылды орағытып өтіп, гвардияшылар тікесінен Глатово селосына тартты. Мұнда партизандардың штабы тұрады. Олар үлкен жерден келгендерді қуана қарсы алып, өздерінің жауынгерлік табыстарын әңгімеледі. Біздің қаһарман партизандардың жау тылында керемет істер істеп жүргені әркімге де ұнады. Панфиловшылар олардан қажетті мәліметтерін алып, темір жолға қарай кетті. Высокое селосы маңына тоқтап, әскери эшелондардың жүру тәртібін біліп, дереу іске кірісті. Иван Федорович Журик қасына бес сапёрды ертіп алып, жол бойына шықты да, рельстің астына сұрапыл күшті, қырық килограмдық жарылғыш заттар тықты. Сосын тоғай мен екі ортаға сым тартып, оны ешкім білмейтіндей етіп көміп тастады. Сапёрлар бәрін дайындап, поездың келуін күтті. Бір кезде бекеттің үстімен үш күзетші неміс өтті, бірақ орнатылған фугасты аңғарған жоқ. Бұдан істің сәтті болатындығы сезілді. Біраз уақыттан соң поезд көрінді. Әскери эшелон екен. Тез жүріп келе жатты. Паровоз фугастың тұсынан өте бергенде Журик сымды тартып қалды. Фугас жарылып гүрс етті. Паровоз рельстен шығып кетіп, анадай жердегі апанға барып құлады. Вагондар бірінің үстіне бірі асылып, аударылып кетіп жатты. Көп вагондардан құрылған бұл поезда қанша солдаттар мен офицерлер болса, солардың бәрі дерлік қырылды. Азынаулақ жаралы гитлершілер у-шу болып, ойбай салды. Оларға сол керек. Ал біздің Журик жігіттерімен бірге тез тайып тұрды да, өз тобына барып қосылды. Отанымыз үшін пайдалы іс істедік деп олар қатты қуанды.

	1944 жылғы июльдің аяғында, шығыс Латвиядағы шабуылдар кезінде сапёрлар ротасы подполковник И.Д.Курганский басқарған 19-шы полктің жауынгерлік сапында болды. Ротаның міндеті алда жүріп отырып, жолда кездесетін сымды кедергілерді жою, миналы алаңдарды минадан тазарту еді. Гитлершілер 25 километр бойында әрбір жүз метр жерге бес-алты минадан мыңдаған мина орнатып кетіпті. Біздің сапёрлар шегінген неміс сапёрларының ізінше жылжып, олардың көмген миналарын жылы күйінде қазып алып отырды. Панфиловшылар екі көпірді минадан тазартты. Гитлершілер бұл көпірлерді миналағанымен білтелерін тұтатып үлгіре алмай, тайып тұрыпты. Капитан Журик, лейтенант Антинин, аға сержант Близницов бастаған батыр сапёрлар небәрі 2800 минаны зиянсыздандырды. Мұнысымен олар Курганский полкінің еркін алға басуына кемектесті. Бұл жолғы еңбегі үшін Иван Федорович екінші дәрежелі Отан соғысы орденімен наградталды. Ал І-ші дәрежелі Отан соғысы орденін ол Риганы азат етуге қатысқаны үшін алды.

	– Телефонисіңіз туралы не айтар едіңіз, – деп сұрадым мен.

	– Біздің Арсентий Михайлович тамаша адам. Үш соғысты басынан кешірген тәжірибелі солдат, адал азамат. Әрі батыр. Қызу ұрыс кезінде, жанына бомба, снаряд түсіп жатқанда ол телефонның түбінде қадалып отыра береді; өз шебінен кетпейді. Осындай табандылығы, батырлығы үшін мен оны жақсы көремін, – деді капитан. – Екеуміз доспыз және пікірлеспіз. Біз көбінесе соғыс пен бейбітшілік туралы ойласамыз. Жуық арада Германияның жеңілетініне, біздің жеңетінімізге көзіміз жетті. Енді бейбіт тұрмысты жоспарлап жүрміз, Мен Арсентий Михайловичті Фрунзеге шақырамын, ал ол мені Ленинградқа шақырады. Бір қалада тұрып, бір-бірімізге конақ болып жүрмекпіз.

	– Солай ғой, бірақ бұл ниетімізге жету үшін Курляндиядағы соғысты тезірек жеңіспен аяқтауымыз керек, – деді солдат.

	Достардың пікіріне қосылмасқа болмайды.

	13 апрельде үшінші және екінші Украина майданының әскерлері Австрияның астанасы Вена қаласын алды. 25 апрельде бірінші Белоруссия және бірінші Украина майданынын әскерлері Берлинді барлық жағынан коршады. 30 апрельде бірінші Белоруссия майданының әскерлері Берлин көшелерінде ұрыс жүргізіп, Герман рейхстагі үйін басып алып, оның төбесіне жеңіс туын тікті. 2-майда Қызыл Армия Германияның астанасы Берлинді толық меңгеріп алды.

	Осы кезде мен Әуез бен Күләйімнан хат алдым. Ағам Әуез Шәріпов қатардағы артиллерист. Ол бұрын Сталинград шайқасына қатынасқан еді; енді Венгриядағы Сегед қаласын, Балатон көлі аймағын алуға қатынасыпты. Ал қарындасым Күләйім Шәріпова «Берлинді алдық» деп жазыпты. Ол Алматы қалалық комсомол комитетіне арыз беріп, он жеті жасында майданға өз еркімен сұранып кетіп еді. Бірінші Белоруссия майданының 61-ші армиясындағы 12-ші гвардиялық дивизияның байланыс ротасында аға сержант болып шыға келді. Ол Воронежден Берлинге дейін талай шайқастарда болды. Бір орден, бірнеше медалі бар Куләйім міне енді Берлин көшелерінде жүр. Берлинді алуға қатынаспасам да, қарындасымның қатынасқанына қатты қуандым.

	Сонымен, Қызыл Армия Берлинді алып, оның арғы жағында шешуші шайқастарды жүргізіп жатыр. Шегініп бара жатқан неміс әскерлері қайда қашарын білмей сасқалақтауда. Гитлер жер астындағы бункерге тығылды. Оның серіктері жан сауғалауға кірісті. Мұның бәрінен хабары жоқ жандардай Курляндиядағы гитлершілдер жанталаса қарсыласты. Дегенмен олар біздің әскерлердің тегеурініне шыдай алмады. 7 майда Салдусқа дейін шегінуге мәжбүр болды. 8 майда таңертең қиянкескі ұрыстардан кейін Салдус азат етілді. Оған полковник Георгий Ильич Ломов басқарған сегізінші гвардиялық дивизия да белсене қатынасты. Панфиловшылар Отан алдындағы борышын адал орындады.

	Латвия мен Литва шекарасы бойындағы Вадаксте өзенінің Эзерупе өзенімен түйісер жерінде, бергі бетте Эзере деген қыстақ бар. Дәлірек айтсақ: «бар» емес, «болған» деу керек, өйткені картада аты бар да, өзі жоқ, Соғыс кезінде бұл қыстақ түгелдей қираған. Тек бір үй ғана аман қалған. Ол астан-кестені шыққан алаңда жетімсіреп, жалғыз тұр. Бүгін жұрттың көз тіккені осы үй болды, өйткені ол сұрапыл соғыстың жексұрын сыйқын бейнелейді. Дәл осы үйде, 8 майдың кешінде неміс командованиесі Курляндиядағы әскерлерінің сөзсіз тізе бүгетіндігі туралы актіге қол қойды.

	Бұл күндерде, редакторымыз армиялық кеңеске кетіп, «За Родину» газетіне мен қол қойып жүр едім. Сол 8 май күні күндіз маған саяси бөлім бастығы полковник Филип Денисович Криворученко телефон соқты.

	– Бүгін соғыс бітті. Ертең газетті жақсылап шығарыңыз, – деді ол.

	– Бұйырығыңыз орындалады.

	Осымен сөзіміз аяқталды. Мен қуанғанымнан абыржып қалдым. Соғыс бітті деген сезді де еститін күн болады екен ғой. Нанайын ба, нанбайын ба? Арандатушылық болуы мүмкін емес пе? Жаңа келген кісі болғандықтан бастығымның даусын телефон арқылы естіп көрген жоқ едім. Әлгі сөйлескен полковниктің өзі ме, әлде басқа біреу ме? Мұндайда қырағылықтың артықтығы жоқ. Сондықтан бастығыма телефон соғуға ұйғардым.

	– Полковник жолдас, жаңа маған сіз телефон соқтыңыз ғой.

	Әлгі айтқаныңызды тағы қайталаңызшы.

	– Шақырып алып айтуым керек еді. Уақыт болмады. Тағы да айтайын: бүгін соғыс бітті. Мен сізді жеңіспен құттықтаймын. Жоғарғы Бас командашының жеңіс туралы бұйрығын кешке аласыз. Әзірше ешкімге...

	– Түсіндім. Сізді де жеңіспен құтықтаймын.

	Газетіміздің ертеңге, 9 майға арналған номерін шығаруға күні бұрын кірістім. «С праздником победы, товарищи!» деген сөздерді үлкен әріптермен тергізіп, бүкіл бірінші беттің жоғарғы жағына тұтас орналастырып, қызыл бояумен бастырып қойдым. Бұған таңданған жолдастарыма: бұл – келешектегі жеңісімізге дайындық деп түсіндірдім. Бірақ менің «құпиям» 8 май күнгі кешкі сағат 10-нан әрі созылмады. Осы кезде Москвадан радиоқабылдағыш арқылы «Германия қарулы күштерінің сөзсіз тізе бүгуі туралы актіге қол кою», «Жоғарғы Бас командашының Қызыл Армия мен Әскери-Теңіз флотына бұйрығы», «И.В.Сталин жолдастың халыққа үндеуі», «9 майды Жеңіс мейрамы деп жариялау туралы СССР Жоғарғы Советінің Президиумының Указы», «1941–1945 жылдардағы Ұлы Отан соғысында Германияны жеңгеніміз үшін» медалін шығару туралы СССР Жоғарғы Советінің Президиумының Указы» деген материалдар түсті. Бәрін де өзім қабылдап, жазып алдым. Әріп терушілер жұмыла іске кірісті. Жұмыс тез бітті. Әдеттегі нормаға қарамай қағазды аямай, тиражын үш есе көбейтіп, газетті барлық жауынгерлерге жетерліктей етіп шығардық.

	Мен күнделігіме былай деп жазыппын: Бұл түн өмір бойы ұмытылмайды. Жеңіс туралы хабар жылдам тарады. Мұны естігендердің бәрі анығын білу үшін біздің редакциялық блиндажымызға кіруге ынтығып, бірін-бірі итермелеп, тіпті оны қиратып жібере жаздады. Үйдің ішіне адам толып кетті. Мен еш басылмаған гуіл үстінде материалдарды әрең қабылдадым. Оларды машинадағы баспаханаға жіберуден бұрын жұртқа дауыстап оқып бердім. «Жеңіспен!» деп бір-бірімізді құттықтап, қуанғаннан қайта-қайта сүйісе бердік. Ә дегенше блиндаждарда, жертөлелерде, окоптарда бір кісі де қалған жоқ; бәрі сыртқа шықты. Далада «Жеңіс! Жеңіс!» деген айқай аспанды жарды. Бүкіл орманды жаңғырықтырып, оқ атылып жатты. Әркім өз қаруынан – винтовкадан, автоматтан, пистолеттен оқ шығарды. «Қой!» деушілерді ешкім тыңдаған жоқ, шындап «қой» деушілер болған да жоқ. Бұл түнде әрбір солдат ең соңғы оғына дейін атты. Панфиловшылар жеңісті осылай мерекеледі. Бұл түсінікті де. Соғыс бітті ғой, көптен күткен Жеңісіміз қеліп жетті ғой. Шексіз шаттық пен қуанышқа кенелдік. Көңілді думан ұзакқа созылды. Ешкім де ұйықтаған жоқ: мұндайда ұйқы келе ме? Жұрт түн күзетті. Міне таң бозарды, күн де көріне бастады. Атқан таңдай, шыққан күндей, көктемгі жыл құсындай Жеңіс күні де келді. Панфиловшылар таңертеңгі самалда көкірегін кере таза ауа жұтып, тоя тыныс алды. Олар көңілденіп, ән шырқады, жеңіс жырын жырлады. Ойнап-күлді; күлкілі әңгімелер айтты. Көкейіндегі ойларын да ортаға салды; өткен шайқастарды, жорықтарды, бастан кешкендерін, жеңіс үшін ерлікпен қаза тапқан достарын еске алды. Ерте басталған митингіде де «Жеңіс» деген сөз ауыздан түспеді. Түске таман, өзара келісіп қойғандай, жұрттың бәрі кез-келген жерге отыра қалып, ата-аналарына, апа-қарындастарына, әйеліне хат жазып, оларды Жеңіспен құттықтады. Мен де Зурамды құттықтадым. Семья, ағайын, ел-жұрт туралы ұғым әркімнің ойында Отан туралы ұғымға ұласты. Сүйікті Советтік Отанымыз туралы мақтаныш сезіммен ойладық. Осы ой қиын күндерде, суық түндерде жүрегімізді жылытты. Біз осы оймен талай шабуылға шықтық. Міне енді осы оймен жеңіске жеттік. Иә, біздің әділ ісіміз салтанат құрды, Біз жеңіп шықтық. Жеңімпаздар жасасын!»

	Күнделігімдегі осы сөздерді оқығанда мен әрдайым бір жасап қалам.

	Совинформбюроның мәліметінде айтылғандай, 9 майда І-ші Украина майданының әскерлері дұшпанның қарсыласуын тойтарып, Чехословакияның астанасы Праганы азат етті; ал біздің Ленинград майданының әскерлері Курляндиядағы Лиепая, Павилоста, Айзпуте, Скрунда, Сабиле, Кандава, Тукумс қалаларына енді. Демек бүкіл Курляндия алынды. Бірақ, немістердің тізе бүгуі туралы актіге 8 майда қол қойылуына қарамастан, олар майдың 9-нан 12-не дейінгі уақыттың ішіңде қарусыздандырылды. Небәрі 285 мың солдат пен офицер, 48 генерал тұтқын болды.

	Сол күндерде редакциямызға әріптер керек болып, мен осы мәселе жөнінде атпен Ауце қаласына бардым. Сұрағанымды алатын болып, қайтып келе жатқанымда бір керемет оқиғаға кездестім, Пампали мен Ауце арасындағы қара жолмен ұшы-қиырсыз көп адамдар келе жатты. Шұбырған тізбек немістер болып шықты. Тұтқындар екен. Колоннаның алдындағы жалғыз машинада отырған – неміс генералы, қасындағы шофер – совет солдаты. Жақындағанымызда қызық әңгіме басталды:

	– Машинаның келе жатқанын көрмейсің бе? Жол бер, – деді шофер.

	– Жол бере алмаймын, – дедім мен неміс генералын көргенде жыным ұстап кетіп.

	– Сіз майорсыз, мына кісі генерал, әдеп бойынша сіз жол беруіңіз керек, – деді артта отырған совет капитаны машинаның есігін ашып.

	– Солай бола тұрса да, ол – жеңілген генерал, ал мен – жеңген майормын, сондықтан жеңімпазға жол берілуге тиіс, – деп жауап бердім.

	Біздің капитан ақылды адам екен. Ол менің сөзімнің мағынасына түсіне қойды да, генералға бірдеңе деп сыбырлады. Сірә «жеңуші ретінде майор сізден жол беруді талап етеді, сіздің бағынуыңызға тура келеді» деген болса керек. Генерал бетін тыржитты да, «көндік» дегендей басын изеді. Капитан шоферге «жол бер!» деді. Сол сол-ақ екен, машина жолдан кілт бұрылды да, бес-алты метр жерден мені айналып өтті. Жаяулардың бәрі машинаның ізімен жүріп, мені орағытып өте берді. Ал мен тас тұлға сияқты, тұрған орнымда тұрдым да қалдым. Тек он шақты минут өткен соң ғана жолдан шығып, шауып кеттім. Осылай істеуін істесем де, өзім қатты қысылып: мұным дұрыс па, әлде теріс пе деп ойладым. Келе сала редакциядағы жолдастарыма әңгімені толық айтып бердім. Олар қатты күлді. «Майорға генерал жол беріпті» деп ішек сілесі қатқанша күлді. Бұл мақұлдаған күлкі ме, әлде мазақтаған күлкі ме? Тек «жарайсың, майор!» деген сөзді естігенде ғана қалпыма келіп, ырза болып, жаным жай тапқандай болды. Бұдан соң мен мүлде масаттанып, неміс генералын өзім тұтқындағандай, Германияны жалғыз өзім жеңгендей болдым. Бұл да – жеңісіміздің бір әсері. Естен кетпес әсер.

	Гитлершілерді толық қарусыздандырып, тұтқындау ісі Курляндияда майдың аяғына дейін созылды. Кейбір фашистік топтар қыстақтар мен тоғайларда жасырынып жүрді. Соңғы бір жиналыста дивизия командирі, барлаушылардың мәліметі бойынша, осы маңайдағы тоғайларда, үш фашистің жүргенін хабарлап, қырағылықты күшейтуге шақырды. Командирдің бұл бұйрығын да панфиловшылар ойдағыдай орындады.

	Күн нұры жеңіс көктемінің көркем көрінісін одан сайын құлпырта түскендей бір ашық күн еді. Солдат Александр Федорович Тупчиенко күзетте жүріп, сұлу табиғатты тамашалауда. Бұл арада Тупчиенко мен оның көмекшісі Василий Павлович Терехиннен басқа жан жоқ. Олар бір-біріне қарама-қарсы кездескенде көзқарастарымен ғана ымдасып, екеуі екі жаққа қарай аяңдай берді. Бұрынғыдай айнала жым-жырт. Тыныштықты бұзуға ешкімнің де батылы бармайтындай.

	Кенет орманның қараңғы түкпірінен қараңдаған біреулер көрінді. «Бұл нендей адамдар, ашық жермен неге жүрмейді, бұлар орманда не істеп жүр екен?» деп ойлады Тупчиенко. Комсоргтің қырағылық туралы айтқан сөздері есіне түсті. Мүмкін, бұлар әлі де берілгісі келмей жасырынып жүрген фашистер шығар. Тупчиенко сақтана қалды. Қарулары бар үш неміс тура қарсы келе жатыр. Олар күзеттегі кісілерді көрді де, кілт тоқтады. Тупчиенко «көтер қолыңды!» деп айқай салды. Терехин де үн қосты, Фашистер қаруына ұмтылды, бірақ үлгіре алмай, мелшиіп тұра қалды. Өйткені қос автомат соларға қарай кезеніп еді.

	Қарақшылар! Бұл жауыздар не істемеді? Бұлар совет адамдарын өлтірді. Бұлар Тупчиенконы үш рет жаралады. Панфиловшының қаны қайнап, тұла бойын өшпенділік сезімі билеп кетті. Ол үшеуін де атып тастамақшы еді, бірақ әрең дегенде сабырлы қалпына келіп, тағы да «көтер қолыңды!» деді. Гитлершілер қаруын тастап, қол көтеріп, қызыл әскерлерге бағынуға мәжбүр болды.

	Тұтқындар штабқа жеткізілді. Тінту жүргізілгенде олардың бойынан компас, карта, маңызды документтер табылды, қапшықтарынан жай адам киетін киімдер шықты.. Гитлершілер жасырынып жүріп, зұлымдық істемекші екен. Бірақ олардың ойы іске аспады. 8-ші дивизия жорыққа аттанды. Бұл 9 июнь күні еді. Бес күндей жүріп, Рига мен Юрмаланың ортасынан өтіп, Кишэзерс көлінің жағасына тоқтадық. Бұл маңайда былтырғы күзде болып едік, енді бірінші рет көргендей әсер алдық; көктемде бәрі құлпырып кетіпті. Ал мына көлді шынында да бірінші рет көріп тұрмыз. Ол қалаға көрік беріп тұр. Осы арадан басталатын жасыл тоғай теңіздің жағасымен созылып кете береді екен. Біз енді Рига шығанағын жағалап жүрдік те отырдық. Жоғарыда ұшып жүрген шағалалардың есебі жоқ. Білетін адамдардың айтуынша, бұл маңайда ұрыс жүріп жатқан кезде олар жоқ болып кеткен екен; жау алыстаған соң ғана келіпті. Бейбітшілікті олар да түсінеді; бұл күнде адамнан корықпайды. Суға бір түйір нан тастасаң, лезде он шақты шағала ұшып келеді де, біреуі кағып алып кетеді. Шағалалардың мекені болып табылатын теңіздің өзі де ерекше көз тартады. Жал-жал болып, бірін-бірі куып бара жатқан толқындарды көреміз. Бірақ алысқа көз жіберсең, толқын деген мүлде жоқ сияқты. Онда теп-тегіс айдын. Күннің сәулесінен жарқырай түсетін бұл айдынның шегі жоқ тәрізді. Қазақтардың кең даланы, сақараны сүйетіні сияқты, Балтық жағалауындағылар осы теңіз айдынын жақсы көреді. Ол бізге де ұнады. Біз теңіз жағалауын тамашалай отырып, Ригадан өткен соң Айнажиға жеттік. Бұдан әрі эстон жері басталады.

	Панфиловшылар қаланың іргесіне жеткенде жорықты кідіртіп, демалыс жасап, өздерін тәртіпке келтірді. Дивизия Пярну қаласының ортасынан салтанатпен өтетін болғандықтан жеңімпаздардың кейпіне жұрт көңілі тойғандай әсер қалдыру керек еді.

	Жергілікті ұйымдардың өтініші бойынша саяси бөлім бастығының орынбасары полковник Архангельский басқарған бір топ офицерлер үй басқармасында, кәсіпшілік комбинатта, нан заводында, балықшылар бірлестігінде және басқа кәсіпорындарда болып, коллективтің жиналыстарында 8-ші гвардиялық дивизияның жауынгерлік жолы туралы әңгіме өткізді. Бұл кездесулерге жұздеген жұмысшылар мен қызметшілер қатынасты. Олар өздерінің жұмыстары туралы әңгімеледі. Ағаш кесу комбинатының озаты Тенниссон және басқалар өз нормаларын ай сайын артығымен орындайды. Комбинат директоры Кротов гитлершілердің қаладан қашарда өзеннен өтетін үлкен көпірді қиратқанын және бұған қарсылық білдіргені үшін алты эстонды өлтіргенін айтты. Кейін бұл көпір жұмысшылардың жанқиярлықпен еңбек етуі арқасында қысқа мерзімде қалпына келтірілді. Қала жасыл орманның ішінде. Шағын көшелер тап-таза. Үйлердің көбі жақында ақталған. Терезелері жалтырап тұр. Балтық желінің екпінімен қызыл жалаулар желбіреуде. Эстон және орыс тілдерінде жазылған ұрандарда жеңімпаз Қызыл Армияға алғыс айтылған. Пярну панфиловшыларды қарсы алуға дайындалуда.

	Түсте панфиловшылардың колонналары қаланың шетіне кіре бастады. Осы сәтте бір самолет айнала ұшып, сәлемдесу ретіңде қанаттарын қақты да, листовкаларды жаудырып жіберді. Бұл қалалық партия комитеті мен қалалық атқару комитетінің сәлем хаты екен. Олар гвардияшыларды құттықтап, «Хош келдіңдер» деді.

	Қала тұрғындары көшеге шықты. Қала халқының панфиловшылармеи кездесуіне арналған митингіні дивизия саяси бөлімінің бастығы полковник Криворученко ашты. Пярну уездік партия комитетінің бірінші секретары Овсянников, қалалық партия комитетінің бірінші секретары Крейцман, гвардиялық старшина Ермаков сөз сөйледі.

	Митингіден соң қаладан өтетін панфиловшыларды көру үшін жұрт көшенің екі жағына лық толды. Бәрінің қолында гүл бар. Кейін естідік, бір эстон әйелі өзінің гүлзарындағы барлық гүлдерді қырқып, жұртқа үлестіріпті. Оның үлгісімен басқалар да осылай істепті. Көшеде гвардияшыларға гүл әзірлемеген кісі жоқ сияқты. Әне олардың өздері де келіп қалды. Совет батырлары музыканың ырғағымен аяғын нық басып, саптық кадаммен трибуна тұсынан өтіп жатыр. Атқыштар, автоматшылар, пулеметшілер, минометшілер, артиллеристер, сапёрлар, байланысшылар, барлаушылар өтті. Олардың кеуделерінде Отанның азаттығы үшін болған ұрыстарда алған ордендері мн медальдары жарқырауда. Халық өзінің батырларын мақтанышпен, шаттықпен, қуанышпен қарсы алуда. Атақты 23-ші полктегі төртінші ротаның ардагері капитан Филипп Дживага өткенде жұрт қатты қол шапалақтады; эстон қызы бір шоқ гүл тапсырды. Барлық жауынгерлерге, сержанттарға, офицерлерге халық гүл шашты. Бір кішкене бөбек шешесінің гүлін алды да, жүгіріп барып кіші лейтенант Имаш Мамыровқа ұсынды. Біздің жігіт нәрестені гүлімен бірге көтеріп алып, осы күйінде сәнді кадаммен трибуна тұсынан өтті. Тағы да ду қол шапалақтау басталып, ұзаққа созылды.

	Пярнуден өткен соң 8-ші гвардиялық дивизия Хаапсалу қаласына қарай жол тартты. Жорық көңілді болды. Барлық селоларда эстондар панфиловшыларды бауырындай күтті. Колхозшылар көше бойына бірнеше мың жұмыртқа, жүздеген литр сүт шығарды, сыра да аз болған жоқ. Осылай жол қысқара берді. Тоқсан шақырымдай жүрген соң біз 24 июньде алдыңғы қатарлы Лихула болысындағы Кирбла селосына жеттік. Осы селода уездік партия комитетінің секретары Минне жолдас полковник Криворученко бастаған отыз панфиловшыны қонақ етті. Эстондар қонақтарды жеңіспен құттықтап, Қызыл Армияға алғыс айтты. Криворученко эстон халкының панфиловшыларға сый-құрмет көрсеткені үшін ырзалық білдірді. Сыйға сый, сыраға бал дегендей, біздің полковник те қарыз болып қалмай, жомарттық, мырзалық көрсетті. Атақты партизандарға үлестіріңдер деп, ол алты құлын берді. Бірінен-бірі сұлу құлыншақтарды көргенде бәріміз де қол шалалақтап жібердік.

	Әскери өмір өз тәртібімен жүріп жатты. Дивизиядағы полктер мен батальондар әскери қалашық орнату – лагерь, казарма, клуб, асхана, монша, шеберхана, штабтық үй салу жұмысымен шұғылданды. Жауынгерлік және саяси әзірлік қызу жүргізілді. Былайша айтқанда, бейбітшілік жағдайда істелетін жұмыстардың бәрі істеліп жатты. Бұларды ұйымдастырушы дивизия штабы мен саяси бөлімі болды.

	Саяси бөлімнің нүсқауы бойынша бір игілікті іс – дивизия тарихын жасау ісі қолға алынды. Дивизияда, полктерде, батальондарда тиісті комиссарлар кұрылды. Тарих мәселесімен Архангельский, А.Нүсіпбеков, А.Кузнецов, С.Калмыков, Л.Макеев, О.Огнев және басқалар шұғылданды. Бұл мәселе жөнінде «За родину» газетінде материалдар ұйымдастыру маған тапсырылды. Дивизия бойынша көп материал жиналды. Бұл «материалды» ғылыми тұрғыдан «тарих» деп есептеуге болмайды. Бірақ мұнда оқиғалардың кашан, қайда, қалай, болғаны, адамдардың атыжөні дұрыс көрсетілген. Сондықтан дивизияның шынайы тарихын жазамын деген кісі бұл «материалдарға» соқпай кете алмайды. Өйткені оны талай ұрыстарға қатынасқан ардагер панфиловшылардың өздері жазған.

	Жақында ардагерлерге награда берілді. Дивизия бойынша қырық шамалы адам ордендермен және медальдармен наградталды. Мен ІІ-дәрежелі Отан соғысы орденін алдым. Біз еңбегімізді сыйлаған партиямыз бен үкіметімізге рахмет айттық.

	Мен басқа қызметке ауысуыма байланысты, панфиловшылармен қоштасатын болдым. 8-ші гвардиялық дивизия маған өте қымбатты, өйткені 1941 жылы бірінші шайқасқа осы дивизияда қатыстым, 1945 жылы жеңіс күнін осында қарсы алдым. Жакында біз дивизиямыздың төрт жылдық мерекесін өткіздік. Бізді өздерінің сәлем хатында Қазақстан Компартиясының Орталық Комитеті, республиканың Жоғарғы Советі президиумы мен Халық Комиссарлары Советі қызу құттықтады. Дивизияның Москвадан Балтық теңізі жағалауына дейінгі жеңіс жолына қорытынды жасалған бұл хатта былай делінген: «Біз сіздерді мақтаныш етеміз және сіздерге көптен-көп алғыс айтамыз, өйткені сіздер қазақ халқының аманатын ойдағыдай орындадыңыздар». Ленинград әскери округі саяси басқармасының шақыруы бойынша, мен Хаапсалудан шығып, Таллин арқылы Ленинградқа келдім де, осы округтің органы «На страже Родины» газеті редакторының орынбасары, яғни оның «Отанды қорғауда» деп аталатын қазақша басылымының редакторы болып тағайындалдым. Қазақша газеттің редакторы, екі әдеби қызметкері жұмыстан босатылып, бір кісі ғана қалған екен. Ол – лейтенант Бисен Жұмағалиев. Тағы бір қызметкер ретінде лейтенант Хабир Нұрмұхамедов келді. Сонымен жаңа редакция құрылып, «Отанды қорғауда» газеті шығып жатты.

	* * *

	Жеңіс күнінен бері жарты жылдан асты. Міне енді 1946 жыл басталды. Біз әлі «Отанды қорғау» газетін шығарып жатырмыз. Негізгі тақырыбымыз бейбітшілік уақытындағыдай – жауынгерлік және саяси әзірлік. Сонымен қатар соғыс қаһармандары туралы да жазып тұрамыз.

	Сөйтіп жүргенде газетіміздің шығуы тоқтатылды, редакциямыз жабылды, қызметкерлеріміз әскерден босатылды. Қызыл Армияның бас саяси басқармасының бастығы Шикиннің бұйрығы бойынша 1946 жылғы январьда мен де босатылдым. 1941 жылғы июльден басталып, төрт жарым жылға созылған армиялық қызметім де аяқталды. Әуелде әскери қызметкер болмасам да, армиялық өмірге үйреніп кеткен екенмін, біртүрлі жұмыссыз қалғандай болдым. Бүкіл соғыс бойында көрген қиыншылықтарым қызықты өмір сияқты көрінді. Өткен күндерді еске түсірдім. Алматыда бірінші рет әскери киім кигенім, Москва түбіндегі алғашқы шайқас, Волоколамск, Молодой Туд, Великие Луки, Невель, Рига, Таллин, Ленинград – бәрі де менің өмірімнің маңызды кезеңдері ғой. Ленинград, Ленинград! Қандай қадірлі қала болсаң да сенімен қоштасуға тура келеді.

	Ендігі маршрут: Ленииград, Москва, Алматы. Бұл – жеңіс жолы, бейбітшілік маршруты.





	Оглавление

	Ұлы жеңістің шежіресі

	Автордан

	БІЗ – ПАНФИЛОФШЫЛАРМЫЗ

	I

	II

	III

	IV

	V

	VI

	БАТЫР ЖІГІТТЕР

	І

	II

	III

	IV

	VI

	ЖЕҢІС

	I

	II

	ІІІ

	IV





