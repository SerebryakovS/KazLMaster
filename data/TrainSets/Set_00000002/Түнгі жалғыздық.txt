	ББК 84 Қаз 7-4

	О 65

	Художественное издание

	Нұрғали Ораз

	ТҮНГІ ЖАЛҒЫЗДЫҚ

	Рассказы

	(на казахском языке)

	Бас редакторы Ә. Пірманов

	Редакторы С. Нүсіпәлиева

	Көркемдеуші редакторы В. Пак

	Техникалық редакторы М. Оразбекова

	Корректоры Ү. Бахова

	ИБ 112

	Теруге 09.10.2008 берілді. Басуға 02.12.2008 қол қойылды. Пішімі 84x108

	Офсеттік қағаз. Офсеттік басылым. Шартты баспа табағы 13,44.

	Есептік баспа табағы 14,93. Таралымы 3000 дана. Тапсырыс № 2333.

	«Атамұра» корпорациясы» ЖШС, 050000, Алматы қаласы.

	Абылай хан даңғылы, 75.

	Қазақстан Республикасы «Атамұра» корпорациясы» ЖШС-нің

	Полиграфкомбинаты, 050002, М.Мақатаев көшесі, 41.

	Ораз Н.

	О 65 Түнгі жалғыздық. – Алматы: Атамұра, 2008. – 256 бет.

	ISBN 9965-34-882-0



	Белгілі жазушы, халықаралық «Алаш» әдеби сыйлығының лауреаты Нұрғали Ораздың әңгімелерінде бүгінгі замандастарымыздың ой-толғанысы, арман-мұраты, тіршілік-тынысы көркем тіл, айшықты бояулар арқылы көрініс тауып отырады. Қала мен дала хикаялары қатар өріліп, домбыраның қос ішегіндей қоңыр әуен төгіп, сырлы да сазды ырғағымен баурап алады. Жинақ көпшілік қауымға арналған.

	Хабарландырусыз, 2008

	ББК 84 Қаз 7-4

	© Ораз Н, 2008

	© «Атамұра», 2008

	ISBN 9965-34-882-0





ТАУДА АЙДЫ ТАМАШАЛАҒАН ТҮН


	– Бүгін тау жаққа барып, айды тамашалайықшы!

	Мен оның не айтып тұрғанын түсінбесем де:

	– Ім-м, – дедім ұйқылы-ояу күйде.

	– Біз онда ертерек жетіп, өзімізге бір жайлы орын таңдап алуымыз қажет. Ол жерден ай анық көрінетін болуы керек. Түсіндің бе?! – деді ол.

	– Ім-м...

	– Жақсы онда! Мен тағы да қоңырау соғамын.

	Қалта телефонымды сөндірген сәтте-ақ қайтадан ұйықтап кетермін деп ойлағанмын. Бірақ, олай болмады. Кірпігім ауырлап, көзім жұмылғанымен, санам ояу қалпында қала берді... «Енді мен осы оянған санамен тағы да бір күн өмір сүруім керек», деп ойладым манаурап жатып.

	Бүгін күн ерекше ыстық болды. Көлеңке іздеп саябаққа бардым. Тал түсте қалың ағаштың арасы да қапырық тартып, ауа жетпей, буынып бара жатқан соң, мейрамхананың бірінші қабатындағы қоңыр салқын барға кірдім.

	Хош иісті көк шай ішіп отырып, бүгінгі күннің екінші жартысын қалай өткізерімді ойладым. Тау жаққа қарай аңсарым ауа берді. Оттай ыстық күннің аптабынан қашып, салқын самал, таза ауа іздедім.

	«Кіммен?» деген сауал түртті санамды. «Иә, кіммен бірге?..» Әрине, жалғыз өзіме көңілсіз болады ғой.

	Сонда барып, таңертеңгілік ұйқыдан оятқан телефон қоңырауы түсті есіме. Жалма-жан сол номерді тердім.

	– Иә, – деді ол.

	– Қазір-ақ бара берсек қайтеді? – дедім мен.

	– Қайда?

	– Тау жаққа да...

	– Неге?

	– Суға түсейік. Күн ысып кетті ғой.

	– Жо-о-оқ. Олай етуге болмайды! – деді ол бір қымбат құпиясы ашылып қалатындай шошып кетіп. – Біз ол жаққа ай туған кезде баруымыз керек.

	– Heгe?

	– Өйткені біз әдейілеп айды көріп, тамашалау үшін барамыз ғой. Енді түсіндің бе?!

	– Ім-м... Айды қалада тұрып та көруге болады емес пе?

	– Жо-жоқ. Қаладағы ай басқа...

	– Жәр-райт, – дедім енді бұл әңгімені ары қарай соза беруге зауқым соқпай. – Әйтсе де, ойланып көр. Мүмкін...

	– Жо-о, ойланбаймын!

	Содан соң бардың терезесінен сыртқа қарап отырып, ол екеуміздің алғаш қалай танысқанымызды есіме алдым.

	...Ескі алаңның маңындағы аллеяда бір сымбатты, жап-жас қыз кетіп бара жатты. Менің көзім әуелі оның аяғындағы кроссовкиіне түсті. Қызыл түс пен қара түс әдемі үйлесім тауыпты. Әрі жеңіл, әрі ыңғайлы секілді. Әлде қыздың аяғына жарасып тұрғандықтан сондай әдемі, үйлесімді көріне ме?.. Содан соң менің әдепсіз көзім сәл жоғары көтеріліп, оның балтырына түсті...

	Қыз тұлғасы өте сымбатты еді. Неге екені, ол осы жаңа ғана теннис алаңынан шыққан болар деп ойладым. Жүз жылдық алып шынардың көлеңкесіндегі сәкіде шалқайып, өткен-кеткен жүргіншілерге самарқау ғана көз салып отырған мен енді орнымнан қалай түрегеліп кеткенімді тіпті, білмей де қалдым.

	Ілбіп басып, соңынан еріп келемін. Қимылы ширақ көрінгенімен, ол да асыға қоймайтын секілді. Аяғын сәнмен басып, аллеядағы раушан гүлдерге қызыға қарап барады. Жас шамасы, сірә, он сегіз, он тоғызда болар. Шындығында, оның өзі де мынау раушан гүлдер сияқты құлпырып тұр емес пе...

	Мен өз еркімнен айрылып, біртүрлі сиқырланып қалған секілдімін. Ол «Аққу» кафесінің жанындағы әдемі хауызды айналып, баяу жүзіп жүрген қос аққуға қарап, ойланып отырған бір қарт кісіге басын изеп, сәлемдескендей болды. Қызық. Мен де әлгі кісіге басымды изедім.

	Бір кезде ол бұтақтан бұтаққа секіріп, биік қарағайдың басына өрмелеп бара жатқан кіп-кішкентай тиінге қарап, балаша қуанып, қолын шапалақтап, аяғының ұшымен секіріп-секіріп қалды. Сол сәтте мен де қолымды шапалақтап, секіре жаздап барып, өз-өзімді әзер тоқтаттым...

	Содан соң ол саябақтың ішіндегі Әлия мен Мәншүктің ескерткішінің алдына тоқтап, қола мүсіндерге қарап біраз кідірді. Ескерткіштің қарсы бетіндегі гүлзарда өсіп тұрған алуан түрлі гүлдер көздің жауын алады. Ғажайып бір ертегі әлемнен қалған сиқырлы кілем сияқты. Ескі алаңның ар жағындағы университет ғимараты да көне дәуірде салынған берік тас қамалға – мәңгілік сарайға ұқсайды. Мен айналаға қызықтай көз салып тұрдым да, қыз орнынан қозғалған кезде, тап бір көлеңкесі іспетті соңынан ілесе кеттім.

	Ол енді жіңішке тротуардың бойымен тау жаққа қарай өрледі. Маңдай алдымыздағы жиырма бес қабатты биік үй ана-а-ау ақ бас шыңдарға қарап, таутекенің ізін бағып түрған аңшы жігітке ұқсайды. Ал оның жанындағы садақша иілген «Алматы» қонақ үйі әлгі аңшының қолындағы қаруы секілді...

	– Иә-ә, менің соңымнан қашанға дейін ере бересіз, аңшы жігіт?!

	Селк ете түстім. Ол маған қарап, күліп тұр екен.

	– Ой, сіз тіпті, қорқып кеттіңіз ғой, – деді.

	– Иә... с-солай, – дедім мен қапелімде не дерімді білмей, күмілжіп қалып.

	– Немене «солай»?

	– Ол тағы да сықылықтап күлді.

	– Сіз менің ойымды дәл таптыңыз, – дедім енді аздап есімді жиып.

	Ол күлгенін қойып, маған таңдана қарады да:

	– Қандай ой? – деді.

	– Жаңа мен анау биік үйді – аңшыға, ал оның жанындағы «Алматы» қонақ үйін сол аңшының қолындағы садағына ұқсатып келе жатқанмын.

	– А-а... Мен сіздің өзіңізді аңшы екен деп қалсам...

	«Расында да, – деп ойладым мен. – Кішігірім тоғайда өз бетінше жайылып жүрген еліктің лағы секілді мынау қаршадай қыздың ізіне түскен аңшыға ұқсайды екенмін-ау!..»

	– Қарындас, – дедім содан соң қуланып, – сол Аңшының сізбен танысқысы келіп тұр.

	– Неге?

	– Дос болсам дейді.

	– Ха-ха! – деді ол қасын керіп. – Аңшымен достасамын деп, бір күні олжа болып кетпеймін бе?!

	Қыздың бұл тапқырлығына риза болып, мен де күліп жібердім. Содан соң екеуміз жіңішке тротуардың бойымен қатар аяңдап, тауға қарай жүрдік. Гүл сатылатын шыны дүкеннің жанына келгенде мен біртүрлі кібіртіктеп, іштегі қызылды-жасылды әдемі гүлдерге қарай бергенмін. Ол менің ойымды түсініп, жымиып күлді де, басын шайқады.

	– Олай болса, кафеге кіріп, кофе ішейік, – дедім.

	Мейліңіз білсін дегендей ол иығын қозғады. Міне, біздің алғашқы таныстығымыз осылай басталған-ды...

	***

	Содан бері бір-бірімізге жиі телефон соғып, кездесіп тұрамыз. Өкінішке қарай, оның өңі сымбатына сай емес. Біртүрлі... қалмақ бет, қысық көз. Бірақ қылығымен, еркелігімен сүйкімді. Шынымды айтсам, ол маған күніне бірнеше мәрте телефон соғады. Жоқтан өзгені сөз етіп, кейде тіпті, мылжыңдап отырып алатыны бар. Сонда да оған салқын қабақ танытып, кейiстiк білдірген емеспін. Өйткені... өйткені оның мені жақсы көретіні әрбір сөзінен, әрбір қимылынан сезіліп тұратын сияқты.

	Ал кейде апта бойы телефон шалмай, хабарласпай кететін кездері болады. Ондайда мен біртүрлі елеңдеп, күтіп жүремін. Сонсоң ол бір күні кенеттен телефон соғады. «Сен мені неге іздемедің?» дейді бұртиып, «Мен сенің қоңырау соғуыңды күттім!» «Менің активім таусылып қалды. Соны да білмедің бе?..»

	Ал кейде ұзақ ойланып қалып: «Менің саған қоңырау шалғым келмеді. Сені... сені ұмытқым келді. Біржола!..» дейтіні бар. Бірақ оның бір сәтке болса да мені ұмыта алмағанын іштей сезіп, даусынан аңғарып: «Мен сенің қоңырау соққаныңды жақсы көремін», деймін.

	Содан соң біз үшін дәл қазір «күту» деген сөздің екіұшты мағынасы бар екенін ойлаймын. Ойлаймын да, жеңіл күрсінемін. Оның алғашқысы әрине, телефон қоңырауын күту. Ал екіншісі... Уақыт өлшемімен қарағанда, өте қиын да күрделі. Өйткені оның жасы небәрі он алтыда, ал мен – отыз алтыдамын!

	Сол үшін де мен оған беймезгіл уақытта телефон соқпаймын.

	***

	– Сәлем! – Аяғын жылдам басып, барға асыға кірген біреу арқамнан қағып, жанымдағы бос орынға жайғаса кетті. – Неге жалғыз отырмыз?!

	Мен оған бұрылып қарадым да, қуанғанымнан күліп жібердім. Сол баяғы Мәлік! Университеттің орыс бөлімінде, бізбен қатар оқыған орта бойлы, ақ сары, пысық жігіт. Достарының баяғыда, студент кездегі оған қойған лақап аты – Масляков еді. Себебі, оның түр-тұлғасы, бет-пішіні, шаш қою үлгісі, бәрінен де, ылдым-жылдым қимылы мен сөз сөйлеу мәнері ТМД кеңістігіне өте танымал, әйгілі КВН-нің жүргізушісінен айнымайтын-ды.

	– Ішің пысып отыр ма? – деді ол.

	– Жоқ, керісінше, ішім толып отыр, – деп күлдім мен.

	– Онда шер тарқатайық!

	– Тарқатсақ, тарқатайық!

	Ол мұнайлы аймақта қызмет істеп жүрген бір курстасымыздың осы таяуда ғана Алматыға келіп, қалай сайран салғанын жыр қылып айта жөнелді. «Өзің білесің, ол жақта ақша дегенің пішен, – дейді «Масляков» басын шайқап, таңдайын қағып. – Келген бойда, осындағы ең қымбат қонақ үйлердің біріне – «Рахат-Паласқа» түсіпті. Содан соң маған, тағы да біраз достарға телефон соққан. Бірақ оны... менен басқа ешкім іздеп келмепті. Сөйтіп, екеуміз...»

	«Масляков» курстас досы екеуінің қонақ үйде қалай көңіл көтергендерін қыздырмалата, бастырмалата айтып, мені де біраз жерге дейін еліктіріп, желіктіріп әкетті. Екеуміз бір мезгіл студенттік шақтағы қызықтарды есімізге алып, у-ду, қызық-думанмен ғана өте шыққандай көрінетін жастық дәуренге бір сапар шегіп келгендей әсерде қалдық.

	– Тоқта, саған тағы да бір қызық айтайын, – деді «Масляков» менің иығымнан құшақтап. – Жаңағы Әбіш тоқтаған «Рахат-Палас» бар ғой, сұмдық шикарный мейманхана. Оның қызығын ең төменгі қабатына түскенде көресің. Сауна, бассейн, ыстық бу дегендей... Әбіш екеуміз тұп-тура екі күн бойы сол жерден шықпадық. Ал содан кейін... содан кейін оның не айтқанын білесің бе?! «Қой, құрысын, екеуміз барып, баяғы студент кездегі жатақханаға қонайықшы, қасқа» деді ғой, ха-ха-ха!..

	Енді менің де екі иығым селкілдей жөнелді. Мәліктің мойнынан құшақтап, басына басымды түйістіріп, ішек-сілем қатқанша күлдім. Шынында да, бұл бір қызық, бұл бір таза, бұл бір адал сағыныш еді.

	– Иә, иә... содан соң... – дедім мен езуімді жия алмай.

	– Сосын... сосын екеуміз «Рахат-Паласты» тастап шығып, университет қалашығына қарай тарттық.

	Мәлік кенет күлкісін кілт тыйып, ойланып қалды да, аласы аз мөлдір қара көздеріне лезде мұң ұялап:

	– Білесің бе, Мара, біз ол қалашықты мүлде танымай қала жаздадық, – деді. – Тіпті бар ғой, өзіміз бес жыл түрған жатақхананы әзер таптық.

	– Неге?!.

	– Оны саған қалай түсіндірсем екен?.. Өз көзіңмен, көрмеген соң, сенуің қиын. Тегінде, адам өмірдің, уақыттың зымырап өтіп жатқанын өзінен емес, айналасындағы өзгерістерден көріп, біледі ғой...

	Мен оған таңдана қарадым. Екеуден-екеу ерігіп, сайран салып жүріп, сол баяғы студенттер қалашығына барғанда, не ұғып, не біліп қайтты екен?..

	– Баяғы біздің студент кезіміздегі балапан теректер, балғын шыршалар бүгінде биіктеп өсіп, бұтағын жайып, қалың тоғайға айналыпты, – деді Мәлік таңдайын қағып. – Біздің кезіміздегі соқпақтарды шөп басып, бедері өшіпті. Бүгінде онда мүлде жаңа соқпақтар сайрап жатыр. Қалың ағаштың арасынан көрінбей қалған жатақхананы әзер таптық. Ондағы қаптаған көп студенттің ішінен өзімізге жүзі таныс не бір жігітті, не бір қызды көре алмай, көңіліміз жасыды. Тіпті бар ғой, баяғы вахтада отыратын орыс кемпірлерге дейін ауысып кетіпті...

	– Енді ше, одан беріде талай жыл өтті емес пе?!

	– Әрине. Бірақ... бірақ біздің көңіліміз сол баяғыдай ғой. Япыр-ай, сәті түсіп, сол қалашыққа бір бара қалсам, баяғы студент кездегі достар, таныстар – бәрі жамырап алдымнан шыға келердей, бәз-баяғысынша сөмкелерін көтеріп, сабақтан қайтып келе жататындай көрінуші еді!

	– Қызық, – дедім мен, – мен де солай ойлаймын. Керек десең, өзіміз қалада жиі кездесіп жүретін курстас қыз-жігіттердің де студент кездегі бейнесі сол қалашықта қалып қойған секілді көрінеді. Міне, мысалы, мына сен қазір дәл жанымда отырсың, бірақ, сәлден кейін, университет қалашығына барып, жап-жас, студент Мəлікті көрсем, тіпті де таң қалмаған болар ем!..

	– Маған да солай, бірақ... Бірақ, Марат, біз сол қалашыққа бекер-ақ бардық-ау деймін. Әбіш екеуміз өткенге қайта оралуға болмайтынын біле тұра, кешірілмес бір қателік жасап алғандаймыз...

	– Қойшы. Кірдіңдер ме ішке? Көрдіңдер ме біздің бөлмелерді?..

	– Иә. Баяғыда бізге бір үлкен, кең бөлмелер сияқты болып көрінуші еді. Құдайым-ау, құрқылтайдың ұясындай ғана, шап-шағын екен ғой. Баяғыда, туған күн кештерін өткізгенде, бүкіл бір курстың ұл-қыздары қалай сыйып кетуші едік деп, қайран қалдым!

	Тап осы сәтте менің ұялы телефоным әндетіп қоя берді. «Иә!» «Енді бір сағаттан соң кездесуіміз керек, – деді ол. – Ұмытқан жоқсың ба?» «Жоқ.» «Сағат жетіге он минут қалғанда «Мегаорталықтың» алдынан телефон соғамын.» «Мен кешікпеймін...» «Бәрібір телефон соғамын!»

	– Қызың ба? – деді Мәлік менің қолымдағы телефонға қарап иегін қағып.

	Мен «өзім де білмеймін» дегендей иығымды қозғадым. Ол кеудесін шалқайтып, қарқылдап күліп жіберді. Екеуміз бардан құшақтасып шықтық.

	– Сен ше? – дедім қоштасарда оның қолын қысып тұрып. – Үйленіп пе едің?

	– Екі рет ажырасып үлгергем! – деп ол екі саусағын көкке қарай шошайтты.

	Мен басымды шайқадым. Ол ернін жымқырып, төмен қарап басын изедi...

	***

	Мен айға ұза-ақ қарап тұра алмадым. Аппақ нұр жанарымды суырып, көзім жасаурай берді. Шілденің аспаны күндіз де, түнде де шайдай ашық болады емес пе. Дөп-дөңгелек, топ-толық ай айрықша жарқырап, алқаракөк биік күмбездің астына ілінген аппақ, сиқырлы шам секілді айнала-төңірекке жарығын аямай сеуіп тұр.

	Біз жол жиегінен алыстап, жіңішке соқпақпен жоғары қарай өрлеп, біраз жер биікке көтерілдік. Тау шатқалының қоңыр салқын, таза ауасы ентіккен сайын тынысымызды ашып, демімізді тереңнен аламыз. Дәп бір жан дүниемізді аршаның хош иісімен аластап, тазартып жатқандай әп-сәтте жеңілдеп қалған сияқтымыз. Кенет менің жанымдағы ерке қыз екі алақанын шапалақтап, шаттана дауыстап:

	– Әне, көрдім, көрдім! – деді айға қарап саусағын шошайтып. – Қарашы, әне бір кісі бізге қарап күліп тұр!

	– Қайда?

	– Айда! Бізге қарап күліп тұр дейiм!

	– Қызықсың...

	– Иә. Қызық. Қызық болғанда қандай!

	Ай бетіндегі жердің көлеңкесіне қарасаң, расында да, әр түрлі кескін, әр түрлі суреттерді көресің. Ол жақтан біреу саған қарап жымиып, енді бірде мұңайып, жылап отырған секілді болады.

	Мен бәрібір, айға тіктеп қарай алмадым. Қара шекпен жамылған қалың орман көңіліме қорқыныш сеуіп, қарауытқан қалың ағаштың арасынан әлдебір беймағлұм құбыжық шыға келіп, бас салардай бойымды үрей буды. Жалтақтап төменге, күре жолдың бойындағы мейманханасы, мейрамханасы, моншасы бар ойын-сауық, демалыс кешені жаққа қарай бердім.

	– Немене, сенің ішің пыса бастады ма? – деді ол.

	– Мен біртүрлі... тоңа бастаған сияқтымын. Ищай, – дедім тітіркеніп.

	– Қорқақ, – деді ол мырс етіп күліп. – Сен қорқып тұрсың ғой!

	– Кімнен? Неден?..

	– Менен... мынау орманнан.

	– Сенен неге қорқам?

	– Мысалы, мен қазір екі көзі от шашқан құбыжыққа айналып шыға келсем! Не істер едің?!

	– Ана-а-ау төмендегі адамдарға қарай қашар едім.

	– Білем, – деді ол. – Сенің онсыз да қашқың келіп тұр. Тек сылтауың жоқ... Жарайды, кеттік!

	Қараңғыда аяғымызды аңдап басып, төмен қарай түсіп келеміз.

	– Шыныңды айтшы, саған айды тамашалауға келгеніміз ұнамады ғой, ә? – деді ол.

	– Иә.

	– Бірақ осы Алатаудың шыңына шығып, айды тамашалау керек деген ойды алғаш айтқан кім еді, есіңде ме?!

	Мен басымды изедім. «Иә. Білемін. Өзім». Сірә, жиырмасыншы ғасырдағы жапон әдебиетінің көрнекті өкілдерінің бірі Иасуси Иноуэнің әңгімелерінен оқыған болармын; күншығыс елінде жұрт күзге салым Обaсутэяма тауына әдейілеп сапар шегіп барып, сол жерден Айды тамашалап, қызықтап қарайтын бір дәстүр бар екен. Алғашқыда маған әлгі дәстүрдің сондай қызық көрінгені, тіпті, түнде тау шоқыларының бірінде тұрып, аспандағы топ-толық, дөп-дөңгелек айға қарау тілмен айтып жеткізе алмайтындай эстетикалық ләззаты бар тамаша көрініс сияқты болып елестегені рас-ты.

	Жалпы, мен жапон әдебиетін жақсы білемін деп айта алмас едім, бірақ, кезінде Нараяма, Обасутэяма аңыздарына қызыққаным және оларды іштей Қазығұрт, Қаратау аңыздарымен салыстырып, үндестік іздеп көргенім бар-ды. Міне, менің сол қызық қиялдарымның бір жемісі осы – Алатаудың бөктерінде тұрып, айға қарап, тамашалау болатын...

	Бірақ бүгін одан ешқандай да эстетикалық ләззат ала алмағаным анық. Керісінше, анау алқаракөк кеңістіктегі аппақ ай мәңгілік жалғыздықтың мұңды бейнесіндей, бақилық белгісіндей көрініп, оған тіктеп қарауға дәтім жетпей, жанарымды алып қаша бердім.

	Сайдағы өзеннің сарқыраған шуылы қараңғылық құшағында қалғып-мүлгіп жатқан тау-тастардың арасымен әлдеқайда, көз көріп, құлақ естімеген бір тылсым да жұмбақ дүниеге қарай зымырап бара жатқан пойыздың үніне ұқсайды. Бергі жақтағы күре жолдың бойына орналасқан ойын-сауық, демалыс кешенінің жарқыраған қызылды-жасылды шамдары оны ұзақ жолға, бәлкім, бақилық жолға шығарып салып тұрған бекеттер, платформалар сияқты.

	Біз маңдайшасында «Жерұйық кафесі» деген жазуы бар киіз үйге келіп кірдік.

	– Сен ішімдік ішесің бе? – деді ол.

	Мен басымды шайқадым. Киіз үйдің ішінде қымыз иісі аңқиды. Төр жақтағы көне сандық ескінің көзі сықылды; оймыштап салынған ою-өрнегі мен аузындағы қара құлыбынан бастап, жүк аяғына дейін талай жыл, талай заманаларды басынан өткергенін айтпай-ақ аңғартып тұр.

	Бағзы-ы бір заманаларда бір көркем жігіт пен сұлу қыз екеуден-екеу, дәл осы киіз үйдің ішінде сырласып отырған болар-ау деп ойладым мен.

	– Не қалайсыздар? – деді даяшы табалдырықтан аттай беріп.

	Ол әрине, жауапты менен күткен болар. Маған қарады. Ал мен оған қарадым. Бір сәтке екеуміздің көзіміз түйісіп қалды. Көк бүрме көйлек, қынама бел қара қамзол киген талдырмаш қана бойжеткен жымиып күліп тұр.

	– Қымыз бар, шұбат бар, – деді ақырын ғана.

	– Иә, – дедім мен оның тіл қатқанына қуанып, – Қымыз әкеле қойыңыз.

	Даяшы шығып кеткен соң, төрдегі құрақ көрпенің үстіне жайғасып, өз үйіме келгендей жайланып, арқамды көне сандыққа тіреп отырдым. «...Киіз үйдің ішіне оңаша сырласуға келгенде әлгі көркем жігіт те дәл осылай, сандыққа арқасын тіреп отырған болар» деген ой келді маған.

	– Сен оны ұнатып қалдың ба? – деді ол.

– Мен ештеңе көрмейді, білмейді деп ойлайсың ба? Соншама үздігіп қарадың... Жарайды, сол қызбен қазір сені өзім-ақ таныстырайын...

	«Мәссаған, он алты жас!» Өзіме өзімнің ызам келді. Нем бар еді осы қызда? Қызғанған түрін қарай гөр!..

	– Білем, – деді ол мені одан сайын ызаландыра түспек болғандай. – Сен мені жақсы көрмейсің... Несіне әурелейсің?..

	«Ой, құдайым-ай!..»

	– Әурелегені несі?..

	– Мен сен туралы көп ойландым...

	– Сен әлі кішкентайсың. Саған... саған мен туралы ойлануға ерте...

	– Неге ерте?..

	– Өйткені мен сенен әлдеқайда үлкенмін. Тіпті, әкеңмен жасты шығармын.

	Содан соң бүгінгі күннің әурелеңінен шаршағандай көзімді жұмдым. Сана-сезімімнің терең бір қатпарларынан оянған әлгі бір елес, ескі заманалардан қалған сурет тағы да көлбеңдеді; киіз үйдің ішінде екеу отыр, бірі – жап-жас қыз, бәлкім, он алтыға енді ғана толған бойжеткен, ал екіншісі... Екіншісі... «Құдайым-ау, сақалы кеудесіне түскен кәрі шал ғой!» Айқайлап жібере жаздап... есімді әзер жидым. Көзімді одан сайын қаттырақ жұмып, әлгі шалдың бұлдыраған бейнесін анықтап көргім келді.

	– Немене, сен ұйықтайын деп отырсың ба?

	Көзімді аштым. Тап осы сәтте киіз үйдің есігі айқара ашылып, бізге қымыз, бауырсақ алып келе жатқан даяшы қыздың төбесі көрінді.

	– Мен қымыз ішпеймін, – деді ол.

	Ал мен шөліркеп қалғанмын ба, әлде «Жерұйық» кафесінің қымызы расында да, дәмді ме, талмап-талмап, сүйсіне жұттым.

	– Сен мені әлі кішкентай деп ойлайсың ғой, солай ма?

	Ол маған кірпік қақпай тесіле қарап, жауап күтті. Мен оның бұл көзқарасынан біртүрлі ыңғайсызданып, болар-болмас қана басымды изеген болдым.

	– Жоқ, – оның жанары жалт етіп, басын шайқады, – мен сенімен танысқалы бері тез есейіп кеттім. Бірақ сен оны байқамайсың, сезбейсің... сезгің де келмейді...

	Ол орнынан атып түрегелді де, жүгіре басып есіктен шыға жөнелді. Мен даяшы қыздан ғафу өтініп, тез-тез есеп айырысып, жол жиегіне асыға жеткенімде, сонау төмендегі қаланы бетке алып, зымырап бара жатқан таксидің көгілдір шамын ғана көріп қалдым.

	Тау қойнауынан ескен қоңыр салқын леп бойымды тез сергітті ме, әлде аяқ астынан мінез көрсетіп, жалғызсыратып тастап кеткен қыздың қылығына шамданып қалдым ба, таңертеңгіліктен бергі мең-зең, ұйқылы-ояу күйден әп-сәтте арылып, айналадағы тіршілікті жаңа көргендей сүзіле қарадым.

	Ойын-сауық, демалыс кешені жақтан естілген жеңіл, көңілді музыка тау ішін жаңғырықтырады. Асқабақтай дөңгеленген аспаз жігіт аулада буын бұрқыратып кәуап пісіріп жатыр.

	Ал алқаракөк аспандағы ай болса, жер бетіндегі мынау қыз-қыз қайнаған тіршілікке қызыға қарап, мұңайып тұрған секілді.

	Кенет менің көз алдыма «Масляковтың»... жо-жоқ, өзіміздің Мәліктің манағы, саябақ ішінде қоштасар сәттегі бейнесі келе қалды. Біртүрлі қимай-қимай қараған сияқты. Ол да жалғызсырап жүр екен-ау. Мен де... Ай сияқты, Күн сияқты, Жер сияқты біздің бәріміз де жалғыз екенбіз-ау... Таяу маңнан зымырап пойыз өтіп барады. Жо-жоқ... Өзен шуылы екен. Расында да, түн ішіндегі зымыраған пойыздың үніне ұқсайды. Ал мен болсам, сол пойыздан түсіп қалған жалғыз жолаушы секілдімін.

	Неге? Неге түсіп қалдым екен? Менің... менің өткен шаққа қайтып оралғым келетін сияқты. Бірақ ол мүмкін емес қой. Мүмкін емес!

	Келер жол бар, қайтар жол жоқ, неткен қызық сапар ең... Өткен күндерде біздің елесіміз, біздің жастық дәуреніміз қалды, бәлкім, маңдайымызға жазылған бақытымыз да қалып қойған болар?!.

	Ана-а-ау төменгі жақтағы ару қала – алматының қызылды-жасылды шамдары жымың қағып, қол бұлғайды. Мың-миллион сәуле, мың-миллион жарық...

	Міне ғажап, кенет сол мың-миллион жарықтан үзіліп шыққан бір сәуле осылай қарай, маған қарай зымырап келеді.

	Жақындаған сайын көзім қарығып, алақаныммен бетімді қалқалай бердім. Дәл жанымнан өтіп барып, кейін бұрылып тоқтаған таксидің есігі айқара ашылып: «Кел, мұнда отыр!» деген таныс дауыс естілді.

	Ол менің мойнымнан тас қып құшақтай алып: «Енді сені ешқашан да, ешқашан да тастап кетпеймін», деді құлағыма сыбырлап. Ып-ыстық демі самайымды күйдіріп өтті. Тап сол сәтте мен біреудің басына ерте, біреудің басына кеш келіп қонып жататын бақ құсының бұл пәниде бар екеніне шүбә келтірмедім. Бірақ оның қашан, қай жақтан ұшып келетінін білгенім жоқ. Расында да, қайдан?.. Бәлкім, Айдан ба екен?..





ОҢАША АРАЛ


	Түн ортасы ауғанда тас қалада тыныштық орнады. Тоғыз қабатты үйдің табанындағы шағын кафеден тынбай естіліп тұрған музыка енді ешкімге керек болмай қалғанын сезгендей сап тыйылды. Сәлден соң соңғы қонақтар есік алдына шығып, такси күтті. Күндізгідей жап-жарық, кең көшенің бойымен ілуде бір зымырап өте шығатын бірлі-жарым көліктің үні сәт сайын қоюлана түскен түн тыныштығына лезде жұтылып кетіп жатыр.

	Қонақтар да біртіндеп-біртіндеп сиреп, әлгі машиналармен бірге сарғыш кеңістікке сіңіп барады. Ең соңында қалған екеу – орта бойлы, шымыр денелі еркек пен талдырмаштау сымбатты келіншек, енді біз не істейміз дегендей, бір-біріне қарап, кідірістеп қалған.

	Үнім шыға ма, шықпай ма деп тексергендей, тамағын кенеп, бір жөткірініп алған ер кісі:

	– Рұқсат болса, мен сізді шығарып салайын, – деді сап-сау қоңыр үнмен.

	Келіншек үнсіз келісіп, оған жымия қарады да, көзін жұмып, басын изеді.

	– Ендiгi такси біздікі, – деп ер кісі, оның оңай келіскеніне қуанғандай, көше бойына үміттене көз тікті.

	– Қажеті жоқ, – келіншек басын шайқады. – Мен осы маңда... жақын жерде тұрам. Бар болғаны бір-ақ квартал...

	– А-а, солай ма еді... – Ер кісінің алғашқы арыны басылып, аздап абдырап қалғандай болды.

	– Мен өзім-ақ қайта берсем болар еді, – деді келіншек өз тәуелсіздігін әлсіз ғана қорғауға талпынғандай ниетпен. – Бірақ ана-а-ау жерде бір саябақ бар. Білетін шығарсыз. Со-о-одан жалғыз өтуге қорқып тұрғаным.

	– О не дегеніңіз, о не дегеніңіз, – деді ер кісі шапшаңдата жауап беріп, – мен сізді жалғыз жібермеймін!

	Содан соң олар көше жиегіндегі тротуар бойымен ақырын аяңдап, иық түйістіре қатар жүрді. Екеуінің бойы шамалас екен. Келіншек жігіттің қолтығына сүйеніп, сәл иіліп, тақaлып келеді. Олар әлгінде кафеде де қатар отырған болатын. Екеуі де жалғыз келген соң солай болды ма, әлде күтпеген кездейсоқтықтың шапағаты ма, ол жағына ой жүгіртіп те жатпады, бір-бірін бұрыннан танитын сыйлас замандастарша сыпайы сөйлесіп, ептеп әзіл-қалжың жарыстырып, жарасым тауып-ақ отырды. Кафеден шыққан соң да сол жарасымдылықты қиып кете алмай, бір-біріне қарайлап тұрып қалғаны содан-ды.

	– Қалай, бүгінгі кеш ұнады ма сізге? – деді ер кісі тағы да үйреншікті әдетімен тамағын кенеп, даусын тексеріп алып.

	Келіншек әуелі иығын қозғады.

	– Білмеймін, – деді содан соң ұзақ кештен шаршағандай үнмен.

	– Қазір қырық жасты тойлау модаға айналып бара жатқан сияқты ғой. Бұрын қарт кісілер қырықты тойлауға болмайды деп жатушы еді. Бірақ бүгінгі тойдың қызықты өту, өтпеуіне оның зәредей де әсері жоқ шығар, иә. Ал сізге ше? Сізге ұнады ма?

	– Маған, әрине, ұнады. Сондай бір көңілді, жақсы отырыс болды. Бұл кештің маған ерекше ұнаған тағы да бір себебі – сіздей әдемі, тамаша келіншекпен таныстырғаны десем, артық бола қоймас.

	– Ой, ой, – деді келіншек оны жеңіл әзілге қарай бұрып. – Басталды, әне!

	– Жо, шын айтам.

	– Мүмкін, сіз маған ғашық болып қалған шығарсыз?! Келіншек сыңғыр етіп күлді.

	– Иә, солай?... – Ер кісі де күлген болды. – Солай сияқты...

	– Жо-оқ, сіз нақтылап айтыңыз, «солай» ма әлде «солай сияқты» ма? – Келіншек оны қолынан тартып тоқтатып, бетіне күлімсірей қарап жауап күтті.

	– Солай, – деді ер кісі бірдемені бүлдіріп қойып, қолға түсіп қалған сотқар баладай қайта-қайта басын шұлғып.

	– О-о, – деді келіншек даусын соза таңғалып. – Өткінші жаңбыр секілді мұндай қысқа мерзімдік махаббаттар сіздің өміріңізде жиі болып тұра ма?

	– Жо-жоқ, – деді ер кісі біртүрлі абдырап қалып, басын шайқап. – Өткінші емес!..

	– А-а, – деді келіншек даусын құбылтып, көзін төңкере қарап. – Мәңгілік пе еді?.. Ой, кешіріңіз, мен сізді түсінбей қалыппын...

	Ер кісі оның әзілін жаңа ғана түсінгендей, басын шайқап, кеңкілдеп күліп алды да:

	– Қайтейін енді, – деді өз жеңілісін ашық мойындап, – бар шыным осы!

	Келіншек әлдене деуге оқтала беріп еді, алдыңғы жақтан қарауытып көрінген саябақтың ішімен өтетін жалғыз аяқ жолдың шетіне кеп іліккендерін сезіп, үнсіз қалды. Ер кісінің қолынан қаттырақ ұстап, жабыса түсті. Саябақ ішінде екеу-екеуден оңаша отырған да, бір жерге топтанып, темекі тартып, сыра ішіп, музыка тыңдап тұрған да жастар көп еді. Олар да, дәл жанынан өткен ағаштың түбінде бір-біріне жабысып, өліп-өшіп аймаласып тұрған қыз бен бала да біреулер келе жатыр екен-ау деп айылын да жиған жоқ. Қайта бұлар жақындаған кезде, бізді көрдіңдер ме дегендей, үстеріндегі футболкаларын жанталаса шешіп, жартылай жалаңаштанып алды.

	Саябақтың сыртына шыққанда барып келіншек «уһ» деп, демін алды.

	– Құрысын, өттiк-ау, әйтеуір!

	– Сонша неге қорықтыңыз? – деді ер кісі таңғалып.

	– Уһ... қалай қорықпассың, жер бетіндегі сұмдықтың барлығы осы саябақтың ішінде қайталанып жатқан жоқ па?!

	– О не дегеніңіз, бәріміз де жас болып көрдік қой. Түні бойы қыдырып, саябақтарды шарлаған кезіміз көп болды. Соның бәрі де жастыққа тән романтика, қызық емес пе еді... Рас, бүгінгі жастар біртүрлі қаталдау болып барады. Әрі... беттері де ерте ашылып кеткен сияқты ма, қалай?..

	– Ой, айтпаңыз, айтпаңыз, – деді келіншек алақанымен бетін қалқалап. – Сұмдық тегі... Сіз бен біздің кезіміздегі саябақ, айлы түн, жұлдызды аспан қайда-а!.. Бұлар мүлде басқаша түсінеді. Қазір ай дегеніңіз – әскери база, жұлдыз дегеніңіз – бір-бірімен соғысып жатқан планеталар, ал мыналардың бәрі – терминаторлар мен киборгтер болып кеткен жоқ па?! Кешіріңіз, сіздің балаларыңыз жас шығар әлі?

	– А-а, иә, – деді ер кісі өзінің де балалары бар екені енді ғана есіне түскендей. – Үлкен ұл алтыншы класта оқиды.

	– Мінезі сізге тартқан ба?

	– Қайдам... Ол да мыналар секілді аздап сотқарлау сияқты. Бірақ алма өз ағашынан алысқа түспейді деуші еді...

	– Міне, келіп те қалдық, – деді келіншек төрт қабатты қызыл кірпіш үйдің алдына жеткенде тоқтап. – Мен осында тұрам. Шығарып салғаныңыз үшін мың да бір рақмет сізге.

	– Шайға шақырмайсыз ба?

	– Жоқ, – деді аяқ астынан мұңая қалған келіншек басын шайқап. – Түн ортасындағы қайдағы шай?

	– Иә-ә, – деді ер кісі демін тауыса шығарып. Даусында тереңнен қозғалған бір өкініш бар сияқты. – Әңгімеміз жаңа ғана жарасып келе жатқан сияқты еді. Оның үстіне бүгінгі түн үкінің мамығындай жұмсақ, тамылжыған әдемі түн екен.

	– О-о, сіз ақын ба едіңіз! – деді келіншек аздап таңғалғандай болып, қасын керіп.

	– Жоқ. Менің бүкіл өмірім – математика! Әйтсе де поэзия мен математиканың арасында бір жақындық бар екені рас.

	– Ол қандай жақындық?

	– Баяғыда бір данышпан кісі айтыпты ғой, поэзия дегеніміз – тапқырлық, ал математика – ойлылық деп.

	– Жүріңіз, анау сәкіге барып отырайық, – деді келіншек. – Аяғыңыз талған шығар.

	Олар қараңғыда абайлап басып келіп, аулада өсіп тұрған үш-төрт талдың түбіндегі арқалығы жоқ, жарымжан ағаш сәкiге тізе бүкті.

	– Ал енді әңгімеңізді жалғастыра беріңіз. – Келіншектің даусынан ойнақы бір наз есті..

	– 1-і, – деді ер кісі ернін жымқыра ойланып. – Енді сізге... не туралы әңгіме айтсам екен?..

	– Жаңағы, – деді келіншек жұп-жұмсақ алақанын оның қолына қойып, – поэзия мен математика туралы айтыңыз.

	– Ой, қайдағы поэзия, – деді ер кісі өз-өзінен қысылып. Жұп-жұмсақ алақанның жылуы қолынан өтіп, жүрегіне жетіп жатқан тәрізді.

	– Мен қарапайым ғана математикпін, ақын да, жазушы да емеспін ғой. Дегенмен бүгінгі түн көңілімді толқытып, өз қиялымда оянған таңғажайып бір аралдың бейнесін көз алдыма әкелгендей...

	– Қызық екен, ол қандай арал?

	– Білесіз бе, оны – арал бейнесіндегі адам не болмаса адам бейнесіндегі арал деп айтуға болар еді.

	– ...

	– Бұл ой... – ер кісі мүдіріп қалды. – Бұл қиял... – тағы да мүдірді. – Бұл арман менің кеудемде баяғыда-а оянған. Оны сізге қалай бейнелеп, қалай жеткізсем екен?

	– Түсіне алмайсыз-ау дейсіз бе?

	– Жо-жоқ, түсінесіз. Әрине, түсінесіз. Түсінгенде қандай! Бірақ соны қабылдай аласыз ба, жоқ па – сол жағын біле алмай, дал болып отырғаным...

	– Олай болса, айтпай-ақ қойыңыз.

	– Жоқ, – деді ер кісі басын шайқап, күлімсіреп. – Оны сізге айтуым керек. Басқа ешкімге де емес, тек сізге, сізге ғана айтуым керек. – Ол өз қолының үстіне қойылған жып-жылы, жұп-жұмсақ алақанның сыртынан екінші қолымен аялай сипап, әңгімесін жалғады. – Білесіз бе... Апыр-ай, қалай бастасам екен?! Білесіз бе, бүгінгі мынау астан-кестен, аласапыран тіршілік бәрімізді де шаршатты емес пе?! Иә, қажытты ғой. Содан соң әлгі... күнде-күнде қайталана беретін «үй – жұмыс, жұмыс – үй» деген жаттанды маршруттан да мезі боп, әбден жалықтық. Баяғы-ы, жастау күнімізде бұл дерт онша сезіле қоймаушы еді. Ол кезде, сірә, жүйкеміздің арқауы әлі босамаған, мықты кезіміз болса керек. Кез келген отырыс, кез келген басқосуда құрыс-тырысымызды жазып, іштегі шерімізді тарқатып жүре беретінбіз. Бір-бірімізге деген әзіліміз де зілсіз, күлкіміз де кірбіңсіз еді. Ал қазір мүлде басқаша... Басқаша болып кетті бәрі де. Кеше ғана бірге жүрген дос-жаран, жолдас-жораның бірі – бай, бірі – кедей бүгінде. Біріне менің қолым жетпесе, енді бірі менімен жүздесуден қорынып, сырт айналады. Сөйтіп жүріп, құдай-ау, бай – байды, кедей – кедейді күндейді. Сенесіз бе, менде қазір адал дос, ақ көңіл жолдас қалмады. Кей күндері жұмыстан шығып, көше-көшені кезіп ұзақ қыдырамын. Алғашқыда дәл осылай беймәлім бағытпен, беймәлім мақсатпен жүре берсем, жүре берсем, әйтеуір, бір күні қарсы алдымнан мен іздеген, әлде мені іздеген беймәлім бір жұмбақ адам жолыға кететіндей көрінетін...

	Бірақ, өкінішке қарай, оның бәрі де бос әурешілік болып шықты. Шынтуайтына келгенде, көше-көшедегі адам-ағыстың ішінен басқа біреуді емес, тап өзімді, иә, өзімді іздеп жүргенімді ұқтым... Содан соң менің қиялымда әлі күнге дейін жан баласы ашпаған, адам аяғы баспаған бір оңаша аралдың, тыныштығы шайқалмаған қызылды-жасылды әлемнің суреті пайда болды.

	– Сіз романтиксіз, – деп жымиды келіншек, – романтиксіз...

	– Иә, біздің бәріміз де белгілі бір дәрежеде романтикпіз.

	– Сіз айтқандай, әлі ешкім ашпаған, адам аяғы баспаған аралды аңсайтындар қаншама. Бірақ ондай арал қалмаған болар жер бетінде. Амал қанша, сол баяғысынша, «ағылтегіл адам-ағыстың» арнасымен сіз де қалт-құлт етіп аға бересіз де, қайтесіз.

	Ер кісі оны ерекше бір мейіріммен, ықыластана тыңдап алды да, енді өз ойын жеткізуге асыққандай:

	– Білесіз бе, – деді сөзін қызбалана бастап.

	– Білмеймін, – деп күліп жіберді келіншек.

	– Ол... – деп, аз-кем тосылып қалған ер кісі ежелгі әдетімен тағы да тамағын кенеп, бір жөткірініп алды. – Ол... Ол – мына сіз!

	Содан соң орнынан ұшып түрегеліп, өзімен бірге келіншекті де қолтығынан демеп тік тұрғызды. Екеуі сүйісетін жандардай бетпе-бет келіп, мұрын түйістіре қалды. Одан әлдебір шалт қимыл күткен келіншектің демі жиілеп, көзін төмен салды.

	– Қызықсыз... – деді ақырын ғана. – Мен арал емес, адаммын ғой.

	– Сіз... – деді ер кісі де сыбырлай сөйлеп, – мен үшін достық, сыйластық, махаббат аралысыз. Міне, мен сізді алыстан көріп, асығып жеттім. Мына дүние мүлде өзгеріп, жаңаша бір түрге еніп, құлпырып сала берді.

	Ер кісі келіншекті құшағына тартып, ернінен сүймек болып еді... Бірақ ол басын алып қашып, қарсылық білдірді.

	– Жо-жоқ... Сіздің жүрегіңізде достық жоқ, сізге тек тыныштық керек...

	– Маған сіз керексіз, мен үшін достық та, тыныштық та, махаббат та – сізсіз!.. –

	– Жоқ, – деді келіншек басын шалқайта жымиып. – Біз махаббат аралының тұсынан әлдеқашан өтіп кеткен ескі кемелерміз. Достық та сол аралдың жағасында қол бұлғап қалған. Бізге ендігі керегі тыныштық, тек қана тыныштық. Көп ұзамай оған да жетерміз-ау... ал, қош-сау болыңыз!

	– Мен сізді сүйем, – деді ер кісі оны құшағынан босатқысы келмей.

	– Ой, мұныңыз мүлде артық сөз енді! Ойланып айтсаңызшы. Сіз он тоғыздағы бала, ал мен он жетідегі қыз емеспіз ғой.

	– Сізге телефон шалып тұруға бола ма?

	Келіншек иығын қозғады.

	– Қажеті қанша... – деді содан соң әлденеден көңілі қалғандай.

	– Маған сіздің даусыңызды естіп жүрудің өзі жеткілікті болар еді...

	– Сонда қалай, бозбала мен бойжеткен секілді бір-бірімізге телефонмен сыр айтысып отырмақпыз ба?

	– Қалай десеңіз де, мен өз қиялымдағы оңаша аралды жоғалтып алмасам деймін. Оған алыстан болса да көз салып, ынтызар болып жүрудің өзі бақыт...

	– Оңаша арал... оңаша арал, – деді келіншек қайталап. – Ол сіздің ой-қиялыңызды мүлде шырмап алған екен. Менің түсінуімше, сіз үлкен құрлықтағы қызметіңізді, атақ-мансабыңызды, әйел, бала-шағаңызды уақытша тастап, өзіңіз ойлап тапқан Оңаша аралға келесіз де, рақаттанып демалып, шаршап жүрген жүйкеңізді тынықтырып, сосын... қайтып кетесіз. Солай ғой?

	– Ол тек сырттай қарағанда ғана солай. Ал шын мәнінде мен оған барлық көрген-білгенімді, сезгенімді, жұртқа айтпайтын жасырын сырларымды алып келемін. Мына менің барлық құпиям, ішкі асыл қазыналарым сол аралда сақталады. Мен үшін одан артық дос та, махаббат та болмақ емес! Біле білсеңіз, менің бүкіл өмірімнің өзгелерден жасырын, өзімнен басқа ешкім білмейтін қызығы мен бақыты, мәні мен мағынасы да сол арал болып қалмақ, түсінесіз бе...

	Ер кісінің даусы дірілдеп барып үзілді де, ары қарай жалғастыруға демі жетпегендей, ентігіп қалды. Әуелде басын бір жағына қарай сәл қисайтып, еліте тыңдап тұрғандай көрінген келіншек кенет:

	– Жоқ, – деді сап-салқын жауап қатып. – Сіз... сіз өте қауіпті романтиксіз. – Содан соң аясы кең, бота көзін тіке қадап, сәл кідірді. – Адам баласынан робот, киборг, терминатор жасап алғысы келетін агрессорлардан сіздің қай жеріңіз артық. Олар адамнан темір жасағысы келсе, сіз арал жасап алмақшысыз. Ол сізді күтіп алып, барын алдыңызға тосып, жағдайыңызды жасап, ойыңызды тыңдап, ойыныңызды көтеріп, қалаған уақытыңызда шығарып салып, қол бұлғап қала бермек. Солай ма? Бірақ... Бірақ сіздің келуіңіз бен кетуіңіз сол аралдың өміріне өзгеріс әкеледі-ау деп ойламайсыз ба? Алыстан қарағанда тып-тыныш, бейбіт жатқан аралдардың да сырт көзге, әсіресе өзінен басқаны көрмейтін өзімшіл көздерге байқала бермейтін тіршілігі, тағдыры бар. Ол да өз бақытының баянды болғанын, өз қазынасының босқа шашылмағанын, тек келіп-кетуді ғана білетін «саяхатшылардың» табанына басылмағанын қалайды. Оны ескермейсіз бе?

	– Тәңірім сақтасын, – деді ер кісі, – мен сізге титтей де жаманшылық ойлап тұрғаным жоқ. Бар болғаны, өз көңілімнің қазынасын сіздің көңіліңіздегі қазынаға қоссам ба деп ем...

	– Өзгеден жасырып, өзім ғана пайдасын көрсем деген қазынада қасиет бола ма... Бір күні болмаса, бір күні әлгі Оңаша арал да өлі қазыналарын тірілтпек болып, сізбен бірге құрлыққа келгісі келеді. Ал... сонда қайтпексіз?..

	– Неге өйтеді? Ол бұдан бұрын да тып-тыныш, өзімен-өзі өмір сүріп жатқан арал емес пе еді.

	– Білесіз бе, – деді келіншек ендігі әңгімені қалжыңға айналдырғысы келгендей күлімсіреп, – біз өмір сүріп жатқан мынау Жер де бір кезде ғарыш кеңістігіндегі Оңаша арал болған ғой! Содан соң Құдай жұмақ қызығынан жалыққан екі пендені – Еркек пен Әйелді осында әкеліп тастаған. Олардың ұрпақтары енді Жердің қызығына тойынып, басқа бір әлем іздеп жүр... Жә, жарайды, осы тұспалдағанымыз да жетер... – Келіншек сәл шегініп тұрды. – Мен, сіз ойлағандай, тып-тыныш, бейбіт жатқан арал емеспін. Одан гөрі қауіптірек, құпия аралмын. Сондықтан, саяхатшы мырза, әдейілеп келсеңіз де, адасып келсеңіз де, қайтып кетер жол жоқ. Өйткені менің көңілімдегі арал – «Барсакелмес!»

	Ер кісі сәл қозғалып, тағы да бірдеңе айтуға оқтала беріп еді, келіншек оның алдын алып:

	– Ал енді, қош-сау болыңыз! Бүгінгі кеш өте жақсы өтті, – деді. – Ол үшін сізге көптен-көп рақмет!

	Содан соң олар есік алдына келіп, тағы да қол алысып қоштасты. Мақтадай жұп-жұмсақ, жып-жылы алақан ер кісінің жүрегін шым еткізді. «Жаным-ау, шынымен-ақ алыстап... алыстап кетіп барасың?!» дегендей бір қимас сезім жан дүниесінде бұлқынып қалғандай.

	Келіншек подъезге кіріп, туфлиі тықылдап жоғары көтерілді. Ол ішінен санап тұрды: екінші, үшінші, төртінші қабат... айтқандай-ақ, сәлден соң төртінші қабаттағы терезе жарқ етіп, «көзін ашты».

	Келіншек аядай ғана пәтеріне кіріп, дәлізде бір қолымен қабырғаға сүйеніп тұрып туфлиін шешті. Сосын ішке өтіп, жұмсақ креслоға сылқ етіп отыра кетті. Өзім жоқта үй ішінде бір өзгеріс болып қалмады ма екен дегендей телевизор тұрған бұрыштан бастап, ашық сары түсті гарнитур қойылған қабырғаны тұтас шаршаулы көзбен шолып өтті. Жоқ, бәрі де сол орнында. Ірiстей өзгеріс байқалмайды. Тап-таза. Тап-тұйнақтай. «Өз үйім, өлең төсегім» деген ой мизамдай қалқып өтті санасында. Басын әнтек шалқайтып, рақаттана көзін жұмды. «Еркектерге ермек керек, – деп ойлады содан соң. – Олар бізді ойыншық сияқты көреді. Ерінбесе қолына алып ойнап, қызығымыз таусылған күні лақтырып тастап жүре бермек...»

	Әйтсе де, әлгі бір әзірде ғана айтылған Оңаша арал, құпия өмір туралы әңгімелер бәрiбiр көңіл түкпірінен орын алып, пеш түбіндегі мысықтай бүйығып қалып қойған секілді... «Несі бар, басым бос, жалғызіліктімін. Қала орталығында жылы да жайлы пәтерім бар. Көшеде кездейсоқ кезіккен таныс-білістердің көзіне түсіп қалмайын деп, бұқпантайлап келе жатқан байғұс «саяхатшыға» есігімді ашып, ешкімге көрсетпей кіргізіп алсам, мұнда біздің не істеп, не қойып жатқанымызды кім біліпті?.. Сонда бұл жер – Оңаша арал болмағанда, не болмақ?..» Ол өзін-өзі мұқатқандай мырс етті.

	Содан соң орнынан жылдам көтеріліп, ваннаға кіріп жуынып-шайынып шықты да, төсегін ашып жатып қалды. Бірақ таза ауада көп жүргендiкі ме әлде ертең күн жексенбі, қанша ұйықтасам да өз еркім деген ішкі сенімнің әсері ме, әйтеуір, көңілі өрекпіп, бірден сабасына түсе қоймады. Әуелде әлденеге іштей қуанып, өз-өзінен жымиып жатса да, бірте-бірте бүгінгі кештің әсері суып, жан дүниесін жалғыздық торлай бастады. Шеті, шегі көрінбейтін өмір мұхитының бір қиырында ұлы тіршілікке қосыла алмай, ұмыт қалған елсіз аралдай көңілі құлазып, мүжіліп жатқан тәрізді...

	Енді ойлап қараса, бұл «аралға» еркек кіндіктінің аяқ баспағанына да біраз уақыт өтіпті. Бұрын жиі келіп тұратын, келген сайын көңілін көк теңіздей толқытып, бірде еркелетіп, бірде өкпелетіп, енді бірде жағалаудағы маяктай үміт отын жағып кететін Ержігіттің телефон соғып, төбе көрсетпегеніне де, міне, үш айдың жүзі болыпты. Ылғи да бір аяқталмайтын іссапарлар, аш ішектей созылған алыс жолдар көбейіп кеткен секілді, бұл телефон соға қалса, қалада көп болмайтынын айтып ақталады. Бола қалғанның өзінде, әрине, хабарласпайды. Оны бұл ішкі бір жұмбақ түйсікпен, нәзік те сезімтал әйел түйсікпен сезеді.

	Алайда, соның бәрін біле тұра, бұл оның бұрынғыдай хабарласқанын, бір-екі сағатқа болса да келіп кеткенін қалайды. Оның тіпті есіктен кірмей жатып қарқылдап күліп, бүйірінен түртіп ойнап, «давай, давай» деп дегбірсізденіп, Төсекке қарай сүйрейтін есірік мінезін де сағынады.

	Неге? Неге сағынады?.. Бәлкім, соңғы көрген қызығы болғандықтан ба екен? Әлде бауыр басып қалды ма? Білмейді. Әйтеуір, ол өзінен бұрынғы саяхатшылардың бәрін де киіп-жарып келіп, көз алдында қасқайып тұрып алған секілді.

	Бәлкім, бұл оның сол ожарлау мінезін ұнататын болар. Иә, иә, солай шығар. Өйткені ол басқаларға қарағанда мұны ашық қызғанып, айналадағы жұрттан жасырмай, аңғал да адал көңілмен ұнатқан сияқты еді ғой. Бірде ол ресторанда биге шақырған жігітке жұдырығын ала жүгіріп, қызара бөртіп, төбелесіп қала жаздады. Енді бірде удай мас болып келіп, бұл ішке кіргізбей қойған кезде есік алдына түнеп шықты... Ал алдыңғы жылы, Жаңа жылды қарсы алатын кеште көршілердің пәтерлеріне кіріп, шампан атып, даудырап бүкіл үйді басына көтерді. Содан бері осы үйдің өз адамындай араласып, тонның ішкі бауындай жақын болып кетті...

	Кенет есік қоңырауы бұлбұлдай сайрап қоя берді. Ол ойламаған жерден ұрлығы ашылып қалған жандай шошып кетіп, жалма-жан орнынан ұшып тұрды да, кең халатын жүре киіп, есікке қарай ұмтылды. «Қазір, қазір», – деп күбірледі ар жақтағы адам қашып кететіндей дегбірі қашып. Ол тіпті «Ержігіт, бұл сен бе?!» деп дауыстап қала жаздап, ернін тістей қойды (Көршілердің бірі болып жүрсе қайтпек...).

	Сонсоң есік көзінен сығалап қарады да, «Құдай-ау, мынау жаңа ғана қоштасып кеткен кісі ғой» деп, шегiншектей берді. Ол әлі кетпеген екен-ау. Есікті ашарын да, ашпасын да білмей, самайына түскен бір уыс шашын қайта-қайта артына қайырып, абдырап қалды. Қолы қалтырап, жіңішке шынжырлы кілтке қарай созыла берді де, шоқ ұстағандай тартып ала қойды. Әлденеден үрейленгендей демі жиілеп, жүрегі дүрсілдей соқты.

	Есік қоңырауы тағы да сайрады...

	Жо-жоқ. Келіншек басын шайқап, шегiншектей берді. Аздан соң басқышпен тырс-тырс етіп төмен түсіп бара жатқан аяқ дыбысы естілді. Уһ, кетті-ау әйтеуір...

	«Сіз сияқты «саяхатшылар» бүрын да келген, – деп ойлады ол орнына қайта келіп жатқан соң, – жайылып жастық, иіліп төсек болып көргенбіз...»

	Бірақ соның бәрі де енді естелікке айналып, белгісіз бір тұңғиыққа сіңіп кеткен елестер сияқты. Көрді ме, жоқ па, рас па, өтірік пе – өзі де білмейтіндей. Оның ойына жаңағы кісінің өзін Оңаша аралға теңегені оралды. Бүгінге дейін мұхитты көрмесе де, көз алдына шетсіз, шексіз көк айдын елестеп, сол айдынның бір қиырында кіп-кішкентай боп бұлдырап тұрған аралды көргендей болды. Сол арал қазір құлазып, елсіреп тұрғандай. Апыр-ай, сен екеуміз тағдырлас екенбіз-ау дегендей бір аяныш сезімі оянып, көптен бері қар басып, мұз қатып жатқан жан дүниесін алтынкүрек желдей кезіп, ел-сел қып еріте жөнелгендей. Көзіне жас үйірілді. «Білесіз бе, біз өмір сүріп жатқан жер де бір кезде ғарыш кеңістігіндегі Оңаша арал болған ғой, – деген өз сөзі кеудесінде жаңғырып, қайта естілгендей. – Бірақ ол да елсіреп, жалғыздықтан жалыққан соң, Жаратушы Иемізден дәл осындай мазасыз тірлік тілеп алған болар...»

	Ол әншейінде мына тіршіліктің тынымсыздығынан жалыққан болып, оңашалық пен тыныштық іздеуге құштар пенделердің түптеп келгенде сол тыныштық пен оңашалықтың үнсіз азабына бір күн де төзе алмасын ойлады. Иә, солай. Солай... Өйткені мұнда тыныштық пен оңашалық іздеп келген «саяхатшылардың» бәрі де төзiмi таусылған күні өз құрлығына жетуге асықты емес пе...

	Әйтсе де ол өзінің шетсіз, шексіз өмір мұхитында неліктен жалғыз арал болып қалғанын түсінбеді. Өзге аралдар қызу тіршілік кешіп, өсіп-өніп, қара қазандай қайнап жатқанда, бұл неге бір қиырда бөлек тұр?..

	Ақ желкенін тура осылай қарай керіп, алыстан іздеп келетін ақ ниетті, адал саяхатшы неге келмей қалды? Әлімсақтан бергі өмір заңына жүгінсек, бұл аралға да біреу иелік етіп, тіршілік жасап, ұрпақ өсіріп, у да-шу болып жатуы керек емес пе еді?..

	Ол өзінің неден, кімге жазықты болғанын түсіне алмай, расында да, алыста ұмыт қалған аралдай жалғызсырады. Кенет оның көз алдына баяғыда-а, осы аралға ынтығып, аңсап жетіп, жолы болмай, көңілі қайтқан бозбала саяхатшы оралды. Еш қулығы жоқ, тұп-тұнық көздері күлімдеп келіп, сол бұрынғы сүп-сүйкімді, түбіт мұрт, бала қалпында ұяла үн қатып:

	– Уһ, Қабылбек екеуміз жатақханаларыңды әзер таптық. Николскі базардың ар жағына бір шығамыз, бер жағына бір шығамыз. Сөйтсек, мына бұрышта ғана тұр екен ғой. Иә, сабақ қалай? Студент болған қызық шығар, ә?! – дейді бұдан көз алмай, сүйсіне қарап. – Жүріңдер, киноға барайық. Қасындағы бірге жататын дос қыздарыңды да ертіп шық.

	– Содан соң сендер ауылға қалай қайтасыңдар? – дейді мектепте бірге оқыған балалардың өзін іздеп келгеніне қуанып, жатақхананың алдында талшыбықтай майысып тұрған бұның көңілі алаңдап. – Кинодан шыққанда кеш боп кетеді ғой. Ал біздің жатақханаға түнде бөтен балаларды кіргізбейді...

	– Жо-жоқ, біз ертең қайтамыз. Бүгін осындағы бір туысқан ағайымыздыкіне барамыз!

	Кейін білді, бұл қалада олардың ешқандай да туысқан ағайлары жоқ екен. Сол күні екеуі вокзалға түнеп шығыпты. Ал кинодан қайтып келе жатқанда құрбы қыздары бұларды әдейі бөлектеп, оңаша қалдырып кеткен-ді.

	– Әттең, сендермен бірге студент бола алмағаныма өкінемін, – деді ол біртүрлі мұңайып. – Мені осы көктемде әскерге шақырып жатыр. Алдағы айда, мамырда алып кетеді.

	Сосын ол қалт тоқтай қалып, мұның қолынан ақырын ғана, батылсыздау ұстап тұрып, мектепте оқып жүрген кезден бері жақсы көретінін, қазір де күндіз-түні ойлап, қатты сағынатынын айтты.

	– Күтесің бе, мені? – деді даусы дірілдеп.

	Бұл да ұялшақ, жас қыздарға тән әдетпен көзін төмен салып, сәл үнсіз тұрып:

	– Иә, – деді сыбырлап.

	Ол кезде, расында да, сол бір бозбала жігітті іштей ұнатушы еді. Бірақ күте алмады. Оның әскерден жазған сағынышқа толы хаттарын жиі алып тұрды. Әуелде өзі де жүрегі лүпілдеп, көзіне жас алып отырып жауап жазды. Дегенмен, бірте-бірте мұндағы өмірдің қызығы, би кештерінде танысқан сері жігіттердің тәтті сөзi мен ыстық демі он сегізге жаңа толған бойжеткеннің кеудесіндегі алғашқы балаң махаббат отын үрлеп өшіріп, бас айналдыратындай сиқырлы да қараңғы дүниеге жетектеп алып кетті...

	Әскерден оралған соң, сүйген қызынан салқын жауап алып, сол бір кинотеатрдың жанындағы саябақта темекісін тартып, үнсіз отырып қалған балаң жігітті бұл содан бері есіне алмаған-ды. Ол баяғы-ы бір кезде көрген таныс сурет, қызық естелік сияқты болып қана қалған. Өз өмірінің өткен шағын ойлағанда, көбіне-көп студенттік жылдарда өзін өкінішке қалдырып кеткен сұлу жігіттің бейнесі оралатын көз алдына. Ол сонау бір кезде гүлге оранып, құлпырып тұрған аралға келіп біраз күн тұрып, ұнатып, енді осында тіршілік жасап, мекендеп қалу үшін керек-жарақтары мен жүктерін алып келуге кетіп, қайтып оралмай қалған опасыз саяхатшыға ұқсайтын-ды...

	Одан кейін де жаздағы демалушылар секілді уақытша келіп, қызықтап көргендер болған. Бірақ бүгін, арада ұзақ жылдар өткенде солардың бәрінің де ниеті бұзық, қара ниет қарақшылар екенін, ал бұл аралға шын ниетімен, ақ-адал көңілімен келген тұңғыш саяхатшы өзі екенін анық та айқын сездіріп, сол бір балаң жігіттің бейнесі келіп тұрғандай...

	Терезеден ағараңдап атқан таң белгісі біліне бастады. Түні бойы көз ілмеген келіншектің жанарынан мөлдіреп бір тамшы жас үзіліп түсті...





БАҚ ҚҰСЫ


	Бірінен соң бірі зымырап, іркес-тіркес өте шыққан сол бір-екі күн шынында да, өзге күндерден бөлек, есте қалардай ерекше еді. Одан кейінгі мынау суы тартылған дариядай ақырын жылжып ағып жатқан жылдардың ол үшін бәлендей жаңалығы бола қойған жоқ...

	***

	Түс ауа үстел үстінде шашылып жатқан қағаздарын жинап, ендігі қалғанын үйге апарып қарамақ оймен сөмкесіне салып, орнынан тұра бергені сол еді, телефон шылдыр ете түсті.

	– Иә.

	– Сәламатсыз ба, маған Мұхит ағай керек еді, – деді күміс қоңыраудай сыңғырлаған бір әйел дауысы.

	– Мен тыңдап тұрмын.

	Ол іздеген адамына бірден түсе қоярмын деп ойламаған болуы керек, сәл мүдіріп барып:

	– Сәламатсыз ба... – деп қайталады тағы да. – 1-і... кешіріңіз, мен сіздің бір... жерлес қарындасыңыз едім.

	– А-а?

	– Қойтастанмын.

	– Өзінен бе? – деді ол қапелімде сөз таба алмай.

	– Өзінен.

	– Кімнің қызысың?

	– Қайролланың.

	Танымайтын кісісі болуы керек, есіне түсіре алмады.

	– Танымайтын шығарсыз... Темір жолдың арғы бетінде тұрамыз, – деді қыз оның ойланып қалғанын сезіп.

	– Иә, ауылдан қашан келдің?

	Трубкадан сыңғыр еткен күміс күлкі естілді.

	– Баяғыда-а келгем.

	– А-а...

	– Аға!

	– Әу!

	– Мен сізді қонаққа шақырайын деп едім.

	– Апыр-ай ә, әуелі... ағасы қарындасын шақырмаушы ма еді.

	– Ой, ағай, қалай шақырасыз?! – деді қыз назданып. – Сіз мені танымайсыз ғой. Ал мен сізді білемін.

	– 1-і...

	– Ертең кешкі сағат жетіде «Бақ құсы» мейрамханасының алдында күтемін сізді.

	– Жа-жарайды...

	– Ертеңге дейін, аға!

	«Бұл бір қызық шақыру болды-ау, – деді ол трубканы орнына қайта қойып жатып. – Мейрамханаға... «Бақ құсы» деген... Ол әлгі... қаланың тау жақ бетіндегі аса қымбат мейрамхана ғой. Бай қарындас болды-ау, сірә... Қойтастанмын дейді... О-о, мен ауылға бармағалы қай заман... Қызық... Не үшін шақырды екен? Қазір біреуді біреу жайдан-жай қонаққа шақырмайтын кез емес пе».

	Қалай дегенмен де оның көңілінде бір қызығушылық оянып, әлгі бейтаныс бойжеткенді (бәлкім, келіншек болар, кім білсін) тезірек көруге асыққандай болды.

	***

	Ертеңіне ол қызметінен әдейі кештеу шықты. Әдетте бесін ауған соң-ақ Жазушылар үйінде жым-жырт тыныштық орнайтын-ды. Бұрынырақта араның ұясындай гуілдеп, біреу кіріп, біреу шығып сапырылысып жататын «Қаламгер» кафесі біраз жыл болды жабылып қалған. Акустикасы анау-мынау театрдыкінен артық болмаса, кем емес мынау зәулім ғимаратта ақын-жазушылардың ақжарқын күлкісі мен көңілді дауыстары естілмегелі қаш-шан...

	Ол төменгі қабатқа түсіп келе жатқанда мрамор баспалдақтардан шыққан аяқ дыбысы бос кеңістікте тақ-тұқ етіп жаңғырығып тұрды. Біртүрлі қорқынышты. Ұлттық рухымыздың мекеніндей болған мынау қасиетті қара шаңырақтағы тіршілік оты сөніп бара жатқан сияқты...

	Қалада нағыз қарбалас шақ басталған еді. Қаншама адам жұмыстан шығып аялдамада көлік күтіп тұр, қаншама адам ерсілі-қарсылы тоқтаусыз ағылған көліктерге тиелiп алып кетіп барады. Таңертеңгілік жадырап күліп шыққан жаздың жайма-шуақ күні қазір мынау қидай сапырылысқан қауырт тірліктен көңілі қалғандай енжар тартып, батысқа қарай жантая бастапты. Ол тау жақтағы «Бақ құсы» мейрамханасын бетке алып, асықпай аяңдай жөнелді.

	Алатаудың бөктеріндегі ару қала соңғы жылдары қатты өзгерді. Тап бір кәмелетке толғалы бері косметиканы көбірек қолданатын бойжеткен секілді. Көше бойы қаз-қатар тізілген үлкенді-кішілі дүкендер, кафелер, мейрамханалар, мейманханалар, ойынханалар – бәрі де жеке меншік иелерінікі. Бұрынырақта осы кең көшенің бойында бірді-екілі мемлекеттік дүкендер мен жыл он екі ай немен айналысып жататындары белгісіз жұмбақ мекемелер ғана болушы еді. Ал мыналар – ұзақ жылға созылған шайқастан кейін жеңіліске ұшырап, жан тәсілім еткен социалистік жүйенің үйлеріне баса-көктеп кіріп алған жеңімпаз капитализмнің сарбаздары сияқты. Әйткенмен осы жеңіске де, жеңіліске де жазушы Мұхит Мұқановтың зәредей де қатысы жоқ. Ол кешегі болып өткен, бәлкім, бүгін де болып жатқан шайқасты таңғажайып бір сиқырлы экраннан ғана көріп жүргендей. Өйткені өзінің көз алдында жаңбырдан кейінгі саңырауқұлақтай қаптап өсіп шығып жатқан жеке меншік фирма, дүкен, мейрамхана, дүңгіршіктердің ішінде оның мынау менікі еді дейтіндей иемденетіндей итарқасы да жоқ. Бір қызығы, қазақ жеріне «мерседеспен» шіреніп келе қалған тәкаппар капитализмге бұл өзі барып қол ұсынып, сәлем бермеді, ал ол да мұны адам екенсің-ау деп көзіне де ілмеді. Сөйтіп, олардың арасына тіршілік соты өз үкімін шығарды: саған кім керек болмаса, сен де оған керек емессің!

	Оның есіне сонау артта қалған бозбала шақтағы арманшыл күндердің бірінде алғашқы жазған әңгімесін қолтығына қысып, қасиетті Меккедей көрінген Жазушылар одағының табалдырығын имене аттағаны түсіп еді. Сонда оны көп күттірмей оқып шыққан тарпаң мінезді, тәкаппар сыншы әлденеге таң қалғандай қасын керіп, өзімен-өзі сырласқандай болып отырып: «Қарағым, сенің атың Мұхит болғанымен, жазған дүниең тау бөктерінен бүлк-бүлк қайнап шығып жататын мөлдір бұлаққа ұқсайды екен, – деген-ді жылы шырай білдіріп, – қандай таза әуен, таза стиль...»

	Содан кейін-ақ оның көз алдына алыстағы асқар биік таудың етегінен бүлкілдеп шығып жататын кәусар бұлақ жиі елестейтін болған? Озін сол таза бұлақ секілді сезінетін. Өйткені стиль дегеніміз – адам, расында да, адам... Енді, міне, арада көп жыл өтіп, қасиетті қара шаңырақтағы қаһарлы сыншының орны босап, оған өзі әдеби кеңесші болып келгенде уақыт та, заман да озгеріп кетті. Бүгінде сол тау бөктеріндегі кәусар бұлақтың ешкімге керегі болмай қалды. Бәлкім, мына қоғамның тазалық туралы ұғымы өзгерген болар...

	Міне, осындай көңілсіз ойлардың жетегінде келе жатып «Бақ құсы» мейрамханасына да жетіпті. Әне, анау саябақтың ішіндегі қызыл-сары кірпіштен өрілген тік шатырлы әсем ғимарат – сол. Мейрамхана. Қолындағы сағатына қарап еді, жетіге әлі он минуттай уақыт бар екен. Ол саябақтың алдындағы ақ сұр тастардан қаланған дөңгелек шеңбердің ішінде өскен ал қызыл гүлдерге қарай, осы маңда біраз қыдырыстап жүре тұрғанды жөн көрді.

	«Қандай жан болды екен? – деп ойлады саябақтың қақпасына қайта-қайта жалтақтап қарап. – «Бақ құсы» мейрамханасына әдетте қонаққа шақыратындар – ауқатты кісілер. Оларда бәрі есептеулі, достық та, тамыр-таныстық та, көңіл көтеріп демалу да, тіпті махаббат тa. Өйткені ақша қашанда бірінші орында. Бәрін шешетін сол. Ақша есепті сүйеді. Есепсіз шашатын кісіні ерте ме, кеш пе, бәрібір тастап кетеді...»

	Қақпа алдындағы машина тоқтайтын алаңқайға шие түсті шетелдік бір әдемі машина келіп тоқтады. Бала кезінен техникаға икемі де, әуестігі де жоқ ол кейінгі жылдары қалада тым көбейіп кеткен әр түрлі көліктердің бір-екеуінің ғана болмаса, көбісінің маркасын ажырата алмайтын-ды.

	Қызық. Мына машина оның көзіне біртүрлі жылы ұшырап көрінді. Одан түскен ал қызыл жібек көйлекті, сұңғақ бойлы сұлу бойжеткен бұған қарап қолын бұлғап, ескі танысын кезіктіргендей жымиып күлді. Содан соң көзіндегі қара көзілдірігін алып:

	– Кешігіп қала жаздадым-ау, – деді басын оң жақ иығына сәл қисайта еркелей үн қатып.

	Иә, бұл сол – күміс қоңыраудай сыңғырлаған таныс дауыс.

	– Жо-жоқ, – деді ол бейтаныс бойжеткенді түсінде емес, өңінде көріп тұрғанына таң қалып. – Сіз... Сізсіз ғой?

	– Иә, мен – Менмін, – деп күлді қыз ізетпен басын сәл төмен иіп. – Түу, кешігіп қаламын ба деп қатты асықтым. Сіз мені күтпей кетіп қалатындай көріндіңіз.

	– О-о, – деді енді мұхит та жымиып. – Сіздей сұлу бойжеткенді күтпеу күнә ғой!

	– Сіз... – деді қыз оған көзінің қиығымен сынай қарап, – менің сұлу екенімді қайдан білдіңіз?

	– Сездім.

	Қыз таңданып қалғандай болды. Олар саябақтың ішіндегі аллеямен иық түйістіре қатар аяңдап келіп, мейрамхананың жазғы залына кірді. Мұхит дастарқан мәзірін қолына алған жоқ.

	– Бүгін мен сіздің құзырыңыздамын, – деді мейрамханаға шақырған өзі емес екенін сыпайылап қана аңғартып өтіп.

	Қыз езу тартып, дастарқан мәзіріне көз жүгіртті де, тамақтың әр түрінен тездетіп заказ беріп, ішімдік жағына келгенде:

	– Не ішеміз? – деп сұраулы жүзбен Мұхитқа қарады.

	– Сізбен бірге у ішуге де дайынмын.

	– О-о, ол сіздерде бар ма еді? – деп қыз садақша иіліп тұрған жап-жас даяшы жігітке қарады. Ол жымыңдап күліп басын шайқады.

	– Онда виски ішейік!

	– Сіз мені жаман үйрететін болдыңыз, – деді Мұхит. Даяшы кеткен соң:

	– Қойтастағы мектепте оқып па едіңіз? – деп сұрады қыздан.

	– Иә.

	– Содан соң?..

	– Мәскеуде.

	– Мамандығыңыз?

	– Ой, мамандықты ұмыттық қой! Ауыл шаруашылығы академиясын бітіргенмін. Агрономмын...

	– Қызық екен. Мен сіздің егістік алқапты аралап жүрген сәтіңізді ешқашан да көз алдыма елестете алмас едім.

	– Мен де, – деп күліп жіберді қыз.

	Даяшы үстелге шәрбаттай мөлдіреген қызыл виски мен көкөніс салатын әкелді де, өзен жиегіне қатқан мұздай жылтыраған хрусталь рюмкаларға аздап шарап құйып қойды.

	– Алғашқы тосты не үшін аламыз, аға?

	– Білмеймін. Жаңа айттым ғой, бүгін мен сіздің құзырыңыздамын.

	– Енді осы принципіңізден айнымайсыз ба?

	– Иә.

	– Бүгін мен не айтсам да орындайсыз ба?

	Мұхит көзін жұмып, басын изеді.

	– Онда алғашқы тост сізге беріледі.

	– Бір қызық айтайын ба?

	– Айтыңыз.

	– Мен сіздің есіміңізді осы күнге дейін білмейді екенмін.

	Қыз басын орындықтың арқалығына шалқайтып, күміс қоңыраудай сыңғырлап тағы да күлді.

	– Осы күнге дейін деңізші!

	– Иә... мен сізді осы күнге дейін танымай келгеніме өкініп отырмын.

	– Айта беріңіз. Есімім – Айгүл, – деді қыз күлкісін әлі де баса алмай.

	– Айгүл, – деп қайталады Мұхит, – танысқанымыз үшін алайықшы.

	– Тамаша тост!

	Қыз, өзінің машина жүргізіп келгенін ұмытқандай, қолындағы шарапты ойланбай-ақ ішіп қойды.

	– Сіз... сіз ештеңе ұмытқан жоқсыз ба? – деді Мұхит оған көзінің астымен сынай қарап. – Менің бір режиссер досым әуелгі тостан кейін ылғи да: «ойбуй, мен машина айдап келген екенмін ғой, енді қайттім?!» деп өкініп отырушы еді.

	Айгүл басын шайқады.

	– Ал мен ұмытқаным жоқ.

	– ...

	– Ендігі тосты мен айтайыншы, аға?

	– О не дегеніңіз!..

	– Мен бұл тосты, – деді Айгүл өте маңызды нәрсе айтпақ болғандай ойланып қалып. – Біздің сонау алыста жатқан Қойтас деген кішкентай ауылымыздан шыққан үлкен жазушы үшін алайық дегім келеді!

	Мақтау сөзге демде семіре қоймайтын Мұхит Мұқанов қолындағы рюмкасы сынып қалардай тартына соғыстырды. Әйтсе де «кішкентай ауылдың үлкен жазушысы» деген жып-жылы теңеуді іштей ұнатып қалды.

	– Барлық... кішкентай ауылдың аты – кішкентай ауыл, – деп ойлады ол. Оны үлкен ауылдар үнемі менсінбеумен келеді. Айталық Әуезов «Қаралы сұлуды» ағылшынша жазсыншы!... О-о, онда Еуропаның есі бар біраз жазушысы өз шығармаларына қайта үңілген болар еді. Айтматов исключение... Ол – үлкен ауылдың тілін ерте үйренген кішкентай ауылдың дарынды баласы. Бірақ кейде үлкен ауылға тым бауыр басып кеткендей көрінеді. Біз осы... қайтсек үлкен ауыл бола аламыз?..»

	– Ойға шомып кеттіңіз ғой?..

	– Жай...

	– Аға, сіз бүгінгі қазақ әдебиеті мен өнері туралы айтыңызшы, – деді Айгүл иегін аппақ алақанына артып, өсиетшіл ұстаздың алдына келіп жүгінген шәкірт баладай бар зейінін сала қарап.

	Жазушы, әлдебір жайсыздау нәрсе есіне түсіп қысылғандай, одан жанарын алып қашып, терезенің ар жағындағы жасыл газонға тызылдап су бүркіп тұрған жіңішке құбырларға жанарын қадады. Көз алдына Жазушылар үйінің бүгінгі жым-жырт қаракөлеңке фойесі елестеді. Қандай қорқынышты... Ала көлеңке ұйып қалған өлі тыныштық...

	– Қазір қазақ әдебиетінің өліара шағы ғой, – деді ол өзімен-өзі сөйлескендей күбірлеп. – Сірә, онда көп ұзамай жаңа ай туатын шығар.

	– Сонда... сіз ештеңе жазып жүрген жоқсыз ба?

	– Қалай десем екен, ептеп-септеп бір нәрсе түрткен боламын. Бірақ өліараның түнінде жолға шыққан жолаушыдай түртінектеп, жүрісім тіпті өнбейді. Басқа бір қызықты әңгіме айтайықшы, Айгүл...

	Мұхитқа ескі досындай мейірленіп қараған Айгүл қазіргі әдебиетіміздің ахуалы туралы әңгіме созыла түссе, оның жүрегіндегі жараның аузын ашып алуы мүмкін екенін сезіп, өзі де басқа арнаға қарай бұруға асыққан секілді. Ол баяғы балалық шағын есіне алып, сонау бір жылы ерте көктемде құрбы қыздарымен бірге ауыл сыртындағы жарқабаққа бәйшешек теруге барғандарын, сонда Шеңгелді жақтан мотоциклмен шаңдатып келе жатқан біреудің соңдарына түсіп, ұстап алмақ болып қуғанын, содан өкпелері өшкенше қашып, ауыл шетіне әрең іліккендерін айтып күлді.

	– Ең қызығы, сол бір жұмбақ адам кейде түсіме еніп, әлі күнге дейін ұйқымнан шошып оянатын әдетім бар, – деді. – Бала кездегі әсерің жан дүниеңе өшпестей із тастап кетеді екен. Содан бері жүрегімнің түбінде бір қорқыныш ұйып қалған секілді болады да тұрады. Бейтаныс кісілермен танысуға, жаңа достар табуға тәуекелім жете бермейді. Көз алдыма сол баяғы жарқабақтың үстінде күнге қарап алақанын жайып, күлімсіреп тұрған сәбилер сияқты үлбіреген нәзік бәйшешектерді елестетуге қанша тырыссам да, кенеттен әлгі мотоциклге мінген жұмбақ адам шығып келе жатады бір жақтан... Қорыққанымнан тілім байланып қала жаздайды. Сұлулық пен үрей көңіліңді алма-кезек жаулап алып, екеуі де ұзақ салтанат құра алмай, мәңгілік арпалысқа түсіп жатады...

	Мұхит оған қадала қарады: «ұшы-қиырына көз жетпейтін шөлейт даланың қиян түкпіріндегі кішкентай ауылда туып-өскен ару қыз, сен, бәлкім, мынау техника табаны таптаған жер бетінде енді бәйшешек өспейтін болар деп қорқатын шығарсың?..»

	– Бала күнімде мен сіздің газет-журналдарда жарияланған суреттеріңізді қиып алып, альбомымның арасына сақтап жүруші едім, – деді Айгүл. – Бір күні оларды өзімнен екі жас үлкен әпкем көріп қалып: «Бұның не?» – деп сұрады таңданып. Байқаусызда ұрлығымның үстінен түскендей қатты қысылдым. «Ол... ол біздің ауылда туған, тұңғыш жазушы ғой», – дедім. Сонда әпкем сіздің бір суретіңізді қолына алып, ойлана қарап тұрды да: «Ақын-жазушылар деген махаббатқа тұрақсыз болады екен», – деді. Оның неге солай дегенін әлі күнге дейін түсінбеймін. Сол.. рас па, аға?

	Мұхит білмеймін дегендей иығын қозғады.

	– Өзгелердің де соншалықты тұрақты болып жатқанын көргенім жоқ, – деді селқос қана қарсылық білдіріп. – Тек ақын-жазушылардың махаббаты туралы көп жазылатыны болмаса...

	– Рас айтасыз, – деді Айгүл келісіп. Сонсоң терең иіріміне қарай тартып бара жатқан ой тұңғиығынан серпіліп шыққандай басын шайқап күліп: – Аға, бір қызық айтайын ба? – деді.

	– Иә.

	– Менің шарап ішкім келіп отыр!..

	***

	Түн ортасына таяу олар мейрамханадан керемет көңілді, шат-шадыман күйде шықты. Ай сүттей жарық еді. Қалың ағаштардың қалқасынан бері ұзап, машиналар тұрған алаңқайға келгенде айнала-төңірек аппақ нұрға шомылып жатқандай арайланып кеткен-ді.

	– Ой! – деді Айгүл аспанға шақырая қарап. – Қандай әде-мі... Айға қараңызшы!

	Шынында да, ғажап екен! Биік таудың үстіндегі дөп-дөңгелек алып жұмыртқа... Жо-жоқ, өзгеше бір аппақ әлем айрықша жарқырап, беймезгіл түн қатып жүрген пенделерді өзіне қарай шақырып, қызықтырып тұрған секілді.

	– Жапонияда, – деді Мұхит сүттей жарық Айға таңдана қарап қалған Айгүлдің иығынан құшақтап, – жаз мезгілінде обасутэяма тауына барып, айдың сұлу көрінісін тамашалайтын дәстүр бар екен.

	– Солай ма! – деді Айгүл қуанып. – Алатаудың бөктерінен де Ай өте сұлу көрінетін болар! Жаңағы... Жапониядағы таудың аты қалай дедіңіз?!

	– Обaсутэяма.

	– Алатау одан әлдеқайда биік шығар! Қадіріне жете алмай жүрміз-ау, аға! Біз осы неге Алатаудың бөктеріне барып, айды тамашаламаймыз, а?

	– Кеттік пе, аға?!

	– Қайда?!

	– Айды тамашалауға! – деді Айгүл кенет оны таңғажайып бір саяхатқа шақырып. – Ұмытқан екенсіз. Сіз бүгін менің құзырымда емес пе едіңіз?!

	– Иә-иә! – деді ол басын қайта-қайта шұлғып. – Дәл солай!

	Айгүл машинаның есігін ашты.

	– Қорықпаңыз, мен рульге отырсам болды, сауығып кетемін.

	Қызыл жебедей жүйрік машина кең көшемен жүйтки жөнелді. Ол бүгінгі отырыстан ерекше ләззат алғандай рақаттана көзін жұмды.

	– Сізге не болды, аға?

	– Жай... рульде отырмағаныма ұялып келем. Әйел жүргізген машинада еркек өзін біртүрлі ыңғайсыз сезінеді екен.

	– ХХІ ғасыр – матриархат дәуірінің басы. Енді тізгін де, қамшы да біздің қолымызға тиеді.

	– Иә, – деді Мұхит көзін ашпаған күйі езу тартып. – Ел басқару оңай емес, еркек байқұстар бүгінде әбден сілесі қатып, шаршады-ау деймін!

	– О-о, сіз оңай жеңілдіңіз!

	– Жо-жоқ, бұл жеңіліс – мыңдаған жылдар бойы ішімізден кемірген жасырын соғыстың нәтижесі.

	Қараңғы түнді жап-жарық етіп тұрған қызылды-жасылды қала оттарын артта тастап, түпсіз терең құрдым тәрізді үңірейген тау шатқалын қуалай жоғары өрлеген машина жүрісін шапшаңдатпаса бәсеңдеткен жоқ. Ол қыздың шеберлігіне іштей таңырқап келеді. Бір жағынан, қайда бара жатқандарын, қай жерге жетіп тоқтайтындарын біле алмай, масаң күйде манаурап, бұйығып отыр. Тап қазір екеуі алқаракөк аспаннан төне қарап тұрған ару айға да көрпесін ашпай, тас бүркеніп алған тау бөктерінде емес, қара бояуы қатықтай ұйып қалған беймәлім бір тылсым дүниеде ұшып келе жатқандай...

	– Ұйықтап қалған жоқсыз ба, аға?!

	– Жоқ.

	Таудағы жын-шайтандардың мекеніндей қызылды-жасылды шамдарын жыпылықтатып бір өшіріп, бір жандырып, бақыртып-шақыртып, құлаққа жағымсыз даңғаза музыка ойнатып жатқан түнгі кафелердің алдынан өтіп, ары қарай біраз жүрген соң, машина қайырылатын алаңқайға жетіп тоқтады. Олар сыртқа шығып, бір уақ төңірекке құлақ тігіп, тың тыңдағандай болып үнсіз тұрды. Сай жақтан сарқырап аққан өзеннің сарыны естіледі. Қарауытқан құз-шатқалдардың іні қорқынышты әрі бой тоңазытарлықтай салқын еді. Демін ішіне тартып, сілтідей тына қалған түнгі дүниенің қойнауында беймәлім бір құбыжық жасырынып жатқандай. Ал анау аспандағы Ай соны көріп, түсін суытып, қыбыр етпей қадала қарап тұрған секілді.

	– Аға, жаурадым, – деді Айгүл жұп-жұқа көйлекпен дірілдеп.

	Ол қыздың иығына пиджагін жауып, өзіне қарай тартты.

	– Өзіңіз тоңатын болдыңыз ғой, – деді Айгүл оның кеудесіне басын сүйеп.

	Жүрегінің тұсынан шыққан ып-ыстық леп оның тұла бойын ысытып жібергендей болды. Ол иіліп қыздың самайына бетін басты.

	– Ай қандай екен? – деді сыбырлап.

	– Аянышты... – деп күбірледі Айгүл. – Ол – жалғыз ғой. Мына дүние қорқынышты. Мен жалғыздықтан қорқам. Өйткені мен де ай сияқты жалғызбын.

	– Неге?

	– Білмеймін...

	– Сендей сұлу қыздың жалғыз болуы мүмкін емес.

	– Бәрі де уақытша, аға, – деді ол күрсініп. – Қандай керемет досың болса да, ол сенің жан дүниеңді дәл өзіңдей түсіне алмайды. Аға, дачаға барайықшы. Біздің дачаға...

	– Бүгін мен сенің...

	– Тс-р, – деді Айгүл саусағымен оның ернін басып, – енді айтпаңыз... Ол қыздың саусағының ұшынан сүйді. Кенет Айгүл оның мойнынан тас қып құшақтай алып:

	– Ағатай, сіз қандай жақсысыз... – деді. Сонан соң екі алақанымен Мұхиттың бетінен қысып ұстай алып, бетінен, маңдайынан шөпілдетіп сүйе бастады.

	***

	Машина жарығы екі қабатты зәулім саяжайдың фасадын сүзе тоқтағанда барып, ол тәтті ұйқыдан оянғандай, есінеп көзін ашты. Айгүл «Бардачектан» алған басқару пультін басып еді, гараждың қақпасы өздігінен жоғары қарай баяу көтеріле бастады. «Қарай гөр, – деп ойлады ол ұйқылы-ояу рақат күй кешіп отырып, – ғарышқа корабль ұшырған кеңес өкіметі жетпіс жылда қол жеткізе алмаған тұрмыстық техника жетістіктеріне жеке меншік иелері қалайша тез ие бола қойған!..»

	Олар шам сәулесіне шағылысып мұздай жалтырап жатқан мрамор баспалдақтармен жоғары көтеріліп, қонақ қабылдайтын кең бөлмеге кірді. Екеуі жұмсақ креслоларға қатар жайғасып отырған кезде ғана Мұхит өзінің ептеп шаршағанын сезді.

	– Айтатыны жоқ, керемет саяжай екен! – деді ол аса биік талғаммен, қымбат жиһаздармен жасауланған бөлменің ішін шолып өтіп.

	– Иә, маңайымыздың бәрі қалың бау. Ауа таза. Алатаудың бөктері ғой, – деді Айгүл. – Қыста да бұл жер ғажап болып тұрады. Сыртта сақылдаған сары аяз. Көз қарықтырып жатқан ақша қар. Жиегіне мұз қатып, буы бұрқырап ағып жатқан тау өзені. Ал үйдің іші жып-жылы. Аға, сізге осындай тамаша табиғатқа терезеден қарап-ап отырып, шығармашылықпен айналысқан ұнай ма?!

	– Әрине.

	– О-о, онда мен таң атқан соң сіздің қолыңызға осы саяжайдың кілтін ұстатамын. Қалаған уақытыңызда келіп, демалып, содан соң өзіңізбен-өзіңіз оңаша ой кешіп, жұмыс істеп отырасыз. Ал егер... Менің қызметім қажет бола қалса, онда ұялы телефоныма звондай саласыз. Сол мезетте жетіп келіп тұруға уәде беремін.

	Мұхит ертегі тыдағандай қызығып, жымия күліп отырды да:

	– Сонда бұл саяжайды мен уақытша жалдап тұратын боламын ғой. Ал сіз – менің қожайыным боласыз. Солай ма?

	– Сіз қожайын болып, мен сіздің қызметшіңіз болайын! Өйткені сіз – өнер иесісіз. Ал өнерге қызмет еткеннен артық қуаныш бар ма?! Рас айтам, аға! Менің қолымнан көп нәрсе келеді.

	– Қызық екен, – деді ол не айтарын білмей абдырап. – Кенеттен, бір-ақ күнде базардан қайтқан әжем сияқты, артынып-тартынып келе қалған бұл қандай қуаныш, қандай бақыт?!

	– Аға... сонда сіз шеше алмай отырған жұмбақ не?

	– Айталық, мынау – саяжай деп қана аталатын зәулім-үй. Кілті менің қолымда болғанымен, іші толған құпия. Мұнда мен өзімді қалай сезінуім керек? Алтын кілт тауып алған ағаш қуыршақ секілді алақайлап қуана берейін бе?

	– Қызықсыз. Бұл дүниедегі жұмбақтың бәрін шеше беру міндет пе екен?! Адам баласының өзіне жақсы болса, әйтеуір бақытты болса, болды емес пе?..

	– ...

	– Өзі іздеп ұшып келген бақыт құсынан: «Сен қайдан ұшып келдің, не үшін келдің?» деп сұрай ма екен адам?..

	– Білгісі келетін шығар. Бәрі жұмбақ болып қала берсе, пенде байқұс басына қонған құстың қандай құс екенін қайдан білмек?

	Айгүл бір сәт үнсіз отырып қалды да:

	– Білгіңіз келсе, айтайын, – деді, көңілі қаламайтын бір әңгімені бастағысы келгендей, тәмпіш танауы қусырылып, – бұл үй – біздің қоғамымыздағы беделді бір саяси тұлғаның маған қалдырған мұрасы. Машинаны сыйлаған да, банктегі жалақысы жоғары жұмысқа орналастырған да сол...

	– Ол қазір қайда?

	– Алыста. Енді мұнда келмейді.

	– Неге?

	– Оның қызметі өзгерді. Алыс шетелдегі елшілік қызметке ауысты. Сөйтіп, екеуміз қоштасатын күні ол маған: «Бұдан былай біз енді жиі кездесе алмайтын шығармыз, бір-бірімізді сағынбай-ақ қойғанымыз жөн болар», – деді.

	– Сен оны сүйесің бе?

	– Жоқ!

	– Біз онымен Мәскеуде бірге студент болдық, – деді Айгүл қазір шет жұртта қызмет атқарып жүрген биік лауазымды көңілдесін есіне алып. – Ол халықаралық қарым-қатынастар институтында оқыды. Алғаш танысқан күннен бастап-ақ ол менің қыр соңымнан қалмады. Қайда барсам да ыржиып күліп, қарсы алдымнан шыға келетін. Жатақханадағы қыздар оны келемеждеп «Маймақ аю» деуші еді. Өйткені қамыт аяқ, рабайсыздау толық жігіт болатын. Бірақ ол намыстану дегенді білмейтін. Есікті ашсақ, босағаға сүйеніп, терезені ашсақ, жақтауға сүйеніп, екі езуі екі құлағына жетіп, мәз боп күліп тұратын. Бірте-бірте біздің жатақханада Маймаққа күні түспеген қыз қалмады. Үлкен театрға билет керек пе, қонақ үйден туысыңа орын керек пе, профессордан жақсы баға алып, стипендияға ілінгің келе ме, деканның рұқсатымен елге барып қайтқың келе ме – Маймаққа бар. Оның қолынан бәрі келеді. Ол тілін таппайтын адам жоқ. Әне, нағыз дарынды дипломат сол! Бірте-бірте «әне, сенің Маймақ аюың келе жатыр!», «Маймағыңа айтшы...», «Маймақ біледі ғой...» дегенге де құлағым үйрене бастады. Маған тіпті басқа жігіттер сөз айтуды қойды. Сөйтіп, мен өз еркімнен тыс құдіретті Маймақтың жеке меншігіне айналдым. Сіз мені тыңдап отырсыз ба?

	– Иә.

	– Екеуміз елге қайтатын жылы үйленетін болдық. Қаланың орталығынан, ақсүйектер тұратын үйден пәтер жалдап алып, ерлі-зайыптылардай бірге өмір сүріп жаттық. Тойды осында келген соң, барлық достарымыз бен туған-туыстарымызды жинап, «Бақ құсы» мейрамханасында дүрілдетіп өткізетін болдық. Мен Мәскеуде өзімді патша ағзамның әйелінен кем сезінгенім жоқ. Керек нәрсенің бәрін Маймақ табады. Қашан, қалай, қайтіп танысып үлгеретінін білмейсің, ел жақтан үлкен лауазымды бәленшекең келе жатыр екен, бүгін түгеншекеңді шығарып салуым керек еді, ана кісінің тапсырмасы, мына кісінің бұйымтайы деп, әйтеуір, тыным таппай, зыр қағып жүгіреді де жүреді. Бірақ одан шаршаған Маймақты көрмейсің, қайта көзі күлімдеп, алақанын ысқылап, қутың қағып, жаны рақатқа батады. Біз оқуды бітіріп, осы қалаға қайтып оралдық. Ертеңіне елге қарай жүретін пойызға шығарып салып тұрып, ол маған біраз күннен соң бәленшекең-түгеншекеңдер бастаған бір топ адаммен құда түсуге келетіндерін айтты. Бірақ... бірақ біз қанша күтсек те, ол құдалар келмеді. Маймақтың өзі де бір ауыз хабар айтуға жарамай, сол күйі ұшты-күйлі жоғалды. Мен... мен осының бәрін сізге не үшін айтып отырмын?..

	– Білмеймін.

	– Мен де білмеймін. Қызық... Сіздің алдыңызда айыбымды мойындап, ақталып тұрған қылмыскер сияқтымын.

	Айгүл үнсіз қалды. Сәлден соң өзімен-өзі сөйлескендей:

	– Бірақ әйтеуір бір күні ақталуым керек еді ғой, солай ма? – деді сыбырлап.

	– Иә.

	Біз содан кейін бес жыл өткен соң кездестік. Мен оның бір үлкен лауазымды кісінің қызына үйленгенін, министрлікте қызмет істейтінін естігенмін. Ол да мені ұмытпапты... (Әлде оны, әлде өзін мұқатқаны белгісіз, Айгүл мырс етіп күлді). Тіпті тұрмысқа шықпай отырып қалғанымды да біледі екен. Содан соң ол мені осы саяжайға қонаққа шақырды. Екеуміз оңаша отырғанда аяғымды құшып кешірім сұрап, ендігі қалған өмірінде қолынан келген бар жақсылығын жасап өтетінін айтты. Сөйтіп, мен тағы да оның жеке меншігіне айналдым. Міне, солай...

	Мұхит көзіне ұйқы тығылып, шаршап отырған жандай маңдайын уқалап, аз-кем ойланып отырды да:

	– Мені неге іздедің, Айгүл? – деді.

	Күтпеген сауалдан шошығандай, Айгүл селк ете қалды. Сіз соны әлі түсінбегенсіз бе дегендей, Мұхитқа таңдана қарады.

	– Неге дейсіз бе?.. Сізді көргім келді. Сізбен танысып, оңаша отырып сырласқым келді. Бала күнгі тәтті қиялым қайта оянып, маза бермеді, аға... Мүмкін, сіз айтқандай, менің де мынау алтын сарайдың кілтін қолына ұстаған ағаш қуыршақ болып қалғым келмеген шығар.

	Айгүл орнынан тұрып, Мұхит отырған креслоның жақтауына келіп отырды да, оның мойнынан құшақтап:

	– Аға, сіз менің бала күнгі арманымсыз ғой, – деді құлағына сыбырлап. Мұхит оны өзіне қарай тартып, ернінен қадала ұзақ сүйді.

	– Аға, ағатай... – деп ентіге сыбырлады қыз. – Мен сізді сүйемін...

	Айгүл өзін-өзі ұмытқандай, оның көйлегінің түймелерін ағытып, төсінен иіскеп, ернінің ұшымен жыбырлатып сүйе бастады.

	– Әдепсіз болма... – Мұхиттың қытығы келді.

	– Ой, аға, мен бүгін мас болдым, – деді Айгүл басын көтеріп. Содан соң шынымен-ақ аяғын теңселе басып, бір-екі аттап барды да, диванға отыра кетті.

	– Шаршадың ба? – деді Мұхит оның қасына келіп. – Иә, көптен бері бүгін қатты шаршадым.

	– Жата ғой...

	Айгүл диванның жақтауына басын қойып, аяғын созып жатты. Мұхит оның жанына отырып, маңдайынан сипады.

	– Ой, аға, алақаныңыз қандай жұмсақ, – деді Айгүл рақаттана көзін жұмып.

	***

	Үлбіреген ақ торғын перденің ар жағынан арайлап атқан ақ таңның жарығы түсті. Ол орнынан тұрып, терезенің алдына келді. Қаланың қай шетінде тұрғанын білмек боп сыртқа үңіліп еді, саяжайдың бұл жақ беті тауға қарайды екен. Бірінен-бірі биік, бірінен-бірі әдемі, хан сарайындай зәулім саяжайлар сонау қойнауға дейін сап түзеп созыла беріпті. Олардың қызыл-қоңыр кiремiт шатырлары жасыл торғындай құлпырған тау аясында айрықша сұлу көрінеді екен. Ол диванда жатып алаңсыз ұйықтап қалған Айгүлді оятып алмайын деп, аяғының ұшымен басып келіп оң жақтағы бөлменің есігін ашты да, қарсы беттегі терезеден сыртқа қарады. Сонау төмендегі көк мұнарға шомылып жатқан қаланың сұлбасын байқады. Түнде алды-артын байқамай келіп тап болған мынау бейтаныс әлемнің құшағынан сытылып шыққысы келгендей жүрегі бұлқынып, таныс дүниеге, өз ұясына қарай ұмтылғандай болды... Қайта бұрыла бергенде қабырғадағы портретке көзі түсіп, қалт тоқтай қалды.

	Оу, мынау әлгі... теледидардан жиі көрінетін таныс тұлға ғой. Таяуда ғана батыстағы бір елге елші болып кеткен. Болашағы зор, әлі талай биіктен асатын жас саясаткер. Тек өз жасына лайықсыз толысып кеткені, елуден асып, алпысқа таяп қалғандай қасқа маңдайы жарқырап, тым ересек көрінетіні болмаса... Демек, мынау саяжайдың иесі, әлгі Мәскеуде оқыған Маймақ осы жігіт болды ғой!

	Суретші оны барынша ақылды, барынша мәдениетті, барынша зиялы жан етіп бейнелеуге барлық күш-жігерін салыпты. Бірақ анау пәлегінен үзіліп түскен кемпір қауындай жап-жалтыр бас пен бұқа болатын бұзаудың мойнындай салбыраған бұғақ ол идеяға бағынбай, еріксіз тоқыратып тастаған. Ал көзі... апыр-ай, қанша сұстанып қарағысы келгенімен, иесіне сатқындық жасап, ұрлана жымиып қалыпты. «Иә, білемін ғой сізді де... жазушысыз... Жазушылар одағында істейсіз... Өзім жоқта үйге кеп қалған екенсіз ғой! Exe-exe, exe, өмірде не болмайды?! Бәрі де болады. Белгілі ғой, белгілі...» деп елпілдеп, түлкідей қуланып тұрған сияқты.

	Ол диванда түк сезбей ұйықтап жатқан Айгүлдің жанына жақындады. Қалыңдау ерні сәл ашылып, тәмпіш танауы қусырыла ақырын ғана тыныстап жатыр екен. Оның да көзінің қиығына жыбырлаған ұсақ әжімдер ұя салыпты... Неге екені, тағы да артына бұрылып, портрет ілулі тұрған бөлме жаққа қарады... Кенет Айгүлді анау портреттегі кісінің жымысқы көзқарасынан қалқалағандай иіліп келіп, ернінің ұшымен ғана маңдайынан сүйді...

	Содан кейін пиджагін қолына алып, жан-жағына сақтана қарап сыртқа беттеді. Еңсесін езіп, иінін басқан биік шатырлы, тас қорғанды хан сарайындай бай саяжайларды артқа тастап, қалаға қарай баратын үлкен трассаға түскенде ғана ол өзін бостандыққа шыққандай еркін сезініп, кеудесін кере тыныс алды. Соңына бұрылып бір рет көз тастап еді, түнде беймезгіл келген жат кісінің ерте қайтқанын тәуір көргендей, іші-сырты сән-салтанатқа оранған бай үйлер түсін суытып, бұдан сырт айналғандай көрінді.

	Оның көз алдына түндегі тау үстінде қалқыған дөп-дөңгелек Ай елестеді.

	Аппақ...

	Сұп-суық...

	Әрі тым алыста...





АДАСҚАН ЖҰЛДЫЗ


	І


	– Сіз Бикешсіз бе? – деді жіңішке тротуардың бойымен аяңдап келіп қарсы алдына тоқтаған орта бойлы, қара торы, сүйкімді келіншек қолындағы журналдан көз алмаған күйі күлімсіреп тұрып.

	Күн шуаққа арқасын төсеп, ағаш сəкіде маужырап отырған ол әуелде не деп жауап қатарын білмеді. Тап қазір бейтаныс кісімен, әсіресе әйел затымен әңгімелесуге тіпті де зауқы жоқ еді.

	Дегенмен:

	– Сіз дәл таптыңыз, – деді келіншекке қарап жымиып. Оның жұлдызы расында да Бикеш болатын.

	– Міне, мұнда сіздің мінез-құлқыңыз туралы жазылған, – деді келіншек іліп әкетіп. Сосын тамағын бір кенеп алып, Бикеш жүлдызының астында туғандардың мінез-құлқы мен сыр-сымбаты жайлы дауыстап оқи бастады.

	Ол келіншекті сырттай бақылап жүрмесе де, асханаға барғанда, ем қабылдағанда, кешкілік вестибюльге шыққанда жиі көретін. Әр түрлі журналдардағы сөзжұмбақтарға, жұлдызнамаларға, махаббат, мінез-құлық тақырыбына арналған тестерге тым әуес, қызыққыш екенін де білетін. Алайда мұның бәрі сана-сезім мен көңіл күйдің сергектігін аңғартқанымен, жалпы адам баласының күрделі болмысын тануға келгенде арзан тәсіл, арзымайтын нәрселер сияқты болып көрінуші еді оған.

	Әйтсе де өз мінезінің кей тұстарын тап басқанына іштей таңырқап отырды, әсіресе «қолынан кітабы түспейтін, көзілдірік таққан ұзын бойлы кісіні көрсеңіз, Бикеш деп ойлай беріңіз» деген тұсына келгенде келіншекке қосыла еріксіз езу тартты. Бұл енді көрер көзге анық көрініп тұрған ақиқат болатын.

	– Рақмет, – деді ол жұлдызнама оқылып біткен кезде. – Сіздің арқаңызда өзімді-өзім жақсы танып қалдым.

	– Солай ма, – деп келіншек көзінің қиығымен сынай қарап, наздана күлді. – Бірақ сіз жұлдыз жорамалға сенбейді екенсіз.

	– Оны қайдан білдіңіз?

	– Өйткені Бикештің кемшіліктері айтылғанда ешқандай сыр білдірген жоқсыз. Өзіңізге қатысы жоқтай немқұрайлы қабылдадыңыз.

	– Ал сіз ше? Сіз сенесіз бе?

	– Мен... мен, әрине, сенемін. Тіпті бар ғой, сізге қалай десем екен, өзімді өзім кейде жұлдызшы сияқты сезінемін.

	– Қызық екен.

	– Осы жаңа ғана сіздің Бикеш екеніңізді дәл тауып айттым емес пе. Әлде... сіз маған жай қалжыңдадыңыз ба?

	– Жо-жоқ! Дәл тапқаныңыз рас.

	Осы сәттен бастап олардың арасында мынау көктем күнінің жайма-шуағындай бір жып-жылы қарым-қатынас орнады. Кездесе қалған жерде бір-бірімен күлімсірей амандасып, тез-ақ шүйіркелесіп кетеді. Асханадан шыққан соң, вестибюльдегі диванда иық түйістіре қатар отыра қап сөзжұмбақ шешуге кіріседі. Кейде анау кең шатқалдағы жаңадан бүршік атып жатқан дымқыл тоғай жаққа қарай жүріп, ұзақ серуен жасап қайтады.

	Бұлар емделіп жатқан сауықтыру орнының жанынан күндіз-түні күркіреп, кеудесін тасқа соғып, көбігі бұрқырап тентек өзен ағып жататын-ды. Олар көбінесе соны жағалап, үнсіз қыдыратын. Өйткені сарқырап аққан судың дыбысы бірінің даусын біріне естіртпейді. Тойған қозыдай томпиған қара торы, сүйкімді келіншек кейде оның қолтығынан ұстап, жанына тақалып жүретін. Ал кейде аздап тыныс алу үшін жағадағы қой тастардың үстіне келіп отырғанда еркелеп иығына басын сүйеуші еді. Бірақ ондай сәттерде мұның тарапынан ешқандай да бір бөгде қимыл, тосын әрекет болған емес. Ол тіпті келіншектің иығынан да құшақтаған жоқ. Себебі мұның жасындағы жігітке бәрі де күні бұрын мəлім: әуелі құшақтасасың, сосын сүйісесің, содан соң...

	Ал бұл болса, мынау таудың бөктеріндегі сауықтыру орнына мүлде басқа мақсатпен келген-ді. Тіпті емделу үшін де емес...





II


	Олар ойда жоқта қалай тез танысса, ойламаған жерден дәл солайша тез жақындасып кетті. Бір күні келіншек оны өз бөлмесіне шай ішуге шақырған. Ұзақ серуеннен шаршап қайтқандыкі ме, әне барамын, міне барамын деп жатып көзі ілініп кетіпті. Самайынан ақырын ғана сипаған мақтадай жұмсақ саусақтардың қимылынан оянды. Келіншек мұны ерекше бір мейірім мен ықыласқа тұнған жанарымен аймалап, бетіне елжірей қарап төніп тұр екен.

	– Сіз немене, шаршағансыз ба? – деді ол төсектің шетіне тізе бүгіп.

	– Иә, ұйықтап кетіппін!..

	– Мен сізді күттім. Шай әлдеқашан суып қалды.

	– Кешіріңіз... ұят болды-ау.

	– Жо-оқ, шайды қайтадан қоя салуға болады ғой. Мен сізді оятып жібердім білем...

	Ол басын шайқады.

	– Ұйқым қанып қалыпты.

	– Ендеше мен... – Келіншек орнынан тұруға оқтала беріп еді, қалай екенін өзі де білмейді, шап беріп білегінен ұстай алғаны. Сосын ақырын ғана төсекке қарай тартты. Келіншек болса, қарсылықсыз көніп, бетіне бетін тақап, ернінің ұшымен аймалап сүйе бастады.

	– Қазір, – деді ып-ыстық демімен шарпып өтіп, – есікті жауып келейін...

	– Қырғидан қашқан торғайдай шырылдап келіп сізді паналадым, – деді келіншек оның жалаңаш төсіне басын қойып, жүрегінің дүрсілін тыңдап жатып.

	Ол үндемеді.

	– Бірақ сіз ойлағандай бақытсыз емеспін.

	Үндемегеніне намыстанып қалған сияқты...

	– Мен ештеңе ойлағам жоқ.

	– Өтірік айтпаңыз, – келіншек басын көтеріп, оның көзіне үңіліп қарады, – кейде үнсіздіктің өзі сөзшең келеді... Сіз тіпті «неге пана іздейсің, кімнен қорлық көрдің?» деп те сұрамадыңыз ғой. Бәрiн өзiңiз білетін адамдай, үн-түнсіз жата бердіңіз.

	– Белгілі емес пе.

	– Не белгілі?

	– Неден қашып, неге пана іздейтініңізді айтамын да...

	– Иә... неден?

	– Жалғыздықтан.

	Келіншек бір ауыр ойдан арылғандай жеңіл күрсінді де:

	– Рас, – деді. – Оны қайдан білдіңіз?

	– ...

	– Иә, айтпақшы, сіз жазушы екенсіз ғой.

	– Білмеймін.

	– Не-ні біл-мей-сіз? – Келіншек еркелеп, мұның сорайған мұрнынан қысып-қысып қойды.

	– Мен өзімнің кім екенімді білмеймін.

	– Сіз өмірден ерте түңілген адамға ұқсайсыз. Басқаға емес, алдымен өзіңізге өзіңіздің көңіліңіз қалған сияқты.

	– Дәл таптыңыз...

	– Мен іштей сеземін, сіз бір керемет шығарма жазсам деп ойлайсыз.

	– Иә.

	– Мүмкін, сізге сол кереме-ет шығарманы жазу үшін бір қызықты сюжет керек шығар?

	– Мүмкін...

	– Онда бар ғой, мен сізге өз өмірімді бастан-аяқ... – деді келіншек оған лезде көмекке келуге әзір екенін білдіріп. – Бірақ... Менің өмірімнің түк те қызығы жоқ. Тіпті сөз етуге тұрмайды. Он сегіз жасымда гитаристке тұрмысқа шықтым. Әйелдікіндей ұзын шашына, сүйріктей саусақтарына қызықтым. Мейрамханаға жұмысқа орналасқан соң, ол наркоман болып кетті. Қызым екеуміз соның азабын тарттық... Қазір де ойына түскен кезде келіп тұрады. Жалынып, қолы қалтырап теңге сұрайды бізден...

	– Иә-ә, мұндай шағын трагедиялар өмірде өте көп.

	– Трагедия дейсіз бе? Меніңше, бұл жай ғана бақытсыздық, адам баласының өзінің сорлылығынан тап болған қасіреті ғой. Ал трагедия деп... Білесіз бе, мен бір сұмдық трагедияны білемін. Тыңдайсыз ба?

	Ол басын изеді.





III


	...Біздің қаланың театрын сіз білмейтін шығарсыз. Астаналықтардың провинциялық өнерге әмәнда астамшылықпен қарайтын әдеті ғой. Бірақ біздің театрда да дарындылар болға-а-ан... Әсіресе сол бір жас, дарынды актерді әлі күнге жұрт ұмытқан жоқ. Біз онымен есікпе-есік көрші тұрдық. Маңдайы жарқыраған, ер тұлғалы, аса сымбатты жігіт еді. Ол ылғи да тарихи тұлғаларды – Едіге, Сырым батырларды, Төлеген, Қозы Көрпеш сияқты ғашықтарды ойнайтын...

	Кейде өнердің – өмірге, ал өмірдің – өнерге айналып кететін сәттері болады екен. Мен өзім сондай бір ерекше оқиғаның еріксіз куәсі болдым. Сол жылы біздің қалада тұратын бір жас драматург «Қайыршы» деп аталатын жаңа пьеса жазып бітірген. Театрдағылар оны осы заманның сұранысына лайық тәуір дүние екен деп қуана қабылдаған. Пьесаны талқылауға Ол да қатысқан екен, кешкісін қонақта бірге болғанымызда қайта-қайта басын шайқап, таң қалып, жер-көкке сыйғызбай мақтап отырды. Ал ертеңіне режиссер актерлерге ондағы рөлдерді бөліп берген. Оған – басты рөл... құрып қалғыр Қайыршының рөлі тиген. Кешіріңіз...

	Келіншек қолын созып, орындықтың арқалығында ілулі тұрған халатын алып киді де, орнынан тұрып, үстел үстінде жатқан қораптан темекі алып тұтатты. Бұл оның темекі тартатынын білмейтін-ді, қою қасын керіп, аздап таңырқағандай кейіп танытты. Қолы аздап дірілдеп, көк түтінді ернінің ұшымен әуелете үрлеген келіншек сол қимылын аңдап қалған екен, ептеп ыңғайсызданып: «Бола ма? – деді саусағының арасына қыстырған темекіні иегімен нұсқап. – Кешіріңіз, мен сәл толқып...» Сөйтті де үстелдің жанында тұрған жұмсақ креслоға аяғын айқастырып отырды. «Иә, содан соң?»

	Бәрі де сол Қайыршының рөлінен басталды. Алғашында оны ойдағыдай шығара алмағанына өзі де күліп, өзгелерді де күлдіріп жүрді. «Қайыршының жұмысы мұндай қиын болатынын қайдан білейін, – деуші еді ол кейде үйіне жинала қалған достарына қалжыңдап. – Сілем қатып әбден шаршаймын». Режиссер болса, репетиция үстінде оны үнемі: «Әй, сен мына түріңмен аштан қатарсың! Кекірейген қайыршыны қайдан көріп ең?! Жә, былай... жалынышты, мүсәпір күйге түсіп отырсаңшы. Өз күнін әрең көріп жүрген мынау елден соқыр тиын сұрап алу оңай ғой деп пе едің?!» деп қайрайтын көрінеді.

	Оның әйелі екеуміз аса тату құрбы едік. Бірде үйдің кілті күйеуімнің қалтасында кетіпті деп, жұмыстан шыға сала қосақтасып театрға бардық. Онда репетиция жүріп жатыр екен. Сахнада ол бір кішкентай қол арбада тізесін бүгіп, еңкейіп отыр. Басында жаман малақай, үстінде жұлым-жұлым ескі күпәйке, алақанын жайып, сахнаның түпкіріне қарап біреуге өлердегі сөзін айтып жалынады. Түрі сондай аянышты. Әрі күлкің келеді, әрі мынау жасанды сұмдықтан денең түршігеді...

	Қайыршы боп кім көріпті дейсіз, бұл рөл оған өте қиын соқты. Жексенбі күндері қыдырып көшеге шыға қалса да, бір жаққа қонаққа бара жатса да ол көшеде отырған қайыршыларға жалтақтап қарап, олардың қимыл-әрекеті мен көзқарасын аңдып, құдай-ау, өзінше соларды зерттеп жүреді екен.

	Үйінде де айнаның алдына отырып алып, репетиция жасауға кіріседі. «Оу, жаранда-а-ар! – дейді жалынышты үнмен қалтырай дауыстап. – Қайыр-садақа бере көріңдер мына пақырға. Аспанда – құдай, жерде – адам!»

	Біз кейде күлеміз. Кейде намыстанамыз. Әлгі сөздер жүрегімізге шаншудай қадалып, арқамызды шымырлатып жібереді. «Қайыршының» жалынышты даусымен бірге біздің үйлерімізге шын қайыршылықтың өзі кіріп келердей шошимыз. «Қойшы әрі, жаманат шақырмай!» – деп әйелі кейде күйіп-пісіп, жыларман болады.

	Қойшы әйтеуір, не керек, әлгі пьесаны сахнаға шығаруға жанын сала кіріскен режиссер бір күні оған: «Осы сен қаланың қақ ортасындағы базарға барып, шын қайыршы болып көрсең қайтеді?! Біз саған сондай мүмкіндік жасайық», деп ұсыныс жасайды. «Қалай... Қалайша мен?..» деп шошып кетеді ол. «Қатырып тұрып гримм жасап береміз! – дейді режиссер бас бармағын шошайтып. – Во болады! Қатқанский қайыршыдан аумай қаласың. Міне, сонда олардың психологиясын, шынайы образын өмірдің өзінен ойып тұрып аласың!» «Жо-жоқ, о не дегеніңіз?! – деп шегiншектей бастайды ол. – Атай көрмеңіз, осы тіпті актер болмай кетсем де...». «Әй, бала, – дейді осы кезде облыстық театрдың асқар биігі, асқақ абыройы, Қазақстанның Еңбек сіңірген артисі болып үлгерген бір аға актер сонда екі араға килігіп. – Мынау деге-ен тамаша идея ғой! Өмірдің өзінен ойып алып образ жасау – қандай ғанибет! Шіркін-ай, бұдан жастау кезім болса, осы рөлді өзімнен басқа ешкімге бермес едім. Әттең, біздің заманымызда мұндайға рұқсат та, мүмкіндік те болған жоқ».

	Сол сөз қамшы болды ма, кім білсін, театрдағылардың бәрі жан-жақтан қаумалап, үлкен-кішісі жабыла ортаға алып қолқалай бастайды. Сөйтіп, ертеңіне таң атар-атпаста театрдың машинасы келіп, оны үйінен алып кетеді. Ол түнімен ұйықтай алмай дөңбекшіп, қара терге түсіп қиналып шыққан көрінеді. Үйінен кетіп бара жатқанда екі көзі қызарып, жағы суалып, өңі боп-боз болып тұрды дейді...

	Сол күні ол қас қарая бір-ақ оралады. Үй ішіндегілерге үн қатпайды. «Не болды?..» деп үрейлене сұраған әйеліне қарап басын шайқайды да, ваннаға кіріп кетеді. Содан жуыhып-шайынып шыққан соң, тамақ ішуге де зауқы болмай, ертерек жатып қалады.

	Ертеңіне тағы да...





IV


	– Кешіріңіз, сізді жалықтырып алған жоқпын ба?

	– Айып болмаса, мен де темекі тартайын, қол жалғап жіберіңізші.

	Ол жастығын биіктетіп, арқасын соған тіреп отырды да, темекі тұтатты. Бөлме ішіне көкала түтін жайылды.

	– Иә, сосын...

	– Күзге таман біздің театрда жаңа спектакльдің премьерасы болды, – деп әңгімесін сабақтады келіншек. – Көрермен өте көп жиналды.

	...Шынымды айтсам, ондай қызық дүниені өз басым бұрын-соңды көрген емеспін. Байғұс Қайыршы елдің бәрін жылатты, елдің бәрін күлдірді. Әсіресе оның ынжық баласы мен қырсық келіні үйінен қуып жіберген бір бейшара кемпірге көмектесіп, ақша ұсынуы, «менің қасымда отыра бер, күнделікті табысың жаман болмайды» деп жұбатуы – көрерменнің жүрегін жаншып өтер ауыр көріністер еді. «Оу, халайық! – дейді ол спектакльдің соңында залға қарап екі алақанын жайып отырып. – Сендер менің ойымда не бар екенін қайдан білесіңдер?! Құдайға шүкір, жетеді... бәрі де жетеді. Қайғы да, сор да, қуаныш та, бақыт та кезектесіп өтіп жатады алдымнан. Иә... иә, мен сендерді сынау үшін отырамын осы жерде!»

	«Қайыршы» біздің театрдың атағын аспанға бір-ақ шығарды. Оны республикалық, аймақтық фестивальдарға апарып, бірнеше мәрте бас жүлдені иеленіп қайтты. Басты рөлде ойнаған актердің шеберлігіне тәнті болмаған жан қалмады. «Қандай талантты актер! Провинцияда елеусіз жүргенін қараңызшы, Астанада болса, әлдеқашан Халық артисі атанар еді. Кәдімгі көшедегі қайыршыны қалай-қалай айнытпай шығарған десеңізші!» деп таңдай қаққандар көп еді сол кезде.

	Сенесіз бе, осы спектакльден кейін қала жұртшылығы көше-көшедегі қайыршыларға өзгеше бір ықыласпен, жанашырлықпен қарай бастағандай болды. Театрдағы жаңалық тіпті олардың да құлағына жеткен сияқты. Рас, өтірігін кім білсін, бір қайыршы кассадан билет алып, спектакльді көріп қайтыпты деп те ел аңыз етіп айтып жүрді. Тек бір-ақ рет, иә, бір-ақ рет әлгі жабыла мақтап жазып жатқан жергілікті газеттердің бірінде: «Өнер дегеніміз – өмірдің көшірмесі емес. Актер сомдаған образдың базар маңындағы қайыршылардан ешқандай айырмасы жоқ. Өнер өмірден биік тұруға тиісті» деген сияқты пиғылы бөтендеу сыни пікір қалқып өтті.

	Бір күні ол кезекті спектакльден шығып, үйіне қайтып келе жатса, соңынан бір ақ «Вольво» қуып жетіп, жол жиегіне тоқтайды.

	– Сәламатсыз ба, актер жігіт, – дейді артқы орындықта жалғыз отырған қошқар тұмсық қавказдық кісі тап-таза қазақ тілінде үн қатып. – Отырыңыз, үйіңізге дейін жеткізіп салайық. Біз сіздің талантыңызға табынушылармыз!

	Жол-жөнекей олар театр, өнер жайында әңгіме қозғайды. Кавказдық кісі өзінің шет елдерге жиі баратынын, Рим, Париж театрларында болғанын, бірақ, қалай дегенде де, өзі туып-өскен өлкедегі театрлардың орны бөлек екенін тілге тиек етіп өтеді. Тіпті кейбір спектакльдерге тәп-тәуір талдау жасай алатынын да аңғартып қалады.

	– Кешіріңіз, сіз кім боласыз? – дейді оны қызыға тыңдап келе жатқан актер.

	– Осы қалада туып-өскен кавказдықтар көп емес пе, – деп күледі ол. – Мені солардың біреуі деп қабылдаңыз, бауырым. Қырқыншы жылдары осында жер ауып келіп қалған кісінің ұрпағымын.

	– Қайда қызмет істейсіз?

	– Қызмет дейсіз бе? Қызмет бұрын болған. Ал-л... қазір қайдағы қызмет. Күнкөріс қамымен жүрміз де.

	– Шет елдерде жиі болатынға ұқсайсыз...

	– О-о, әрине, уақыт болса, Еуропаға саяхат жасап қайтқанға не жетсін. Құдайға шүкір, кеңшілік заман туды. Бүгін мұнда отырсаң, ертең Анталияда, бүрсігүні Парижде дегендей!..

	– Иә, керемет... Бірақ бізде ондай мүмкіндік жоқ.

	– О не дегеніңіз, сіздер – өнер адамдарысыздар ғой! Сіздердің өз бойларыңыздағы табиғи таланттарыңыз арқылы ауық-ауық жасап тұратын рухани саяхаттарыңызға дүниеде ешбір саяхат тең келмес. Бүгін – қайыршы, ертең – ақын, бүрсігүні қоғам қайраткері болу тек актерлардың ғана қолынан келеді. Айтыңызшы, бұдан асқан керемет бола ма?!

	– Пейіліңізге рақмет. Мінекей, біздің үйдің тұсына да келіп қалдық.

	– А-а, солай ма, біздің қаланың кішкентай болғаны қандай өкінішті, – деп ол машинадан түсіп, актерді есік алдына дейін жаяу шығарып салады.

	Қоштасарда:

	– Сіз, әрине, қайыршының бейнесін сахнаға өте сәтті шығардыңыз. Әйтсе де оның жан дүниесінің қараңғы түпкірлерінде әлі де болса жасырынып жатқан құпия көп екенін біліп жүргеніңіздің артығы жоқ. Ал көріскенше сау боп тұрыңыз. Танысқаныма өте қуаныштымын. Егер қажетім болып жатса, мына телефонға хабарласа салыңыз, – деп ол өзінің телефоны жазылған тiлдей қағазды ұсынады.

	– Сау болыңыз!

	Келесі жылы «Қайыршыны» сахналаған режиссер Астанада ашылған жаңа театрға ауысып кетті. Шағын қаланың тұрғындары түгел көріп болды ма, әлде жанашыр иесінің жоқтығы білінді ме, бірте-бірте бұл қойылым жаңалық болудан қалып, көп ұзамай біржола тоқтады. Театр бұрынғы қалыпты тіршілігіне қайта кірісті. Өнер адамдарының күнкөрісіне қазір кім көңіл бөліп жатыр, сахнадан жарқырап көрінгеніне қарап, е-е бұларда бәрі бар, нағыз бақытты жандар осылар ғой деп ойлайсыз. Ал шындығында олардың бір айда алатын арзымайтын жалақысы – базардағы саудагердің бір-ақ күндік табысына тең. Маркс атай дұрыс айтқан: «Сананы тұрмыс билейді». Биік рух әрі кетсе бір-ақ күнге азық болады...

	Бірде олардың тоғызыншы класта оқитын үлкен қызы мектепте жылы курткасын ұрлатып алып, үйіне көйлекшең оралды. Ақпан айының ортасы еді. Қызылшұнақ аяз асыр салып тұрған. Үйге жеткенше екі беті қып-қызыл боп, саусақтарынан жан кетіп, қатты тоңыпты. Кешке қарай ыстығы көтеріліп, қалтырап-дірілдеп, байғұс бала төсек тартып жатып қалды.

	Сол бір күндері оның қандай жан азабына түскенін көрсеңіз ғой. Өнер адамдарының көбінің көңілі нәзік, боркемік болып келеді емес пе, қатты күйгелектеніп, ұйқыдан да, күлкіден де қалып, екі жағы пышақ жаныған қайрақтай қушиып, көзі шүңірейіп, бары-жоғы бес-алты күннің ішінде абақтыға түсіп шыққандай азып-тозып кетті. Оның үстіне әлгі жоғалған куртканың орнына бір жылы киім сатып ала қоятындай ақшалары да болмады.

	Сөйтіп қиналып жүргенде оның есіне өткен жолы кездейсоқ танысып қалған кавказдық бай кісінің телефоны түседі емес пе...

	Келіншек кенет әңгімесін үзіп, орнынан тұрды да, көк түтін жайылған бөлменің ауасы тазарсын деген оймен терезенің желдеткішін ашып қойды. Одан соң мұның қасына келіп отырып халатын шешті де, көрпенің астына кіріп, бауырына тығылып жатты. Оның денесі жұп-жұмсақ, жып-жылы, демі оттай ыстық еді. Мұның кеуде тұсынан басталған бір тәтті сезім тұла бойын шымырлатып, жан дүниесін рақатқа бөлеп бара жатты... Қолтығына кеп кірген кішкентай келіншекті аялай құшақтап, өзіне қарай икемдей берген-ді:

	– Кейін, – деді ол зауықсыздау үнмен. – Сәл шыдаңыз...

	Кейде осылай... домна пешінен балқып шыққан қорғасынды қалыпқа құйған кезде әп-сәтте суып, көз алдыңда қата бастайды емес пе, сол сияқты мұның да кеудесіндегі жып-жылы, тәп-тәтті сезім кенеттен суып сала берді.

	– Сіз ренжіп қалған жоқсыз ба?..

	– Жоқ, – тамағына бірдеме тұрып қалғандай үні қатқылдау шықты.

	– Ренжімеңізші... Жарай ма? Мен әлі дайын емеспін, – деді келіншек оның бауырына тығыла түсіп.

	– Содан соң? – деді бұл күректей алақанымен оның шашынан сипап.

	– Содан соң ба... – келіншек көзін жұмып, ойланып қалды.

	...Әлгі кавказдық бай кісіге хабарласқан соң ол тез киініп шығып кетті де, кешкілік қызына бір қымбат шуба алып келді. Кәдімгі жайма базарда сатылатын зат емес, аса бағалы, фирмалық дүкеннің дүниесі екені көрініп тұр. Ауырып жатқан қыз орнынан атып тұрып, екі көзі бал-бұл жайнап, сол қуаныштың әсерінен жазылып кеткендей болды.

	Содан арада бір ай өткенде актер театрдан біржола қол үзіп, басқа бір жұмбақ шаруамен айналыса бастады. Ерте кетіп, кеш келетінді шығарды. Қашан көрсең де тұнжырап, ауыр ойға батып жүреді. Өзі жоқта хабарласқан дос-жарандарына, театрдағыларға да телефон шалмайды. Үйіне келгенде кешкі асын апыл-ғұпыл асығыс ішіп, «мені мазаламаңдар, шаршап келдім» деп ерте жатып қалады.

	Көп өтпей-ақ олардың тұрмысы түзеліп, отбасының жағдайы жақсара бастады. Әйелі, бала-шағасы үлде мен бүлдеге оранып кетпесе де, бұрынғыдан әлдеқайда тәуір киінетін болды. Келер жылы екі қызын қаладағы ең жақсы, ақылы, жеке меншік мектепке ауыстырды. Көрші үйдің үшінші қабатынан ұлымыздың болашақ шаңырағы деп, екі бөлмелі пәтер алып қойды. Оның ішін жарқыраған шет елдік жиһаздарға толтыра бастады. Бір күні шетелдік машинаға да қолдары жетті...

	Міне, сөйтіп, айналдырған екі-үш жылдың ішінде олар күтпеген жерден байып шыға келді. Бірақ ерте ме, кеш пе, әйтеуір, кез келген құпияның сыры ашылатын кез болады ғой. Одан әуелі әйелі сезіктене бастаған көрінеді. Аңдып жүріп қайда баратынын, не істейтінін біледі...





V


	Келіншек үнсіз қалды. Кенет басын көтеріп, оның бетіне үңіліп қарады да:

	– Ол сонда не істеп жүрген деп ойлайсыз? – деді.

	Бұл әңгіменің қалай аяқталарын ол іштей сезіп жатқанды.

	– Қайыр тілеп жүрген болар, – деді самарқау ғана.

	– Иә, – келіншек жеңіл ғана күрсінді. – Қайыршы боп жүріпті...

	Оның ойына соңғы жылдары күрт өзгеріске ұшыраған тағдырлардың тым көбейіп кеткендігі оралды. Осыдан он жыл бұрын суреті қаланың орталық скверіндегі құрмет тақтасынан түспейтін шахтер ағайының бүгінде базарда тележка сүйретіп, алыпсатарлардың затын тасып жүргенін есіне алды.

	– Олар ақыры ажырасып кетті, – деді келіншек оның ойын бөліп.

	– Сол екі-үш жылда оның жаны мен тәні түгел қайыршыланып кеткен екен. Көзқарасы... әсіресе көзқарасы тым аянышты еді. Үлкен-кіші, бала-шаға, кемпір-шал демей, ол айналадағы адамдардың бәрінен қайыр-садақа дәметкендей жаутаңдап қарайтын-ды. Онымен әңгімелесуге, көңіл көтеруге, қонаққа баруға, жай әшейін бірге отыруға мүмкін болмай қалған-ды.

	– Әлгі... кавказдық кісілер ше?

	– Олар – пахандар. Былайша айтқанда, қайыршылардың қаладағы иесі. Солар кімнің қайда отыратынын белгілейді, табысы мол орындарды анықтайды әрі қорғап жүреді. Сол үшін «процент» алады...

	– Бұл дүниеде бәрі бір-бірімен сабақтасып жатыр, – деді ол мырс етіп күліп. – Қайыршылардан бастап қаһарлы әміршілерге дейін, қара бақырдан бастап мемлекеттің алтын қорына дейін, базардағы жанжалдан бастап континентаралық қақтығыстарға дейін...

	Кенет мынау жалаңаш кеудесіне басын қойып, жабысып жатқан әйелдің тәнінен тәні тітіркеніп, оның бұрын да басқа бір еркекпен дәл осылайша айқасып жатқанын ойлап, қайыршының кір-қожалақ көйлегін байқамай киіп алғандай өз-өзінен жиіркеніп кетті.

	– Не болды? – деді келіншек оның төсінен басын жұлып алып. Әйелдердің мұндайда аса сезімтал келетін әдеті. Бұл, сірә, олардың бойындағы табиғи инстинк болар.

	– Қайыршының оқиғасы... – деді ол күмілжіп.

	Келіншек үндемеді. Оның да бұған деген сезімі аяқ астынан суып сала бергендей көрінді. Сәлден соң келіншек орнынан тұрып, халатын қайта киді. Душқа түсіп келді де, шашын тарап, үсті-басын ретке келтіріп болған соң:

	– Кеттім, – деді қысқа ғана қайырып.

	Ол орнынан қозғалмаған күйі басын изеді. Келіншек есіктің кілтін кері бұрап жатқанда:

	– Айтпақшы, – деді ойына әлдене түсіп. – Оның жұлдызы қандай еді?

	– Кімнің?..

	– Қайыршының да...

	– Ол да Бикеш болатын! – Келіншек есікті сарт еткізіп жауып, шығып кетті.

	Оның жүрегі су ете түсті. Жаңа шығармасының тағы да жазылмай қалатынын ойлады...





СИҚЫРЛЫ КӨЛ


	Күн сәулесі бетінде жалт-жұлт ойнап, бірте-бірте жылына бастаған тұңғиық көл секілді, төңірегіне жып-жылы шуақ шаша қарайтын осы бір тостағандай қара көзді қайдан көрдім?..

	Есімде жоқ. Оған, сірә, қайта-қайта жалтақтап қарай беретін болуым керек, ол да «ойыңа түспей отырмын ба» дегендей, кей-кейде жалт етіп, баяғы-ы бір ескі танысымдай іш тарта күлімсірейді. Ақ құба, ашық жүзі, артына қарай аса ұқыппен жатқыза тараған қара шашы мен жазық маңдайы – бәрі таныс. Тек қайдан көргенім, кім екені есіме түспейді. Ойпыр-ай, осындайда адамның жады да кілті жоғалған ескі сандықтай қасарысып, ашылмай қалатыны-ай.

	Қайта-қайта жалтақтап қараймын деп отырып, үй тола қонақтардың ортасында өзімнің әбес қылық жасап алғанымды аңғармаппын. «Байқа... о келіншектің қасында күйеуі отыр», – деп сыбырлады оң жағымдағы әріптесім құлағыма аузын тақап. (Демiнен винегреттің иісі шығады.) Алдымыздағы мынау емен үстелдің беті кішігірім өзеннің арнасындай жалпақ болғаны мұндай жақсы болар ма, «арғы беттегілер» оның не деп сыбырлағанын естіген жоқ. Естісе, бәлкім, езу тартып күлер еді.

	Бәрібір сол таныс бейнеге жаутаңдап қарай бергім келеді. Тап бір менің көзім – жылқыға, ал оның жанары темір қазыққа айналып, екі арадағы көзге көрінбейтін қыл арқан ешқайда жібермей, шыр айналдыра тартатын секілді. Кей-кейде жанарымыз бір-бірімен ұшыраса қалады; сол сәтте әлгі сиқырлы қазық лезде күн шуағына малынған айна көлге айнала кетеді де, көз жасындай мөлдіреген тұнық айдыны сәуле шаша күлімсіреп, «кел, кел, тұнығыма бойла» дегендей, жып-жылы лебімен аймалап, қызықтыра, ынтықтыра түседі.

	Отырыстың ортасына таман сөз кезегі әлгі жұмбақ келіншектің күйеуіне келгенде асаба жігіт олардың қасына барып, оң қолымен иығынан қапсыра құшақтап тұрып: «Біздің Сәкең! Бұрынғы үй құрылысы тресі бастығының орынбасары, қазіргі бірлескен трансұлттық компанияның вице-президенті!» деп, басқаларымыздан ерекшелеп, айрықша құрметтеп таныстырады. Бойы ортадан сәл жоғары, әлде сәл төмен, күтімі кісі қызығарлықтай қызыл сары жігіт, бір кездері өзінің қайдағы бір үй құрылысы тресі бастығының орынбасары болғанына қысылғандай, екі бетінің ұшы қызара езу тартып, қызыл шарап құйылған ұзын сирақ семіз бокалды саусақтарының ұшымен ғана қыса ұстап орнынан тұрды.

	Оның бүгінгі қоныс той иелеріне қандай тілек тілегені есімде жоқ. Жадымда қалғаны: ерлі-зайыптылар бірге сөйлесін деп, асаба жігіттің әлгі тостаған көз жұмбақ келіншекті де бірге тұрғызғаны. Келіншектің бойы күйеуінен сəл биіктеу екен.

	Иә, сонда... сонда, екеуі бірге, қатар тұра қалғанда барып оның кім екені, қайдан көргенім есіме сап ете түсті. Сол. Нақ өзі. Тіпті өзімді өзім ұмытып, орнымнан атып тұра жаздап барып әзер шыдап қалғандаймын.

	Иә, мен оны енді таныдым. Бәрі де есіме түсті. Есіме түскен сайын келіншектің өзіне емес, қасындағы күйеуіне көбірек назарым ауа бастағандай. Өйткені осыдан он шақты жыл бұрын мен оны да көргем.

	Ал ол мені... мені ғана емес, көк мұнарға оранған Қаратаудың бөктеріндегі сол бір санаторийде бір ай бойы емделіп, демалып жатып бір үйдің балаларындай бір-біріне бауыр басып, етене араласып кеткен біздің ешқайсымызды да танымайды.

	Ал біз оны білеміз. (Бәлкім, білмейтін де шығармыз.) Дәлірек айтқанда оған беймәлім бір құпия біздің көңіл-сандығымызда сақтаулы жатқаны анық. Сол құпия сиқырлы таяқша секілді, оны біздің көз алдымызда әп-сәтте кішірейтіп жібереді. Ол трансұлттық компанияның президенті болмақ түгілі, тіпті құдіретті империяның президенті болып кетсе де аласарып сала береді.

	Осыдан он жыл бұрынғы құпия... Білмеймін, ескірген сайын құпияның құны арта түсе ме, әлде кеми бере ме?.. Әйткенмен, күтпеген жерден есіме түспесе, мүлде ұмытып та кетуім мүмкін екен-ау. Бәлкім, ескі құпия дегеніңіз, беті бұта-жапырақтармен жабылған ескі ор сияқты болар-ау. Байқамасаң, күмп беріп түсіп кетерсің...

	Расында, мен осы ойға түстім бе, жоқ әлде орға түстім бе, білмеймін, көз алдыма алыстап кеткен... Шындығында, келмеске кеткен күндердің бір елесі оралды бұлдырап.

	...Қаратаудың бөктеріндегі ауасы таза, табиғаты көркем қуысқа қоныс тепкен санаторий қақпасының алдына жетіп, таксиден түскен соң ары қарай, бас корпусқа дейін, жол сөмкемді көтеріп біраз жер жаяу жүруіме тура келді. Алдыңғы жақ бірте-бірте биіктей беретін өр болғандықтан, жарты жолға жетпей-ақ демім бітіп, өкпем аузыма тығыла бастаған. Күркірей ағып жатқан асау өзеннің үстіне салынған ағаш көпірдің жақтауына арқамды сүйеп, алқынып тұрып аз-кем тыныс алдым. Биік өскен ағаштардың қою көлеңкесі мен ақкөбіктене сарқырап ағып жатқан судың қоңыр салқын лебі әп-сәтте аптығымды басып, әлгінде, осында жеткенше бір пәс қиналғанда: «Алыстан арқаланып келетін адамдардың жанын қинамай-ақ, ердей келген көлікті есік алдына дейін жібере салса қайтер еді» деген ойымның әбес екенін ұқтым. Шындығында, бұлбұлы сайрап, елігі ойнап, өзімен-өзі мамыражай тіршілік кешіп жатқан мынау ну орманның ішіне, қанша зәру болсаң да, түтін құсқан техниканы кіргізуге болмайды екен. Мүлде болмайды екен...

	Бас корпустың алдындағы гүлзар бақта санаторийдің күнделікті емі мен шипасы қонып, диланып қалғандары күлімдеген көздері мен балбыраған жүздерінен ап-анық көрініп тұрған екі келіншек пен оларды қызық әңгімеге алдандырып отырған қара торы, қысық көз, мұртты жігіт тұстарынан өтіп бара жатқанымда маған қарай көз қиықтарын тастап, бұдан былай осы жерде бір-бірімізді көріп жүретін болдық қой дегендей, бастарын сәл иіп, сәлемдескендей ишара жасап қалды.

	Өзіме берілген бөлмеге кіріп, жол сөмкемдегі киім-кешектерім мен оны-пұны заттарымды жайғастырып, жуынып-шайынып, содан соң айналада не бар, не жоғын аңдап алмақ оймен сыртқа шыққанымда күн ұясына батып бара жатқан алагеуім шақ туған болатын. Есік алдында манағы мұртты жігітпен тағы да ұшырасып қалдым.

	Ол бұл жолы маған ескі танысын көргендей жымия қарап:

	– Иә, қалай, өз бөлмеңізге орналасып алдыңыз ба? – деді іш тарта сөйлеп. – Танысып қоялық, менің атым Күмісхан!

	– Батырхан!

	– О, екеуміз де «хан» болдық қой! – Ол маржандай тізілген аппақ тістерін түгел көрсете қарқылдап күліп алды.

	Мен де жымиып, басымды изеп, «иә, «хан» екенбіз ғой» дегендей ізет білдірдім.

	– Айналамен танысуға шықтыңыз ба?

	– Иә.

	– Бұл бір ғажап жер! Қараңыз, көріңіз!.. Бүгін сағат тоғызда санаторийдің клубында француз фильмі болады. Қаласаңыз, бірге барып көрейік. Сұлу келіншектермен таныстырамын!

	– Келістік!

	Сол күні-ақ екеуміз тез тіл табысып, бала кезден бірге өскен сыралғы жандардай шүйіркелесіп кеттік. Әлгі француз фильмінен соң манағы екі келіншекті ертіп, өзен жағалай серуендедік. Мезгіл әлі жаз болса да, түнге қарай тау іші салқындап, бойың тоңазып, жаурай бастайды екенсің. Күмісхан қасындағы Айсұлу есімді ақ құба, сұңғақ бойлы келіншектің иығына білегін артып, бауырына тартып жылытқысы (әлде жылынғысы) келгендей қыса түседі. Келіншек те кет әрі емес, тек бізден ептеп қысылып, ұялатын секілді. Екеуінің бұған дейін-ақ көңіл жарастырып үлгергендері осыдан-ақ беп-белгілі.

	Ал мен... мен болсам, жер бетіндегі санаторийлердің бәрінде үздіксіз «жазылып» жататын махаббат романының бір кейіпкеріне алғашқы күннен бастап айнала кетуге жүрегім дауаламай, оң жағымдағы ақ мақтадай үлбіреген келіншекке көзімнің астымен ауық-ауық ұрлана қараймын.

	Содан соң біз корпусқа қайтып оралып, жап-жарық фойедегі жұп-жұмсақ креслоларға жайғасып отырып теледидар тамашаладық. Міне, сол кезде мен әлгінде қараңғылық құшағында байқалмаған таңғажайып сұлулықты тұңғыш рет көрдім. Ол осы – күн сәулесі жылытқан тұңғиық көлдің айдынындай күлімдеп әрі тұнжырап, тылсым да сиқырлы күшпен өзіне қарай тарта жөнелетін жұмбақ жанар-тұғын. Мен сонда дүрдиген қалың ерні мен таңырайған кең танауы сүйкімсіздеу етіп көрсететін Күмісханға сол «көлдің» қайта-қайта жалт етіп қарай бергенін көріп, әлдебір сұмдықты алдын ала сезгендей тіксініп қалғанмын. Сиқырлы «көлдің» иесі де, киесі де Айсұлу еді...

	Шындығында, санаторийде өткізетін жиырма төрт күнің бір басқа да, қалған өмірің бір бөлек сияқты. Көпшілігіміз мұнда емделіп, тынығып қайту үшін келдік дегенімізбен, әшейіндегі адамды ығыр қылатын күйкі тіршіліктің тар қамытынан мойнымызды босатып, аз уақыт болса да азаттық алғанымызды сезгенбіз, сезген бойда өмірді қайта бастағандай, бұрынғы өткен күндерден есе қайырып, өкініштеріміздің орнын толтырар сәт туғандай желпініп, қызық пен махаббатқа белшемізден батып қалуға асыққанымыз да рас-ты.

	Содан ба екен, мұндағылардың қай-қайсысы да сыртқы өмірден оқшауланып, санаторийдің ат шаптырымдай ғана ауласындағы мамыражай тыныштық пен күнбе-күнгі қамқорлықтың жөргегіне оранып, сәбидей алаңсыз, бозбаладай арманшыл болуға тырысар еді. Тағы да бір байқағаным: төрт мезгіл тамағы дайын, түнгі ұйқысы тыныш, өзін-өзі әлпештегеннен өзге тірлігі жоқ, аста-төк ықыласқа бөленген адамдарда махаббаттан басқа уайым да, қайғы да болмайтынға ұқсайды...

	Басқасы басқа, түскі астан кейін санаторий ауласындағы сәмбі талдардың көлеңкесінде қалғып-мүлгіп отырып, кімнің кіммен қыдыратынын, кімнің кімге көңілі ауып жүргенін бақылайтын екі-үш шал, төрт-бес кемпірдің де азаннан кешке дейінгі әңгімесі мен бір-бірін бүйірден түртуге ғана жарайтын әзіл-қалжыңдары да сол – әйел мен еркек арасындағы қарым-қатынастың айналасынан алысқа ұзамайтынды.

	Дегенмен, санаторий жолдамасының мерзіміне сай жиырма төрт күн болса да, барақатты өмір сүріп жатқан бақытты жандардың ортасынан да суырылып шығып, көзге түсетін аса-а бақытты жандар болады екен. Олар, әрине, біздің ортамыздағы Күмісхан мен Айсұлу еді!..

	Уақыт деген қарияның қолындағы сиқырлы таяқшаның құдіретімен олар бәз-баяғы жастық шаққа ғайыптан қайта оралып, қуанышы көп, уайымы жоқ, бейқайғы, алаңсыз күндердің қызығына батып, бірін-бірі сәл көрмей қалса сағынып, ең бір аяулы да қымбат шақты бастарынан кешіп жатты.

	Бірде біз санаторийді қоршап тұрған биік таудың бір шыңына шығып қайтпақ болдық. Мұндағылардың айтуынша, әлгі шыңның басында бір қасиетті бұта өседі екен. Сол бұтадан бұтақ қиып алсаң, алдағы өміріңде алаңсыз бақытқа кенелесің. Бағзы бір заманаларда айдай әлемді билеген әміршілер де осы таудың басындағы сол қасиетті бұталардан асатаяқ жасатып алатын көрінеді...

	Өз басым мұндай құдіретке сенбеймін. Шығыста не көп, аңыз көп. Егер сол аңыздардағының бәрі емес, азғана бөлігінің өзі басқа айналған күнде, біз әлдеқашан бақытқа кенеліп, қой үстіне бозторғай жұмыртқалаған арқа-жарқа заманда алаңсыз, рақат өмір сүріп жатқан болар едік. Бірақ біз, қазақтар – қазақ болғалы бері азаптан көз ашқан күніміз бар ма? Бәлкім, сол – сар даланың сағымындай әдемі қиялындағы бақытты, мамыражай заманға жете алмай, зарыққан соң да біздің ел осындай аңызшыл, ертегішіл болып алған шығар.

	Әйткенмен күнбе-күн бірге серуен құрып, бірге уақыт өткізіп жүрген жолдастарымнан бөлініп, бұл саяхаттан бас тартуды лайықсыз көріп, мен де жинала бастадым. Сірә, тауға шығуға зауқымның соқпағаны белгісіз бір құдіреттің Тылсымына сенбегендігімнен ғана емес, бұйрат-бұйрат құм төбелерден басқа биігі жоқ шөл далада туып-өскендігімнен де шығар.

	Санаторийден көп ұзамай-ақ кежегем кейін тартып, алға қарай басқан аяғым кері кете бастаған. Қайта-қайта өкпем аузыма тығылып, ентігіп тоқтай беремін. Әуелде осынау машақаты мол саяхатты қызық көріп, әп-сәтте шың басына желпілдеп жетіп барардай желпінген ақ мақтадай үлбіреген аппақ келіншек те тас төбедегі шақырайған күнге әлсін-әлсін тәмпіш мұрнын тыжырайта қарап, «уһ» деп шаршаулы күйде күрсінеді.

	Меніңше, мұндай ұлпа келіншектің маңдайына жазылған тағдыр – тас басып, тауға шығу емес, қала орталығындағы жылы да жайлы пәтерінде үлде мен бүлдеге оранып, сыланып-сипанып отырып кешкілік қызметтен келетін күйеуін күту; ол келген соң аяғындағы жеңіл тапочкасын тырп-тырп басып, жұмсақ халатқа оранған қалпы керіліп-созыла жүріп кешкі асын алдына қою, содан соң кейінгі кездері басының сақинасы жиі-жиі ұстап, қан қысымы қайта-қайта көтеріле беретін болғанын ызыңдап айтып, биыл жазда тағы да санаторийге барып, емделіп қайтпаса, жағдайының мүшкіл боларына өзін де, күйеуін де сендіріп, шын аурудай о жер, бұ жерін ұстап ыңқылдап жүріп төсек салу...

	Алға қарай бір басып, екі басып, тағы да тоқтап, алқынып тұрып тауға қараймыз. Әй, біз бұл биікке ешқашан да шыға алмайтын шығармыз. Күмісхан мен Айсұлу әлдеқашан ұзап, көрінбей кеткен. Қазір қай тұста бара жатқандарын білмейміз. Біздің мынау бейшара кейпімізді қызық көрген аспандағы күн де қалт тоқтай қалып, келемеждей күліп, көк желкемізден шыбықпен түртіп ойнаған сотқар баладай алтын сүңгілерімен төбемізден нұқып-нұқып қояды. Серіктерімізден көз жазып қалған соң, бұдан ары қарай босқа салпақтай беруге құлқымыз да болмай, манадан бері сұр жыландай иретіліп үрейімізді ұшырған жалғыз аяқ соқпақтың жиегіндегі бір түп бұтаның көлеңкесіне сұлай-сұлай кеттік.

	Қылаусыз ашық аспанға көз тігіп, шалқамнан жатып ойладым: «Адамдар осы неге қанағатсыз? Неге шыдамсыз?! Бүгінгісін місе тұтпай, ертеңгісін қоса ойлайтынын айтпағанда, бір орнында тұрақ таба алмай, далада отырса қаланы, қалада отырса даланы аңсап, ойда жүрсе қырды, қырда жүрсе ойды көксей беретіні несі екен?»

	Одан соң алақандай бет орамалын маңдайына жауып, кеудесіндегі қос анары бір басылып, бір көтеріліп бірқалыпты тыныстап жатқан келіншектің деміне құлағымды тігіп, тың тыңдағандай біраз қимылсыз жаттым. Қызық... Ол не ойлап жатыр екен қазір?

	Дәл жаныңда, қол созымдай ғана жерде, әрбір тыныс алғанына дейін анық сезіліп жатқан адам да сен үшін мүлде жұмбақ, мүлде бейтаныс әлем. Оның ойында не бар екенін білмейсің. Ішіне түсіп көрген жоқсың... Түбі терең, тұңғиық көл сияқты.

	Оны қазір құшақтап, аймалап сүйсем, әрине, қарсылықсыз көне бермек. Өйткені бүгін таң алдында ғана құшағымыз ажыраған. Егер мен тағы да елітіп, еміреніп, қолымды төмен қарай жүгірте бастасам, онда ол: «...қойшы, саған не болған», «...ұят қой», «...біреулер келіп қалар», «...кешке дейін шыдашы», «...өзім барам ғой» деуі мүмкін, бірақ бәрібір оның ішкі әлемінде қандай толқындар жүгіріп, қандай ойлар желкенін көтеріп жатқанын білу мүмкін емес.

	Асылы, біздің бәріміз де галактика атты ұлы мүхиттан бөлініп түскен алуан-алуан көлдерміз...

	Көзім ілініп барады екен:

	– Қарашы, аналар бізге қарап қолдарын бұлғап тұр! – деген дауыстан селк ете түстім.

	«Ақ ұлпа» шың басына қарап үлбірей қалыпты. Сона-ау биіктен кіп-кішкентай боп көрінген қос ноқат бізге қарап, қыбыр-қыбыр етіп, кіп-кішкентай қолдарын тынымсыз бұлғайтын секілді. Жо-жоқ! Ықылас-пейілдеріңе рақмет. Біз ол жаққа жете алмаймыз. Ондай шырқау биікке шығуды тағдыр, сірә, біздің пешенемізге жазбаған болар.

	Жүзімді бұрып, «Ақ ұлпаға» қарап едім, ол да, «бұдан ары қарай аяқ басуға шамам жоқ» дегендей, шекесін тыржитып, басын шайқады. Сосын биіктегілерге қарап қолымды бір сілтедім де, үлбіреген «Ақ ұлпаның» тізесіне басымды қойып жата кеттім.

	«Апыр-ай, анау екеуін соншама биікке желiктiрiп алып шыққан қандай күш? – деген ой келді маған. – Таутекедей секектеп, шаршау дегенді білмейді ғой тiптi. Әлде... олар шынымен-ақ жасарып, бозбала мен бойжеткендей ұшып-қонып жүр ме екен?! Бәрі де адамның көңіліне байланысты екен-ау...»

	Мен тағы да аспанға қарадым. Кенет сонау көк жүзінен екі көз бізге кірпік қақпай тесіле қарап тұрғандай боп көрінді...

	Олар таудан қайтқанда өте көңілді еді. Тіпті шаршағандары білінбейді. Алғаш рет оңаша шығып, ел көзінен тасада армансыз сүйіскен бозбала мен бойжеткендей бал-шырын бақытқа мас. Кесілген дөңбектей тау бөктерінде сұлап жатқан біздің мынау ұйқылы-ояу, үрпі-түрлі түрімізге таң қала қарап күле береді.

	Кешкілік біз фойеде біраз отырып, бүгінгі көрген қызықтарымызды әңгіме етіп, дәлізде адам аяғы басыла берген кезде жұп-жұбымызбен екіге бөліндік. Сондағы Айсұлудың есік алдында сәл кідіріп, сүйріктей аппақ саусақтарын жыбырлата күлімсірей «қоштасқаны» дәл қазіргідей көз алдымда...

	Ертеңіне тым кеш оянғаным есімде. Тұла бойым зілдей боп, қозғалтпай қалыпты. Содан сәскеге дейін бір оянып, бір ұйықтап шалжиып жаттым да қойдым. Түске таман Күмісхан келіп есік қақты.

	– Әй, – деді ол ішке кірер-кірместе аузын басып тұншыға күліп. – Бүгін бір қызық болды. Санаторийге кім келгенін білесің бе?!

	Мен басымды шайқадым.

	– Айсұлудың күйеуі... – деді, біреу естіп қоймасын дегендей сыбырлай сөйлеп.

	– Қойшы-ей!

	– Шын! Шын айтам. Жаңа ғана екеуі фойеде отыр екен. Мен байқамай қалып, күндегісінше «Айсұлуша!» деп құшақтай ала жаздадым.

	– Мәссаға-а-н!... Сосын не болды?

	– Құдайдың өзі сақтады-ей бізді!.. Айсұлу көзін қысып үлгермегенде бар ғой, екеуміз де бүгін абыройдан жұрдай болар едік. Күйеуінің өзі де бір... Айсұлудың тасасынан көрінбейтін кішкентай ғана біреу екен!..

	Шынында да, бүгін бір қызық болыпты-ау дегендей, менің де екі езуім екі құлағыма қарай жайылып, ыржиып күле бердім.

	– Жүрші, – деді ол кенет дегбірсізденіп. – Екеуміз аулаға бірге шығайықшы. Мұндайда адам жалғыз жүруге біртүрлі ыңғайсызданады екен.

	Мен орнымнан тұрып, жуынып-шайынып болғанымша, ол байыз тауып отыра алмай, балконға бір шығып, ішке бір кіріп сенделумен болды. Киініп жатқанымда кенет түсі өзгеріп:

	– Әне, әне, олар сыртқа шықты, – деді балконнан төмен қарай үңіліп, – Бері кел! Болсаңшы тез!..

	Есіме түссе, әлі күнге дейін күлкім келеді. Екеуміз аяқ астынан бала болып кеткендей, балконда бастарымызды түйістіріп тұрып санаторийдің ауласына шыққан ерлі-зайыптыларды сырттарынан бақылай бастадық. Олар жаңа түскен жас келіншектей «ұялшақ» сәмбі талдардың көлеңкесіне барып кідірді. Шамасы, үй-іші, бала-шағаға байланысты шаруалар айтылып жатқан болар, біріне-бірі әлденені түсіндіріп, бас изесіп келіскендей болады. Күйеуі тыңдап, әйелі сөйлеп жатқан кезде ойлаймын: «...балалардың жай-күйі қалай... жандарым-ау әшейін, сағынып-ып кеттім ғой өздерін», «...маған алаң болмаңдаршы, енді азғана күн қалды ғой, құдайға шүкір, қан қысымым бұрынғыдай тез көтерілмейді, жүрегімнің шаншығаны да басылған сияқты» дейтін болар. Ал енді күйеуі сөйлеп, әйелі тыңдаған кезде: «...балалар демалыста, шал мен кемпірдің көз алдында шауып жүр, сен оларды уайымдама, өзіңді күт, ең бастысы денсаулық емес пе» дейтін сияқты.

	Сәлден кейін олар сәмбі талдың көлеңкесінен бері шығып, иық түйістіре қатар аяңдап санаторий қақпасына қарай бет алды. Оның бойы Айсұлудың бойынан сәл-пәл аласа екенін мен алғаш рет сонда байқағанмын.

	– Мұндайлар қызметте тез өседі, – деді Күмісхан, әлденеге ыза болғандай, Айсұлудың күйеуінің арқасынан көз алмай қарап. – Отызға жетпей облыстық тресте орынбасар... Енді бір секірсе, біз бара алмайтын биіктен бір-ақ шығады. Көр де тұр. Жоғарғы жақтағы ағаларының аялы алақаны ғой оны жерге тигізбей көтеріп әкетіп бара жатқан. Бірақ... (Күмісхан оны сыртынан кекетіп, мырс-мырс күлді.) Бірақ басқа жақта есесі кетіп, намысы жерге тапталып жатқанын білмейді-ау!

	Мен оның көңіліндегі ащы қыжылдың не сұлу әйелге деген қызғаныштан, не жап-жас жігіттің жоғары лауазымды қызметіне деген көреалмаушылықтан туып жатқанын біле алмай, таңырқап қалдым. Сонсоң таң алдында ғана өз бөлмемнен «ешкімге көрінбей» шығып кеткен «Ақ ұлпаның» да күйеуі ертең осылай әйелінің соңынан іздеп келе қалса, мынау секілді (санаторийге келгелі бері алғаш рет оның есімін атағым келмеді) сыртынан күле қарап, табалап тұруға дәтім жетер ме еді деп ойладым. Жо-жоқ... Бірақ ол менің күнәмді жеңілдете ала ма? Қара – қарама, күл – күлме, енді бәрібір емес пе?! Менің одан айырмам не...

	Кенет... кенет менің бұдан ғана емес, анау қаннен-қаперсіз кетіп бара жатқан жоғары лауазымды жігіттен де еш айырмамның болмай қалуы мүмкін екенін ойлағанымда жүрегіме біреу біз сұғып алғандай, шаншып қоя берді...

	Бір қызығы, тап сол сәттен бастап менің «Ақ ұлпаға» деген сезімім қалай тез суыса, маған жұмбақтау бір себептермен Күмісхан да Айсұлуға аяқ астынан салқын қабақ танытып шыға келді. Оны санаторийдегілер сол күні-ақ сезді...

	Ертеңіне екеуміз келіншектерден тасаланып, өзеннің арғы бетіндегі ағаштан қиып салынған кафеге бардық. Шынымды айтсам, санаторийге келгелі бері күнбе-күн бірге жүріп, уақытымызды көңілді өткізіп жатырмыз дегенімізбен, анығында біз олардан мезі боп, жалығып та үлгерген екенбіз. Содан да болар, бүгінгі мынау салт басты, сабау қамшылы күйімізге іштей қуанып, тележкасынан құтылған тракторлардай жеңілдеп келеміз.

	Сыртқы көрінісі ертегілер жинағындағы аюдың үйіне ұқсайтын шағын кафеде күндіз адам көп бола бермейтін. Мұнда негізінен кешке қарай санаторийде демалып жатқан сұлуларды аңдып келетін төменгі ауылдың жігіттері жиналып, таң атқанша азан-қазан музыка ойнатып, алқын-жұлқын билеп, асыр сап көңіл көтеріп жататын-ды. Біз терезенің алдындағы үстелге келіп жайғасып, бүгінгі бостандығымызды алаңсыз бір атап өткіміз келгендей, томпақ бет семіз барменге бірден ішімдік алдырдық.

	Біраздан соң кафеге бірінен-бірі өткен сұлу, тал шыбықтай майысқан екі бойжеткен кірді. Олар дөңгелек қоршаудың ар жағындағы томпақ бет барменге қарап жымиып, саусақтарын қимылдатып «сәлем» берді де, біздің жанымыздан өтіп бара жатып:

	– Мұндайда орта толсын деуші ме еді, қалай?! – деп сыңғырлай күлді.

	Бұлар біздің санаторийде демалып жатқан студент қыздар болатын. Ара-тұра асханаға бара жатқанда, кешкілік вестибюльде қарама-қарсы ұшырасып қалғанда үзіп-жұлып білгеніміз: екеуі де жақсы оқып, көзге түскендері үшін институттағы кәсіподақ комитетінің тегін жолдамасымен келген. Бізге олар әлі тым жас, құрық тимеген асау тайлардай көрінуші еді.

	– Бүгін немене, «жеңгейлерден» жасырынып қашып келгенсіздер ме?!

	Олар тағы да күлді. Бұл енді бізге ашықтан-ашық «тиісудің» белгісі еді. Күмісханның көздері ұшқын атып, қызыл көрген бүркіттей жалт ете қалды.

	– Қыздар, бірге отырсақ қайтеді, а?!

	– Ой, онда сіздердің құпияларыңызды біліп қоямыз ғой.

	– Жандарым-ау, сендерден сыр жасыру мүмкін бе?! Мына біздің мәңгілік сырымыз да, жырымыз да – өздерің емес пе.

	– Қойыңызшы! Шын айтасыз ба... ағай...

	– Біз білмеуші ек!..

	Сайтан күлкі... Еліктіріп, желіктіріп әкетіп барады. Олар сосын біздің үстелге келіп отырды. Қыздардың даусында, қимылында әдейі қылымсу, жасанды наз, жорта еркелікпен бірге жастыққа тән жарасымдылық та бар еді.

	Біз кафеден көңілді шығып, өзен жағасындағы қара ағаштардың түбіне келіп суға түстік. Көп ішілген жеңіл шарап буын-буынымызды алып қойыпты. Былқ-сылқ етеміз. Бір-бірімізге қарап күле береміз. Аяқ астынан бала боп кеткендей, бір-бірімізді қуалап, су шашысып ойнаймыз. Құлаймыз.

	Біз маспыз...

	Бәлкім, шараптың буы емес, өтіп бара жатқан жастық шақтың сөнер алдындағы жалыны, ең соңғы демі шығар... Ол мынау жап-жас бойжеткендердің бейнесіне еніп келіп, ес-ақылымыздан айырып, елітіп, ерітіп... қоштасып жатқан болар?!.

	Одан соң кафеге қайта оралып, тағы да, тағы да жеңіл шарап алдырдық. Олар біздің тіземізге отырып алған, мойнымыздан құшақтап, аппақ сүйріктей саусақтарымен шашымызды тарақтайды. Еркелейді. Мүмкін, бізді еркелететін шығар, кім білген...

	Сосын біз мастықпен ар-ұятты мүлде ұмытып, бір-біріміздің көзімізше, елдің көзінше ұзақ-ұзақ сүйістік. Дөңгелек ағаш қоршаудың ар жағынан бір сап-сары асқабақ бізге күле қарайтын сияқты. Бармен жігітке ұқсайды...

	Сосын биледік. Таң сарғайып атқанша биледік... Төменгі ауылдан келген жігіттермен сол күні мәңгі бақи айырылмастай дос болмаққа ант-су іштік. Біздің де шыққан тегіміз ауыл деп мақтандық, қалада жапа шегіп, қайғы жұтып жүрміз деп мұңайдық. Кекіл шашы көзіне түскен бойжеткен билеген кезде кобраға ұқсайды екен... Санаторийге қалай келіп, өз бөлмеме қалай кіргенім есімде жоқ.

	Мұндағы азғана күндік қызықты өмірдің өз заңдылықтары, өз шарттары бар. Мұнда «ғашықтардың табысуы» қалай тез болса, «махаббаттары» да сондай қысқа болмақ. Ал тұрақтылық дегеніңіз – қылмыс. Сіз бұл жақта неғұрлым өтімді, өткір, аузының салымы бар сері жігіт атанған сайын айнала қоршаған ортаның талап-тілегінен шығып, өз міндетіңізді мінсіз, абыроймен атқарып жүргендей сезінесіз... Өйткені бұл – уақытша, алдамшы «кішкентай өмір». Ал сонда үлкен өмір дегеніміз не? Оның бұдан қандай айырмашылығы бар?..

	Бірақ аз күндік қызықтың ерте ме, кеш пе, әйтеуір таусылатыны белгілі, әлде соны білгендіктен бе, әлде асып-тасып қуанумен бірге, қурап-солып қайғыруды да ұмытып қалған ба, әйтеуір біздің айырылысуымыз «Ақ ұлпаға» зәредей де әсер еткен жоқ. Күндегі әдеті бойынша мезгілімен асын ішіп, емін қабылдап, шұбатылған ұзын дәлізде қарама-қарсы ұшыраса қалсақ, төңірегіндегілерді онша менсініңкіремейтін тәкаппар әйелдің кесірлі әдетіне бағып кекірейіп өте шығатын болды.

	Ал Айсұлу болса, мынау санаторийдегі «кішкентай өмірдің» сыртында шұбатылған үлкен өмір бар екенін, онда өзін күйеуі, баласы күтіп жүргенін ұмытып, алғаш сүйген жігіті алдап тастап кеткен жас қыздай, бір-ақ күнде бәрінен түңіліп, өз бөлмесінен шықпай, жылап-еңіреп жатып алды...

	Бұл кезде біз тынығып, ем қабылдауды, тіпті мезгілімен тамақ ішуді де ұмытып, уақытымыздың көбін арғы беттегі кафеде өткізіп жүрдік. Ылғи да түн ортасына таяу санаторийге қатты қызу болып ораламыз. Кей күндері аяғымызды әр жерден әлтек-тәлтек басып, бір-бірімізді сүйеп, ұзын дәліздің бойымен «жар жағалап» келе жатамыз. Ондайда кімдердің есік-терезеден сығалап, соңымыздан мысқылдай күліп тұратынын да білмейміз.

	Бірде түс мезгіліне таяу тағы да кафеге барып, «бас жазып» қайтуға жиналып жатқанымда біреу бөлменің есігін саусағының ұшымен ақырын ғана қаққандай болды. Қыздардың бірі болар еркелеп тұрған деген оймен есік аштым да, өз көзіме өзім сенбей таңырқап қалдым. Есік алдында маған кірпік қақпай тесіле қарап Айсұлу тұр екен. Күн сәулесі қиғаштай түсіп, бірте-бірте жыли бастаған тұңғиық көлдің бетіндей үнемі шуақ шаша қарайтын жанары бұл жолы әлдекімді жұтқысы кеп, демін ішіне тартып тұрған қара судың бетіндей түнеріп, жансыздана қалыпты.

	– Кіруге бола ма? – деді ол жылай-жылай көз жасы да, мұң-шері де таусылып, көңілі әбден қатайып алған жанның қатқылдау үнімен.

	– Кір, иә, кір... – деп мен абдырап кейін шегіндім. Ол айра-жайра боп шашылып жатқан бөлмедегі заттарға назарын да салмай, біз өкше туфлиімен еденнің паркетін тесіп жіберердей тық-тық басып терезенің алдына қарай өтті. Содан соң кілт бұрылып:

	– Мен сізден мұндайды күткен жоқ едім! – деді маған үкім шығарғалы келіп тұрғандай жүзі сұрланып.

	– Ана досыңыз сияқты сіз де арамза екенсіз!

	Мен ашынған әйелдің ащы сөзін естімей жүрген жан емеспін, әйтсе де оның тым астамси, өктем сөйлегені намысыма найза болып қадалды:

	– Сіз осы, – дедім ызаға булығып, – не айтып тұрғаныңызды білесіз бе?

	Ол маған жалт қарады. «Көл» бетіне қабыршақ мұз қатып, қара суық ызғырық жел көтерілген сияқты.

	– Бәрің де опасызсыңдар! – деді қалшылдап.

	Ол өзін мүлде ұмытқан... Иә, ұмытқан.

	– Осының бәрі де уақытша емес пе, – дедім мен өз сезіміне өзі алданып тұрған сұлу келіншекке біртүрлі жаным ашып. – Мәңгілік ештеңе жоқ қой...

	– Иә, – деді ол жаңағының бәрі түсім екен ғой дегендей күбірлеп. – Екі күннен соң бәрібір кетемін ғой бұл жерден...

	– Менің де мерзімім бітуге таяп қалды, – дедім оның күнделікті өмір шындығына қайта оралып, тіршілік қамын ойлай бастағанына қуанғандай сергек үн қатып. – Күмісхан да екі күннен соң қайтады.

	– Содан кейін біз бір-бірімізді мүлде көрмейміз, – деді ол, маған емес өзіне айтып тұрғандай, жанары тұманданып.

	– Мүмкін, кездесіп те қалармыз. Жер дөңгелек қой.

	– Жоқ, – деді ол басын шайқап. – Маған осы көрген «қызығым» да жетеді.

	Содан соң осында көрген «қызықтан» қалған белгінің бәрін біз өкше туфлиімен жаншып, таптап өшіріп кеткісі келгендей, тық-тық басып бөлмеден шыға жөнелді.

	Сол күні түн ортасында тағы да есік қағылды. Әуелде кім болса да ашқым келмеген. Бірақ есік қатты тарсылдап, бүкіл дәлізді жаңғырықтыра бастады. Ашпайтын болсаң, біз де кетпейміз дейтін сияқты. Есік алдында Күмісхан мен «Ақ ұлпа» тұр екен. Өздерінде өң-түс жоқ.

	– Айсұлу... – деді Күмісхан ентігіп. – Айсұлу жоқ. Таба алмай жүрміз.

	Жүрегім су ете түсті. Ұйқым шайдай ашылды. Жылдам киіндім де соңдарынан ердім. Көз алдыма Айсұлудың күндізгі сұп-сұр жүзі елестеді. Ол... Ол неден де болса тайынбайтын сияқты. «Бүгін өзі біртүрлі боп жүр еді... біртүрлі боп жүр еді...» деп тынымсыз күбірлеген «Ақ ұлпа» да жүйкеме тиіп келеді. Күмісханда ес жоқ, түс жоқ. Егер Айсұлу бірдеңеге ұшырай қалса, ең алдымен күдік туғызатын адам сол ғой. Жаны мұрнының ұшына тақалған болар, әрі-беріден соң ол ұят-аятты, ар-намысты жиып қойып, санаторийдегі жігіттер жататын бөлмелердің есігін қағып, Айсұлу келген жоқ па деп ашықтан-ашық сұрай бастады. Олардың біразы беймезгіл шудың тегін емес екенін сезіп, іле-шала бізбен бірге іздесуге шықты. Кейбіреулері іштей күліп, әп бәлем, көзсіз серіліктің соңы немен бітетінін де көретін күн бар екен-ау дегендей, артымыздан шоқ-шоқ деп күле қарайды. «Ойпыр-ай, осы санаторийден аман-есен кетсек екен әйтеуір! Мұндай қызығы да, демалысы да бар болсын!» Естуімше күндіз, сірә, менің бөлмеме келердің алдында болар, Айсұлу Күмісханның бөлмесіне кіріп, қатты шу шығарып, оны өткенде өздері таудан қиып әкелген «асатаяқпен» ұрмақ болған көрінеді. «Енді маған да, саған да тыныш өмір жоқ! Бүйтіп жер басып жүргенше, екеуміздің біреуіміз кетейік ар-ұятты арқалап!» деген сияқты суық сөздер де сонда айтылған...

	Біз сол түні Айсұлуды таң атқанша іздедік. Күмісхан санаторийден шамамен он-он екі шақырым қашықта жатқан аудан орталығындағы темір жол вокзалына қарай жаяу тартты. Бәлкім, Айсұлу пойызға билет алып, сонда қалып қойған болар. Әлде біржола үйіне қайтып кетті ме екен? Бірақ оның заттары әлі сол қалпында түп-түгел өз бөлмесінде тұр емес пе.

	Жым-жырт түн. Бүгін дүйсенбі болғандықтан, арғы беттегі кафе жабық. Ағаш үйдің маңдайшасындағы жалғыз шам сығырайып, иесіз қалғандай жетімсірейді. Санаторийдің маңын ары-бері біраз кезген соң қасымдағы жігіттер біртіндеп өз бөлмелеріне кетті. Ал менің ішке қайтып кіргім келмеді. Онда барғанмен, бәрібір кірпігім айқаспайтыны анық. Оңаша жатқан адамға әр түрлі сан-сапалақ ойлар үйір келеді. Қалай дегенмен, бұл іске менің де қатысым бар ғой.

	О, Құдайым-ай!..

	Осылайша сыртта сенделіп жүре тұрғанымның өзі жақсы. Түн болса салқын. Санаторийдің қараңғы қуыс-қуыстары мен дәрі сасыған түкпір-түкпірлерінде тығылып жатқан құбыжық ойлар қазір осы суықтан қорқып, сыртқа шықпайтын тәрізді. Қайткенде де тау жақтан ескен салқын леп қыж-қыж қайнаған ащы өкініштің уытын басып, ой-санамды сергітіп тұрғандай.

	Сібірлеп таң атып, қара көк түннің бояуы бірте-бірте оңа бастады. Өзен жағасындағы талдардың жапырағын сыбдырлатып шатқал бойымен ерке-шалық самал жүгіріп өтті. Сонда көрдім; арғы бетте қап-қара шашы алдына төгілген ару келіншек өзен суына шайынып отыр екен. Аздан соң орнынан көтеріліп, кеудесін салқын самалға тосып тұрып алақанымен бетін сүртті. Аһ деп, жалын ата күрсінгендей болды. Неткен сұлулық, не деген ғажап!.. Арайлап атқан ақ таңға аппақ білегін артып, аймалай сүйісіп тұрған секілді. Кім бұл? Кім?.. Құдайым-ау, мынау кәдімгі өзіміз іздеп жүрген Айсұлу ғой!..

	Кенет арғы беттегі ағаштардың арасынан аюдай қорбаңдап томпақ бет семіз бармен жігіт шыға келді де, оны жерден іле көтеріп кафеге қарай ала жөнелді. Әлгінде ғана ақ құба Таң-жігіттің иығына асылып тұрған арудың білегі енді сап-сары асқабақты құшақтап бара жатқандай болды, о-о жалған дүние-ай!..

	Сол күні кешке Айсұлу пойызбен қайтып кетіпті деп естідім. Ал ертеңіне санаторийдегі соңғы күнімізді атап өтіп, кафеден түнделетіп келе жатқан біз – сол баяғы екі «хан» өзен жағасындағы ағаштардың тасасынан шыға келген асқабақтай-асқабақтай жігіттердің жұдырығына тап болып, оңбай таяқ жеп, бет-аузымыз күптей боп ісіп, ел көзіне көрінуден қалдық. Қайтатын күні біздің бейшара кейпімізге қарап тұрып жаны ашыған ешкім болған жоқ. Бәрі де күлді. Өйткені мұндағылардың бәрі де уақытша болса да қызық көру үшін келген жандар емес пе?!.

	***

	Содан кейін Айсұлуды көріп отырғаным осы. Күн сәулесі бетінде жалт-жұлт ойнап, бірте-бірте жылына бастаған түңғиық көл секілді қара көз сол баяғысынша төңірегіне жып-жылы шуақ шаша қарайды. Өткеннің бәрін тереңіне батырып, ешқандай белгі қалдырмай, жым-жылас қып жұтып қойып, тұп-тұнық боп мөлдіреп жатқан секілді.





АЯҚТАЛМАҒАН ЕРТЕГІ


	Өмір – ертегі емес,

	Ертегі – өмір емес...

	Сөйте тұра жер бетіндегі миллиардтаған адамдар мына өмірдің ертегіге айналғанын қалайды. Бар өкініштің басы да, міне, осыдан басталады. Өйткені олар өздерінің адасқанын түсінгенге дейін ертегіге айналғысы келмей қасарысқан қайырымсыз тіршіліктен түңілумен болады. Ал түсінген кезде... бәрі кеш...

	Елес қуып, ертегі әлемді аңсап жүріп өмірден өткен әрбір адамның кеудесінде аяқталмаған бір-бір ертегі қалады. Ол өздерімен бірге қабірге түседі... Ақылды адамдардың артықшылығы да сол: ертегі-аңыздағы болмыстан нақты тіршіліктегі болмысқа тез көшу керек екендігін ерте ұғынатындығында болса керек.

	Бұл оның жасы қырыққа толғанда өзгелер үшін емес, өзі үшін ашқан жалғыз жаңалығы еді. Ол кейде оңаша қалғанда: «Ойпырай, осы бір қарапайым ақиқаттың өзіне жету үшін қаншама жыл өмір сүруім қажет болған!..» деп таң қалатын.

	Енді, міне, адырдағы алдамшы сағымдай құр елеске ұмтылып алданбайтын қытымыр қожайындай, қысыр қиялға қызметші боп жалданбайтын өмір белесіне шығып алып, екі қолын артына қайыра ұстап, арлы-берлі асықпай аяңдап, жайбарақат қыдырыстап жүргендей сезінеді өзін.

	Қысқасы, түс ауа қызметінен қайтып келгеннен кейін ол қолындағы қоңыр түсті портфелін кіре берістегі оң жақ бұрышқа қойып, жағасы мен жеңі қырқыла бастаған сұр плащы мен кепкасын шешетін де, көшеде келе жатқанда кездейсоқ ойына орала кеткен асқақ арман, биік мақсаттар жайлы ойлары болса, бәтіңкесімен бірге босағада қалдырып, шай қайнатып ішу үшін ас бөлмеге кіретін немесе өзінен сәл кештеу оралатын әйелін күтіп, балаларымен бірге теледидар көріп отыратын.

	***

	Кешкілік қоңыр тумбаның үстінде тұрған ақ телефон кенет ұмытқан нәрсесі есіне түскендей баж ете қалды. Ол диванда шалқасынан түсіп газет оқып жатқан болатын. Осы үйде менен басқа да тірі жан бар шығар деген оймен селт еткен жоқ.

	– Ал-ло, – деді трубканы алған әйелі еріне үн қатып. – Иә-ә... со кісінің үйі. Рақмет. Аманбыз... Иә, айта берсеңізші енді, кім керек еді сізге? Үйде. Мүмкін болғанда қандай!

	Сосын залдың есігін ашып, күйеуінің газет оқып жатқанын тұңғыш рет көріп тұрғандай таңдана қарап, сәл кідірді де:

	– Сені... бір әйел телефонға шақырады, – деді әлденеге түсінбегендей иығын қиқаң еткізіп.

	Ол аяғына тәпішкесін іліп, телефонның жанына барғанша бірер минут уақыт өтті.

	– Иә-ә, – деді әдеттегі «аллоны» жақтырмайтын әдетімен және өзінің қазақ екендігін бірден «подчеркивать» етіп.

	– Әлеу, әлеу... Бұл – Сағындық па екен?! – Ар жақтағы әйелдің даусы бұдан да өткен қазақы боп шықты. – Мені таныған жоқсың ба?

	Бұ кім болды екен? Ауылдағы жеңгелерінің бірі емес пе...

	– Ім-м, иә... – деді ол күмілжіп. – Даусыңыз бір түрлі таныс сияқты...

	– Мен... мен – Раушанмын ғой, – деді әйел мұның бірден тани қоймағанына сәл абыржып қалғандай үнмен. – Ұмытып қалғансың ба, немене?

	«Қай Раушан?.. Баспа жақтағы ма, – деді ол ішінен бір таныс Раушанды есіне алып. Бірақ оның даусы тас жаратын сияқты еді. – Әлде... басқа жақтағы ма?»

	Сөйткенше болған жоқ:

	– Алтынбекова Раушанмын ғой, – деді оның өзі көмекке келіп. – Ауылдағы ше... Енді таныдың ба?

	«А-а...» Танығаны сол, қолындағы трубка сусып түсіп кете жаздады. Апыр-ай, арғы жақтағы дауыс: «Әлеу, мен әлгі – портфелі жоқ әйел міністірмін ғой!» десе бүйтіп таң қалмас еді. Ал мынау... Алтынбекова Раушан-н... Құдайым-ау, басқа басқа, Раушанның өзі телефон соғады деп кім ойлаған?!»

	– Иә, иә, – дей берді ол сасқанынан басын қайта-қайта шұлғып. – Таныдым, енді таныдым-м... Иә, қа-қалай? Қашан келдің?

	– Жаздан бері осындамын ғой!

	– Ойпыр-ай, осы күнге шейін неге хабарласпағансың?! Қыс түссін деп жаттың ба?

	– Кім білед... сен бізді енді менсінбейтін шығар деп...

	– Па, шіркін!..

	– Жаңағы кім? Әйелің бе? Даусымды естіп, шошып кетті ғой жүдә. Бұ қай жақтың жабайысы деп жатқан шығар. Айтса, айтад та, кəйтеміз... Мақұл енді, көп уақытыңды алмаймын. Жай әшейін, сәлемдесейін деп ем... Өзіңді көрмесем де, даусыңды естідім. Со жетеді маған.

	Оның үнінен әлдебір мұң аралас өкініш сезілгендей болды.

	– І-і... енді қалай хабарласамыз? Қайдасың қазір?.. Мұнда келгеніңе біраз уақыт бопты ғой.

	– И-и, қайбір жетіскеннен дейсің... – Раушан бір түрлі, өзінен-өзі қымсынып тұрғандай – Сауда-саттық жасап жүрміз де... Осындағы бір қайнымның үйінде жатырмын.

	– Ол үйдің телефоны... қалай еді?

	– Қазір айтам. – Ар жақта ол қасындағы біреуге «қалай еді» дегендей болды. Сосын әлденеге асыққандай боп, өзі тоқтаған үйдің телефонын екі қайтара айтты. – Бұ жерде маған ешкім звандамайды ғой. Осы үйдің номерін де білмейді екенмін, – деді ақталғандай боп. – Ал жақсы... басқа не айтамын. Келіншегің бостан-босқа күдіктеніп жүрмесін. Оған: «жай әшейін бір танысым еді» дей сал, мақұл ма?

	– Енді Рау... – Ол кенет, айыбы ашылып қалатын жандай, ас үй жаққа жалтақтап, сәл мүдіріп қалды да: – Мен өзім хабарласамын, жарай ма. Кезек менікі... Сау боп тұр, – деді.

	Трубканы тұғырына қайта қондырып жатып үлкен бір іске тәуекел еткендей уһ-һ деп қалайша терең тыныс алғанын өзі де байқамай қалды.

	«Ойпыр-ай, басқа-басқа, Раушан... Раушан хабарласады деп кім ойлаған?!»

	***

	Өмір – ертегі емес,

	Ертегі – өмір емес...

	Сөйте тұра оның да өзгелерден жасыратын, баяғыда-а бала күнінде бірге өскен екі-үш досынан басқа ешкім білмейтін бір ертегісі бар еді. Ол өзі өте қысқа әрі мұңлы ертегі болатын.

	...Бұлардың ауылы темір жолдың арғы беті, бергі беті боп екіге бөлініп отырушы еді. Раушандардың үйі арғы бетте тұратын. Ол жақтың балалары мектепке келу үшін аспа көпір арқылы бергі бетке өтетін. Қызық... Бір ауылдың осылай шартты түрде болса да екіге бөлінуі адамдарға кәдімгідей әсер етуші еді. Содан ба екен, екі ортадағы темір жол олардың арасына қойылған мәңгілік шекара сияқты көрінетін еді.

	Бұлар оныншы класта оқып жүрген жылы қыста Раушанға суық тиіп, ауырып қалды да, біраз күн бойы сабаққа келмей жүрді. Үлгерімі «ортадан» сәл-ақ жоғары, мінезі ұяң, тәртіпті қызды елеңдеп іздеген ешкім болған жоқ. Оның мектепте бар-жоғы да білінбеді. Он шақты күннен кейін сабаққа келгенде Раушанның өңі бозарып, жүдеу тартып, мойылдай қара көздері тұнжырап, бір түрлі есейіп кеткендей көрінді. Сол күннен бастап Сағындық оған ғашық болды.

	Жазда олар мектеппен қоштасу кешін өткізді. Ол кезде мектеп он жылдық болатын. Сағындық сол күні алғаш рет шампан ішті. Шараптың қызуы болар, бұрын байқамаған бір батылдық пайда болды оған. Жайшылықта қой аузынан шөп алмайтын момын-тұғын. Ал мынау сиқырлы шарап оның сол ауыр мінезін әп-сәтте жеңілдетіп жібергендей. Рақат...

	– Бүгін мен сені шығарып саламын, – деді ол Раушанмен билеп жүріп.

– Рақмет... біздің жаққа қайтатын қыздар-балдар бар ғой.

	– Жо-оқ, екеуміз оңаша кетеміз.

	– Ұят емес пе... – деді Раушан басқалар естіп қоймасын дегендей сыбырлап.

	Оның бұл қылығы Сағындықты одан сайын батылдандырып жіберді.

	– Ұят емес, – деді масаң күйде басын шайқап. – Не істесек те, қалай жүріп-тұрамыз десек те өз еркімізде. Енді солай...

	Раушан оның сөзіне ақырын ғана езу тартып, жымиып қойды.

	Екеуі іште у-ду боп жатқан қыздар-балдардың арасынан сытылып шығып, сыртқа беттегенде түннің бір бейуақ мезгілі болып қалған-ды. Әдетте адамдар осындай той-томалақтан қайтқанда не бір түн қатып суыт жүргенде болмаса, қараңғылық жамылған әлемнің кейпіне назар сала бермейді ғой. Әйтпесе оның да жалғыздығын түсінер еді...

	Мына түн қиял-ғажайыпқа толы сиқырлы әлем сияқты болып көрінді. Иә, бұл олардың күнде көріп жүрген әлемінен мүлде бөлек. Өйткені бұл – Күн патшалығы емес, Ай патшалығы. Ал анау жұлдыздар болса, осы ғажайып патшалықтың сиқыршылары. Олар түн қатып сапарға шыққан жолаушылардың, түн жамылып қол ұстаса қыдырған ғашықтардың, бейуақта ұйқысы қашып сыртқа шыққан қарттардың жүрегін сиқырлайды!..

	Олар темір жолдың арғы бетіне өтіп, түні бойы шамдары самаладай жарқырап жанып тұратын станцияның арт жағындағы бір топ қарағаштардың тасасына келді.

	– Бұдан былай мәңгілікке бірге болайықшы, – деді ол үнсіз көніп тұрған қызды құшағына қысып.

	Раушан оның құшағына тығыла түсіп, ақырын ғана басын изеді. Әй, балалық-ай десеңші!.. Мәңгілік өмірдің тұтқасы өз қолдарында тұрғандай, соншалықты сенімді еді-ау сонда. Бәлкім, сол балалық деген аңқау ұғым мәңгілік деген ұғымнан әлдеқайда биік шығар? Кім білсін... Солай... Әйтпесе бұлар сол кезде өздеріне өз-өздеріне өздері соншама сенімді болар ма еді.

	Ауылдың желке тұсындағы Жапатас деген биік жотаның ар жағынан бозарып атып келе жатқан таңның белгісі білінді. Рельстердің түйіскен жерін тексеріп жүрген теміржолшының анда-санда тық-тық еткен балғасының даусы анық естілді. Алыста-ан тұп-тұнық ауаны дірілдете шыңғырған тепловоздың ащы үні жетті... Станция маңындағы үйлердің бірінен соң бірінің есігі ашылып, күндегі әдеттерімен қыбыр-қыбыр шаруасына кірісе бастаған адамдардың қарасы көрінді. Сөйтіп мынау жарық дүние, тынымсыз тіршілік түні бойы салтанат құрған Ай патшалығының қара бояуын өшіріп, ағаш түбінде құшақтары айқасып тұрған қыз бен жігітті көзге шалынбайтын алып алақанымен былай ысырып тастап, алға қарай жылжып жүре берді...

	Міне, оның бүгінге дейін ұмытпай, жүрегінің түпкірінде сақтап келе жатқан қып-қысқа ғана ертегісінің бас-аяғы осы еді...

	***

	Әйелі әлдеқашан ұйықтап қалған, ал ол болса, ары дөңбекшіп, бері дөңбекшіп көз іліндіре алмай жатыр. Миллионнан астам тұрғыны бар мына қалаға түн жамылып сау ете түсетін ұйқы патшалығының сарбаздары бүгін оны байқамай өте шыққан сияқты. Өйткені әйел, бала-шағасын алып кетті де, бұның өзін жалғызсыратып жападан-жалғыз қалдырып кетті...

	Ол орнынан тұрып, ақ жолағы бар көгілдір түсті спорт костюмін киді де, аяғына ілген тәпішкесін сылп-сылп басып балконға шықты. Түнге қарай аздап тазаратын қаланың ауасы танауын қытықтады білем, рақаттана түшкіріп алды. Сосын аузын кере қарыс аша есінеп тұрып, соңғы бір-екі жылда пайда болған қозы қарнын алақанымен сипап қойды.

	...Сол жылы күзде осы қаладағы университетке оқуға түсіп, ауылға көңілі алып-ұшып қуанып барса, Раушан тұрмысқа шығып кетіпті... Бұл не сонда? Тағдырдың бұйрығы ма?

	Темір жолдың арғы бетінде, ауылдан сәл оқшау, Жапатастың етегіндегі дөңестің үстіне салынған биік шатырлы, төңірегі тас дуалмен қоршалған еңселі үй болушы еді. Бірінен бірі өткен апайтөс, сақал-мұрттары ерте тебіндейтін бұйра бас, қоңқақ мұрын ұлдары көп болатын. Рең-бітімдері қазақтан гөрі парсы жұртына көбірек келіңкірейді. Жалы күдірейген көкжал қасқырлар сияқты, шеттерінен айбат шегіп, ұрынарға қара таппай жүруші еді. Ауыл үйдің арасында ұрыс-керіс, төбелес, ұрлық-қарлық бола қалса, білегін сыбанып жіберіп үнемі солар араласып кететін. Аталары сонау бір заманда тағдырдың айдауымен қазақ даласының қиян түпкіріне парсы жұртынан жер ауып кеп қалған да, осы жердің қызына үйленіп, қазақ арасына сіңіп кеткен. Сөйтіп, мұнда алыстан жеткен парсы қаны мен қазақ қаны араласып, буырқана тасыған асау өзендей бұрқырап, олардан тараған ұрпақ алай-дүлей толқындармен арпалысқан теңізшілердей қайсар, бірбеткей, қызу қанды боп туған.

	Қалай екенін кім білсін, Раушан сол үйге келін боп түсіп, түтінін түтетіп, шамын жақты...

	Ол аспанға қарап еді, түнде де бұлыңғыр түтіннен айықпаған көк жүзінен сығырайып көрінген бір-екі жұлдызды ғана көрді. Ай көрінбейді. Ол мынау өз түтініне өзі тұншығып, бықсып жатқан қаланың аспанын тастап, басқа бір бөтен елдің тұнық аспанын жаулап алу үшін асығыс жорыққа аттанып кеткен сияқты...

	«Апыр-ау, мұным не менің? – деді ол ішінен өз қылығына өзі таң қалып. – Ертең жұмыс... жатып дем алмаймын ба? Жиырма үш жылдан бері көрмеген, баяғыда-а біреудің жары боп кеткен Раушанды ойлап, жас жігіт құсап қиялға батып, түн қатып тұрысыма жол болсын...»

	Бірақ ойда жоқта келіп бас салған өткен күндердің елесі оны оңайлықпен құшағынан босата қоймады. Ұзақ жылдан кейін көрісіп, қайта-қайта маңдайынан иіскеп, басынан сипап, мауқын баса алмай тұрған секілді.

	Рас, ол ауылға анда-санда ат ізін салған кезде іштей әлдекімді іздеп, екеуінен басқа ешкім білмейтін құпия бір кездесуді аңсаушы еді. Арғы бетке барғанда, не болмаса, сол баяғы станцияның алдында пойыз күтіп тұрғанда Раушанмен жолығып қалсам қайтер ем? Бір-бірімізге не айтар ек? Ол баяғы өзім ұнатқан сүйкімді Раушан ба, жоқ әлде, мына алды жұмбақ, арты соқпақ өмір оны да өзгертіп жіберді ме деген сияқты ойлар көңіліне шырмауықша оратылатын...

	Сонау бала күнінде жүрегіне түскен шоқ әлі күнге дейін кеудесінде сөнбей, маздап жатқанын ол бүгін анық сезді. Тәйірі, Раушан екеуінің арасындағы махаббат деуге де келмейтін болмашы ғана балаң сезім өздерімен бірге есейеді-ау деп кім ойлаған. Енді оның өздерімен бірге қартаятыны... Жо-жоқ, сол баяғы мәңгі жас қалпында бірге өлетіні де анық. Обал емес пе...

	Ол мынау өмір-өзеннің ағысы қатты тұсына тап болып, асау толқындармен алыса-алыса қалжырап, ескегінен айрылып қалған қайықшыдай қауырт тіршіліктің ағынымен далбасалап ағып бара жатқан дәрменсіз жанның жүрегінде махаббатқа да орын қалады-ау деп мүлде ойламаушы еді. Сөйтсее, мына жалғанда тірі пенденің көңілінен ешқашан өшпейтін сиқырлы үміт шамы секілді, алғашқы нәзік махаббат та ертегідегі лағыл тас сияқты құдіретті болады екен. Әйтпесе бұл түн жамылып, тәтті ұйқыдан безіп, әйел, бала-шағасынан бөлектеніп, бейуақта жападан-жалғыз неге тұр?..



	Ертегімен,

	Арманмен,

	Мақсатпен

	Қоштасқан Адам!..



	Өмірдің ертегі емес екенін,

	Арманының орындалмайтынын,

	Мақсатына жете алмайтынын

	Түсінген Адам!..



	Сонау бір бала кездегі

	Алғашқы махаббатын

	Есіне алып,

	Несіне алып...

	Неге тұр?!.



	Ол өзінің не деп күбірлегенін өзі де түсінген жоқ. Ұйқысыздық па шаршатқан, әлде ұзақ жылдар бойы ертегіге алданып, елеске еріп, сағым қуып алқынған, енді қайда барарын білмей адасқан жанның есінен ауыса бастаған сәттегі сандырағы ма?.

	Тәңірім-ау, не деп тантып кетті бұл? Не айтты?.. Неге ұйықтамайды?.. Әне, әйелі қаннен-қаперсіз пысылдап ұйықтап жатыр ғой. Оның жаны қайда ұшып жүр екен қазір. Баяғыда-а ауылдың ақсақалдары айтып отырушы еді: Адамның көзі ұйқыға жұмылғанда, жаны көкке ұшып кетеді. Сондықтан да ұйықтап жатқан кісіні жұлқылап оятуға болмайды. Жаны қайтадан ұшып келіп қона алмай қалады екен дейтін.

	Ол өзінің кіп-кішкентай ауылдан шыққан тұңғыш ғылым кандидаты екенін ойлады. Кезінде соны кәдімгідей мақтаныш көріп, көңілі марқайып жүрді. Өзі шағын болғанымен, ол да бірнеше ғасырлық тарихы бар мекен ғой. Онда қаншама адамдар дүниеге келді, қаншама адамдар дүниеден озды. Олардың бәрінің де арманы, мақсаты, өздеріне ғана аян ертегісі болды... Міне, солардың ішінен бірінші болып, белгілі бір ғылым саласының белгілі бір сатысына көтерілуді тәңірім осының маңдайына жазыпты. Әрине, алда талай-талай биік шыңдар бар, оларға сол алыста жатқан шағын мекеннен түлеп ұшқан бала қырандар шарықтап ұшып қонады әлі. Бірақ бұл әлгі ертегідегі самұрық құс сияқты, дүрдиiп өз биігінде қала береді...

	Оның бойы тоңазып, қалтырай бастады. Аяқ тықырын білдірмей еппен басып ішке кірді де, киім ілгіштен плащын алып қайта шықты. Әйелі ұйқысырап жатып сөйлегендей болды. Маған бірдеме деді ме деп құлағын тігіп еді, жоқ, түс көріп жатқанға ұқсайды. Әдетте ол таңертеңгі шай үстінде көрген түсін жыр ғып айтып отырады. Кейде әруақтарға арнап құран бағыштау үшін шелпек пісіреді. Кім білсін, оның бұларға айтпайтын да түстері бар шығар...

	***

	Көз алдына биік тас дуалмен қоршалған үй елестеді. Сол қоршаудың ішіндегі қыбыр-қыбыр тіршіліктің құпиясы да, жұмбағы да мол сияқты көрінді. Тіпті көңілге үрей қамап, қорқыныш ұялататын тәрізді... Содан соң кішкентай ауылды қақ жарып жатқан темір жол келді көз алдына көлбеңдеп. Ол... Иә, ол – алыста-ан қарауытып көрінетін қос сызық – кәдімгі шекараға ұқсайды екен-ау!..

	Міне енді, арада жиырма үш жыл өткенде, Раушан әлгі жұмбақ үйдегі түсі суық адамдардың арасынан сытылып шығып, сол шекарадан өтіп келіп Сағындықты іздеп тапты. Бәлкім, ертегі дегеніміздің өзі осы шығар.

	Қала көшелерімен арлы-берлі жүрген көліктердің гүрілдеген дауыстары естіле бастады. Тоғыз қабатты зәулім үйдің іргесін солқылдатып трамвай өтті. Аспан көгілдір түске еніп келеді. Жаңа біразда ғана киіз үйдің жыртығынан сығалаған жарық сәуледей жарқырап тұрған бірен-саран жұлдыздарды біреу жинап ап, қоржынына салып әкетіп қалғандай жым-жылас бопты. Таңғы тұнық ауадағы газ бен түтіннің иісі анық сезіледі. Бұл оның соңғы бес-он жылдағы ұйқысыз өткізген алғашқы түні еді.

	***

	Төңірек бозарып, маңайдағы үйлердің сұлбасы көзге анық шалына бастағанда қалтырап келіп жылы төсектің астына кіріп еді, әп-сәтте теңіз түбіне батқандай тұңғиық бір терең ұйқы құшағына шомып бара жатты. Әйтсе де сәлден соң шырылдаған сағат қоңырауынан оянып, сусылдаған жібек халатын киген әйелінің әрбір қимылын, ас үйдегі кранның ашылғанын, кенже қызының әлденеге жылап оянғанын – беймәлім бір алыста-ан, «теңіз түбінен» сезіп жатты.

	Сөйтіп жатып бір жайсыздау түс көріпті: университеттің жетінші қабатына көтерілу үшін лифтіге кірген екенмін дейді. Жалғыз өзі. Жанында ешкім жоқ. Кенет лифті жетінші қабатқа тоқтамай зырылдап өтіп кетті де, биік ғимараттың шатырын тесіп шығып бір-ақ тоқтады. Сыртқа қарай аяқ басуы мұң екен, зыр етіп қайтадан төменге түсіп кетті. Орнында қап-қара боп үңірейген қуыс қалды. Ол енді мынау биіктен қалай түсерін білмей, тізесі қалтырап қорқа бастады...

	Жүрегі суылдап жатып оянды.

	***

	Ол Раушанды әуелі кафеге шақырып, оңаша қонақ етуді ойлады. Бәрін өзі алдын ала өлшеп-пішіп, ойша жоспар құрды. Әрбір ұсақ-түйегіне дейін есептеп, күні бұрын көз алдынан өткізіп, өте мұқият дайындық жасауға кірісті.

	Ең алдымен, университеттен қайтып келе жатып жол-жөнекей кішігірім кафелерге бас сұғып, дастарқан мәзірін, тағамдар мен арақ-шараптардың бағасын біліп алды. Кісі көп баратын, даңғазасы мен дабырасы көп мейрамханаларды айналып өтіп, екеуден-екеу оңаша отырып сырласуға ыңғайлы әрі арзан, әрі қарлығаштың ұясындай таза біреуін іздестірді. Әйткенмен олардың қай-қайсысы болса да жиырма бірінші ғасырдың басында әбден күйі кетіп, күйеуге шықпай отырып қалған кәрі қыздай қадірі қашқан қазақ филологының шпана тонап кеткендей тесік қалтасына оңайға соғайын деп тұрған жоқ екен. Әй, бірақ... жиырма үш жылда... бәлкім, өмірде бір-ақ рет болатын кездесуден аянып қалатын несі бар.

	Жаздағы жасыл дәуренімен әлдеқашан қош айтысып, қара күзден күнде қағажу көріп күйзелген сквердегі тұттай жалаңаш, жүдеу ағаштардың ортасына орналасқан шағын кафені таңдады ақыры. Оның күнделікті қай мезгілде ашылып, қай мезгілде жабылатынын, бос орындардың қай кезде болып, қай кезде болмай қалуы «ғажап емес» екенін тәптіштеп сұрап алып, қоштасарда даяшы қызға тағы да бір рет бас изеп сыртқа шықты. Содан соң есік алдында сәл кідіріп, кафенің төңірегіне көз салды. Ағаш арасындағы арқалығы жоқ орындықтарға, тарам-тарам тротуарларға қарап тұрып әлденеге көңілі толғандай іштей марқайып қалды.

	Кешкілік әйелі әлі қызметінен орала қоймаған алакеуім шақта телефонды төргi бөлмеге алып кіріп, оңаша отырып кешегі Раушан айтқан номерді терді.

	– Әлеу! – Трубкадан əйел даусы естілді.

	– Сәламатсыз ба!

	– Сәлеметсіз...

	– І-і, кешіріңіз, Рау... Раушанды шақыруға бола ма екен?

	– Ә-ә, иә... – Әлгі әйелдің даусынан «сізді білемін ғой» дегендей ыңғай танылды. – Болады. Қазір шақырам.

	Сәлден соң:

	– Әлө, – деген Раушанның даусы жетті құлағына. – Бұ кім екен?

	«Түу, қандай таныс говор!» Жүрегі бір түрлі өрекпіп кетті. «Шіркін-ай, біздің ауылдың сөйлеу мәнері бір-ақ ауыз сөзден аңғарылады ғой».

	– Бұ – біз екенбіз! – деді сосын бұл қуланып.

	– Сағындықсың ба... Өлә, бұлай тез звондай қоятын шығарсың деп ойламап ем. Қалай, тиыштық па?

	– Тиыштық.

	– Е-е, бопты онда. Айтқандай, кеше әйелің ұрысқан жоқ па?

	– Не деп?

	– Үйге звондап, сені іздеп жүрген қай келіншек деп.

	«Ойпыр-ай, сол баяғы өзіміздің ауылдың психологиясы. Бір мысқал өзгерсейші.»

	– Ойба-а-ай, – деді бұл енді қалжыңға айналдырып, – одан кейін не болғанын мен айтпай-ақ қояйын, сен естімей-ақ қой!

	– І-і? Не боп қалды? – деді Раушан шынымен-ақ шошып.

	– Сол... – деп күмілжіді бұл жүні жығылып, пұшайман жеп отырған адамға ұқсап. – Сенімен сөйлесіп боп, трубканы қоя бергенім сол еді: «Менен жасырынып кіммен сырласып жүрсің?! Құдай ақы, басқа біреуді тауып алғансың ғой, ә?!» деп бас салды. Содан үйдің ішін астан-кестен ғып, түнделетіп төркініне кетіп қалды.

	– Өлә-ә, – деді Раушан сенерін де, сенбесін де білмей. – Рас па?!

	Бұл одан әрі қарай телефонмен қылжақтай берудің ретсіз боларын біліп, жадырап күлді де:

	– Әй, Раушан-ай, – деді. – Даусыңды естіп қуанып қалдым ғой.

	– Ойпыр-ай, мен шынымен-ақ шошып кеткенім-ші. Сендерге кесірім тиіп жүрмесе бопты да әйтеуір.

	– Раушан.

	– Әу.

	– Мен сені меймандыққа шақырайын деп ем. Ертең... кафеге...

	– Қайда-а? Кәфеге дейсің бе?

	– Иә.

	Раушан үнсіз қалды.

	– Үйге шақырудың реті кейін бола жатар, – деді бұл оның не ойлап қалғанын біле алмай. – Әуелі екеуміз жолығып, жүз көрісіп дегендей... бір-бірімізді танымай қалып жүрерміз тіпті.

	– Мейлі, – деді Раушан келісіп. – Танитын шығармыз... Не бопты сонша... Жазда мен сені телевизордан көргенмін. Көп өзгермепсің. Тек сәл-пәл толысқан сияқтысың.

	– Әй қайдам, – деді бұл көңілденіп. – Сәл-пәл дегенің жай сыпайыгершілік шығар әшейін.

	– Жо-о, шын айтам, – деді оның даусына бір түрлі мұң араласып. – Өзгерді деп... мына бізді айтсаң болады...

	Осы кезде есік қоңырауы басылды.

	– Қалай, келістік пе! – деді бұл енді асығып. – Ертең кешке күтемін.

	– Мен қаланы әлі жақсы білмеймін ғой, – деді Раушан әкесінен адасып қалатын баладай алаңдап. – Осы бір жақын маңға шығып тұрсам... өзің келіп алып кетпейсің бе?

	– Әрине, сөйтемін. Қай жердесіңдер?...

	Раушан қаланың шет жағындағы микроауданның атын айтты да, ертең кешке екеуі сол жердегі белгілі бір дүкеннің алдында, сағат алтыда кездесетін болып келісті.

	***

	Ол аса бір құпия тапсырмамен жау тылында жүрген барлаушыдай, өзі құрған жоспарды өзі өте сақтықпен жүзге асыра бастады. Әуелі жазу үстелінің үстіне әлем әдебиеті классиктерінің бес-алты томын қатарластыра әкеп қойды да, соларға шұқшия қарап, әлденелерді жазып алып жатып, кенет есіне түскен жай ғана шаруа ретінде – əйеліне:

	– Менің әлгі... біркиер кәстөмiмдi ретке келтіріп қоя салыңдаршы, – деді ғылымға әбден берілгендіктен ойы шашырап, өзі шаршап отырған кісінің немқұрайлы даусына салып. – Ертең бір жігіттің банкетіне барушы ек. Жақында ғана докторлығын қорғаған...

	– Е, жарайт, – деді әйелі күнде банкетке барып мазамызды алып жатқан жоқсың ғой дегендей жайбарақат үнмен. – О кім? Мен танимын ба?

	– Жо, танымайсың. Жай бір жүрген дилетант...

	– Ну, енді соларға қорғата бергенше... өздерің де қорғап алмайсыңдар ма?

	– Әй, – деді ол қолын сілтеп. – Докторлық деген – таудағы арқар емес. Қайда қашар дейсің?!

	– Байқа-а, – деді әйелі үнін наздана созып. – Арқар болмағанымен, кейін «атуға» шамаларың келмей қалып жүрмесін! Жәрайт, мен кеттім.

	«Бұның говоры басқа-а, – деп ойлады ол қарап отырмай. – Раушан болса оңтүстікшелеп «мақұл» дер еді. «Мақұл, мен кеттім...» Ол мынау жарда ойнақтаған лақтай «жәрaйтқа» қарағанда қоңыр қойдың қозысындай момақан ғой. Иә, әр сөздің өзіне тән «мінезі» болады».

	– Ақ жейдеңді де өтектеп қойдым, – деді біраздан соң әйелі бұл отырған бөлменің есігінен басын сұғып. – Жасыл түсті галстугыңды тағарсың, жәрай ма.

	– Мақұл.

	– Сосын, – деді әйелі, оның жанына бататын бір ауыр сөз айтқысы келгендей, кірпік қақпай тесіле қарап тұрып, – анау жұлым-жұлымы шыққан ескі плащты кигеніңді қойшы құдай үшін!

	– Ә-ә, – деді ол мүләйімсіп. – Құдай үшін болса, онда қойдық.

	– Былтырғы алған былғары куртканы киерсің.

	– Оу, енді... жастар құсап шіли сылаңдап кетпейміз бе?

	– Е-е, кәртейіп отырсаң, онда шапан ки, аяғыңа мәсі-кебіс ки!

	Әйелі кенет күйеуінің дәл сөйтіп киініп алып, көшеде сүйретіліп кетіп бара жатқанын көз алдына елестеткендей сылқылдап күліп жіберді.

	– Қойдым, қойдым, – деді бұл екі қолын жоғары көтеріп. Екі езуі екі құлағына қарай жайылып, көздері сығырая күлімсіреп келіп әйелінің белінен құшақтай алып еді, ол: «Кетші-ей! – деп қолын қағып, шоршып түсті. – Балалардан ұялмайсың ба?»

	– Ақыры бір бастап қалған екенбіз, – деді ол енді кіре берісте тізіліп тұрған аяқ киімдерге қарап алақанын ысқылап, – бәрін аяғына шейін жеткізіп тастайық.

	Сөйтіп аяқ киім тазалайтын шөткеге қарай еңкейіп қолын соза бергені сол еді, әкесінің әлгі қылығына мәз боп күліп тұрған ортаншы ұлы:

	– Әкеліңіз, мен тазалап келейін, – деп іліп әкетті.

	– Е-е, сөйте қойшы...

	Содан соң үй ішіндегілердің өзіне деген ала бөтен ықыласына көңілі елжіреп, дәлізде біраз состиып тұрып қалған ол: «Апыр-ай, мыналар мені Ақ Жайыққа аттанатын Төлегендей-ақ баптады-ау, ә!» деді іштей аң-таң болып.

	***

	Бәрі де, өзі ойлағандай, жүйе-жүйесімен, рет-ретімен орындала бастады. Қала шетіндегі микроауданға дейін трамваймен барды. Өздері келіскен әмбебап дүкеннің алдынан әдейі өтіп кетіп, келесі аялдамадан түсті. Сонсоң сағат тілі алтыға бес минут қалғанда такси тоқтатып, жүргізушіге қазір анау дүкеннің алдына жеткенде тоқтап, ол жерде бес-он минуттай кідіре тұруға тура келетінін, өйткені сол жерден бір кісі мінуі керек екенін тәптіштеп түсіндіріп алған соң ғана көңілі жай тауып, артқы орындыққа жайғасты. Басын болар-болмас шұлғи салған жүргізушіге бәрібір болғанымен, мұның бәрі алдын ала мұқият ойластырылған өте маңызды сәттер еді.

	Такси әмбебап дүкеннің алдына кеп тоқтағанда сағат тілі алтыға екі минут қалған болатын. Ол есікті шалқайта ашып, оң аяғын жерге баппен басып, асықпай сыртқа шықты. Пиджагының жоғарғы түймесін ағытып, галстугын түзеді де, айналадағы мынау қоңыр тіршілікке аса риза тоқ көңіл жандарға тән ашық жүзбен жылы жымиып, жан-жағына аясы үлкен қара көздерінен мейірім шуағын төге қарады.

	Көше жиегіндегі «Қазбаспасөз» дүңгіршегінің жанында гүл сатып отырған қыз-келіншектер оны көріп: «Гүл алыңыз, ағай! Гүл алыңыз! Келіңіз!» деп шу ете түсті. Ол бірінен-бірі әдемі көрінген қызыл-жасыл, ақ-сары гүлдерге қызыға қарап, сәл кідіріп қалды. Неге екені, бұл – алдын ала құрылған жоспарға енбей, ұмытылып қалып қойған нәрсе боп шықты. «Алыңызшы, ағай, алыңызшы! – деді кекіл шашы көзіне түскен бір жап-жас қыз жалынғандай болып. – Қараңызшы, қандай әдемі раушан гүл!..»

	Раушан және раушан гүл... қандай керемет сәйкестік! Оның қолы еріксіз төс қалтасында жатқан әмиянына қарай жылжып бара жатқандай болды. Хош иісті ал қызыл гүлдердің үш талын таңдап алды. «Рақмет, ағай! – деді жүзі бал-бұл жайнаған гүл сатушы қыз қуанып. – Сүйікті адамыңызға сыйлаңыз!»

	...Ол әлгі үш тал гүлді қолына ұстап Раушанды ұзақ күтті. Әуелде бес-он минут күтуге ғана келіскен таксист уәделі уақыты біткен соң тықыршып, қайта-қайта сигнал беріп асықтырды да, ақыры қолын бір сілтеп, орнынан ышқына қозғалып жүріп кетті.

	Ол мұнда келгелі бері дүкеннің алдынан қаншама адамдар өтті. Бірақ солардың ішінен Раушанға ұқсайтын бірде-бір әйелді көре алмады. Алғашқыда әне келеді, міне келеді деп алаңдап тұрғанда қайта-қайта сигнал беріп мазасын алған таксистке қатты ренжіп еді. Бірте-бірте өзі де күдерін үзіп, күз бен қыстың аралығындағы мынау ызғарлы кешпен бірге көңілі суи бастады.

	Күн қызара балқып, маяға тиген өрттей алаулап батты. Қала сыртынан батыс көкжиек анық көрінеді екен. Көптен бері таңның қалай атып, күннің қалай батып жататынымен ісі де болмай, өзімен-өзі жүрген ол мынау көріністі қызықтап, алыстағы қырлардың үстінде қалқып қалған ал қызыл шұғылаға ынтыға қарады. Батқан күнмен бірге көңіліндегі шуақ та сөнді. Сәлден соң аяғын сылбыр басып, жіңішке тротуардың бойымен қаланың орталық жағын бетке ала асықпай аяңдап кетіп бара жатты... Бұл кезде «Қазбаспасөз» дүңгіршегінің бергі бұрышында кішкентай қапшығының аузын түріп қойып, пісте сатып отырған шүйкедей қара кемпірдің қасында манадан бері қыбыр етпей тұрған сұр плащты жуан әйел орнынан қозғалып, көзіне түсіре тартқан қалың бөкебай орамалын сәл көтеріп оның соңынан телміре қарап қалған болатын.

	Мұнда Раушан одан бұрын келіп еді. Таксидің қай тұстан тоқтағанын, оның ішінен маңдайы жарқырап, аяғын баппен басып маңдайы кере қарыс жігіт ағасы түскенін, ине-жіптен жаңа шыққандай пиджагының бір түймесін ағытып, галстугын түзегенін – бәрін-бәрін көріп тұрды. Жүрегі лүпілдеп, алдынан жүгіре шықпақ болып ұмсына бергені сол еді, ол мұны көзіне де ілместен дүңгіршектің жанындағы гүл сатып отырған қыз-келіншектерге қарай бұрылды.

	Тәңірім-ау, не үшін?! Кім үшін? Ол кенет артқа қарай шегіншектеп, дүңгіршектің тасасына тығылды. Гүл сатушы қыздың: «Раушан гүл... Рақмет, ағай! Сүйікті адамыңызға сыйлаңыз!» деген сөздерін дәл жанында тұрып ап-анық естіді. Содан соң ауыр тұрмыс пен қара жұмыс қажытып, торсиып ісініп кеткен қолдарын қайда сыйғызарын білмей, онсыз да тырсылдап әрең сыйып тұрған сұр плащының жеңін тартқылай берді. Ол бері қарай бұрылғанда тіпті сасып, қалың бөкебай орамалын көзіне түсіріп, әлдекімді... әлденені аза тұтқандай төмен қарап қыбыр етпей тұра қалды.

	Әне, ол енді асықпай аяңдап ұзап бара жатыр. Раушанның көзіне ып-ыстық жас іркілді. Артынан айқайлап тоқтатуға шамасы жетпейтінін білді. Аузын ашса болды, кеудесіне толған шер-шемен ақтарылып, өзін-өзі тежей алмай аңырап жылап жіберетіндей. Оның есіне баяғыда Әкбарға тұрмысқа шығып бара жатқан кезде: «Сағындық жүдә момын ғой, өмірге икемсіз...» деп ойлағаны түсті. Құдайым-ау, әркімнің пешенесіне жазылған өз тағдыры болады екен де. Шіркін, өткен жылдардан кешірім сұрап, балалық шаққа қайтып оралатын күн туса... Бірақ ол ертегілерде ғана болатын ғажайып қой.





САҚАЛДЫ ҚЫЗ


	Шынымды айтсам, мен оның салған суреттеріне бәлендей бір қызығушылық танытып, мән беріп, ойлана қараған кісі емеспін. Сондықтан да суретші досымның бейнелеу өнеріндегі өзіндік орнын да, өмір бойы тынымсыз салып өткен картиналарының шынайы бағасын да білмеймін.

	Ағымнан жарылсам, астаналық жазушы ретінде перифериядағы талапкердің ізденіс-ұмтылыстарына биіктен, астамси қараған, көзге ілмеген кездерім де болған. Облыс орталығындағы ескі вокзалдың перронына табаным тиер-тиместе қол жүгіме жармасып, содан қашан жолсапарымның мерзімі аяқталып, келген жағыма қайтып кеткенге дейін қандай қызметіме болса да әзір тұратын ақ көңіл, адал достың кіршіксіз ақ пейілін бір-екі ауыз жылы лебіз дәметкен жарамсақтыққа жорыған шақтарымды да енді жасырғым келмейді...

	«Біреуді қожам десең, ол сені құлым дейдінің» кебі ме, жылдар өте келе оның сол дос көңілі мен адал қызметіне бойым үйреніп, ежелден солай болуға тиісті нәрседей қабылдай беруге дағдыланғанмын. Оның үстіне менің әр нәрсеге кінəмшіл, кірпияз паңдығым мен оның анау-мынауды елең қыла қоймайтын салдыр-салақ, кең қолтық мінезі бетпе-бет ұшыраса қалғанда, кейінгісі алғашқысына жол беріп, қолындағы сөмкесін алып, аңқалаңдап артынан еріп жүре беретіндей көрінуші еді.

	Ол өзінің үсті-басының, киім-кешегінің тазалығына да аса мән бере қоймайтын. Қай кезде жолыға қалсақ та, сақал-шашы өсіп, жаға-жеңі кірлеп жүретін. Кейде бір қызмет бабына қарай осы облыстағы лауазымды қызметкерлердің қабылдауына бара қалғанымда мен оны сыртта, есік алдында қалдырып кететінмін. Ол оған титтей де ренжімейтін. Қайта иығынан бір ауыр жүк түскендей қуанып, кеудесін кере жеңіл тыныстап қалғандай болатын.

	Анығында мен оның олпы-солпы түрінен іштей жиіркеніп, өзімнен алыс ұстауға тырысушы едім. Тарақ атаулының тісі батпайтын қайратты бұйра шашы егістікке шыққан түйеқарындай қауқиып, қалың қара қастарының астынан сығырайып әрең көрінетін қысық көздерін бар салмағымен жаншып жатқандай көңілімде бір аяныш сезімін туғызатын да, көзімді тез тайдырып әкетуге асығатынмын. Таңырайған келте танауы... әсіресе талай-талай дастарқандарда бірге отырып тамақ ішкен сәттерімізде өзінен-өзі терлеп-тепшіп, мұрнын қайта-қайта пысылдатып тарта беретін жаман әдеті тіпті ұнамайтын-ды.

	Кейінгі жылдары кітаптарым жиі жарық көріп, тұрмыс-тіршілігім едәуір түзелген соң, су жаңа машина сатып алдым да, бұдан былайғы жерде жолсапарларға өз көлігіммен шығатын болдым. Өткен жазда осы облыс орталығында жолыға қалғанымызда, бұл жаққа келе жатқаныңызды неге айтпадыңыз, өзім күтіп алатын едім ғой деп өкпе-назын білдіргені де есімде.

	Бірде ол менің уақытымның тығыз екендігіне қарамай, қиыла өтініп, қолымнан сүйрегендей боп өзінің шеберханасына алып барды. Қазір анық есімде жоқ, институттың ба, әлде колледждің бе қоймасы болып саналатын ескі сарайдың бір бұрышындағы қуықтай бөлме екен. Ол іште емін-еркін жүріп көруге мүмкіндіктің жоқ екенін айтып, арзанқол рамалармен жиектелген картиналарын бір-бірлеп сыртқа шығарды да, іргесін су шайып, қызыл кірпіштері мүжіле бастаған қабырғаға қаз-қатар сүйеп қоя бастады.

	Жаймашуақ көктем еді. Табиғат өзінің бар бояуын жарқырата көрсетіп, өзге бояуларды менсінбей, мұрнын шүйіре қарап тұрған шақ-тын. Соның әсері ме, суретші досымның картиналары табиғат картинасының алдында солғын тартып, күлімдеген күн көзінен «ұялғандай» сиықсыз көрінген. Мен де анық бір кесімді пікірімді айта алмай, бірінен соң біріне көзімді алып қашып, күмілжи бергенмін.

	Ол көкпеңбек көк шалғынның үстінде аяқ-қолын тарбайтып, тыр жалаңаш жатқан балпанақтай сәбидің бейнесі кескінделген картинасын қолымен нұсқап:

	– Міне, мына суреттен не көріп тұрсыз? – деді, мен білмейтін бір құпия сырды ішіне бүгіп тұрғандай, екі көзі ұшқын атып. – Бұл – ғарыш перзенті! Әне, оның әкесі... Әкесінің қос жанары сәбидің әр қимылынан көз жазбай, бақылап тұр!..

	Ол картинадағы таңғы көштен қалып қойған қос жұлдыздай сығырайған қос таңбаны көрсетті. Мен өзімнің кәсіпқой сыншы емес екенімді, сондықтан да көркемөнер сырларына тереңдеп үңіле алмайтынымды айтып, ақталғандай болдым.

	– Жоқ, – деді ол басын шайқап, үзілді-кесілді келіспейтіндігін білдіріп, түсінуге тиістісіз! Өйткені сіз де, мына мен де, жалпы, жер басып жүрген пенделердің барлығы да ғарыш перзенті!

	– Демек, мына картина да солай аталатын болғаны ғой...

	– Дәл таптыңыз! – деді ол екі көзі шоқтай жайнап. – Солай аталады. Бұған одан басқа ат тауып қою мүмкін емес!..

	Осыдан соң ол өз картиналарындағы ойдың бәрі де ғарышпен байланысты екенін, өйткені суреткер санасына келіп қонып, қылқалам арқылы жарыққа шығуға ұмтылатын идеялардың барлығы да ғарыштан жететінін қызбалана айтып, маған тереңірек түсіндіруге тырысты.

	«Идея дегеніміз – ғарышта қалқып жүретін материясыз сана. Онда олардың иесі де, таратушысы да жоқ. Бірақ олар әлсін-әлсін жер бетіне қарай ұмтылып, қайсыбір жандардың санасына қонып, бейнелеу, музыка немесе сөз өнері арқылы таралады. Ал оларды таратушылар – суретші, композитор, жазушы немесе философ атанып жатады.

	Әрине, суреткер талантын, шығармашылық ізденісін ешкім де жоққа шығара алмайды. Себебі белгілі бір уақыт аралығында кезегімен жер бетіне жақындап келетін ғарыштық идеяларды дәл сол мезгілде бір емес, бірнеше қабілетті адамдардың ми-локаторлары қабылдап үлгереді. Бірақ дер кезінде қабылдау бар да, оны қорытып, өңдеп, тарату тағы бар емес пе! Міне, біздің – талант, ізденіс, жаңалық деп жүргендеріміз де сол! Кім елгезек, ізденімпаз, ең бастысы, еңбеккер болса, сол ғарыштық идеяны өзгелерге қарағанда тезірек тарата алады. Содан соң барып: «Әттеген-ай, сол ой менің де басымда болып еді-ау!» дейтіндей iшкi таңданыс, өкініш, әрі-беріден кейін қызғаныш та туады.

	Рас-ау деген ой келіп еді маған сонда. Бірақ бұл жаңалық, біз дағдыланғандай, күнделікті баспасөз беттерінен, радио-теледидардан жиі насихатталып, биік мінберлерден жиі айтылып жатпағандықтан, қайтып еске алмағанмын.

	Олар тұратын облыс орталығына осы жолы келгенімде өзім таяуда ғана танысқан бір дәулетті кісінің үйінде, аста-төк мол дастарқанның басында отырып әңгіме арасында суретші досымның бұдан бір ай бұрын бақилық сапарға аттанғанын естіп, үнемі қасымда жүретін жанашыр, аяулы, бейкүнә жан маған өкпелеп, бір ауыз сөз де айтпай, барса келмеске кетіп қалғандай өзімнен-өзім қысылып, ыңғайсыз күй кештім. Мен үшін оның орны бөлек екенін осы жолы алғаш сезіндім, бірақ енді бәрі де кеш еді...

	Ертеңіне марқұм суретші досымның анасына көңіл айту үшін қасыма бір таныс кісіні алып, үйіне бардым. Бірінен-бірі аумайтын сұрғылт бетон-қораптардың бірінде, екі бөлмелі аядай ғана пәтерде тұратын анасы мен қарындасының сынық жүзі мен жүдеу тұрмысын көргенде, мен оның үйленбей, бұл өмірден бойдақ күйінде өткенін есіме алдым. Неге өйтті екен?... Ол туралы біздің арамызда әңгіме де болмапты-ау тіпті. Сурет... сурет... Оның бар айтар әңгімесі, ішіне бүккен сыры, бақыты мен соры – сол сурет еді-ау!.. Ақыры содан не опа тапты?

	Біз оның кәрі шешесі мен өзіне ұқсайтын жалпақ бет, қысық көз қарындасына көңіл айтып, сыртқа шығуға беттегенімізде: «Егер сіздер қарсы болмасаңыздар, кез келген бір суретін естелікке алайын деп едім» деген өтінішімді айттым. Анасы үнсіз қызына қараған. Ал ол маған жалт бұрылып: «Әрине, болады, – деді қуанып. – Бірақ ол үшін көкемнің шеберханасына баруымыз керек!» Мен басымды изедім.

	Біз баяғы ескі сарайдың бір бұрышындағы шағын шеберханаға келдік. Есікке салынған үлкен қара құлыпты ашып, суретшінің қарындасы мені ішке кіргізді де: «Қалаған картинаңызды алыңыз, – деді шын ықыласымен. – Көкем сізді жақсы көруші еді!.. Аузынан тастамай айтып отыратын».

	Мен іштей ыңғайсыз күй кешіп, марқұм досымның көзі тірісінде қадіріне жете алмағаныма өкiндiм. Шаң басқан картиналардың арасынан баяғы суретшінің өзі көрсеткен «Ғарыш перзентін» таңдап алдым. Содан соң ішкі қалтамнан әмиянымды алып, әлгі қарындасқа қызылқұлақ бес мың теңгелікті ұсындым. Ол менің бетіме таң қала қарап тұрып: «Мұныңыз не?» – деді сыбырлай сөйлеп, «Бұл картинаның әлдеқайда қымбат тұратынын білемін, – дедім ойымды барынша сыпайы жеткізуге тырысып, бірақ әзірге». «Жо-жоқ, – деді ол сөзімді аяқтатпай кейін шегініп, – Алмаймын! Сіз көкемнің досы емессіз бе?!.» «Өнер туындылары сатылады ғой, айналайын. Мұның ешқандай сөкеттігі жоқ», «Бәрібір алмаймын. Қызық екенсіз...» Мен не істерімді білмей тосылып қалдым. «Жарайды... жарайды, – дедім қызды ренжітіп алмайын деп. – Тек ренжи көрмеші, қалқам...» «Жо-оқ, о не дегеніңіз! Ренжімеймін ғой, – деді ол қайтадан жайдары қалпына түсіп. – Түсінемін ғой сізді. Бірақ көкемнің салған суреттерін ешкімге де сатпаймын!» – Сонда... – дедім мен бөлмедегі картиналарға қарап иегімді қағып. Ол менің не демек болғанымды айтқызбай-ақ түсінді де: «Рас, мына сарайдың иесі бөлмені босатыңдар, әйтпесе ақысын төлеңдер деп күн ара міндетсініп жатыр, – деді. – Енді мен бұл картиналардың біразын көкемнің оқыған мектебіне тарту етемін, біразын өзіңіз секілді достарына сыйлаймын, содан қалғанын үйге апарып қоямын».

	Бірге туған қарындасымдай мені бауыр тартып, бүкпесіз шындығын айтып тұрған қызға іштей риза болдым да: «Мен мына кітаптарды да қарап көрсем қайтеді, ә?! – дедім қабырғаға қағылған сөредегі біраз кітаптарға көзім түсіп». Әрине, көріңіз, көріңіз, – деді ол, марқұм ағасы сияқты, шын пейілімен бәйек болып. – Сіз көкемнің ең жақын досы емессіз бе. Тек өмірінің ақырғы күндерінде қасында бола алмағаныңыз өкінішті-ақ. Бірақ бәрі де күтпеген жерден болды ғой... Таңертеңгісін үйден шығып бара жатып, кенет бір жағына қарай жантайып құлап қалды. Содан жедел жәрдем шақырып, ауруханаға апарғанда да есін жиған жиған жоқ. Дәрігерлер миына қан құйылған дейді...»

	«Бір адамның бүкіл өмірін сарп етіп салған мынау картиналары енді кімге керек, – деген ой келді маған. – Ол өзінің ұлы суретші бола алмайтынын білді ғой. Бірақ сонда да өнерді тастап кете алмады. Сұлу әйелдің арбауына түсіп қалған ақымақ еркек сияқты салпақтап, азат басы құл болып, бәріне көніп, бәріне төзіп жүре берді. Сонымен ақыры болды? Не болды? Не болғанын өзге түгілі, өзі де сезбей кеткен жоқ па?

	Кенет бойымды қорқыныш билеп, денем қатты түршігіп кеткендей болды.

	Сөредегі кітаптардаң көбісі атақты суретшілердің альбомдары, ұлы тұлғалардың естеліктері, аузымен құс тістеген қайсыбір қайраткерлердің мемуарлары екен. Солардың арасынан қолыма бір қалыңдау дәптер ілікті. Ішіндегі маржандай тізілген көркем жазу марқұм суретші досымның өз жазуы сияқты, көзіме оттай басылды. Алғашқы бетіндегі бір-екі сөйлемін оқығаннан-ақ лап етіп қызығушылығым тұтанып, оның көзі тірісінде бізге айта қоймаған сырлары осы дәптердің ішінде жасырынып жатқандай болды. «Мына дәптерді де әзірге... ала тұрайын, бір-екі күннен соң қайтарамын», – дедім досымның қарындасынан тағы да өтініп.

	– Алыңыз, – деді ол. – Бұл да көкемнің бір қымбат дүниесі шығар. Біржола алам десеңіз де, өзіңіз біліңіз. Мұнда қалғанмен, оның қадіріне жете алмаспыз, жазу-сызудың сыры сізге жақсы мәлім ғой.

	Сол күні түнге қарай қонақ үйде жалғыз қалған кезде әлгі қоңыр дәптердегі жазбаларға үңілдім.

	1983 жылдың күзінде Қарлытаудың бөктеріндегі Қамысты ауылына келдім, – деп бастапты. – Бар ойым осындағы табиғат көріністерін кенепке түсіріп алу. О-о, - бұл өлкенің күзгі бояуы ғажа-ап болады. Әсіресе батар күннің ілкі бір мезетінде жалт етіп көрініп қалып сөнетін қызғылт сары-қоңыр түс – бақидан пәниге түскен жұмақ сәулесі секілді.

	Бұл ауылға келуімнің өзі бір жыр болды. Бұралаң-бұралаң тау жолымен ыңыранып, күшеніп, қайсыбір тұстарда қаусаған сүйегі шашылып қалардай селкілдеп-қалшылдап бесін ауа әзер жеткен пұшық сары автобустан мольбертімді қолтықтап, сақал-шашым желбіреп түскен менің пошымым көше-көшеде топтанып ойнап жүрген майда-пашақ балаларға қызық көрінді білем, тұс-тұстан маған қарап саусақтарын шошайтып, күліп жатқан сияқты.

	Бірақ бұл ауылдың басқаға таң қалса да, сақалға таң қалмайтынына сол күннің ертеңіне-ақ көзім жетті. Себебі мұнда шоқша сақал, қаба сақал, ата сақал, күйек сақал дейсің бе, әйтеуір неше алуан сақалдар толып жатыр. Тіпті... Жо-жоқ... Айта алмаймын.

	Күн сайын мольбертімді қолтықтап алып, тау бөктеріне барып сурет салып жүрдім. Күзгі бояулардың кереметін тілмен айтып жеткізу қиын. Ал кенепке түсіру мүлде мүмкін емес. Есіңнен тандырады! Аяқ астынан мол қазынаға тап болған пақырдай не істеріңді, қалай көтеріп әкетеріңді білмей, алақ-жұлақ етіп, асып-сасқаннан басқа түк келмейді қолыңнан.

	Бұл, сірә, сұлу табиғаттың қысқы өлім алдындағы бой жазып, жасануы шығар, кім білсін. Мен сол сиқырлы бояулардың арасында адасып, әрқайсысына бір алданып, сергелдеңге түсіп жүрдім. Тағы да қанша жүрерімді кім білсін, егер де...

	Иә, маған кенет мынау мың сан бояулардың ішінен өз бояуымды табуым керек, мейлі, ол басқалардай соншалықты әдемі болмай-ақ қойсын, көздің жауын алып жұтынып тұрмай-ақ қойсын, бірақ өз бояуым болуы керек деген ой түсті. Қалай дейсіз ғой. Әрине, ғарыштан! Қазір ойласам, менің осы ойым мен осыдан кейінгі күтпеген кездесудің арасында бір құпия байланыс бар сияқты көрінді.

	Бірде кеш бата шаршап-шалдығып таудан түсіп келе жатып, өзен жағасында шекем тас теріп ойнап жүрген үш-төрт қыз балаға кездесіп қалдым да, бұрын-соңды өңiм түгілі, түсімде көрмеген бір сұмдықты көріп, өз көзіме өзім сене алмай қалшиып қаттым да қалдым. Шынымды айтсам, алғашқыда бойымды қатты қорқыныш биледі. Өзен жағасында алаңсыз ойнап жүрген әлгі жап-жас қыздардың самайынан бастап, иегінің астына дейін жапқан қауқиған қаба сақалдары бар еді. Бұлар, сірә, адам емес, кешкі апақ-сапақта судан шыққан сайтандар болар деп ойладым. Көзімді бір ашып, бір жұмдым. «Астапыралла, астапыралла» деп, ішімнен қайта-қайта қайталап, ауылға қарай тезірек жүрейін десем, екі аяғым жерге жабысып қалғандай, тұрған орнымнан қозғала алмаймын.

	Бірте-бірте есімді жиып, әлгі қыздардың бәрінің емес, біреуінің ғана сақалы бар екенін аңдадым. Бәлкім, күн батар шақта менің көзіме қос көрінген шығар, бұлардың мүлде сақалы жоқ, жай әшейін өздерімен өздері ойнап жүрген осы ауылдың қыздары болар. Қазір көзімді қайта жұмып-ашсам, бер жақтағы қыздың да қауқиған сақалы «түсіп» қалар. Жоқ. Сол қалпы. Әлі тұр. Осы кезде қыздардың да назары маған ауғанын байқап қалдым, орталарындағы біреуі: «Өлә-ә, анау ағай бізге тесіліп қарап тұр!» – деді дауыстап. Содан соң бірін-бірі түртіп: «Кетейік! Кетейікші тезірек!» – деп ауылға қарай асыға бастады.

	Кешкісін өзім құдайы қонақ боп келген үйдің кемпірінен естідім: Иә-ә, шырағым, бұл ауылда сондай бір сақалды қыз бар. Шыр етіп дүниеге келгенде сөйтіп түкті болып туған. Кім білсін, ол да болса, Алла тағаланың бізге көрсетейін деген кереметтерінің бірі шығар...

	– Аты кім?

	– Аты ма? – деп, кемпір қапелімде есіне түсіре алмай, тамның бұғатына қарап ойланып қалды. – Кім еді-ай? – деді содан соң менің өзімнен сұрағандай болып. – Тілімнің ұшында тұрғанын қарашы. «Нышанды қыз», «Сақалды қыз» деп, аузымыз соған әбден үйреніп кетіпті ғой қараң қалғыр! E-е... иә, енді есіме түсті, әп-әдемі аты бар, Үміт деген.

	– Дәрігерге қаратқан ба?

	– Қаратқан! Қаратқанда қандай, лөктірге де, тәуіпке де, бақсы-балгерге де алып барған әке-шешесі. Бірақ солардың ешқайсысынан қайран болмады ғой.

	– Бұл жақтағылардың шамасы келмеген шығар емдеуге.

	– Басқа жаққа да көрсеткен! Тіпті сонау Мәскеуден бір пропесір де келген. Әрі қарап, бері қарап, қызды өзімізбен бірге алып кетеміз дегенде, көнбей қойған әке-шешесінің өзі. Іштен шыққан перзент қой, қайтіп қисын... Е-е, құдай-ай, бұ да бір тағдырдың тәш-піші де! Екі көзін жәудіретіп, қалай жіберсін алысқа.

	Сол күннен бастап әлгі сақалды қызды жақыннан бір көруге аңсарым ауды да тұрды. Бірақ жуық арада соның сәті түсе қоймады. Менің төбем көрінгеннен ол, қасқырдан үрiккен еліктің лағындай, алыстан зымырап қашатын болды. Кімнің шығарып жүргенін білмеймін, ауыл ішінде: «Қаладан келген суретші сақалды қыздың суретін салмақшы екен» деген қаңқу сөз тарап кетіпті.

	Ондай ой менің басыма келмеген. Күлдім де қойдым. Алайда сақалды қыздың түрін жақыннан бір көрсем деген аңғал әуестігім ауыл ішінде алып қашпа әңгіме туғызғанымен қоймай, онсыз да көлденең жұрттың көзі мен сөзінен сескеніп әбден жүйкесі жұқарған бейшара қыздың жанын жаралағанға ұқсайды. Мен оны бірақ кейін білдім, кеш білдім...

	Ертең қайтпақ болып, жолға жиналған күні кешкілік мені сол ауылда өтетін бір тойға шақырды. Қызық-думанға құмарлығым, қыз-қырқынға ебім жоқ, ебедейсіз басым не істерімді білмей ойланып тұрғанымда, үй иесінің кемпірі: «Шырағым, ертелі-кеш ала қағазға үңілемін деп, өмірдің өзге де қызықтарынан құр қалма. Бас екеу болмай, мал екеу болмайды», – деп бастырмалата сөйлеп, есімді шығарып жіберді. Соған қарап, мені «тойға шақыру» да осы кемпірдің «идеясы» шығар деп ойладым.

	Әйтсе де менің сол тойда ауыл жастарымен әмпәй-жәмпей болып, көңілімнің жарасып кете қойғаны шамалы. Жұртқа жұғымымның жоқ екенін тағы да бір дәлелдеп, ешбір топқа қосыла алмай, ең соңында жалғыз өзім солайып бір бұрышта қалдым. Сонсоң ескі бағана секілді, ешкімге керегім болмай соcтиып тұра беруге ыңғайсызданып, ырду-дырду көпшіліктің ішінен елеусіз ғана сытылып шығып, үйге қарай аяңдағанмын.

	Кенет ауыл арасындағы тар көшені жиектей созылған тал шарбақтың ішінен біреудің: «Ағай!» деген жасқаншақ, нәзік даусын естідім. – Ағай деймін, тоқтаңызшы!

	Мен қалт тұра қалдым.

	– Ағай, – деді әлгі жасқаншақ дауыс тағы да. – Сізге бір нәрсе айтайыншы деп едім.

	– А-а... Қайдасың-ң?

	– Мен... мен мұндамын.

	Енді байқадым, тал шарбақтың ар жағынан біреу сығалап қарап тұрған сияқты. Бір-екі қадам жақындап, не айтар екен деп құлағымды тостым. Ол бір жақтан жүгіріп келгендей демін жиі алып, ентігіп тұрған сияқты.

	– Сен кімсің? – деп сұрадым даусымды ақырын ғана шығарып.

	– Мен... мен Үмітпін.

	«Ә-ә... Сақалды қыз?..» деп іштей таңырқап, сол тосылып қалдым. Ол да үндемеді. Шамасы, маған әлгі «бір нәрсені» айта алмай, толқып тұрған сияқты.

	– Иә, не айтасың? – дедім сыбырлап.

	– Ағай, сіз менің суретімді салмаңызшы, жарай ма. Өтінемін. Салмай-ақ қойыңызшы...

	– Жо-оқ... оны кім айтып жүр саған?

	– Осы ауылдағылардың бәрі де айтад.

	– Мен сенің суретіңді салмаймын, – дедім мен басымды шайқап. – Ондай ойым жоқ. Жалпы, мен... мұнда тек табиғат пейзаждарын жазу үшін ғана келгенмін.

	– Қалай?..

	– Кәдімгідей.

	– Әріптермен бе? – Ол мырс етіп күліп жібергендей болды. Мен де езу тарттым.

	– Жоқ. Бояумен жазамын, – дедім оның күлгеніне қуанып. – Біз, суретшілер, осылай сөйлегенді ұнатамыз. Өйткені «сурет саламын» дегенге қарағанда, «картина жазамын» деген сөздің мағынасы әлдеқайда терең. Түсіндің бе?

	– Иә. Ағай...

	– Әу?

	– Сіз менің суретімді салмайсыз ғой, иә? Шын ғой.

	– Жаңа айттым емес пе. Немене, маған сенбей тұрсың ба?

	– Жо-оқ, сенем ғой... Бірақ ауылдағылар айтад, сіз менің суретімді салып, көрмеге апарып іліп қоясыз дейт. Онда, онда адамдардың бәрі де көреді ғой...

	Мен енді не дерімді білмей, үнсіз қалдым. Ол тағы да сезіктеніп, маған үрейлене қарап тұрған секілді.

	– Егер... егер, – деді ол қайтадан булыға сөйлеп, – сіз менің суретімді салатын болсаңыз бар ғой, онда... онда мен өлемін!

	Ол кемсеңдеп жылап қоя берді. Мұны күтпеген мен мүлде сасқалақтап қалдым.

	– Кім... кім... Үміт, айналайын, сен жыламашы. Олар өтірік айтады. Мен сенің суретіңді ешқашан да салмаймын. Ондай ой менің басыма келген емес. Сен білмеуші ме ең, кейде адамдардың осылай өтірік айтатын кездері болады. Сен оларға сенбе! Білдің бе, сенбе!..

	Мен шарбақтың арасынан қолымды созып, оның басынан сипадым. Содан соң бейкүнә қыздың көз жасын сүртпек болғанымда, саусағымның ұшы сақалына тиіп кетіп, денем дір ете қалды. Ол сезді... Сезді де, басын тез тартып ала қойды.

	– Мен ертең қайтамын, – дедім қолыммен шарбақтың талынан қыса ұстап тұрып, – сен ештеңені де уайымдамай, сол баяғысынша достарыңмен ойнап-күліп жүре бер, жарай ма. Мен ешқашан да, ешқашан да сенің суретіңді салмауға уәде беремін. Әр суретшінің өзінің көңілі қалаған тақырыбы, ойы, идеясы болады. Сурет арқылы адамдарға бір нәрсені айтып түсіндіргісі келеді. Ондай ой сенде де болатын шығар-ау... Мүмкін, Үміт, сен де суретші боларсың, а?

	– Жо-оқ, – деді ол даусын таңдана созып. – Менің оған икемім жоқ қой, ағай. Сурет сала алмаймын ғой. Сізге ғана айтайын, аһа, менің... менің дәрігер болғым келеді. Ең алдымен өзімді-өзім емдесем деймін. Ағай... сіздің әңгімеңіз қызы-ық екен. Мен осылай, адамдармен түнде сөйлескенді жақсы көремін. Бұрын сізден қатты қорқып, алыста-ан қашып жүруші едім.

	– Білем... Енді қорықпа, жарай ма. Ұялудың да қажеті жоқ. Міне, көрдің бе, менің де сақалым бар.

	– Иә. Бірақ сіз ер адамсыз ғой. Ер адамдарға ол... жарасады. Ал қыз балаларда болғаны – қорлық! Егер мен ер бала болғанымда бар ғой, онда бәрі де басқаша болар еді. Ешкімнен ұялмай, балалар «шал» деп мазақтаса да, қорланбай, бәрімен ұрысып-төбелесіп жүре берер едім. Кейде соны ойлап, түнімен жылап шығамын.

	– Оның не, Үміт?! Сен жылама...

	– Құдайдың өзі өстіп жылатып қойса, қайтемін, ағай!..

	Жүрегім шым ете түсті. Жап-жас қыздың аузынан мұндай салмақты сөз естимін деп ойламап едім. Беу, тағдыр-ай, сенен шебер, сенен ұлы ұстаз жоқ, сен бәрін де үйретесің.

	– Ал сау бол, Үміт, – дедім мен ертең жолға шығатынымды есіме алып. – Көріскенше күн жақсы болсын! Қалаға келе қалсаң, хабарласуды ұмытпа. Суретші Сағындықов десең, мені бәрі де біледі.

	– Сау болыңыз, ағай! – деді ол шарбақтың ар жағынан басын шығарып.

	Мен өз жөнiммен ұзай бердім. Кенет:

	– Ағай, – деп дауыстады ол арт жағымнан. – Сіз біздің ауылға тағы да келесіз бе?

	– Білмеймін, – дедім мен иығымды қозғап. – Мүмкін, келіп те қалармын.

	Бірақ ол ауылға қайтып менің жолым түскен жоқ. Сақалды қыз да бірте-бірте санамнан өшіп, көңілімдегі суреті көмескі тарта берді.

	Осы бір тұсқа жеткенде қоңыр дәптердің екі-үш бетін суретшінің өзі жыртып тастапты. Одан кейін жалғасатын алғашқы абзацты да шимайлап өшіріпті. Неге өйтті екен? Ол енді мәңгі жұмбақ.

	Менің қолымдағы суретшінің жазбалары ары қарай былай басталады:

	...Аһ, оңбаған! Оңбаған! Фотожурналист болсаң қайтейін, өзіңде бір ұят та, ар да жоқ екен!

	Бүгінгі газеттегі суретті көргенде қаным басыма шапшып, ызаға булығып, теріме сыймай кеттім. Масқара! Мына суреттің шыққанын білсе, қорланып өлетін болды-ау бейшара қыз!

	Сенсация аулаған газеттегі сақалды қыздың суретін көргендердің екі көзі шекесіне шығып, бір-біріне саусақпен шұқып көрсетіп жатыр. Автобуста, көшеде келе жатқанда да мен солардың бірнешеуін байқадым.

	Апыр-ай, адамдар осы қандай, ә?! Біреудің қасіреті біреуге қызық болып көрінетіні несі?

	Оңбаған, жылпос! Қайтіп түсіріп ала қойды екен?! Сірә, байғұс қыздың безілдеп қашқанына да қарамай, алды-артын орап, жанталасып жүріп түсірген ғой. Иә, ондай арсыздыққа барудан таймайды ол. Үміт тіпті бетін басып та үлгере алмапты, қалың сақалы ұйысып, ап-анық көрініп қалыпты суретте.

	Рас, мен оған берген уәдемнен айныған жоқпын. Әйтсе де әлгі арсыз журналисттен бір қалада тұратындықтан, өзімді біртүрлі кінәлі сезінемін.

	Осыдан соң әлгі тау бөктеріндегі ауылдан көпке дейін бір сұмдық үрейлі хабар күттім. Тіпті сол дерегі белгісіз беймәлім сұмдықтың алдын алу үшін ол жаққа әдейі барып та қайтпақ болдым. Бірақ әлденеге жүрексініп, өз жолымды өзім бөгей бердім. Бір жақсысы, ол жақтан ешқандай жаманат хабар естілмеді. Уақыт өткен сайын бұл оқиғаның да уыты қайтып, көңіліме ұя салған күдік ұшып кетті. Тіпті анау жылпос фотожурналистің де дәмесін ақтамай, көп ұзамай сенсация болудан қалды.

	Бір жағынан, осы бір оғаш оқиғаның біз әуелде байқамаған жылы лебі, оңды әсері де болды ма деп ойлаймын кейде. Неге дейсіз бе? Әлгі оқиғадан соң мен әлемдегі сақалды әйелдер туралы қаншама адам таң қаларлықтай деректер, қызықты әңгімелер естідім десеңізші. Олар тіпті өз алдарына цирк ашып, дүние жүзін аралап жүріп өнер көрсетеді екен ғой. Сақалдарын әдейі ұзартып, әр нәрсеге әуес, қылт еткенге қызыққыш елдің көңілін аулап, мәз қылғаны былай тұрсын, сол арқылы мол табыс тауып, байитын да көрінеді.

	Біздің қалада суретшілерге ауадай қажет бояу, кенеп, қылқалам, мольберт, палитра секілді асай-мүсейлерді орталықтағы бір-ақ дүкенде сатады. Содан да болар, олардың бағасы удай қымбат. Алсаң – ал, алмасаң – қой, бәрібір қайта айналып бізге келесің дейтін сияқты.

	Бірде сол дүкенге қалтамдағы бар теңгемді қағып беріп, бояу-сояу алып шығып келе жатыр едім, кенет арт жағымнан біреу: «Ағай!» деп дауыстағандай болды.

	Жалт қарасам, жап-жас бір бойжеткен маған қарап күлімсіреп тұр.

	– Ағай, мені танымадыңыз ба? – дейді.

	Мұндайда, қушыкеш жігіттер сияқты, аяқ астынан әзiл тауып айтып, оп-оңай үйіріп ала қоятын мен бе, аңқау басым абдырап:

	– Жоқ, – деп шынымды айттым. Ол менің көзіме тура қарап, жымиып тұрып:

	– Сіз бұрын біздің ауылға сурет салуға келіп едіңіз ғой, – деді.

	«Апыр-ай, қай ауыл еді? Мен дегенің мольбертімді қолтықтап, қай түкпірге, қай қиянға бармадым десеңізші!..»

	– Тау бөктеріндегі ауыл есіңізде ме? Сізге мен суретімді салмай-ақ қойыңызшы деп жалынып едім ғой.

	– Ә-ә!

	Аңғал басым байқамай, «әлгі сақалды қыз сен бе» едің дегендей, иегімнің астын бір сипап, тағы да бір әбес қылық жасап алдым. Мұным енді нағыз миғұланың әрекеті болды да шықты.

	– Иә, – деді ол екі бетінің ұшы ду етіп қызарып кетсе де басын изеп, күлімсіреп тұрып. – Мен сіздің танымай қалатыныңызды білгенмін.

	– Қайдан таниын, – дедім мен енді өз қателігімді жуып-шаймақ болып, – ол кезде сен тұлымшағың желбіреген кіп-кішкентай қыз едің, енді міне!.. Бойжетіпсің! Мектепті де бітірген шығарсың.

	Ол басын изеді.

	– Өткен жылы бітіргенмін, ағай. Қазір осындағы медициналық колледжде оқып жүрмін.

	Кенет менің құлағыма сол баяғы кіп-кішкентай қыздың: «Сурет сала алмаймын, дәрігер болуды армандаймын» деген нәп-нәзік үні жеткендей болды. Бірақ оның сақалы бар еді ғой?

	– Әлі де сол бұрынғыдай сурет салып жүрсіз бе?

	Мен басымды қайта-қайта шұлғыдым. «Одан басқа менің қолымнан не келуші еді?!»

	Содан соң өзімше әзілдеген болып:

	– Сен де сол баяғыдай суретіңді салуға әлі де келіспейсің бе? – дедім.

	Ол білмеймін дегендей, иығын қозғады. «Уақыт көп нәрсені өзгертеді екен ғой, ағай!»

	– Сабақтан босаған кезде уақыт тауып менің шеберханама кел, екеуміз асықпай отырып әңгімелесейік, – дедім мен оған. Ол басын изеп, келемін деп уәде берді де, қол сөмкесінен қойын дәптерін алып маған ұсынды. Мен оған шеберханам орналасқан көшенің атын, үйдің рет санын жазып бердім.

	– Ой, жазуыңыз қандай әдемі, – деді ол күлімсіреп. – Маржандай екен!

	– Бала кезімде көркем жазу сабағын өте жақсы көретінмін.

	– Қазір мектептерде ондай сабақ өтпейді, ағай.

	– Өкінішті-ақ...

	Сосын екеуміз қоштастық та, мен шеберханама қарай асықтым.

	Оның мұнда қалай келгенін, қашаннан бері сыртымнан бақылап тұрғанын мүлде байқамаппын. Кенептің бір бұрышындағы таудан аққан лайсаңдай қоңыр қошқыл бояудың реңін сәл аша түсу керек пе, жоқ па деп, мольберттен бір-екі адым кейін шегінгенде көзім шалды, ол босағада маған бір, картинаға бір қарап күлімсіреп тұр екен.

	– Иә, сен келіп те қалған екенсің ғой, – дедім мен өзімнің не айтып тұрғанымды өзім де түсінбей.

	– Сіз жаңа жұмыс істеп жатқан кезде ән салдыңыз, – деді ол. – Жай... ыңылдап қана.

	– Мүмкін. Ондай-ондай болады бізде.

	– Мен бұрын естімеген ән екен. Аты не?

	– Білмеймін, – дедім мен желкемді қасып. – Ол, сірә, саған ғана емес, жалпы, жұртқа беймәлім, мұрын астынан мыңқылдап қана айтуға болатын ән болса керек. Оңашада адам не деп ыңылдамайды!

	Ол күміс қоңыраудай сыңғыр етіп күліп жіберді. Содан соң анау жылы біздің ауылға барғанда салған суреттеріңізді көрсетіңізші деп өтінді. Қас қылғандай, сондағы жазған пейзаждарымды осындағы бір ірі фирманың тұсаукесер тойына сыйлап жіберіп едім. Тек жақтау ағашы көнелеу жалғыз этюдім ғана қалған-ды. Сөреден алып, соны ұсындым.

	Ол өзі туып-өскен тау бөктеріндегі ауылдың кішкентай бір бөлігін терезеден көріп отырғандай, этюдтен көз алмай ұзақ үңілді. Мен оның бетіне қайта-қайта жалтақтап қарап, көкейімде тұрған сауалдың жауабын іздегендей боламын. Самайынан төмен қарай түскен көкшілдеу жолақ із анық байқалды, ұстарамен қырынып жүр ме екен әлде...

	Ол менің неге тынышсызданып отырғанымды сезді білем, әлгі суреттен көз алмай отырып: – Қымба-а-ат бір француз кремiн жағып жүрмін. Бірақ оның күші екі-үш күнге ғана жетеді, содан соң қайтадан шыға бастайды, – деді.

	Үміт содан кейін бір ай бойы шеберханаға үзбей келіп жүрді де, кенет маған айтпай аулына кетіп қалғандай, мүлде көрінбей кетті. Бір күн, үш күн... бес күн өтті. Алтыншы күнге айналғанда барып маған ақыл кірді. «Апыр-ау, о дегенде неғып ойыма келмеген десеңізші. Оның пайдаланып жүрген кремі таусылған ғой. Француз кремі, өте қымбат деп еді-ау!»

	Дереу киініп, шеберханадан шықтым да, орталықтағы бір таныс дәрігер жұмыс істейтін емханаға қарай тарттым. Әлгі крем расында да өте қымбат болып шықты!

	Осыдан соң-ақ өтімді-ау деген картиналарымды арлы-берлі тасып, орталықтағы бай адамдардың офисін жағалап, әрқайсысына өлердегі сөзімді айтып жалынып жүріп, жарты бағасына әзер өткізіп, әлгі француздардың қымбат кремін сатып алып, Үміттің жатақханасын қалай іздеп тапқанымды тәптіштеп айтпасам да болады.

	Ол медреседегі діндар қыздар секілді, бетін ғана көрсетіп, басын ақ жібек орамалмен тұмшалап алыпты.

	– Ой, бұл сіз бе едіңіз? – деп зорлана езу тартты ол мені көрген кезде. Бірақ көздері бұлтты күнгі көлдің бетіндей тұнжырап, мұңайып тұр екен.

	Шай дайындамақ болып еді, тамағым кеберсiп тұрса да қарсылық білдірдім.

	– Сурет салып жүрсіз бе? – деп сұрады.

	– Иә.

	– Қандай суреттер?..

	– Әр түрлі...

	Әшейінде сурет десе суырылып ала жөнелетін әдетімнен жаңылып, тілім күрмеліп, айтуға сөз таба алмай, күмілжідім де қалдым. Қоштасарда қалтамдағы қымбат кремді оған байқатпай үстелдің үстіне қойып кеттім...

	Бүгін бір сәтті күн болды. Таңертеңгі сағат тоғыздың шамасында қалалық әкімшілікте қызмет істейтін екі шенеунік келіп, таяуда ғана жазып бітірген үлкен картинамды сатып алып кетті. Менімен тіпті саудаласқан да жоқ, ескі сарайдың ішіндегі шеберханамды қомсынып, тезірек кетуге асыққан сияқты. Өзара әңгімелерінен байқағаным, олар менің картинамды Т. қаласының екі мың жылдық тойына келетін шетелдік қонақтарға сыйға тартпақ. Жаздық жейдесінің түймелері ұшып түсердей тырсылдап тұрған мес қарын сары кісі: «Оңай құтылатын болдық» деп, ырқ-ырқ күлді. Сірә, менен емес, шетелдік қонақтардан болар. Мейлі, кім тарту етсе де, кімге тарту етсе де өнер ел ішіне таралуы керек емес пе. Ерте ме, кеш пе, оны бағалайтындар табылады ғой.

	Түске таяу Үміт келді. Мен бүгін аяқ астынан қалай байып шыға кегенімді айтып мақтанып, кешкілік қала сыртындағы «Саялы бақ» кафесіне барайық деп ұсыныс жасадым. Ол күлімсіреп тұрып басын изеді.

	О-о, біз бүгін қандай бақыттымыз! Саялы бақтың төбесінен төне қарап, тамылжып тұрған мейірімді түн менің шешем сияқты ал қара көк мақпал бешпент киіп алыпты. Ал қара көк мақпал бешпенттің өңіріне қадалған таналардай жарқылдаған аппақ жұлдыздар қандай тамаша!

	Апыр-ай, бақыт дегеніңіздің өзі де адамның көңіліне тәуелді, адамның көңіліне бағынышты нәрсе екен ғой. «Е-ей, бақыт, мен сенің сырыңды ұғып, құпияңды ашып қойдым! Сен мынау жер бетіндегі адамдарсыз өмір сүре алмайды екенсің. Сенің қадіріңді білетін де, білмейтін де, сені биікке көтеретін де, көтермейтін де осы жер бетіндегі мұңлықтар екен!» дегім келді шаттанып.

	Мен Үміттің суретін салып жүрмін. Ол шеберханама күн сайын келеді. Ұзақ отырады. – Сурет салу да қиын болады екен ғой, – дейді таңданып. Мен: – Бұл жай ғана сурет салу емес, өнер, бейнелеу өнері, – деймін. – Мұнда бояулар үн қатып, ән салып, би билеп тұруы керек!

	Содан соң мен оған киелі өнер туралы, жеті қат көктен келіп жететін тылсым ойлар туралы айтып түсіндіргім келеді. Сөйтіп, сөйлеген сайын қызынып, өзімді өзім ұмытып кетемін. Оны да ұмытамын.

	Күннен-күнге мен оған бауыр басып бара жатқан сияқтымын. Сәл кешіксе, көңілім алаңдап, күтемін. Келмей қалса, іздеп барамын. Ол менің өмірлік сыңарыма, осыған дейін қараусыз қалған айдаладағы ескі күмбездей құлазып келген жан дүниемнің шырақшысына айналған секілді.

	Бүгін міне, екінші күн, Үміт шеберханаға келген жоқ. Түске дейін тықыршып күттім де, тағы да келмеуге айналғаны ма деген ойдан дегбірім қашып, тез-тез киініп, автобус аялдамасына қарай асықтым. Бағытым белгілі... Оның неге келмей кеткенін де іштей сезіп келемін.

	Тағы да сол... Таусылған ғой! Ол неге сонша қымбат? Біз үшін... Әрине, біз үшін қымбат. Сондықтан да біз: «Алла жазды, біз көндік» дейміз. Ал байларға түк емес. Олар сонда Алланың жазуына да қарсы күресе алатын болғаны ма? О тоба, мен не деп кеттім осы?

	Бірақ енді қарыз сұрап баратын да ешкімім қалған жоқ. Осыған дейін сұрай-сұрай достарымның да, таныстарымның да мазасын алып біттім, олар мені көрсе, теріс айналып кететін болды.

	Жатақханаға бардым. Үмітке жолықтым. Ол тағы да басын орамалмен тұмшалап алыпты... Енді не істеймін? Ешқайда баруға зауқым соқпай, шеберханадағы фанер тақтаның үстіне киімшең қисая кеттім.

	Таңертеңгілік қатқан нан мен қара су ішіп отырып, соңғы бір айда Үміттің портретінен басқа ештеңе жазбағанымды ойладым. Ал ол портрет, әрине, сатуға арналмаған. Өзім үшін жазылған дүние. Әлі біткен жоқ. Бір нәрсе жетпейтін сияқты. Бірақ не жетпейтінін білмеймін...

	Мен Үміттің портретінің алдына барып, қадала қарап біраз тұрдым. Кеше ғана көңіліме нұр құйып, жүрегімді алтын бесікке салып тербеткен сурет бүгін мүлде ұнаған жоқ. Жансыз бейне. Сұлу да, сымбатты да емес. Бір жасандылық бар. Иә, жасандылық! Жасандылық, жасандылық, жасандылық...

	Жоқ. Мен оның бейнесін осындай күйде көргім келген. Бұл менің – арманым, қиялым еді. Өнерім еді! Бірақ соның бәрі жасанды болып шықты. Ол басқа. Мүлде басқа. Құдай оны өзгеше етіп жаратқан. Ал мен болсам, оған қарсы болмақпын. Алла тағалаға да, адамдарға да қарсылық білдірмекпін. Жо-жоқ! Олай болуы мүмкін емес. Мүмкін емес...

	Кенет менің жан дүниемді бұлт басып, күзгі дымқыл тұмандай салқын сезім жүрегімді торлап, қылқаламға қарай қол создым. Сосын оны қап-қара бояуға малып алдым да, орталықтағы қымбат дүкендердің шыны сөрелерінен бедірейіп қарап тұратын манекен-қуыршақтар секілді жансыз бейненің самайынан иегінің астына дейін баттастыра жағып тастадым.

	Бітті! Жаратылысқа ешкім де қарсы тұра алмайды! Ешкім де. Қарсылықтың бәрі де – қиял. Шайтанның ойыны.

	Кенет арт жақтағы ашық есіктен түсіп тұрған күн сәулесін әлдекім көлегейлеп:

	– Иә, енді дұрыс болды, – деді бәсең үн қатып. Мен селк ете түстім. Босағада басын аппақ орамалмен тұмшалап алған Үміт, о дүниеден келген әруақтай, кірпік қақпай қадала қарап тұр екен.

	– Иә, енді бәрі де қалпына келді! – деді ол тағы да. – Осылай боларын білгенмін. Өйткені сіз Құдай емессіз ғой!

	Содан соң басындағы орамалын шеше бастады...

	Қолыма кездейсоқ түскен қоңыр дәптердегі суретшінің жазбалары осылай аяқталады екен.

	***

	Қонақ үйдің балконына шығып, түннің бір беймезгіл уағында да қызық-думанға тоймаған қаланың қызылды-жасылды шамдарына қарап тұрып: «Сақалды қыз, сен қайдасың қазір? – деп ойладым іштей толқып. – Осы қалада тұрасың ба?»





БІЗ, ОЛ, «МЕРСЕДЕС» ЖӘНЕ МАХАББАТ


	Біз оны бір көргеннен-ақ ұнатып, ес-түссіз ғашық болып қалғанымызды сездік.

	Тіпті оның жас мөлшері, дене-пішімі, бойы, әрине, ойы да өзімізден әлдеқайда үлкен, әлдеқайда ересек екендігіне де қарамадық. Өйткені ондай аппақ, ондай сұлу, ондай сымбатты қыз біздің ауылда бұрын-соңды болған жоқ еді. Шөл даланың шақшиған күні аяусыз қақтап тастаған қара торы, қызыл сары қыздардың алуан-алуан түрін оп-оңай-ақ табатынсыз. Олардың ішінде, әрине, әдемісі де, сүйкімдісі де, сүйкімсізі де толып жатыр. Бірақ солардың бірде-біреуі ол сияқты сүлу, ол сияқты аппақ емес еді.

	Шіркін, адам баласының ішкі сезіміне, ой-қиялы мен қүпия арман-мақсаттарына ешқандай шек қойылмайтыны қандай рақат десеңізші. Ол үшін сені ешкім де кінәлап, келеке қылып күле алмайды. «Ой-бай, мынау өзі нағыз кеще, су ми екен ғой! Әй, есекбас-ау, ол сенің апаңмен жасты емес пе!» деп көзіңе шұқып, айыптай да алмайды. Өйткені сен өз сырыңды жан баласына сездірмейсің. Жүрек түкпіріне жасырып, құпия ұстайсың. Тек қиялында ғана кездесіп, қол ұстасып бірге жүріп, махаббат деген сиқырлы әлемнің тілмен айтып жеткізе алмайтын рақатына бөленесің.

	Бірақ оның сол күйінше құр әшейін қиял, қол жетпейтін арман болып қала беретіні өкінішті-ақ.

	Дегенмен тоқал тамның төбесін қанша сылап бекітсеңіз де, ретiн тауып ішке өтетін жаңбыр тамшылары секілді, біздің балаң махаббатымыз да бөгеліп қалу дегенді білген емес. Содан да болар, оған деген ыстық сезіміміз, ғашық жүрегіміздің лүпілі бір сәт те бәсеңдеместен, күн сайын өрши түсті.

	Ал ол дүниедегі ең теңдесі жоқ сұлу, ең аппақ қыз, тү-у сонау астанадағы мұғалім қыздар даярлайтын институттың музыка факультетінің студенті еді.

	Біз оны алғаш рет құдық басында мал суғарып жүріп көрдік. Қайсы құдықтың басында деп сұрамай-ақ қойыңыз. Өйткені Шәуліде бір-ақ құдық бар.

	Түс кезінде күн оттай ысып, шөлейттегі қыбырлаған тіршілік иесінің борiн «табаға салып» тірідей үйіне бастағанда осы ауылдың мыңғырған малы сол жерге қарай шұбырады. Онсыз да борпылдап жатқан тақырдың шаңын аспанға көтеріп, пысқырып, түшкіріп, күркілдеп жөтеліп келіп, салқын суға бас қойғысы келеді. Бірақ цементтен құйылған ұзын науаға бәрінің басы бірдей сыймайтын болғандықтан, қып-қызыл сойқан басталады. Қойы маңырап, сиыры мөңіреп, жылқысы кісінеп кеп жанталасқанда бұл ауылды тапа-тал түсте жау шапқан екен-ау деп қаласыз.

	Әркім өзінің малын тезірек суғарып алғысы келеді. Кейде құдықтағы су тақыр-тақұр таусылып, жартысы су іше алмай қалса, одан жаман нәрсе жоқ. Иесі де, малы да құтырып кете жаздайды.

	– Ой, әтәңәнәлет иттің малы!

	– Өңмеңдемей жоғалшы-ей, жалмауыз!

	– Тарт әрі шелегіңді қаңғырлатпай!

	– Тартсаң тарт өзің! Осы шелекпен басыңа бір қояйын ба?!

	– Немене, сенің малың су ішуі керек те, менікі топырақ жалап жүре беруі керек пе? – деген секілді ұрсып, жекірген үндерге біздің етіміз әбден үйреніп кеткен. Ондай-ондайға қыңқ демейміз. Мұрынды бір тартып қойып, өз білген шаруамызды істей береміз.

	Тап өстіп қарбаластап жатқан сәтте құдық басына үлбіреген сұлу қыздың келе қалғаны біз үшін үлкен жаңалық болды. Тұс-тұстан ұрсып, жекірген дауыстар кенет сап тыйылып, алақ-жұлақ еткен көздер ғана оған аң-таң бола қарайды. Үлбіреген ақ көйлек киген, аққу мойын, сұңғақ бойлы қыз қолына қауға шелек ұстап жымиып тұр. Аспаннан түскен періштедей жанның алдында ә дегеннен-ақ абыройымыз айрандай төгіліп, өзіміздің малмен бірге мал болып кете жаздағанымызға біртүрлі қысылып қалдық. Ол қолындағы шелегін бұлғаңдатып тұрып:

	– Мен Сағира шешейдің қойларын суғаруға келдім. Өшіреттің соңы кім екен? – деп сұрады.

	Біз бір-бірімізді жаңа көргендей болдық. «Сен айт, сен айт» дегендей, жанымыздағыларға қарап жалтақтаймыз. Бірақ ешкім де айта алмады. Өйткені «өшіреттің» соңы тұрмақ, өзі де жоқ еді.

	– Немене, бәрің де біріншісіңдер ме? – деді ол күміс қоңыраудай сыңғыр ете түсіп.

	Біз жымың-жымың ете бастадық.

	– Иә-ә, – деді ол даусын созып. – Түсінікті болды. Демек, мен де бірінші болып түрамын ғой!

	Сөйтті де, арамыздан емін-еркін кимелеп өтіп келіп, құдықтың ернеуіне шықты. Бәріміз оған үн-түнсіз жол беріп, қарап тұрдық.

	Құдық басында бір үлкен өзгеріс болғанын мал екеш мал да сезіп, жіңішке цемент науадан бастарын кегжите көтеріп, таңдана қарап қалыпты.

	Әлгі сұлу қыз сәмбі талдай майысып бір шелек суды тартып шығарғаны сол екен, кенет аяғы тайып кетіп, құдықтың ішіне құлап кете жаздағаны. Екі қолын ербеңдетіп, қалт-құлт етті де қалды. Егер Артықбай күс-күс қолымен оның аппақ білегінен шап беріп ұстай алмағанда бар ғой, оңбай қалар еді. Ал ондай-ондай оқиғалар біздің ауылда жиі болып тұратын-ды. Биыл көктемде Артықбайдың өзі де құлап түсіп, оң жақ шекесін ырситып тас тіліп кеткен.

	Бірақ жерге лып етіп секіріп түскен сұлу қыздың өңінде қорқыныштың ізі де жоқ еді. Қайта, бір керемет қызық көргендей, сықылықтап күле береді.

	– Ал енді мынау өліп-талып жүріп жеткен бір шелек суды не істеймін? – деді бір кезде күлкісін тыйып, кәдімгідей абдырап. – Сағира шешейдің қойлары қайсысы?! Мен оларды танымаймын ғой...

	Артықбай оған қулана қарап:

	– Осының бәрі де Сағира шешейдің қойлары, – деді ыржиып.

	– Ужас! – әлгі қыздың көздері дөп-дөңгелек болды. – Маған үшеу-ақ деген еді.

	Біз ду күлдік. Құдықтың жанына төгілген шалшық суға қонып отырған бір топ шымшық дүр-р етіп ұша жөнелді.

	– Шелегіңізді маған беріңіз, – деді Артықбай қолын созып. – Сағира шешейдің қойларын мен-ақ суғарайын...

	Бұл күні біз қора-қора малды тату-тәтті суғарып тарадық. Күндегідей әркім өзінің малын қақпайлап әуре болған жоқ. Артықбайдың қолы талған кезде басқа балалар да кезектесіп, науаны демде-ақ толтырып тұрдық.

	Малды суғарып бола берген кезде бүгін біздің қатарымызға келіп қосылған сұлу қыз бір шелек суды Артықбайдың үстіне төңкеріп құя салды да, сықылықтап қаша жөнелді. Біз оған мәз болдық. Науаның төменгі жағына келіп қонып отырған бір топ шымшық «түу, осыларды-ай, қайта-қайта мазамызды ала берді ғой» дегендей, тағы да дүр-р етіп ұшып кетті.

	Артықбай болса, үсті-басынан су сорғалап, сүмірейіп қала берді. Бұл оның бағана қуланып, қылжақтағанына орай алған сыбағасы еді. Сұлу қыз ұзап бара жатты да, кенет артына бұрылып, Артықбайға қарап қолын бұлғап:

	– Чао! – деп кетті. Біз сәлден соң есімізді жиып, бір-бірімізден:

	– Бұ кім-ей өзі?

	– Қайдан келген?

	– Сағира шешейдің туысқаны ма? – деп сұрай бастадық.

	Асанәлі деген бала Сағира шешейдің көршісі еді. Ол бір көзін сол қысып тұрып, әлгі қыздың ауылға қашан, қалай келгенін балпылдап айта бастады. Қонақ қыз кеше кешкі автобустан екі үлкен сөмке көтеріп түсіпті. Жол жиегінде тұрып аппақ жүзін күннен көлегейлеп, алақанымен күн салып тұрып Шәуліге таңғала қарапты. Содан соң, қолындағы жүгі ауыр болса да, бойын тіп-тік ұстап, қаздаңдай басып Сағира шешейдің үйіне қарай жүріпті. Әуелі шешей оны танымай қалған көрінеді. Есігінің алдында самаурынға отын бұтап жатып, арт жағынан келіп сәлемдескен қызға:

	– Шырағым, шкөл деректiрдiң үйі анау жақта, – депті қолын сілтеп. Шамасы, мектепке келген практикант қыз екен деп қалған болуы керек.

	– Әже, мені шынымен-ақ танымай қалдыңыз ба? – дейді әлгі қыз таңырқап. – Мен Бибiажармын ғой.

	– Е-е, Сәтбектің балдызысың ба, айналайын. Олар кеше Төрткөлге барамыз деп жүр еді. Үйлері жабық па?

	– Әже-ау, бері қарасаңызшы! Мен Маржанкүлдің...

	– А-а, не дейт... – деп Сағира шешей қалада тұратын жалғыз қызының аты аталған кезде барып абдырап қалады. Сәлден кейін қолындағы шапашоты түсіп кетіп, қонақ қызды бас салады. – Үйбай-ау, өзімнің Бибiшiм екен ғой келіп тұрған!.. Қара басып танымай қаппын. Күнім әшейін, сенің де мені іздеп келетін күнің бар екен ғой! Алжыған әжеңді тауып келеді екенсің ғой сен де.

	Сөйтіп Сағира шешей біресе жылап, біресе күліп, қаладан келген немере қызын айналып-толғана беріпті.

	Бибiажар келген күннен бастап біздің өмірімізге үлкен өзгеріс енді. Біз бұрын мал суғаруға кежегеміз кейін тартып, біреу арқамыздан итеріп апаратындай әрең барушы едік. Енді құдық жаққа қарай алып-ұшамыз да тұрамыз.

	Біздің ауыл ауыз суды қатты қадірлеуші еді. Оның әрбір тамшысына шейін үнемдеп, беті-қол жуғаныңа дейін (әсіресе бала-шағаны) қадағалап отыратын. Бір уыс су артық құйып алсаң болғаны:

	– Әй, суды босқа рәсуа қылма!

	– Болды енді, қайын жұртыңа бүгін барайын деп жатқан жоқсың?

	– Менің үйімнің қышын құйып келгендей, суды сонша сарылдатып төккенің қарашы-ей! – деп қатаң ескертулер жасап жатады.

	Бибiaжaр келгелі бері біз құдық басында бір-бірімізге су шашысып, қуаласып ойнайтын болдық. Сайдағы жалғыз құдықтың суы да көбейіп кеткен секілді. Бұрынғыдай емес, өзімізді біртүрлі еркін сезініп, жарық дүниеге шыр етіп түскелі бері жанымызға батып, иінімізді басып келген бір ауыр жүктен құтылғандай жеңілдеп қалдық.

	Бибiaжaр мал суғаруға күнде келсе екен деп тілейміз іштей. Мейлі, ол сәмбі талдай майысып құдықтан су тартпай-ақ қойсын. Сағира шешейдің қойларын өзіміз-ақ томпаңдап жүріп суғарып береміз. Тек біздің ортамызда сықылықтап күліп, мәз-мейрам болып жүре берсе – болғаны. Шынында да, оның мінезі бала сияқты еді. Ол біздің ауылдың барлық қызынан сұлу болса да, тәкаппарлық, паңдық дегенді білмейтін. Екі беті бал-бұл жайнап, бізбен бірге асыр салып ойнап жүретін-ді.

	Бірде тұс-тұстан оны малмандай етіп суға шомылдырдық. Сол кезде жұқа жаздық көйлектің астынан оның құлын мүшесі, кеудесіндегі томпиған қос анары ап-анық боп көрініп қалды. Ол бізден біртүрлі қысылып, аппақ жүзі дуылдап қызарып кетті. Сонда да, ұялып қалғанын білдірмеуге тырысып, сықылықтап күле берді. Біз тұңғыш рет сұлулықты сол сәтте көріп, сол сәттен бастап ұғына бастаған сияқтымыз. Тарыдай міні жоқ сұлу мүсін біздің басымызды айналдырғандай болды. Еріксіз көзімізді төмен салдық. Содан кейін біз оны қаншама рет қуып жетсек те, су шашпайтын болдық.

	Күндізгі аптаптың ып-ыссы демі қайтып, бірте-бірте төңіректі тұмшалай бастаған, қою түннің салқыны сезіле бастайтын қызыл іңір шөлейт даланың ең бір тамаша, жанға жайлы жағы еді. Табиғаттың да, адамның да, жан-жануарлардың да тынысы кеңіп, сарайы ашылып сала беретін. Бойыңды бір сергек күй билейді. Мұндай сәтте біздің ауылдың ұрысқақ кемпірлеріне шейін кешірімшіл, жомарт әрі мейірімді бола қалады.

	– Е-е, әне біреу қараңдағандар немене десем, ойнап жүрген балалар ма?

	– Қоя бер, кемпір, ойнай берсін! Бала болған соң ойнайды да...

	– И-и, тәйірі, оларға бірдеме деп жатқан кім бар?! Ойнасын. Қорадағы мал түгел. Кеше сұғанақ сары шыбыштың былтыр туған лағы келмей қалып еді. Бүгін бәрінен бұрын сол келді, – деп жатқандары арқа-бастарын кеңге салып.

	Біздің ауылдың бір жаман әдеті өте малжанды болып келетіні. Екі сөзінің арасына қорадағы малының күнделікті жай-күйін қыстырып отырмаса, ішкен асы батпайды. Олардың осы бір қаңсыған шөлейтті мәңгілік мекен етіп қалуының өзі де сол шектен тыс малжандылығының кесірінен. Баяғыда-а мыңғырған мал айдаған ата-бабаларымыз бір күні ел ішіне «кәмпеске» деген бәле шықты дегенді естіпті де, қысы жылы болады деп, қыстап шығу үшін ғана келген шөлейттен қоныс аудармай, қорқып, бұғып қалыпты. Міне, сөйтіп, кеңес өкіметінің ұзын құрығынан құтылған да, қаңсыған шөлдің қақпанына мықтап тұтылған.

	Иә-ә, содан бері бұл ауыл жасыл жайлау, көкорай шалғынды сағынып, қаншама рет көзі жәудіреп аңсады екен десеңізші... Бірақ енді кеңес өкіметінің күні бітіп, ізі өшсе де, баяғыдай көктем туа көк мұнарға оранған тауға көшіп жүре беретін кеңшілік заман қайда...

	Шөлейттің қара мақпал жұмсақ кешінде біздің ауылда қалықтап бір ән естілді. Гитараның нәзік үніне қосылған сиқырлы қоңыр дауыс бәрімізді бірден елең еткізді. Ән Сағира шешейдің үйі жақтан шығып жатыр екен.



	Ашылғандай айдын көлде

	Үлкен өмір есігі.

	Су бетінде қайық бейне

	Махаббаттың бесігі.



	Бұл, әрине, Бибiaжaр ғой! Сөз жоқ, соның дауысы. Одан басқа кім болуы мүмкін. Біз құлағымызды түрiп сәл тыңдап тұрдық та, Сағира шешейдің үйіне қарай зымырадық.

	Біраздан соң бәріміз Бибiaжaрдың жанына жиналып та қалдық. Ол, қыста отын болсын деп, трактормен сүйреп әкеліп тастаған дөңбектің үстінде отыр екен. Бізді көрсе де, әнін үзген жоқ. Гитараның нәзік үні мен оның сазды қоңыр дауысы Шәулінің қара мақпал кешінде, тұп-тұнық ауада дірілдеп алысқа кетіп жатты.

	Біздің ауыл той-томалақта, шілдеханаларда, әр түрлі отырыстарда ғана ән салушы еді. Онда да бастамасы тәп-тәуір басталып, соңына таман тұс-тұстан барқырап қосылған бейберекет масаң дауыстар басым түсіп, құтын қашырып жіберетін.

	Жай күндері Шәулінің адамдары ән сала қоймаушы еді. Кей-кейде бір оңашада, көңіл хошы соққанда ыңылдап айтатындары болса, жанына біреу-міреу келе қалғанда кілт тыйылып, түк көрмегендей, басқа жаққа қарап тесіле қалатын.

	Ал тап осылайша өзімен-өзі болып, алақандай ауылдың қарапайым адамдарынан қысылып-қымтырылмай-ақ қара мақпал әдемі кештің құшағында отырып ән салу ешкімнің де ойына келмеген сияқты.

	Ән әуелеген сайын біздің бала көңілдеріміздегі қиял құсымыз да алысқа самғап, биіктеп барады. Біз өзіміз өмірі көрмеген айдын көлді, екі ғашық отырған қайықты көз алдымызға ап-анық елестетеміз.



	Ескегіңді берші маған,

	Мен есейін, сен еспе.

	Су күлкісі сылдырлаған

	Сенің күлкің емес пе.



	Шіркін, көгілдір айдыны күн сәулесімен құбылып ойнап жататын айна көл болса, су бетінде білінер-білінбес із қалдырып жеп-жеңіл сырғи жөнелетін қайық болса... Біздің де махаббат әнін айтып жүзе бергіміз келеді-ақ. Және кіммен дейсіз ғой? Бибiaжaрдың нақ өзімен.

	Енді бірде ол биыл қыстан аман қалған дөңбектің үстінде отырып:



	Аңсаған бақытым сияқтанып,

	Ай туып келеді қияқтанып.

	Жол жаққа қараймын,

	Сен жоқсың, арайлым.

	Кешікпей келем деп ең,

	Мен тұрмын елеңдеумен, –



	деп әндетеді даусына мұң араласып.

	Ол алыстан өзін іздеп келетін әлдебіреуді күтетін секілді. Кімді күтеді екен? Ол қашан келер екен? Кім де болса бақытты жан-ау өзі!.. Бірақ біз оның алыстан күткен кісісі келмесе екен деп тіледік. Шөлейт даланың түйе шөлдеп өлетін түкпіріне жасырынған алақандай ауылды таба алмай адасып, маңғұла болып қаңғып кетсе екен дедік. Оның салған әндері сыпырадай тып-тықыр шөлейттің шағырмақ ыстық күнінде қора-қора қоймен бірге өріп, қоймен бірге тыныстайтын күйбің-күйбің көңілсіз тіршілігін де мүлде ұмыттырып, есімізден шығарып жүретін-ді. Алыстағы айдын көлдерге, ақ қайыңды тоғайларға қарай алып ұшып, салқын самал болып аймалап есіп, ақ жаңбыр болып нөсерлеп төгіп өтер еді.

	Ол ән салған кештерде біздің ауылдың жұмыстан қайтқан жігіттері де жиналып қалатын. Көбісі май сасыған киімдерін үйлеріне тастап, шыттай болып шығады. Әсіресе, анау механик жігіт Әбен үстіне бұрқыратып әтір сеуіп, шашын жымита тарап, Бибiaжaрдың көзіне түсуге тырысып-ақ жүр.

	– Қарындас, сіз әнді өте жақсы саласыз, – дейді ол ән аяқтала бергенде, тап бір теледидардан сөйлеп отырған диктордай сызыла қалып. Сағынышқа толы сазды әуеннен соң өзі де қалың ойға шоматын Бибiажар бірден жауап қата қоймайды.

	Оның ойлағаны да қызық еді. Қарақаттай мөлдіреген қара көздері тұнжырап, шынында да, алыс жақтан, беймәлім уақытта, әйтеуір бір күні іздеп келетін әлдекімді күтетіндей мұңайып қалатын. Бірақ сол кісінің қашан, қай күні келетіні, шөлейт адырдың қиян түкпіріндегі шошаладай ғана біздің ауылды қайтіп іздеп табатыны белгісіз еді...

	– Қарындас, байқаймын, сіз тек Шәмшінің әндерін ғана орындайды екенсіз, – дейді Әбен тағы да қарап отырмай қыстырылып.

	– Иә, – дейді Бибіажар ойланған қалпы.

	– Байқаймын, сіз Шәмші Қалдаяқовтың творчествосын қатты ұнатасыз-ау?! – дейді Әбен өте-мөте мәдениетті сөйлеуге тырысып.

	– Мен оған ғашықпын, – дейді Бибiaжaр.

	– Қа-қалайша? О-ол кісі өліп қалды ғой.

	– Мен үшін өлген жоқ.

	– Байқаймын, қарындас, сіз композитордың өзіне емес, әндеріне ғашық болуыңыз керек.

	– Жоқ. Мен оның әндерін ғана емес, өзін де ұнатамын. Кеш туылғаныма өкінем.

	– Мен де кеш туылғаныма өкінем. Осы кезде Аманбай деген есерсоқтау жігіт киіп кетеді. – Әтәсінәлет, баяғыда туылуым керек еді! Тым құрыса тойып арақ ішіп қалар ем. Меніңше, нағыз рақат өмір сол кезде болған. Алқаштар тойып арақ ішкен, ал композиторлар жақсы ән шығарған. Қысқасы, әркім өз шаруасымен айналысқан!

	– Сен қатты қателесесің, Аманбай, – деді Әбен оған бүгін әдеттегіден бөлек сыпайы тіл қатып. – Арақ пен өнерді қатар қоюға, бүйтіп шатастыруға болмайды.

	– Неге болмайды? – деді Аманбай, төбелесуге дайындалғандай, Әбенге ежірейе қарап. – Біле білсең, жақсылап іше білудің өзі де – өнер!

	Әрине, Аманбаймен дауласып, Аманбайды сөзбен жеңу қиын. Ол мүлде мүмкін емес. Оны Әбеннің өзі де жақсы біледі. Бірақ бүгін тілі қышып, Бибiaжaрға жақсы көрінгісі келіп-ақ отыр. Бірақ осы сәтте Аманбайдың сөзіне сықылықтай күліп жіберген Бибiaжaрдың:

	– Браво, браво! – деген көңілді үні енді ғана тұтанып келе жатқан даудың шоғын сол жерде-ақ таптап өшіріп тастады. – Мен осындай оригинально ойланатын кісілерді ұнатамын! – деді Аманбайға күлімсірей қарап.

	Қоңқақ мұрын, салпы ерін Аманбай күрек тістерін көрсете ыржиып, мәз болып қалды. Неге екені, қолындағы жартылай шегілген шылымын жерге тастай салып, табанымен езгілеп өшіре бастады.

	– Меніңше, арақ іше білу де өнер деп ойлаған қазақ – нағыз мәдениетсіз қазақ! – деді Әбен қызып кетіп.

	– Ал, ме-ніңше, – деді Бибiaжaр даусын ойнақылана созып, – әр адамның өзіне тән мәдениеті болады. Ол – әркімнің жан дүниесіндегі бүкпесіз шындығы. Жалпы адамзатқа бірдей, бір ғана түске боялған, белгілі бір деңгейдегі мәдениет болады деп ойлау – қате!

	– Сонда қалай, осы отырғандардың бәрі де мәдениетті ме? – деді Әбен, өңшең бір мәдениетсіз адамдардың ортасына ойда жоқта түсіп қалғандай, бізге менсінбей қарап.

	– Меніңше, мәдениетті деп тек шындықты сүйетін адамдарды айтуға болады. Жұрттың көзінше мәдениетті болып көрінуге тырысу да мәдениетсіздіктің бір түрі.

	– Байқаймын...

	Осы кезде есік алдына шыққан Сағира шешейдің:

	– Әй, қу қыз, топырлаған жын-шайтаныңды тарат та, тез үйге қайт, – деген өктем үні естілді. – О несі-әй түге, түнімен тұштаңдап ән сап, жыртыңдап отыра берейін деп пе ең?

	– Әне, дүниедегі ең мәдениетті адам – менің әжем, – деді Бибіажар орнынан ұшып түрегеліп. – Өйткені ол өзінің шын ойын ешқашан жасырмайды. Ал мен кеттім!

	Ол үйіне қарай жүгіре жөнелді. Біз де жылы орнымызды қимағандай енжар қозғалып, біртіндеп үйді-үйімізге тарай бастадық.

	Әркім іштей бұл өмірге өзінің композитор болып келмегеніне, Бибiaжaрдың жүрегін әдемі әнмен жаулап ала алмағанына, тым құрыса Сағира шешей секілді оған өктем үн қатуға да хақысы жоқ екендігіне өкініп кетті...

	Ол біздің ауылда бір айға жуық уақыт жүрді. Бірте-бірте оның қонақ қыз екендігі де ұмытыла бастады. Тіпті өз ауылымыздың адамы сияқты болып кетті. «Қаладағы бір жақсы көретін адамына көңілі қалып келгенге ұқсайды. Сағираның қолында тұра беремін дейтін көрінеді» десіп жүрді біздің апаларымыз. «Әй, қайдам, ондай қыз ауылға сыйыса қояр ма екен. Кетеді ғой бір күні...» деп артынша күмән келтіріп те қояды.

	Әйтеуір, Бибiaжaрдың біздің ауылда ұзақ тұрып қалуында бір жұмбақ сыр бар екені айдан анық еді.

	Бір күні құдық басында мал суғарып жүр едік, кенет, қайдан шыққаны белгісіз, жанымызға келіп су жаңа «Мерседес» тоқтай қалғаны. Оның ішінен көзіне қара көзілдірік таққан, өте сәнді киінген бір жігіт түсті. Сарғыш жейдесінің омырауын ашыңқырап тастап, екі қолымен бүйірін таянып, бізді менсінбегендей сынай қарап біраз тұрды. Оны көрген сәтте Бибiажар біртүрлі абдырап, сасқалақтап қалды.

	Әлгі жігіт керіле басып Бибiaжaрдың жанына келді де, Қолтықтап алып ұзай берді. Екеуі біраз жер алыстап кетіп барып сөйлесті. Не айтқандарын біз естігеніміз жоқ. Әйтеуір, Бибiaжaр кінәлі адамдай басын төмен салып, көпке дейін үнсіз тұрды. Қатты толқып тұр ма, әлде одан қорқып тұр ма – білмейміз, аяғының ұшымен жер шұқып, анда-санда ғана басын изеп қояды. Ал анау болса, ауыз жаппай әлі де сөйлеп жатыр.

	Әрбір қалт еткен қимылынан дүние-байлықтың буы бұрқырап тұрған бай жігітке біз алғашқыда қызыға да, қызғана да қарадық. Артынан мүлде жек көріп кеттік.

	Өйткені ол біраздан соң Бибiaжaрды белінен құшақтап, «Мерседеске» қарай алып жүрді. Есігін өзі ашып, әуелі қызды отырғызды, одан кейін өзі де орнына жайғасты. Темекісін ернінің ұшына ғана қыстырып, әдемі оттығымен тұтатып алды. Көзінен көзілдірігін алып, Бибiaжaрға қарап жымиып қойды. Содан соң оның мойнынан құшақтап, бетінен сүйді...

	Сәлден кейін су жаңа «Мерседес» үстінен су төгілмес жорғадай лып етіп қозғалып, жүріп кетті.

	Біз олардың соңынан телміре қарап, қауға-шелектерімізді ұстап құдық басында қала бердік. Біреу әлімжеттік қылып, баяғыдан бері ешкімге көрсетпей сақтап жүрген асыл затымызды алып бара жатқандай, ішіміз удай ашыды.

	Кешке біз тағы да бөрененің үстінде шоқиып-шоқиып отырып Бибiaжaрды күттік. Бірақ ол бүгін сыртқа шықпады. Су жаңа «Мерседес» Сағира шешейдің үйінің алдында батар күннің қызыл шұғыласына шағылысып, жалт-жұлт етіп тұрды. Ол Бибiaжaр мен біздің арамызға қойылған тосқауыл сияқты, көзімізге біртүрлі жексұрын боп көрінеді.

	Жанына барып, терезесінен ішіне үңіліп, қызықтап тұрғымыз келсе де, әдейі қасарысып жоламай қойдық.

	Бір кезде оның иесі сыртқа шықты. Бет-ауызы сиыр жалағандай жып-жылтыр, былшиған біреу. Маңдай шашы жымысқылана қарайтын ойсыз көздерінен үріккендей төбесіне қарай қашып, әлден-ақ қасқа бола бастапты. Ыңыранып сөйлейді, ырс-ырс етіп күле береді. Әйтеуір, бізге ұнамайды-ақ.

	– Иә, балалар, сендер неге жинала қалдыңдар? – деп сұрады ол жанымызға таяп келгенде. Бір аяғын дөңбекке қойып, екі қолын төсіне айқастыра ұстап, шалқайыңқырап тұрды.

	– Комсомол жиналысын өткізіп жатырмыз, – деді Артықбай қырсығып жауап беріп.

	– Тю-тю! – деді қонақ жігіт ернін шүршитіп. – Сендер әлі де комсомол ма едіңдер?!

	– Жай әшейін... – деді осы кезде ортамызда отырған жарамсақ Шерәлі шыдай алмастан. – Ән тыңдауға келдік.

	– Ән тыңдауға? – Қонақ жігіт, жунглидегі жаңа табылған тайпаның адамдарын көріп тұрғандай, көзін сығырайтып бізге үңіле қарады. – Кімнің әнін тыңдауға?

	– Шәмшінің.

	– Кімнің... кімнің дейсіңдер? – Ол композитор Шәмші Қалдаяқовты есіне түсірмек болғандай, аз-кем ойланып қалды.

	– Ол әндерді кім айтып жүр сендерге?

	Біз оның көзінше Бибiaжaрдың атын айтуға қимағандай, Сағира шешейдің үйі жаққа үнсіз жаутаңдап қарай бердік.

	– А-а, – деді ол кенет бәрін де түсініп қойғандай. Қозы қарыны бүлкілдеп ырс-ырс етіп күліп алды. – Біздің Бика екен ғой сендерге ән айтып беріп жүрген! Во, даешь! Сөйтіп, тегін концерт көруге келдік деңдер! Қызық екен.

	Біз үнсіз қалдық. Ол жейдесінің төс қалтасындағы қораптан темекі алып, ернінің ұшына қыстырып, әдемі оттығымен тұтатты.

	– Босқа уақыт өткізіп отырсыңдар, – деді темекісінің түтінін әуелете үрлеп қойып. – Одан да пайдалы бір іспен айналыспайсыңдар ма? Не көп, қора-қора қой көп бұл ауылда. Ал қой дегеніңіз – өз аяғымен жүретін товар. Қысқасы, бизнеспен шұғылдану керек. Сату керек, сатып алу керек және қайталап сату керек. Бизнестің ең басты заңы – сол!

	Шерәлі орнынан қозғалақтап қойып:

	– Айтыңызшы, көке, бизнесті қалай бастау керек? – деп сұрады ынтығып.

	Қозы қарын бизнесмен жігіт оған қарап ақырын ғана басын изеп мақұлдап, ырс-ырс етіп күлді.

	– Ауылда жоқ товарларды әкеліп сату керек, – деді. – Шетелдік арақ-шараптарды, шырын-сусындарды, темекілерді артық бағасына өткізуге болады.

	– Әй, – деді ауылдағы дүкеншінің баласы Әжібек қолын сілтеп. – Шетелдік арақ-шарап пен темекіні біздің Шәуліде ешкім де алмайды.

	– Үнді шайын алады! – деді Шерәлі.

	– Оһо, міне нағыз бизнесмен! – деді қонақ жігіт оған қарап саусағын шошайтып. – Значить, үнді шайын әкелу керек. Тағы да қандай товарлар қат еді ауылда?

	– Көк шай... Кемпір-шалдарға көк шай да керек. Тоқсан бесінші нөмірлісі!

	– Тақия керек. Шапан да керек. Біздің атам Құдабайдың құдалығына киіп баратын шапан таба алмай жүр.

	– Резіңке етік!

	– Кендір арқан! – деп тұс-тұстан жарыса шулап кеп бердік. Қонақ жігіт миығынан күліп, басын шайқай берді.

	– Оның бәрі де ұсақ-түйек товарлар ғой, – деді көңілі толмай.

	– Енді не сатуға болады?

	– Ойланып көріңдер. Тек, әйтеуір, ән тыңдаймыз деп босқа уақыт өткізбеңдер! Әнді сата алмайсыңдар, оны ешкім де алмайды.

	Біз, шынында да, сол түні көзіміз бақырайып, көпке дейін ойланып жаттық. Кірпігіміз айқаспай, олай-былай дөңбекши бердік. Бибiажар туралы, оның салған әндері туралы, су жаңа «Мерседестің» иесі туралы және қап-қап ақша туралы ойладық. Шым-шытырық түс көріп, ұйқымыз мазасыз болды. Бәріміз жамырап, біреуіміз шапан, біреуіміз тақия, енді біреулеріміз резіңке етік пен кендір арқан сатып жүр екенбіз-ау дейміз. Бірақ оларды ешкім де алмайды. Бәрі де басын шайқап: «Бұлар ұсақ-түйек тауарлар ғой. Оны қайтеміз» деп күліп кетеді. Тек Шерәлінің қолындағы үнді шайын ғана таласып-тармасып сатып алатын сияқты...

	Таң алдында сүліктей жалтыраған «Мерседес» біздің ауылдан ұзап кетіп бара жатты. Оның ішінде Бибiaжaр бар еді. Қап, әттеген-ай, қоштаса да алмадық. Ол да бізді қимай бара жатқан шығар. Мүмкін, онымен қоштаспағанымыздың өзі де дұрыс болды ма екен. Өйткені ол біздің Шәуліге тағы да келеді, тағы да қара мақпал кешті сырға бөлеп, ән салып береді.

	Сәлден кейін сыпырадай тып-тықыр шөлейттегі шошаладай ғана біздің ауылдың «өз аяғымен жүретін тауарлары» тұяқтарын сыртылдатып өріске беттеді.





АҚ ТЫРНАЛАРДЫҢ ҰЯСЫ


	Аяқ астынан Ақмырзаның ішкілікті қойып, ел қатарлы жібі түзу жан болып шыға келгені – қыдырып барған жерде айта жүрерліктей әжептәуір жаңалық еді.

	Оның осы құбылысына қуанғандай, біраз күннен бері ауа райы да ашылып, аспан мөлдіреп, айнала-төңірек жадырап тұр. Көктем кеш туса да, алты ай қыс міз бақпай жатқан қалың қар тез еріп, жас көк қаулап бой көтеріп қалған. Ертелі-кеш аялай ескен алтын күрек жел бақтағы жеміс ағаштарының буын-буынын босатып, бүршік ата бастаған.

	Ол жұмыстан келген соң есік алдындағы сəкіде жападан-жалғыз отыратын әдет тапты. Ескі күпәйкесінің жағасына мойнын тығып алып, темекісін бұрқыратып үн-түнсіз ойға шомады. Не ойлайды? Көңілін жайлаған қандай мұң бар? Ол тек бір өзіне ғана аян. Әйтеуір, күтпеген жерден түйіліп, үйіріліп келе қалатын көктемгі жаңбырлы бұлттардай қалың уайымы бар секілді.

	Кейде оның жанына балаларының біреуі келіп отырады. Жаутаңдап әкесінің жүзіне қайта-қайта қарайды. Өкпелеген адамдай неге үнсіз томсырайып отыратынына түсінбей, іштей аяушылық білдіреді.

	Ақмырза тумысында кішкентай жаратылған жан еді. Жағы қушиып, көзі шүңірейіп, үстіндегі күпәйкесі бағзы бір заманда алып болған атасынан қалғандай қомпылдап жүретін. Кішкентай адамның мұңға батқаны расында да аянышты-ақ. Бірақ амал қанша.

	Жылы да жайма-шуақ күндер тiзiлiп өте берді. Ол бүгін ауыл үстінен таспиықтай тізіліп ұшып бара жатқан тырналарды көрді. Алғашқыда байқамаған екен. Тыраулаған таныс үнді құлағы шалса да, аспанға қарамай тұра беріпті. Есік алдында ойнап жүрген кіші ұлы Келесбай қуанып:

	– Көке, тырналарды қарашы! Тырналар ұшып барады! – деп айқайлағанда ғана селт етіп, зеңгір аспанға көз тіккен.

	Тырналар тым-тым биікте ұшып барады екен. Қылаусыз ашық аспан төсінде баяу ғана қалықтайды. Тіпті қанаттарын да қақпайтын секілді. Жер бетінде қыбыр-қыбыр ұсақ тіршілікке биіктік атаулының қасиетін ұқтырғысы келгендей, тәкаппар күйде аялдамастан өтіп барады.

	Кіршіксіз ашық аспанға тесіліп ұзақ қарағандыкі ме, өз-өзінен көзі жасаурап сала берді. «Қай жақтардан ұшып келесіңдер, қасиетті құстар, – деп ойлады ол толқып, – қай жақтарға ұшып барасыңдар?.. Сендерді көрмегелі де қаншама уақыт өтті, құдай-ау!..»

	– Көке, неге жылап тұрсыз? – деді кенет Келесбай.

	Ақмырза алақанымен жанарына үйіріліп қалған жасты тез сүртіп:

	– Жай әшейін, – деді. Үні қарлығып шықты. – Жай әшейін, аспанға көп қарағандікі болар...

	– Ал мен аспанға қаншама қарасам да, көзімнен жас шықпайды, – деді ұлы мақтанып. – Қанша қара десеңіз де, қарай берем!

	– Қой әрі... көзің ауырады.

	– Түк те ауырмайды. Тағы да қарайын ба?! – деп Келесбай көгілдір аспанға сіңіп көрінбей кеткен тырналардың соңынан тағы көз тікті.

	Қора жақта велосипедінің дөңгелегін аспанға қаратып қойып, шұқылап жөндеп жатқан Тәшкенбай:

	– Көке, оған «қой» десеңіз қайта ерегісіп кетеді! – деп ескертті.

	– Ә, солай ма?..

	Сосын: «Әй, бұның мінезінің солай екенін мен неге білмеймін, а?..» деп ойлады өкініп.

	– Алдыңгүні де ауылдың үстімен тырналар ұшып өткен, – деді Келесбай. – Арысбек айтады, ақ тырналар да болады дейді. Сол рас па а, көке?

	– Иә, ақ тырналар да болады.

	– Сіз өз көзіңізбен көрдіңіз бе, а?

	– Жоқ. Мен ақ тырналарды көрген емеспін.

	– Олардың мекені қай жақта болады екен, а?

	– Білмеймін. Алыс жақтарда болатын шығар...

	Жаңағы ұшып өткен тырналар Ақмырзаның көңілін көк теңіздей толқытып кетіп еді. Көкорай шалғында жалаң аяқ жүгіріп жүретін балалық шағы есіне түскен. Сосын Келесбайдың аяғына қарады. Бәтеңкесінің табаны сөгілейін деген бе, қалай өзі?.. Ар жағынан бас бармағы көрініп тұр ғой.

	– Аяқ киімің тозайын депті-ау, – деді оған. – Мектепке де осымен барып жүрсің бе?

	Келесбай аяғына бір, көкесіне бір қарады да, үндемей қалды. Ал Тәшкенбай велосипедін жөндеп біткен болуы керек, зуылдата айдап көше жаққа шығып кетті.

	– Көке, – деді кенет Келесбай біртүрлі жаутаңдай қарап. – Тәшкенбайдың бәтіңкесі де жоқ. Әлі күнге боти киіп жүр.

	Ақмырза оған не айтарын білмей тосылып қалды да, ақырын ғана шашынан сипап қойды. Сосын темекісін тұтатып, сәкіге барып отырды. «Қамар қайда қарап жүр, – деді іштей торығып. – Балалардың бәрінің киімі тозып кетіпті. Бірсыпыра жаңалап беру керек екен. Өткен айда айлықты кешіктіріп еді... Осы жолы уақытымен қолға тисе, сол күні-ақ бәрін дүкенге өзім ертіп апарайыншы...»

	Сөйтіп ойлауы мұң екен, арқасынан бір ауып жүк түскендей, жеңілдеп қалды. Іштей айлық алатын күнге қанша уақыт қалғанын есептеді. Әлі біраз күту керек екен...

	Ақмырза гаражда механик болып істеуші еді, жалақысы жаман емес-ті. Бірақ бұрындары соның қаншасын үйге әкелетіні, қаншасын ішіп қоятыны есінде жоқ. Әйтеуір, айлық алған күні аяғын әр жерден әлтек-тәлтек басып әрең келіп, босағадан аттай бере құлап жүргенде, Қамар күйініп, енді қайтып бірге тұрмастай болатын. Ех, Қамар, Қамар... Сенде не жазық бар? Бес баланың бейнеті аздай, күйеуің тағы масыл болса, күйінбегенде қайтесің...

	Қазір де қабағында бір салқын сыз бар. Жұмыстан соң есік алдында жалғызсырап отыратын Ақмырзаның тұсынан үй шаруасымен олай-былай өткенде көз салмауға тырысады. Тағы да сол құрғырды аңсап, аңқасы кеуіп отыр ма деп ойлайды-ау, сірә. Әлі де сенбейтін болғаны-ау...

	***

	Бүгін Қамар үйдегі көрпе-жастықтың бәрін далаға шығарып жайып, кіргізіп еді. Содан ба, үй-іші жаңарып қалғандай тап-таза, күн шуағына малынғандай әдемі бір қалыпқа еніпті. Балалар да көңілді, ойыншыл болып алған. Аралары бір жасқа толар-толмас кішкентай екі ұлы – Задария мен Монтай қайта-қайта таласып, шатақ шығара берген соң, ақыры Қамардан таяқ жеп, екеуі екі бұрышта жатып ұйықтап қалды. Келесбай көзi кiртиіп, сағат түнгі он жарымға дейін телевизор көрді. Күнде бір нәрсені бұзып, қайта жөндемесе көңілі көншімейтін Тәшкенбай бүгін де ауызғы үйде даладан тауып келген темір қорабын шұқылап ашып, ішінен ораулы жезін алып қойды. Үлкені Арысбек ғана түпкі бөлмеде ұзақ отырып сабаққа дайындалды. Сабаққа дейді-ау, төсекке жатар алдында Ақмырза оның жанына барып, не оқып отыр екен деп қарап еді. Мектептің оқулығы емес, басқа бір қалыңдау кітап екен. Арысбек қысылып қалып, кітаптың бетін алақанымен жауып, не айтпақ едіңіз дегендей, көкесіне қиыла қарады. Ақмырза не десін... Үнсіз қарап тұрды да, бұрылып келіп өзінің орнына жатты.

	Үйдің бүгінгі жұмысын бітіріп, Қамар да төсегіне келіп қисайды. Жарықты сөндірген соң, қараңғы бөлмеде өлі тыныштық орнады. Жанындағы кішкентайларының көрпесін қымтап жатып Қамар ақырын ғана күрсініп қойды...

	– Қамар, – деді әлден соң Ақмырза үн қатып. – Мен... мен ішкілікті біржолата қойдым... Енді татып алмаймын.

	Қамар үндемеді. Тағы да тым-тырыс тыныштық басты.

	– Сенбей жатырсың ба?

	– Қайдам... – деді Қамар екіұштылау.

	– Татып алмаймын дедім ғой.

	– Бізге де жақсы болар еді. Біржолата тасташы сол бәлені... – Ол бұл жолы іш тартып, өзімсініп айтты.

	– Кел, қасыма жатшы.

	– Тс-с... балалар оянып кетер. Қазір барам ғой...

	Екеуі, көптен сағынысып қалған жандардай, жылы төсекте тәтті табысты. Қамар күйеуінің иығына басын қойып жатты. Оның шашы Ақмырзаның танауын қытықтады. Аздап айран иісі сезіледі... Ақмырза оның мойнынан құшақтап, шашынан құшырлана иіскеп қойды.

	– Ақан, – деді Қамар кенет басын көтеріп, күйеуінің жүзіне тесіле қарап. – Шынымен қойдың ғой? Айтшы. Шыным деші...

	– Имандай шыным...

	Қамар енді оның мойнынан өзі тас қып құшақтап, бетіне бетін тақады. «Ақан дейді-ау... – деп ойлады Ақмырза ішінен. – Бұл сөзді Қамар айтпағалы қай заман...»

	Ақан деп ол екеуі алғаш қосылған жылдары айтушы еді. Үйленгендеріне бір жарым жыл болғанда Арысбек дүниеге келді. Сол күні Ақмырза құрдастарына өзінің қуанышын жуып, өкiртiп тұрып ішті. Содан соң-ақ ол бұлайша еркелетуді мүлде ұмытқан-ды. Өзі де, ішсең – iше түс дегендей, кілең бір арыстай ұлдарды туа берді ғой... Бірақ ол байғұста не кінә бар? Ақмырза арақ ішсін деп туды ғой деймісің осы балаларды? Ал бұл болса, әуелі ұлдарының қуанышы үшін деп ішті, сосын бәрі ұл болып кетті деп ішті. Әйтеуір, ішетін адамға сылтау көп-ақ...

	– Қамаш, шыныңды айтшы, сен мен туралы не ойлап жүрдің?

	Қамар бірден жауап қата қоймай, біраз үнсіз жатты да:

	– Ойлануға уақытым болды деймісің?.. – деді екіұштылау жауап қатып. – Балалар өссін дедім. Солар қатарынан қалмасын деп кеңсе сыпырдым, елдің жібін иіріп, шұлығын тоқып беріп те ақша таптым... Арысбегім ер жетіп, келін түсірсем, құтылармын бұл тозақтан дедім...

	– Ойбо-ой, оған дейін не заман?!

	– Ер жетіп қалды ғой. Биыл сегізінші бітірген соң училищеге түсемін деп жүр күнім.

	– Қойшы-ей, сегізіншіні бітіріп қалды ма? Мен оны жетіншіде оқиды деп жүрсем.

	– Жетіншің не... Кеше дәу атамның үйіндегі аппақ апам айтады: мал қоралап жүріп Мақанның үйінің тұсында ысқырып тұрғанын көрдім дейді.

	– Бөтен біреудің үйінің жанында ысқырып несі бар-ей оның. Іші толып бара жатса, өзіміздің есіктің алдында тұрып-ақ ысқыра бермей ме.

	– Сен әлі түсінген жоқсың ба?.. Мақанның осылармен жасты қызы бар ғой.

	– Е-е...

	– Әне, солай... Біз де енді кемпір-шал болдық. А-а...

	Ол тәтті есінеп алды да, көзін жұмып қалғып бара жатты. Ақмырзаның есіне Тәшкенбайдың боти киіп жүргені түсті.

	– Қамар... а, Қамар, – деп әйелін иығынан түртті. – Балалардың үстіндегі киімі тозып кетіпті ғой.

	– Ы-ы...

	– Айлық алған күні бәріне бірсыпыра киім сатып алайықшы.

	– Ым-м...

	– Кімге не керек, соның бәрін ертең маған бір парақ қағазға жазып беріп қойшы.

	Қамар үн қатпады. Басын Ақмырзаның иығына сүйеген күйі алаңсыз ұйықтап кетіпті.

	Ол көпке дейін кірпік айқастыра алмай, қараңғы үйде көзі бақырайып жатты да қойды. Тәшкенбайдың боти киіп жүргенін, Арысбектің ер жетіп қалғанын ойлады. Енді Мақанның орта бойлы, дөңгелек жүзді келіншегі көз алдына елестеді. «Қыз бала шешесіне тартып туады» деуші еді ғой...

	Сөйтіп жатып көзі ілініп кетті.

	***

	Алма ағаштар түгел гүлдеді. Табиғат ұзатылатын қыздай жасанып, құлпырып шыға келді. Олардың біраз жылдан бері жөндеу көрмеген ескі тамының өзі де, аппақ гүлдерін күнде сыпырып жүргендіктен, ауланың іші мұнтаздай тап-таза. Апасының мақтап қойғанына көңілі өсіп, бар ынта-шынтасымен істейді. Үй ішінде бұрын болмаған бір көңілділік бар.

	Бүгін Ақмырза жұмыстан, Тәшкенбай сабақтан келе сала екеуі мал қораның қиын ойды. Әкесі күреп, қол арбаға салып беріп тұрды. Ұлы танауын пысылдатып, қайта-қайта тартып қойып жүріп тасыды. Ал кішкентай Задария мен Монтай да көздері күлімдеп, жымың-жымың етеді. Бірақ Тәшкенбай жұмыс істеп жүргенін білдіріп, сабыр сақтап үндемей тұра берді. Қиды апарып төгіп келген соң ғана:

	– Көке десе, Арысбек шибарқыт шалбар алсам ба деп жүрген, – деді мұрнын бір тартып қойып.

	– Е, аламын десе – алсын.

	– Ол жүз сом түрады ғой.

	– Мейлі, екі жүз сом болса да, алсын. Көңілі соны қаласа, өзі ұнатса, кисін де жүрсін.

	– Егер ақша жетпей қалса, мен Арысбектің ескі бәтіңкесін киіп жүре тұрам.

	Ақмырзаның қолынан күрегі түсіп кете жаздады. Неге екені, Тәшкенбайдың мына сөзі жүрегін шым еткізді. Оған аңтарыла қарап тұрды да:

	– Жетеді, – деді ақырын ғана үн қатып. – Жетеді... бәріңе де жетеді. Кімге не керек, бәрін алып беремін.

	Соны күтіп тұрғандай-ақ Задария мен Монтай жарыса:

	– Маған машина!

	– Маған да! – деп қалды.

	Көкесінен көңілді жауап ести сала, екеуі де қуанып:

	– У-р-ра – деп айқай салып, мәз болып жүгіре жөнелді. Олар ойнап кеткен соң Тәшкенбайдың бір нәрсе айтқысы келді. Өз-өзінен қысылып, көкесіне қайта-қайта көзі жәудіреп қарай берді.

	– Көке, – деді сәлден кейін. – Наубайханашының ұнын өзіне қайтарайықшы.

	– Қайдағы ұн? – Кенет Ақмырзаның өзінің де есіне түсе кетті. – Ә-ә! Ол не, сұрап келіп жүр ме?

	– Жо-о, өзі сұрамайды ғой. Бірақ баласы күнде мазақтайды.

	– Не дейді ол?

	– Сізді... сізді ұры дейді.

	– Ұры дей ме?! Өтірік айтады ол. Біз ұрлап алған жоқпыз, қарызға сұрап алдық. Солай деп айт. Айлық алған күні ұнын өзіне қайтарамыз.

	Ақмырза қи күреп жүріп қыста болған сол бір оқиғаны есіне алды. Наубайханаға үсті жабық машинамен отыз шақты қап ұн келген. Түсірісетін адам таппай зыр қағып жүрген наубайханашы Икрам-әкәға гараж жақтан аздап қызулау келе жатқан Ақмырза жолығып қалды да, ол көмектес деп жата кеп жабысты. Қамар үйде ұн қалмады деп құлағының етін жеп жүрген. Бір қабын қарызға сұрап алғысы келді. Бірақ ондай ой санасына кейін оралып еді ғой. Әуелі наубайханашыдан тамақ жібітетін бірдеме табылып қалар деп дәметкен. «Бірдеме» дегені өз-өзінен түсінікті, әрине. Сөйтіп, бір машина ұнды ақ тер, көк тер болып жүріп тасысын. Арқасындағы қапты түсіре беріп Икрамға қарап:

	– Қалай? – деп қояды.

	– Уй, бәрәкәлла, бәрәкәлла! Мың яшаң! – дейді ол.

	Ақмырзаның күткені «Мың жас» емес. Жүз жасаса да құдайына дән риза. Ал қазір оған «жүз грамм» болса тіпті қатып кетейін деп тұр. Сондықтан да арқасындағы қапты түсіре беріп тағы да:

	– Қалай? – дейді жымыңдап.

	– Уй, бәрәкәлла! Мың яшаң! – дейді Икрам риза болып.

	Ал Ақмырза ыза болып: «Әй, бәрәкелдең де, мың жасың да бар болғыр, – дейді іштей күйініп. – Бізге «жүз» де жетеді!»

	– Таңдай жібітпейміз бе?! – деді ақыры.

	– Уй, Ахмырза, мəhəзін жабылып қалды ғуй... Үйде арах жох...

	– Табамын деген кісі табады ғой. «Қалменторгқа» барсаң... аласың да қайтасың.

	(Ауылда арақты он бес сомнан үйінде жасырып сататын Қалмен деген кісі бар еді.)

	– Хайда-ан?! – деді Икрам даусына өкініш араласып. – Оған сонша ахшаны хайдан табам?

	– Әй, – деді Ақмырза алақанына жұққан ұнды қағып тұрып. – Ендеше, бір қап ұн бер.

	Қарызға деп әдейі қасарысып айтпады. Икрам көзі жыпылықтап тұрып қалды да:

	– Булмайды ғой, – деді.

	– Болмаса, мен болдырайын, – деді Ақмырза қисық сөйлеп. Сөйтті де «әуп» деп бір қап ұнды арқасына салып, үйіне қарай мықшыңдап жөнеле берді.

	– Әй, Ахмырза, тоқта енді! Мұның халай?! – деп айқайлады Икрам. Бірақ соңынан қуып, қаптың ұшына жармасқан жоқ. – Әй, Ахмырза, Ахмырза-а... – деп басын шайқап қала берді.

	Кейін, бір қап ұнды орталап қалғанда, осы әңгімені Қамар есітіп, қатты өкпелеп еді. Тәшкенбайдың да айтып тұрғаны сол оқиға ғой.

	Күн тіпті ысып кетті. Жердің ылғалы кеуіп, көше бойлап әрі өткен, бері өткен машиналардың ізінен шаң көтерілетін болды. Келесбай да есік алдын сыпырамын деп бұрқыратып-ақ жібереді кейде. Алма ағаштарының гүлі ертелі-кеш төгіліп, таусылып бітті. Ақмырзаның балалары бұл жолы әкесінің айлық алатын күнін асыға күтті. Кім не алғысы келетінін айтып күнде кешкі тамақ үстінде у-шу болып қалады. Бір парақ қағазға дүкеннен алатын нәрселердің тізімі жасалды. Оны жазып жүрген Келесбай.

	Торкөз дәптердің бір парағына ірі-ірі әріптермен:

	1. Арысбекке – шибарқыт шалбар (импортный)

	2. Тәшкенбайға – бәтіңке (39 размер)

	3. Маған – тәпішкі (орысшасы тапочка), көйлек

	4. Задарияға – машина

	5. Монтайға да машина (екеуіне бірдей алу керек, әйтпесе, менiкi жақсы, менiкi жақсы деп таласып қалады)

	6. Апама – ... деп жазып, апасына қарағанда, ол:

	– Әй, мені келесі айлыққа қалдырыңдар. Келер жолы не аларымызды білмей аңқиып қалмайық, – деп күлді. Сөйтіп, әзірге бәрі де осы тізімге тоқталды.

	Бүгін, міне, Ақмырзаның айлық алатын күні. Балалар әдеттегіден тыс тату, көңілді жүр. Біресе Келесбай, біресе Тәшкенбай велосипедке мініп, көшенің бас жағына дейін зуылдатып барып қайтады. Көкем келе жатқан жоқ па екен деп біраз қарап тұрады да, кейін қайтады. Гараж жаққа баруға бүгін біртүрлі ұялады.

	Неге екені, Ақмырза күндегі келетін уақытынан кешігіп жатты. Ақыры, Тәшкенбайдың шыдамы таусылып, мектептің арт жағында доп теуіп жүрген балаларға қосылып ойнауға кетті.

	Күн батуға тақады. Көкем қашан келеді деп біраз қыңқылдап алған соң, Задария мен Монтай да жалығып, үйге кіріп кетті. Арысбек сəкіде отырып кітап оқыды. Тек Келесбай ғана төзімділік танытып, қақпаның алдында тұрып ұзақ күтті.

	Бір кезде осылай қарай дедектеп жүгіріп келе жатқан Тәшкенбайды көрді. Қуанғаннан жүрегі атша тулап, Задария мен Монтайды айқайлап шақыруға да шамасы келмей қалды. Адам біреуді ұзақ күтіп жүріп, кенеттен қуанышты хабар естісе сасқалақтап, есі шығып кетеді ғой. Келесбай да сөйтті. Тәшкенбайдың алдынан жүгіріп шығып:

	– Көкем... көкем келе жатыр ма? – деп сұрады алқынып.

	Ол үндеген жоқ. Бақса, Тәшкенбай жылап келеді екен. Түкке түсінбеген Келесбай:

	– Саған не болды, а? Төбелесіп қалдың ба? – деді тосылып. – Не болды, а, Тәшкен?.. Көкем қайда?

	Тәшкенбай оның тұсына жете бергенде сәл тоқтап, көз жасын жеңінің ұшымен сүртіп тұрып:

	– Көкем... Көкем мас, – деді булыға сөйлеп. – Ана жақта... Мақанның үйінің жанында шарбаққа сүйеніп тұр...

	Келесбайдың алып-ұшқан көңілі су сепкендей басылып, талай күнгі қуанышын әп-сәтте біреу тонап алып кеткендей, ішкі әлемі құлазып сала берді... «Қалайша?.. Қалайша?.. Бізді алдағаны ма сонда?.. – деді еріндері дірілдеп. Көкем енді ішпеймін деп еді ғой... Бізді... бізді бүгін мәгәзiнге ертіп апарамын деп еді ғой...»

	Келесбайдың да көзіне жас үйірілді. Тап қазір оның мынау ауылды, мынау жәпірейген үйді тастап, басқа бір алы-ы-ыс жаққа кетіп қалғысы келді.

	Ақмырза шарбаққа сүйеніп, тәлтіректеп үйіне жеткенде, есік алдында қаз-қатар тізіліп тұрған балаларын көрді. Бәрі де үнсіз, жабырқау күйде бұдан көз алмай қарап қалыпты. Ол теңселіп кетіп, қайта түзелді. Көзінің алды бұлдырап тағы да қарады. «Бұлар неғып тұр-ей?! – деп ойлады. – Тырналар сияқты тiзiлiп?.. Өй, әкең...»

	Кенет, шынында да, балалары аппақ тырналарға айналып, аспанға ұшып бара жатқандай көрінді. «Әй, – деді ол қолын созып, – әй, қайда барасыңдар? Тоқтаңдар, тоқта...»

	Аспан айналып жерге түскендей, дүние шыр көбелек боп кетті. Әне, әне, Ақмырзаның балалары ақ тырналарға айналып, алыстап ұшып барады. Жо-жоқ, ұша алмай жанталасып жүр. Біресе көкке ұмтылады, біресе жерге соғылады. «Әй, әй, не болды сендерге? Қайда... қайда кетпек болып жанталастыңдар? Өз ұяларыңды тастап қай жаққа ұшып кетпекшісіңдер?! Тоқтаңдар, тоқта...»

	Ақмырза оларға қарап қолын созған күйі гүрс етіп құлап түсті.





ТҮНГІ ЖАЛҒЫЗДЫҚ


	Түнмен бірге ере келген Тыныштықтың жетегінде Жалғыздық бар еді. Ол өзі бір қол-аяғы шидей, басы қазандай, бадырақ көз, арық балаға ұқсайтын-ды. Міне, сол бала-жалғыздық қазір жан-жағына ұрлана көз салып, әлі шамы сөне қоймаған терезелерден ішке сығалап қарап келеді...

	Сәлден соң тіпті еркінсіп, түн жамылған қала көшелерін кезіп, жүгіре жөнелді. Ол қай үйге барса да, қай терезеден үңілсе де, маңайындағы жанды-жансыздың бәрін жабырқатып, торықтырып, үмітсіздік құрсауында қалдырады.

	Бейуақта көше бойымен зымыраған бірлі-жарым көліктердің соңынан қуа түсіп, қалт тоқтай қалса, әлгі гүрілдеген машиналардың даусынан да төбе құйқаңды шымырлатардай жалғыздық сарыны есіп қоя береді.

	Кенет...

	Көп қабатты үйлердің біріндегі шам жанып тұрған ашық терезеден сыртқа ән төгілді.

	Сәт сайын өсіп, аяқ-қолы сидиып, бойы серейіп кеткен Жалғыздық енді мойнын қылқита созып, алтыншы қабатқа бір-ақ жетті. Терезе жақтауына жабысып тұрып, іштегі көрініске телміре қарады.

	Әлгі бір әзірде ғана кеткен қонақтардан кейінгі жиналмай қалған дастарқан басында жападан-жалғыз отырған орта жастар шамасындағы келіншек өзімен-өзі мұңға батып, ән салған-ды.

	– Неге қарайсың? – деді ол терезеден үңілген Жалғыздыққа қарап, – Ән салуға да болмай ма, немене?

	Жалғыздық үн қатқан жоқ. Терезеге жабысқан күйі телміріп тұра берді.

	– Кетші әрі! – деді келіншек қолын сілтеп, – Ән салам ба, жоқ әлде мынау жаһанға жар салам ба – өзім білем!

	Келіншек аздап масаңдау еді. Өйткені... Бүгін оның туған күні болатын. Қызыл іңірде бір-бір шоқ гүлдерін алып құттықтап келе қалған қос құрбысы мен олардың күйеулеріне қуана жүріп дастарқан жайып, шын ниет, ыстық ықыласымен күткен-ді. Әуелде сол қонақтардың көңілі үшін деп, содан соң өз көңілі де көктемдегі дариядай тасып, жеңіл шараптан біраз ішкен...

	Ол иегін алақанына сүйеп, өзімен-өзі қиял кешіп отырып тағы да ән салды.

	Даусы сондай жақсы еді. Әуезді еді. Ән қанатындағы нәзік сыр да, жеңіл мұң да қауырсындай қалықтап, алысқа, биікке самғап ұшып бара жатқан секілді.

	– Сенбейсің бе? – деді ол енді Жалғыздықпен сырласқандай даусын жұмсартып. – Рас... Сағындым. Кейде түсіме енеді. Өткенде бар ғой, екеуміз Гагарин көшесінің бойындағы аллеяда қол ұстасып, серуендеп жүр екенбіз-ау деймін. Аяғымыздың астында сары ала жапырақтар аткөпір болып үйіліп жатыр... Тротуардың жиегіндегі қара ағаштардың бірде-бір жапырағы жоқ, сидиған-сидиған бұтақтарын көкке қарап жайып, Алла тағаладан медет тілеп, жалбарынып тұрған сияқты...

	Ол тағы да ыңылдап ән сала бастады. Кеше таңертеңгілік «Сұлулық салонында» ұзақ отырып, сәнмен қидырған шашы өзіне керемет жарасып тұр еді. Бүгін ол басқа күндердегіден өзгеше болатын.

	Жалғыздық оның сол сұлулығынан жасқанғандай көзін алып қашып, кейін қарай шегіншектей берген-ді.

	– Білесің бе, менің басқа түс көргім келеді, – деген келіншектің даусын естіп, тағы да іркіліп қалды. – Сонау бір жылғы, біздің студенттік шағымыздағы алма бақты аңсаймын...

	Содан соң үнсіз қалды. Енді оның ұзақ ойға шомып, тәтті қиялымен өткен күндердің елесін тербетіп, таң сарғайып атқанша қозғалмай отыра берерін сезді де, Жалғыздық жалт бұрылып, жүгіре жөнелді.

	Ол енді тротуардың бойымен теңселе басып бара жатқан мас кісінің соңынан түсті. Біраз жерге дейін соның ізіне еріп, соған ұқсап теңселіп, мазақ етіп, ішек-сілесі қатқанша күлді.

	Бірақ мас кісі оны елең қылған жоқ. Соңына бұрылып та қарамады. Ақыл-есін шырмап алған аласапыран ойлармен арпалысып, өзімен-өзі сөйлесіп, аяғын әр жерден әлтек-тәлтек басып, бара жатты.

	Кенет көшенің сол жақ бетіндегі төрт қабатты қызыл үйдің бір терезесі жарқ етіп, «көзін ашты». Сырықтай бойы құрықтай боп, тұлғасы да ірілене түскен жігіт Жалғыздық екі-ақ аттап, әлгі тұстан бір-ақ шықты.

	Жалғызбасты қарт кісі түннің бір бейуағында тынымсыз безілдеп, берекесін алған телефонның ащы даусынан оянған екен.

	– Әлө-ө, – деді жіңішке, қарлығыңқы үні әзер естіліп. – А-а?! Кім?.. Ондай адам тұрмайды бұл үйде. Жо... жоқ!

	Көк тамырлары білем-білем боп адырайып, еті қашқан әлсіз қолы дірілдеп, абажадай ескі телефонның трубкасын тұғырына тарс еткізіп қоя салды. Сонсоң қоңыр күзде қырау басқан шөлейттің жотасындай тып-тықыр басын бір сипап, бір шайқап, қалт-құлт етіп кереуетіне жеткені сол еді, телефоны бар болғыр, тағы да безілдей жөнелді.

	– Әлө, – деді шал ентігіп, әзер үн қатып. – Жаңа ғана а... айттым ғой, ешқандай да Айша жоқ. Сіз... сіз қателесіп тұрсыз, бұ... бұл басқа пәтер! Түһ, айтқан сөзге құ... құлақ аспайды екенсіз ғой тіпті!..

	Шал трубканы тағы да тарс еткізіп қойып, әжетхананың шамын жаққанда, телефон үшінші рет безек қақты. «Әй, мынау қоя ма, жоқ па?!»

	Бірақ ол беймезгіл мазалай берген әлгі берекесізге ұрсып та үлгірмеді. Трубканы көтергені сол-ақ екен, оның өзі бірден дүрсе қоя берді.

	– Әй, қақпас! – дедi iс-міс жоқ. – Шақыр анау Айшаны!

	– I... і... Қа... қалай шақырам?! – деді шал сасқалақтап қалып. – О-ол мұнда тұрмайды ғой!

	– Әй, шақыр деген соң, шақыр енді, әйтпесе бар ғой!.. Шал телефонның ар жағындағы жуан жұдырықтан жасқанғандай көзін бір жұмып, бір ашты. Қолы дірілдеп, тізесі бүгіліп бара жатқан соң трубканы тастай салды.

	«Мейлі... – деді қалт-құлт етіп әжетханаға қарай бара жатып, – мейлі, қашанға дейін сыбар екенсің, қашанға дейін шыдар екенсің, Қызталақ!..»

	Жалғыздық жымиып күлді.

	Тұғырына қонбай, салбырап қалған трубкадан біразға шейін: «Әй! Әй, шал!..» деп жекірген дөрекі дауыс естіліп тұрды.

	«Құдайым-ай, әлгі қыздың үйінде бірдеме болып қалды ма деп зәрем ұшты ғой, – деді шал төсегіне келіп жатқан соң өзімен-өзі күбірлеп. – Түн жарымда қай-қайдағы әңгүдік біреу ғой адасып түскен!»

	Ол қызының үйінен көптен бері хабар болмай кеткенін ойлады. Өкпелеп жүр ме, немене?

	Кемпірі дүние салып, шал жалғыз қалғанда: «Пап, сіз енді бізбен бірге тұрыңыз, немерелеріңіздің жанында болыңыз, – деп еді қызы. – Ал мына пәтерді сатайық.»

	Бірақ шал көнбеді. «Әу баста өзім алған, кемпірім екеуміз елу жыл тату-тәтті өмір сүріп, мына сендерді бағып-қағып өсірген қара шаңырақ қой. Көзім тіріде айырылмаймын. Мен өлген соң, өздерің біліңдер» деген.

	Әне, содан бері күйеу бала да, қыз да сирек хабарласады. – Олар менің өлгенімді күтіп жүр ғой, – деді шал күрсініп. – Ұл болса, бүйтпес пе еді?! Ол... ол ауған соғысында, жат жерде қаза тапты ғой. Құлыным-ау, сені қай-қайдағы бір қызыл қырғынның ортасына апарып, кеудеңді оққа тосқан қай «құдай» еді...

	Түн қоюланып, тас қаланың тыныштығы қатықтай ұйыған кезде ал қара көк аспан тазарып, тұңғиық көл түбіндегі ақық тастардай жарқырап жұлдыздар көріне бастады. Олар сона-ау зау биіктен жымыңдап, бейуақта көше кезген Жалғыздықтың сұлбасы мен сумаңдаған жүрісіне таң қала қарайтын секілді.

	Бірақ олар Жалғыздықтың не екенін біле ме екен...

	***

	– Иә, мен сол бақты аңсаймын, – деді өз қиялына өзі елітіп, көзін жұмып, теңселіп отырған келіншек. – Университеттің бірінші курсына жаңа түскен кезіміз ғой. Әлі сабақ та басталмаған. Бір айға тау бөктеріне алма теруге барасыңдар деді. Бардық. Тердік. Бәрі көңілді болды. Екеуміз сол бақта алма теріп жүріп, бір-бірімізді ұнатып қалдық. Бірақ алда ызғарлы Желтоқсан бар екенін, онда бізді не күтіп тұрғанын білмедік қой. Құдайым-ау, әлі ана сүті аузынан кетпеген жап-жас бала еді ғой ол! Ақ қар, көк мұзда таяққа жығылды. Желтоқсан көтерілісінің алғашқы күнін, алғашқы кешін ғана көріп үлгерді. Содан соң... өңі боп-боз болып аурухана төсегіне таңылды. Ол аз дегендей, университеттен шығарылды... Келер жазға жетпей көз жұмды...

	Жалғыздық манағы терезенің түбіне қайта оралып, одан көз алмай қарап тұрған болатын.

	– Мүмкін, сен сол кездің өзінде-ақ мені торуылдап жүрген боларсың?! – деді келіншек терезеге қарап.

	Жалғыздық болса, қайта-қайта басын шайқады.

	***

	Алқаракөк аспанның түнгі бояуы өзгеріп, таң нұрына малына бастады. Қараң-құраң етіп көшеге шыққан жүргіншілердің қарасы көбейіп, қаланың шуы қалыңдай түсті. Таң алдында Тыныштықтан қапелімде көз жазып қалған Жалғыздық жан-жағына алақтап жүргенде, тасқын судай ағылып, тұс-тұстан көбейе түскен нөпірдің арасында қалып қойды. Бірақ оған ешкім назар салып, бұрылып қараған жоқ. Бәрі де өз тірлігін ойлап, өз бағытымен асығып кетіп барады.

	Таңды ұйқысыз қарсы алған әдемі келіншек дастарқанын тез жинап, үсті-басын ретке келтірген соң, қызметіне қарай асықты. Түндегі торығу да, түңілу де білінбейді жүзінен. Таңмен бірге оянып, таңмен бірге тіршілігін қайта бастаған.

	Құс ұйқылы қарт та терезенің ар жағы ағара салысымен ескі тапочкасын аяғына іліп, тырп-тырп басып әжетханаға кірді, ваннаға кірді. Ас бөлмесінде жападан-жалғыз отырып шай ішті. Бірақ өзінің жалғыздығын сезінбеді... Енді, міне, бір бөлке ыстық нан, бір пакет сүт алу үшін дүкенге қарай келе жатыр.

	Көше кезіп, әркімнің жүзіне бір жаутаңдап қарап жүрген Жалғыздықты ол да танымады...





ЖЫЛҚЫНЫҢ КӨЗ ЖАСЫ


	(Абрар ақсақалға арнаймын)

	...Қасқа бие тү-у баяғы құлын күніндегідей құлдыраңдап, алыстан мұнартып көрінген бір асуды бетке алып, бар пәрменімен заулап барады. Бір ғажабы, шапқан сайын есейіп, жасына жас қосылып, құлыннан тайға, тайдан құнанға, құнаннан дөненге, дөненнен бестіге айналады.

	Бірақ анау, алыстан мұнартып көрінген асу да ол бауырын жазып, тұяғын сермеген сайын жылыстап, көкжиекке қарай жылжи көшіп, жеткізбейтіндей көрінеді.

	«Қайран, жануар-ай, жануар-ай!» – дей береді әлденеден секем алып, жүрегі суылдай жөнелген Абат қарт күбірлеп.

	Әне, әне, қап-қара жалын жел тарап, құйрықты жұлдыздай ағып жетті-ау дегенде кенет әлгі асудың үсті батар күннің қан қызыл шұғыласына боялып... жо-жоқ, қып-қызыл өртке оранып, құлын даусы құраққа ұша кісінеген қасқа биені жұтып-ақ жібергені...

	Апыр-ай, осы бір сұмдық суретті қай жерден көріп, қай қиырдан шолып тұрғаны белгісіз Абат қарттың жүрегі қатты-қатты шаншып-ақ кеткені..

	«Ой... ой, құдайым-ай, түсім екен ғой,» – деді ол көзін ашқан кезде жүрек тұсын алақанымен басып.

	Бірақ әлгі шаншуы құрғыр, ол оянған соң да басыла қоймады. Өзекке түскен ащы өкініш пен үмітсіз сағыныш секілді бір күйік кеудесін ашытып, тынысын буып барады.

	Сол күні қарт ұлы сәскеге дейін мал қорасының маңынан ұзап ешқайда шықпады. Қайта-қайта айналсоқтап келіп, қасқа биесінің жалынан, арқасынан сипады. Біраздан бері қорадан шығып, өз бетінше жайылудан да қалған кәрі биенің жауырыны дір-дір етіп, иесіне мұңын шаққандай мең-зең болып қарайды. «Е-е, қарттық деген осы екен ғой», дейтін секілді есті жануар көкейіндегісін көзімен ұқтырып, Абат қарт күндегісіндей бір уыс жем шылап беріп еді, бірақ қасқа бие бүгін оны да жей алмады. Тек иесінің алақанын ақырын ғана иіскеп, көзін жұмды.

	Сірә, жазмышқа мойын ұсына бастаған-ау. Иә-ә, жануар, «тумақ бар да, өлмек бар». Бұ жалғанда одан ешкім қашып құтылған емес. «Бір күні мен де... – деді Абат қарт іштей күрсініп, – иә, бір күні мен де...»

	Сонсоң бақи дүниенің алдында бақұлдасып қалайықшы, жануар, дегендей қасқа биенің мойнынан құшақтап, жалына бетін басты. Ол да... Иә, есті жануар, ол да басын иесінің маңдайына сүйеп, ризаласып, қоштасқандай болды.

	Қасқа биенің жанарындағы жылт еткен бір нәзік сәуле – үміт сәулесі, әлде иесіне деген ыстық ықыластың белгісі – көпке дейін сөнбеді. Бәлкім, фәни жалғанның осы бір жылт еткен жарығы кейін оның өзімен бірге бақи дүниеге бірге кеткен болар...

	Абат қарт түскі асын ішіп, қораға қайтып келгенде қасқа биенің көзінен тарам-тарам жас ағып, жылап тұрғанын көрді. Ә дегенде абдырап, не істерін білмей дағдарып қалған қарт: «Жануарым-ау, жануарым-ау!.. – дей берді оның арқасынан қағып. Даусы біртүрлі құмығып, дірілдеп кетті. Мұның не?! Саған жәбір көрсеткен жеріміз жоқ еді ғой...»

	Қасқа бие қалт-құлт еткен тізесін бүгіп, жатуға ыңғайланды. Абат қарт оның омырауынан демеді. Тақтай еденге бүйірін төсеп, бір қырымен жантая бере жануар кәдімгі кәрі денесін айықпас дерт меңдеген сырқат кісілерше «уһ» деп қинала күрсінді.

	Абат қарт оның үстіне бір қабат жабу әкеліп жауып, жан-жағын қаусырып, қымтап қойды. Қоңыр күздің мынау сығырайған кемпіршуағы қасқа биенің кәрі сүйегін жылыта алмай, үп еткен лептің бәрі шаншу боп қадалып жатқандай көрінді оған.

	Кірпіш қораның жартылай ашық қалған есігінен түсіп тұрған жарықты көлегейлеп, ішке үңілген бір кісінің сұлбасы табалдырықты аттай бере:

	– Ау, немене, кәрі биеңді құшақтап, өлімге қимай отырсың ба?! – деген таныс дауыс жетті құлағына.

	Осы көшенің арғы бетінде тұратын құрдасы екен. Абат қарт үн қатпады.

	– Өлейін деп жатыр ма?! – деді құрдасы тағы да қарап тұрмай.

	– Е-е, қартайды ғой жануар, – дей салды Абат.

	– Иә-ә, құр сүлдесі ғана қалыпты!..

Бұл жолғы жауаптың жоралғысы ретінде Абат қарт басын шұлғыды. Тап осы сәтте қасқа биенің демі сырылдап, тынысы бітіп бара жатқандай еді...

	– Ой, ой! – деді құрдасы пышақ іздегендей қалтасын қарманып. – Мы... мынау тіпті, кетіп бара жатыр ғой, бауыздап жіберейік те...

	– Керегі жоқ, – деді Абат басын шайқап.

	– А-а... арам өледі ғой!

	Абат тағы да басын шайқады...

	Құрдасын шығарып салған соң, еш шаруасы болмаса да шөп қораға қарай бұрылды. Қанттай боп үйілген сарғыш маяны бір айналып өтіп, айырмен шөп жинағансып, біразға шейін сол жерде күйбеңдеп жүріп алды.

	Сөйтіп жүріп Абат қарттың назары ауылдың батыс жағындағы ұзыннан-ұзақ созылып жатқан сары белге қарай ауды. Қоңыр күз жапқан боз шекпенінің етекжеңін қымтанып ап, қалғып кеткен алып қарияға ұқсайды екен...

	Сары белге қарай баратын қара жолдың үстін шөп басып, кей тұстарын көзден жасырыпты. «Көпте-е-ен бері бұл жаққа ешкім ат ізін салған жоқ қой» дегендей құлазып, тіршілік дүбірін аңсап, елсіреп жатқандай...

	Жалпы мынау, жалпақ дүниенің өзі де қоңыр күзде қалжырап, шөгіп, жүдеп қалғандай шаршаңқы, көңілсіз күйде екен.

	Күн бесiнге қарай ауғанда қасқа биенің көзі жұмылып, соңғы демі үзілді...

	***

	Абат қарт арбаға күрең атты жекті. Содан соң біреуі тоғызыншы, біреуі он бірінші сыныпта оқитын екі немересін шақырып ап, қасқа биенің денесін ала арқанмен тартып, үшеулеп арбаға салды. Сөйтті де, делбені өз қолына алып, сары белді бетке ұстап, тартып кетті.

	Күрең ат біразға дейін құлағын қайшылап, қасқа биенің жансыз денесінен шошып, жан-жағына үрке қарап келе жатты. Абат қарт діттеген жеріне тезірек жету үшін емес, әлдебір жаманатты сезіп, секем алған күреңнің көңіліне демеу болу үшін ғана делбені жиі-жиі қағып қояды.

	Көпте-е-ен бері із түспей, құлазып жатқан қасқа жол жалғыз арбаның сылдырына қуанғандай бар ынта-шынтысымен тербетіп, кей тұстарда тіпті аспанға лақтырып-лақтырып алғысы келеді.

	Баяғыда осы сары белдің арғы бетінде де бір топ ауыл отырушы еді. Олар да мынау өмір деген мазасыз тіршіліктің бір ыстық, бір суығына батып, өз тірліктерімен өздері әуре болып жатушы еді.

	Бүгінде соның бірі жоқ...

	Әлгі ауылдың бәрі жер астынан бір күнде, бір-ақ мезетте алып саңырауқұлақ секілді күркіреп шыға келген Жыннан шошып, жан-жаққа безіп кеткен. Содан беріде міне, мынау қара жолдың үстімен жүретін жолаушы да некен-саяқ, ілуде біреу ғана...

	E-ей, заман-ай! Жел диірмендей зыр қағып айналып жатқан дүние-ай!..

	«Мынау күрең ат – қасқа биенің төртінші құлынынан туған қасқа байталдың тұңғышы ғой, – деді Абат қарт өзімен-өзі іштей күбірлеп сөйлесіп. – Біздіңше айтқанда, қасқа биенің жиеншары. Бүгін бұл өзінің нағашы әжесін ақтық сапарға шығарып бара жатыр...»

	Абат қарт күрең аттың ауық-ауық дір-дір етіп келе жатқан жауырынына қарап, делбені тағы да бір қағып қойды.

	«Біле білсең, бұл сенің – перзенттік парызың, – деді енді онымен мұңдасып, сырласқандай кейіпте. – Әттең, тілің жоқ, әйтпесе бүгін «Әжемайлап» еңіреп жылайтын-ақ күнің!..»

	Осыдан соң ол қасқа биеге өзінің де өмір бақи қарыздар екенін есіне алды.

	Бүгінде көзден бұл-бұл ұшқан сона-ау бір шақта (ол кезде әлі қырықтың қырқасына да шықпаған уағы) Абаттың аяқ астынан төсек тартып жатып қалғаны бар емес пе. Бәрі де әлгі Жынның ылаңы ғой. Со бәле жер бетіне шыққалы бері осындай бір оқыс кесел оңды-солды ойран салып кетті...

	Апыр-ау, сонда деймін де, Абатты мезгілсіз келген ажал да, қақ ортасынан үзілгелі тұрған қайран өмір де шошыта алмады-ау. Ол тек, соңымда қалып бара жатқан үрім-бұтағым – ұл-қыздарымның ендігі тағдыры не болмақ деп қамықты ғой.

	Олар мынау Жын жайлаған меңіреу өлкеде оңы мен солын танып үлгермей жатып жетім қалса... жылап қалса, Абаттың әруағы ана дүниеде қайтіп жай тауып, қалай тыныш жатпақ...

	«Жынның дертінен жынды су ғана құтқара алады», деп еді-ау сонда бір сәуегей.

	Бірақ ауру түгілі, сау адамның өзін ақыл-есінен айырып, айуанға айналдырып жіберетін жынды суды ішкен жан да сол Жынның құлақкесті құлына айналмаушы ма еді. Тек өзі ғана емес, үрім-бұтағы, зәу-затымен сол Жынға табынып кетуші еді ғой!..

	Жо-жоқ. Абат одан ауыз тиген жоқ. Жан сақтаймыз деп, әлгі жынды суды ішіп, Жынның соңынан еріп, сайқымазақ болып кеткен ауылдастарын ол білмейді емес, біледі. Көрмейді емес, көреді.

	Сол жылы жазда Құдай жарылқап, қасқа бие құлындады емес пе. Әй, бір сүйкімді, ой, бір сұлу құлын туды ғой. Қызыл күрең мал-майда түгі күн көзіне шағылысып, жалт-жұлт етіп тұрды ғой!..

	Иә, сол бір сүп-сүйкімді қызыл құлынмен таласып қасқа биенің бір емшегін Абат та емді. Сүттей ішті, саумал күйінде ішті, қымыз ғып сапырып ішті.

	«Әруағыңнан айналайын қасқа бие-ай, әуелі Құдайдың, содан соң сенің арқаңда сауығып, аман қалдым ғой мен, – деді кеудесін шер толқытып, көзі жасаурап келе жатқан Абат қарт делбені бір қағып қойып. – Бәлкім, шиеттей бала-шағамның көз жасын ескерген шығарсыңдар, бәлкім, жас еді, жалғыз еді деп есіркеген боларсыңдар. Әйтпесе мына мені анық көздеп, маған төніп келген ажал еді ғой Ол!..»

	Со жылдан бастап Абаттың үйінен қысы-жазы қымыз үзілмейтін болды. Соңынан ерген үйелменді-сүйелменді ұл-қыздарының бәрі де Жынның дертінен аман, ақыл-есі бүтін, ойы да, бойы да биік, келісті, келбетті азаматтар болып өсіп, жетіліп жатты.

	«Иә, иә! Шетінен алғыр, шетінен жүйрік, шетінен тұлпар шықты ғой құлындарым. Тіпә, тіпә, тіл-көзім тасқа, тіл-көзім тасқа! – деді Абат қарт шекпенінің жеңіне түкіріп. – Бәрі де ел таныған азамат болды. Тәубе, тәубе! Бұл тағдырға мың қата шүкір!..»

	– Әйт, шүу, жануар!

	Бағанағыдай емес, бүгінгі тауқыметке енді күрең аттың да еті үйреніп, сары бел жақтан еркелей ескен сүмбіле самалға танауын тосып, желе жортып келеді. Абат қарттың ойына «Адам үш күннен соң көрге де үйренеді» деген ескі қағида оралды. Сөйтті де, «Жылқы ше?..» деген және бір қызық сауалды оятты.

	Бірақ... жылқыда көр, зират болушы ма еді?!

	Бір болса, Құлагерде болар, Cұркөжекте болар, Айтұмарда болар. Иә, иә, санаулы ғана жүйрікте болар. Енді міне, Қасқа биеде де болмақ...

	«Апыр-ай, жануарым-ай, бұл жалғанға өкпең жоқ шығар-ау?!»

	Менің де өкпем жоқ саған. Бал қымызың ем болып, барша үрім-бұтағымның қызығын көріп, қуанышына бөленіп келемін. Одан артық не керек енді маған, не керек?!.

	Иә, айтпақшы, өкпе демекші, жаңа Абаттың бүгінгі жұмбақ тiрлiгiне түсінбей, «тірі малды арам өлтіреміз бе» деп абдырап қалған құрдасы не ойлап кетті екен.

	«Бәлкім, мал болған соң, жануарды бауыздау да керек пе еді?..» Жо-жоқ! Абат қарт өз ойынан өзі шошып кетті. Басқасы басқа-ау, қасқа биенің тамағына қайтіп дәті жетіп пышақ салмақ?! Етін қайтіп асып жемек? Сүйегін қайтіп итке тастамақ?!.

	Құрдасына керегі – бір соғым болса, Абат оны ертең өз қолымен жетектеп апарып береді. Оған мұның мәрттігі де, мырзалығы да жетеді. Қажет болса, тіпті, бір ауылдың бір жылдық соғымын алып беруге бар.

	«Жә, жә, аспа Абат, таспа Абат, – деді қарт енді өзіне-өзі басу айтып. – Тәубе, тәубе!»

	Ол бірте-бірте жақындай бастаған сары бел жаққа қарады. Қара жол биікке көтерілер кезде біресе оңға, біресе солға бұрылып, жүгі ауыр жолаушы ентікпесін деп, екі-үш жерде әдейі жыланша иретіледі. Абат қарт делбені қаттырақ қағып-қағып жіберіп, күрең атқа дем беріп, қамшылап қойды.

	Ол бүгін, қайткенде де, қасқа биесінің тәнін осы сары белдің биігіне жерлейді. Ал жануардың жаны... бәлкім, қазір сона-а-ау көкте, жеті қат аспанның ар жағында ұшып бара жатқан болар.

	«Қош, жануар, қайыр-қош! – деді салдырлаған арбаның үстінде өзімен-өзі күбірлеп сөйлесіп келе жатқан қарт. – Біз сені өмір бақи ұмытпаймыз. Қайран, қасқа бие... Біздің қара шаңырақтың бір тірегі, бір уығы едің-ау сен..»

	***

	Абат қарт өз қолымен үйген төмпешіктің – қасқа биенің қабірінің басында біраз кідіріп, үстіне жұққан шөп-шаламды, шаң-топырақты қаққыштап, арбаның жанына қайтып келгенде көрді: күрең ат жылап тұр екен. Тілсіз, үнсіз егілген жануардың көзінен жас парлап, моншақ-моншақ боп үзіліп жатыр екен...

	Ол күреңнің маңдайынан сипап, саусағымен жалын тарағыштап тұрып алысқа-а, сонау бір жылдары жер астынан алып саңырауқұлақ секілді албасты Жын атып шыққан тауға – Полигон жаққа қарады.

	У сіңген қара жартас тағы да қан тілегендей сұрланып: «Әй, Адам, сенің де амалың таусылмайды екен-ау осы!» деп ызғар шашып, тұлданып тұрғандай көрінді.





БОРАНБАЙ БАРОН – ТЕРІС АҒАШ


	Біз әңгіме етіп отырған Боранбай барон бұл пәнидегі ең алғашқы алыс сапарын ауылдағы сегіз жылдық мектепті өлдім-талдым деп жүріп бітіріп шыққан жылы бастаған болатын. Өлдім-талдым дейтін себебі – бесінші класқа дейін өзге балалар секілді бірсыдырғы тәп-тәуір оқып келе жатқан да, алтыншыға жете бере аяқ астынан нiлдей бұзылған. Ал нілдей бұзылғанының себебі – сол кездің өзінде-ақ бұйра шаш, бадырақ көз қара бала Боранбайдың бойынан басқаларда жоқ бір қызық қасиеттер байқала бастаған.

	Сонан кейін-ақ оның оқуы оңбады. Өйткені мектеп деген нәрсені мүлде ұмытып, апталап-айлап ат ізін салмай кететін болды. Қазығұрттағы жылқышыларға, Құмсайдағы қойшыларға, Шошқабұлақтағы тауықшыларға кетіп қала беретін әдет тапты.

	Қысқасы, Боранбай бала қып-қызыл қаңғыбас болды да шықты. Әрине, таудағы жылқышыға да, шөлдегі қойшыға да, сасық бұлақтың басында отыратын тауықшыларға да, қай кезде болмасын, көмекші ауадай қажет-ақ. Әсіресе шаш-етек шаруа жағадан алып, мойын бұруға шамаң келмей жатқан шақта, құдайдың өзі жәрдемге жібергендей, қыр жақтан салпақтап өзі келе қалған қолқанат балаға олар қуанбаса, ренжи қоймайды. Шала-шарпы шай демдеп беріп, ауыл-аймақтың жаңалығын аптығып жүріп сұрап алған соң, шамасына шақтап шаруа тапсыра салады. Бұл жаққа неғып келдің, мектептерің жабылып қалған жоқ па, сабағыңнан қалып қоймайсың ба деп ондайда оны ешкім де тергеп жатпайды. Жол-жөнекей кез келген көлікке жармасып, біраз жер жаяу жүріп, әжептәуір машақат көріп жеткен Боранбайға да керегі сол – сұрамағаны. Тіпті одан біреу тәптіштеп сұрай қалған күннің өзінде табан астында бере қояр жауабы да жоқ еді. Өйткені бұл жаққа неғып келгенін, қандай құдірет айдап әкелгенін өзі де білмейтін. Әйтеуір осылай қарай көңілі тартты да тұрды. Бар болғаны сол ғана...

	Оның есесіне Боранбай қонақ екенмін ғой деп күй таңдап жататын кісі емес, қолды-аяққа тұрмай кез келген істің бір ұшына жармаса кететін елгезек бала. Тіпті басқалар тұрмақ, оның өзі де мұнда қашан қыдырып келгенін ұмытып қалатын кездері болады.

	Ал ауылда апасы: «Жүгермектің әкесі де осындай жұрттан өткен қаңғыбас еді. Мен алғаш келін болып түскен жылы екі ай жоғалып кетіп, әзер тауып алғанбыз. Бұл да қанына тартайын деген екен!» – деп күйіп-пісіп отырушы еді.

	Кейінгі бір жылдары астық тасымалдау пунктіне есепшілік жұмысқа ауысып кеткен класс жетекшісі Бағысбай ағай да: «Әй, осы көресіні Әлтаевтан-ақ көрдім-ау!» деп жүретін шыж-быж болып.

	Әрине, мектептегілердің сабақтан көп қалған баланың басынан сипай қоймайтыны бесенеден белгілі емес пе. Боранбай Әлтаев та алтыншы класта бір жыл, жетінші класта екі жыл қалып қойып, қайта-қайта оқып сегізіншіге әрең өтті. Ал соңғы жылы одан мұғалімдердің өздері-ақ құтылуға асыққан болар, әйтеуір көп бөгемепті. Дегенмен, пікір плюрализмі дегеніңіз мектепте де жоқ емес, құдайға шүкір, баршылық. Сондықтан олардың ішінде де: «Жалпы, Әлтаев жаман бала емес. Мысалы, әдебиетке бейімі бар...» деушілер табылыпты.

	Бірақ Боранбайдың өзі де бұдан ары қарай бас қатырып оқып жатуды мүлде қажетсіз, қол арбаға артық доңғалақ орнатқанмен бірдей деп санады. Несі бар! Сегіз жылдық білім де қадіріне жете білген кісіге аз дүние емес. Және оған кластан-класқа көше алмай қалып қойып, қайта-қайта қайталап оқыған қосымша оқуды қосыңыз! Жалпы, осы да жетеді. Осы біліммен-ақ әлі талай-талай сергелдең серілік дәуренді бастан өткізуге шамасы келеді.

	Боранбай бала сегізінші класты бітірген жылы жазда біздің ауылдың шетіне цыгандар таборы келіп қонды. Үстіне шатыр тіккен ат-арбаларын Кіші Келес өзенінің жағасына қаз-қатар тізіп қойып, түнімен от жағып, ән салып, би биледі. Бергі беттегі қазақ ауылының ұйқысы бұзылып, таң атқанша оқтын-оқтын жастықтан басын көтеріп қарап, әр түрлі ойға шомып жатты. Көп етекті қызыл-жасыл көйлек киген қыздары қандай сұлу, қандай ерке, қандай еркін десеңізші...

	Цыгандар таборын көрген бойда қаңғыбас Боранбай, өз үйірін тапқан құс сияқты, бергі жағада шыдап тұра алмады.

	Тұп-тұнық суы тобықтан ғана келіп, сылдырай күліп ағып жатқан Кіші Келес өзенін ит сияқты шалпылдатып кешіп өтіп, цыгандардың жанына жетіп барды. Тіміскіленіп жүріп не сөйлегенін кім білсін, әйтеуір әлгілермен тез арада тіл табысып кетті.

	Ал сол күннің ертеңіне біздің ауылда бір қой, екі-үш күрке тауық, бес-алты жай тауық және Боранбай бала ұшты-күйлі жоқ болып шықты. Кеше кешкілік Кіші Келестің жағасына келіп қонған цыган таборының орнында бүгін арбалардың айқыш-ұйқыш ізі мен әлі толық сөніп бітпеген қоламта ғана бықсып жатты...

	Сол кеткеннен Боранбай бала мол кетті.

	***

	Келесі жылы біздің бейғам ауылды шырт ұйқыда жатқан жерінен түн жамылып келіп тонап кететін қайдағы бір ұры-қарылар пайда бола бастады. Алғашқы кезде олар Қазығұрттағы жылқышыларды, Құмсайдағы қойшыларды қан қақсатты. Сонан соңғы кезек біздің ауылға жетті.

	Ұрлықтың «бісмілләсі» Байқазақтың ертең Шора-базарға апарып сатамын деп отырған қызыл тайыншасынан басталды. Шіркін, былқылдаған күйінде базарға аман-есен жеткенінде, бір қап теңгені ойланбай-ақ санап алуға болатын бітімі бөлекше мал еді. Бұйырмаған екен. Байқазақтың іші удай ашып, бармағын тістеп қала берді. Бір-екі аптаға дейін бала-шағасына айқайлап, әйелімен шаңқылдасып ұрсып, үй-ішінің берекесін алып жүрді.

	Қызыл тайыншаның қолды болғанына күмән жоқ еді. Өйткені бас жібін біреу мұқият орап, маңдайшаға іліп кетіпті. Соған қарағанда, тіпті нағашысына жиендік жасағандай, асықпай-аптықпай жүріп-ақ алғанға ұқсайды.

	Содан кейін де ауылдың әр тұсынан қорамызға түнде ұры түсіпті деген әңгімелер жиі-жиі естіліп қалып жатты. Тіпті біреудің далада ілулі тұрған көйлегін алып кеткен көрінеді.

	Бұдан соң біздің ауыл да қашанғы бейғам жата берсін, түнде жатарда қораларына құлып салып, есігінің алдына иттерін байлап қоятын болды. Бірақ сонда да ұрлық тоқталмады. Ең қызығы, әлгі ұрылардың әбден әккіленіп алғаны сонша, ауылда оларды көріп қалдым, біліп қалдым, тым құрыса сезіп қалдым деушілер де жуық арада табыла қоймады. Тіпті олар қораға түсетін түні ауылдың иттері үрмей қоятынын қайтерсіз...

	Бір күні ауылда мынадай бір қызық оқиға болды. Боранбайдың үйімен көрші тұратын Балымша деген жеңгей кешкі апақ-сапақта мал жайғап жүріп, қораның түкпірінен әлдеқандай бір тықырды естиді. Бұл не болды екен деп үңіліп қараса, біраздан бері бордақыға байлап семіртіп отырған қара тұсақты біреу артқы аяғынан ұстап алып, дырылдатып сүйреп шығып келеді екен.

	– Кімсің-ай? – депті сасып қалған Балымша.

	– Есенсіз бе, жеңеше! – дейді бір таныс дауыс жайбарақат.

	– Құдайға шүкір...

	– Үйдегi iнiшектер қалай, шауып-шапқылап жүр ме?

	– Рақмет, қайным... Жүр ғой...

	– Әбдікім көкем үйде ме?

	– Көкең моншаға кеткен...

	– Ә-ә, келіп қалар. Былай тұрыңызшы, өтіп кетейін.

	Әлгі жерде аңқау Балымша семіз тұсақты дырылдата сүйреп бара жатқан жігіттің бет-жүзін апақ-сапақта жөнді байқай да алмай, есіктің аузында ығысып жол беріп қала беріпті.

	Ол әбден ұзап кеткен соң ғана іші бірдеңені сезіп:

	– Әй, сен өзі кімсің?! – деп дауыстайды.

	Бірақ оған енді ешкім де жауап бере қоймайды. Терлеп-тепшіп моншадан келген күйеуіне шай құйып беріп отырып аңқау Балымша әлгі оқиғаны бастан-аяқ жайып салғанда, Әбдіәкім көкеміздің көзі алайып, түсі өзгеріп бара жатады...

	Ұрлық деп осыны айт! Кейін Балымша жеңгей қанша ойланғанымен, әлгі таныс дауыстың иесі кім екенін есіне түсіре алмай-ақ қойды. Япыр-ай, қандай таныс дауыс дейді. Бірақ әрі ойлайды, бері ойлайды, бәрібір есіне түспейді...

	***

	Осы оқиғадан кейін бе екен, әлде одан ертерек пе, қалада Боранбай Мухниса деген бір әдемі цыган қызымен көңіл қосыпты. Егер, оның өзі айтқандай, бұл хикая ақындардың құлағына тисе, шын ғашықтар жайлы кереметтей қиссаға айналып-ақ кеткелі тұр!

	Темір жол бойын жағалап біраз жүрсеңіз, үлкен станцияның маңындағы қосымша жолдарда қаңтарылып тұрған есік терезесі аңғал-саңғал ескі вагондардың талайын байқар едіңіз. Олар сізге көңілсіз әрі суық көрінуі мүмкін. Мүлде іске жарамсыз болып қалған ескі нәрселерді иін тірестіріп неге қояды екен осы? Кісі көзіне түспейтін аулаққа апарып тастамай ма. Не болмаса металл сынықтарына қосып заводқа қайта балқытуға өткізіп жібермей ме деп ойлауыңыз да мүмкін.

	Бұған асықпай-ақ қойыңыз. Әйтеуір, түбінде бір сол жаққа баратыны, тіпті болмаса осы тұрған орындарында-ақ тозып, тот басып шіріп бітетіні анық қой. Ондай-ондай ұсақ-түйек шаруаны біздің замандастарымыз болмаса да, басқа келер ұрпақтардың біреуі-ақ атқара салмай ма. Өйткені өмір дегеніңіз шексіз, ал әзірге кейбір кәдеміз бен әжетімізге жарап тұра берсін солай!

	Біздің ауылдың Боранбайы мен цыган қызы Мухниса сондай ескі вагондардың біреуінің ішінде оңаша кездесіпті. Аңғал-саңғал терезелерден ескен жазғы түннің қоңыр салқын самалына жалаңаш кеуделерін тосып, темір жол бойының қара май аңқыған таныс иісін екеуі қатар жұтып жатыпты.

	Олар біреуге қысқа, біреуге ұзақ болып көрінетін өмір жайлы, біреуге баянды, біреуге баянсыз болып жолығатын махаббат туралы, жалпы жарық дүниедегі тіршілік хақында бір-біріне ұзақ сыр шертіпті.

	Таңғы сағат тоғыздан қалмауға тырысып, асығып-аптығып жұмысқа барып, күні бойы кеңседе отырып өзінің де, өзгенің де жүйкесін қажап, кешкі сағат алтыны әрең болдырып, автобусқа қысылып-қымтырылып мініп үйіне қайтатын, сонан жеті-сегіз сағат ұйықтап алып, тағы да таңғы тоғыздан қалып қоймауға тырысып, будильниктің шырылынан оянып жататын адамдар жайлы да толғаныпты. Оларды өздерімен салыстырып күліпті, оларды өздерімен салыстырып жылапты да...

	Соның бәрін-бәрін тауысқан соң Мухниса:

	– Сен біздің баронға күннен-күнге ұнап келесің, – депті қасында жатқан Боранбайға. – Егер екеуміз үйленеміз десек, олар енді қарсы болмайды. Көк жасыл орманның арасында, күн сәулесі құйылып тұратын ашық алаңқайда тойымыз өтеді. Түнімен от жағамыз, ән саламыз, би билейміз.

	– Жоқ, – дейді Боранбай. – Тойды біздің ауылда өткіземіз.

	– Ауылы несі? Ол қай ауыл еді? Әлгі өзің тонап жүрген бе?

	– Иә, сол ауыл. Бірақ мен...

	– Құдай сақтай гөр! Олар бізді тірідей түтіп жейтін шығар.

	– Жоқ. Бізге ешкім де тиіспейді...

	– Қалайша?! Ха-ха-ха! Сен оларды тонайсың, ал олар сол үшін той жасай ма? Қызық халықсыңдар қазақтар! Ха-ха-ха! Оның бола қоймас, болашақ барон! Той орман ішіндегі алаңқайда өтеді.

	Мухнисаның қазақтар жайында айтып жатып қарқылдап күлгені Боранбайдың ызасын келтіреді.

	– Той ауылда өтетін болады, – дейді үзілді-кесілді.

	– Біз еркіндікті сүйеміз. Асқар таудың биігін, көк жасыл орманның қалыңын ұнатамыз.

	– Біз де еркіндікті сүйеміз, – дейді Боранбай. – Бірақ той ауылда өтетін болады!

	– Ендеше, әкіреңдемей өз жөніңді тап! – деп тез-тез киіне бастайды цыган қыз қараңғыда ақ тәні жарқырап.

	– Тапсаң тап! – деп атып тұрыпты Боранбай да.

	Сол ашуланған күйі азанғы автобусқа мініпті де, ауыл қайдасың деп тартып отырыпты.

	Ол екеуінің арасындағы бұл әңгімені бүге-шігесіне дейін қайдан білесің деуіңіз мүмкін. Сәл сабыр етіңіз. Күмән кетіруге асықпаңыз. Басқа емес, Боранбай баронның өз аузынан талай рет тыңдадық. Жалпы, жетпісінші жылдардың орта шенінде жас шыбықты ат қылып мініп ойнап жүрген кез келген баланы көшеде тоқтатып сұрасаңыз, көзін жұмып, таңдайын қағып тұрып айтып берер еді. Өйткені Боранбай барон өзінің осындай қызық әңгімелерімен біздің бала қиялымызды ерте байытып кеткен болатын.

	Біздің ауыл қаншама бейғам, қаншама аңғал болғанымен, анау айтқандай ақымақ емес. Қаңғыбас Боранбай қайтып келген күннің ертеңіне-ақ барлық бәленің содан болып жүргенін әркімнің-ақ іші сезді. Бірақ өз қолдарында бұлтартпайтын дәлелдері болмағандықтан, құр әшейін іштей ойлап қана жүре берді. Ең әуелі оны Балымша жеңгей білді. Ол Боранбайды көре сала:

	– Өлә, біздің семіз тұсақты ұрлаған осы екен ғой! – деді жоғалған қойы қайта табылғандай қуанып. – Бәсе, бұл кім еді деп жүрсем басым қатып. Даусы жүдә таныс-тұғын. Әй, қаңғыбас қайным, семіз тұсақ қайда?!

	– Қайдағы тұсақ? – дейді Боранбай түкке түсінбегендей кейіп танытып, – Жеңеше-ау, не айтып тұрсыз өзі?! Мен сіздерді көптен бері көрмей, сағынып келсем...

	– О жүгермек! Сөзін қара мұның. Сағындым дейді... Семіз тұсақты бізді сағынған соң әкетіп пе едің?! Со күнгі даусыңды айнытпай танып тұрмын.

	– Иә, біздің қатын сенің даусыңды танып тұр! – дейді есігінің алдында кетпен шыңдап отырған Әбдіәкім көкеміз де басын көтеріп. – Давай, енді семіз тұсақты қайтар, әйтпесе сорыңды сорпадай қайнатып сотқа беремін, білдің бе?

	– Не деп бересіз сотқа?

	– Семіз тұсақты сығандарға қосылып жүріп ұрлағаның үшін!

	– Оған дәлеліңіз бар ма?

	– Бар. Біздің қатын сенің даусыңды танып тұр ғой.

	– Көке, есіңізде болсын, дауыс доказательство емес!

	– Не-ме-не?! – дейді мұндай күтпеген жауапқа қарсы дәлелді сөз таба алмай қалған Әбдіәкім көкеміздің көзі шекесіне шыға жаздап? – Осыған... Сыған-н..

	– Көке, мен жай цыган емеспін, білдіңіз бе? Баронмын! – дейді Боранбай оны одан әрман таң қалдыра түсіп. Сосын көңілі күрт жабырқап, даусы бəсейіп: – Әй, осы сіздер де... – дейді тұнжырап. – Алыстан аңсап, ауылда менің Әбдіәкім көкем, Балымша жеңгем бар ғой деп сағынып келгенде... Сондағы маған айтқан сөздеріңіз осы ма?! Ау, көке-ау, осы ма еді менің сіздерден күткенім... Мен байғұс, әкемнен қалған жалғыз тұяқ болғандықтан, қайда жүрсем де мына сіздерді арқа тұтамын ғой. Әй, жеңеше, көңілімді босаттыңыз-ау. Ішім күйіп барады тiптi. Салқын айран құйып әкеп беріңізші... Уһ!

	Табан астында өзгере қалған Боранбайдың бұл қылығына түсіне алмай, Балымша жеңгей балпиып тұра береді.

	– Әй, қатын, айран әкеп бер мына балаға, – дейді Әбдіәкім көкеміз кетпенінің сабымен кімге екенін нұсқап көрсетіп. – Айран сұрап тұр ғой. Қысталақ, неғып сыртта тұрсың, ішке кірсейші. Әй, Балымша, үйде әлгі ұзын мойын шишадан қалып па еді? Боранбай бала ауылға келіп қалған екен, соның құрметіне деп, көп емес, жүз-жүзден ғана... Жүрсейші, ұялма. Онысы несі, қыз құсап сызылып...

	Осы оқиғадан кейін ол Боранбай барон атанып кетті. Тап бір нағашы жұртында жүргендей, әр үйге еркелеп кіріп, біраз күн алшаңдай басып қыдырды. Ал содан кейін оны ауылға үсті жабық машинамен іздеп келген екі милиционер аудан орталығына алып кетті. Кейін білдік, әскери борышын өтеуден қашқаны үшін Боранбай барон екі жылға бас бостандығынан айырылып, алыс Сібірге ағаш кесуге жіберіліпті...

	Қарашаның жаңбырлы күндері басталды. Ауыл арасындағы қара жол аяқ алып жүре алмастай, ми батпағы шығып езіліп жатыр. Күн де суытып кетті. Аспаннан жаңбыр бір тамса, жапырағын жел тонаған сидам теректердің бұтағынан екі тамшылайды. Айналаның бәрі де көңілсіз. Күз аспаны қанын ішіне тартып, сұрлана жылайды. Көк күмбезі енді қайтып жадырап ашылмайтындай, бұдан былай күн де жарқырап ешқашан шықпайтындай көрінеді.

	Күз айының осындай көңілсіз күндерінде әлі от жағыла қоймаған қоңыр салқын үйде бұйығып отырып, байғұс цыгандардың күні не болды екен? Қайда барып пана тапты?

	Жалпы, олар күз бен қыста қалай тіршілік етеді деп ойлауыңыз да мүмкін. Әрине, біз бен сіз сияқты қарапайым қазақтарға оны білу де оңай шаруа емес. Ал егер Боранбай барон болса ғой, бәрін де тәптіштеп айтып, түсіндіріп берер еді. Бірақ ол қазір ауылда жоқ. Алыс Сібірде ағаш кесіп жүр...

	Ауданнан күніне бір рет қатынайтын пұшық автобусты екі бүйірі сатпақ-сатпақ, миы шығып езіліп жатқан қара жолмен қиқалаңдап әрең жетті. Бүгін азанда базарға кеткен азын-аулақ адам сөмкелерін, қапшықтарын көтеріп түсіп жатыр. Олардың соңынан шоферге әлденелерді асығыс айтып, қызыл-қоңыр плащ киген қыз көрінді. Аяқ алысы біздің ауылдың артынып-тартынып сөмке көтерген адамдарындай емес, тіпті ширақ басады. Төбесіне қызыл ала қол шатыр көтеріп алған.

	Ол миы шығып жатқан лайсаң жолдан секектеп тез-тез секіріп өтті де, Боранбай баронның үйіне қарай жүрді. Басына тартқан жұқа ақ гүлді орамалынан қою бұйра шашы толқындана шығып тұр. Қол шатыр көтерген қолының жіңішке білегі толған білезік. Қасы-көзі қаламмен сызғандай әдемі цыган қызы еді. Бұл біздің Боранбай баронды қаладан əдейі іздеп келген Мухниса болатын.

	Үстіне күйеуінен қалған ескі күпəйкені киіп алып, мал жайғап жүрген Малдықыз шешей оған таңырқай қарап біраз тұрды. Алғашында көршінің қалада оқитын қызы екен деп ойлап қалған болуы керек:

	– Әй, Әнәфиясың ба? Қашан келдің? – деп сұрады.

	– Здравствуйте!

	– А-а?

	– Добрый день, апа!

	– Көтек!

	– Как поживаете?

	– Үйбай, қазақ па деп тұрсам, орыс па өзі, немене?

	– Буранбай дома?

	– А-а, бұрынғыдай ма дей ме?..

	– Апа, Буранбай бар? Жок?

	– Ә-ә, Боранбай ма? Менің балам ба сұрап тұрғаның. Ол жоқ. Ол ана жақта! Дәлеке, түрме папал!

	– В тюрьме?! Как же так?! – деп шошып кетті Мухниса. – Ой, бедненький! Бедненький: Из-за каких-то барашек своего человека посадили... Какой народ, какой народ!..

	– Иә, иә, – деді Малдықыз шешей басын изеп, белгісіз бағытқа қарай қолын сермеп. – Сол жақта. Сонда... кетті...

	Мухниса екі қолымен бетін басып кері бұрылды да, аяғындағы жеп-жеңіл әдемі туфлиімен қара жолдың ми батпағын тобықтан кешіп жаяу кетті. Бәлкім, күз аспаны секілді егіліп жылаған болар цыган қыз...

	***

	Боранбай барон екі жылдан соң ауылға мүлде басқа адам болып оралды. Бұрынғы серілігін Сібірде ағаш кесіп жүргенде ұмытып қалдырып кеткендей, можaнтомпай, қарапайым қазаққа айналды. Ауылдан ұзап ешқайда шықпай, ауласындағы ағаштарды жас баладай мәпелеп, күтіп-баптап өсірумен болды.

	Неге екені, Сібірден келгеннен кейін оның ағаштарға деген ықылас-пейілі өзгеше еді. Ауласында жайқалтып бау өсірді. Малдықыз шешей енді күзде самсап піскен алмаларын Жаңабазарға апарып сататын болды. Ел қатарлы келін жұмсап, қолымды жылы суға малып отырсам-ау деген арман да көкейіне ұялай бастады. Үй тірлігіне шындап араласқан соң, өзіне бір ақ жаулықты серік керек екенін Боранбай баронның өзі де түсінген болуы керек. Сөйтіп, құдай бір сәтін салған күні ол Созақ жақтан майға піскен тоқаштай топ-томпақ сары қызды алып қашып келді. Кәдімгі осы замандық отырықшы қазақтардың салты бойынша «П» әрпі секілді үстел жасап, қалыңдық пен күйеу жігіттің тұсына қолкілем іліп, оған ақ мақтамен «Боранбай-Балағыз» деп жазып, арақ-шарапты үйіп-төгіп, таң атқанша дүрілдетіп той өткізді. Келін түсірген Малдықыз шешейдің төбесі көкке жеткендей қуанды. Той үстінде абысын-ажындарының арасында шалқып отырып: «Құдай-ау, өзім жастай жесір қалып, өлдім-талдым деп жүріп әрең дегенде әдібұлаққа жеткізген жалғыз ұлым қаңғыбас болып кете ме деп қорқушы ем. Оның да ел қатарлы отау тігетін күні бар екен. Аллаға мың да бір шүкір, ол күнге де жеттім, енді өліп кетсем арманым жоқ» деп айтып салыпты.

	Кейде осындай көл-көсір қуаныш үстінде оқыста ауыздан шығып кеткен мұндай тілектердің нысанаға дөп тиіп, артынша-ақ орындалып жататыны бар емес пе. Малдықыз шешей де той өткен соң, бір аптадан кейін дүние салды.

	Күн батарда келіні демдеп берген қою шайдан бір-екі ұрттапты да: «Бүгін басымның сақинасы ұстап отыр. Сол жатып, мызғып алайыншы» деп жастыққа бас қойған екен, содан қайтып оянбапты. Осылайша ойда жоқта, ауырмай-сырқамай, өзі де қиналмай, өзге жұртты да қинамай, мәңгілік сапарына үн-түнсіз аттанып кете беріпті жазған. Ол кісі қайтыс болған күн жұма еді. Молдалардың айтуына қарағанда, жұма күні Жаратқан Иеміз тек өзінің сүйген құлдарын ғана алып кетеді екен...

	Міне, сіздерге айтқан әңгімеміз осымен тәмам болса жарар еді. Бірақ оған қазақ болып өмір сүрудің өзі де басқалар ойлағандай оп-оңай шаруа емес...

	Майға піскен тоқаштай былқылдап жүретін Балағыз жеңгеміз бен Боранбай баронның дәм-тұзы жарасып кете қоймады. Басқасын былай қойғанда, түн жарымы секілді беймезгіл уақытта да олардың үй жағынан ұрыс-керіс, шаңқылдасқан дауыстар естіліп қалып жататын. Оның ақыры немен бiткені біздің ауылға тегіс аян.

	Бір күні Боранбай барон ерте оянып:

	– Тұр, бәйбіше, киін жылдам! – дейді ұйықтап жатқан әйеліне дауыстап.

	– Құлқын шәріден қылқылдап не көрінді, шорлы-ау, – дейді Балағыз жеңгей жылы төсекті қимай теріс қарап аунап түсіп. Ол кісі үнемі «С»-ның орнына «Ш» деп сөйлейтін-ді. – Маза берші кішіге...

	– Бол жылдам, қайын жұртқа барамыз!

	– Қай-да?..

	– Созаққа.

	– Не-ме-не? Шожаққа ма?

	– Әй, ыңырсымай тұр деймін! Сенің төркініңе барамыз.

	– Түш көрдің бе, шорлы-ау?!

	– Әй, «шорлы-шорлы» деп шалжиып жата бересің бе?! Болсайшы, азанғы аптауыздан қалатын болдық қой!

	Сөйтіп, Боранбай барон, қоярда-қоймай жүріп, сол күні Балағыз жеңгейді ертіп, таңертеңгі автобусқа отырады. Олар Шымкентке келген соң қырғы базарға соғады. Оны-мұны сауда-саттық жасап, жеңгейдің қолындағы қара сөмкенің қос бүйірін қампайтып толтырады. Базардан шыға берісте тоқтап, үш тиындық газды су ішеді. Автостанцияға келіп, Созаққа дейін екі билет сатып алады.

	Төркініне қара сөмкенің қос бүйірін қампайтып бара жатқан Балағыз жеңгейдің көңілі тоқ болса керек:

	– Балмұздақ алып жейікші, – дейді күйеуіне еркелеп.

	Әшейінде бұрқылдап ұрыса жөнелетін Боранбай жүгіріп барып балмұздақ сатып әкеледі. Сосын екеуі газет сататын дүңгіршектің жанында тұрып жейді. Балағыз жеңгейдің қолындағы балмұздағы еріп кетіп, үстіндегі жасыл барқыт көйлегін былғап алады.

	– Сиыр сияқты жалайды екенсің, – дейді оған барон.

	– Ой, шорлы, қаңғыбаш! – дейді тілі ащы жеңгей ақысын жібермей.

	Сол кезде Созаққа баратын автобус та келе қалады. Балағыз жеңгейді орнына апарып жайғастырған соң:

	– Мен қазір су ішіп келе қояйын, – дейді Боранбай барон. – Барам да, келем!

	– Мен де шөлдеп отырған шияқтымын, – дейді жеңгей.

	– Екеуміз қосылып су іздеп жүргенде, қара сөмкеден айырылып қалармыз. Отыр орныңда шошаңдамай!

	– Ойбай, қойдым. Құрышын ішпеймін!

	Сөйтіп, Боранбай барон автостанцияда өз әйелін өзі алдап соғып, белгісіз бір жаққа қарай тайып отырады. Артына қарай-қарай қашады. «Уһ, құтылдым ба, құтылмадым ба?!» деп ойлайды. Шамасы, құтылғаны осы болар. Соңынан қуып келе жатқан ешкім көрінбейді.

	Созаққа қарай жүретін автобусқа мініп алған Балағыз жеңгей күйеуін ары күтіп, бері күтіп, ақыры келмеген соң бұрқылдап ұрсып, қарғап-сілеп кете береді.

	Сосын екеуі қайтып қосылған жоқ...

	Міне, содан бері де талай жыл зымырап өте шықты. Жетпісінші жылдардың орта шенінде жас шыбықты ат қып мініп жүрген балалар – біз де ер жеттік. Бірде қамшының сабындай қысқа, ал енді бірде таусылмастай ұзақ көрінетін мынау өмірде әрқайсымыз қал-қадеріміз жеткенше өз орнымызды тауып, тіршілік көшін алға қарай сүйреп келеміз. Баяғы біздің балалық қиялымызды байытқан қаңғыбас Боранбай барон бұл жарық дүниеде елу тоғыз жыл жасап, өткен күзде кенеттен дүние салды. Ол да жұма күні, аяқ астынан ауырмай-сырқамай жүріп-ақ мәңгілік сапарға аттанып кетті. Молдалардың айтуынша, жұма күні... Иә, айтпақшы, оны өздеріңіз де біледі екенсіздер ғой.

	Соңынан із қалмады баронның. Өмірден ұрпақсыз өтті. Одан туған бала, әрине, басқаларға қарағанда өзгешелеу болар еді. Еркіндікті ес-түссіз құлай сүйетін есіл ер болар еді... Өкінішті-ақ. Боранбай баронның ізін жалғастыратын ондай баланың өз кіндігінен дүниеге келмей өткені өкінішті-ақ. Бүтіндей бір шаңырақтың түтіні сөнді, белгісі қалмады...

	Иә, айтқандай, Боранбай бароннан қалған бір белгі бар секілді. Ол біздің ауылдың шетіндегі тоғайда өсіп тұрған Теріс ағаш. Жұрт оны көптен бері солай атайды. Сырттай қарағанда айналасындағы басқа ағаштан ешқандай айырмашылығы жоқ. Бірақ сіз оның тарихын біліп алған соң барып бажайлап қарасаңыз, біраз өзгешелігі барын байқар едіңіз.

	Ол оқиға, қысқаша айтқанда, былай болып еді. Бір күні Еркебай көкемнің бізден бір-екі жас кіші баласы – үрпек сары Әнтай солқылдақ жас шыбықты ат қып мініп, тоғайға қарай «құйындатып» келе жатып Боранбай баронға қарсы кездесіп қалады. Барон оны саусағымен ымдап өзіне қарай шақырады да, тапырақтап жетіп барған «батырдың» бұтының арасындағы «атын» жұлып алады.

	– Әй, ақымақ, – дейді Әнтайға қарап. – Обал емес пе?! Бұл да өзіңдей бала ғой...

	Сосын ол саздау жерге әлгі шыбықты тік шаншып қоя салады. Әнтай қу оның шыбықты үш жағынан теріс қадағанын байқап қалып:

	– Барон көке, бұл бәрібір өспейді, – дейді. – Өйткені сіз оны дұрыс шаншыған жоқсыз!

	Боранбай барон артына бұрылып қараса, шынында да, жас шыбықты теріс қадап қойған екен. Бірақ ол өзін мазақ еткісі келіп көздері ұшқын атып тұрған үрпек сары балаға

	– Өce-ді! – дейді даусын созып. – Барон қадаған шыбық өспеуі мүмкін емес!

	Расында да, сол шыбық кейін жетіліп, өсіп кетті. Басқа ағаштарға қарағанда бас жағы жуандау, биік қара ағаш болды. Сол қара ағаш қазір жапырақ жайған кезде тоғай жақтан келе жатқан Боранбай баронның бұйра шашындай дөңгеленіп көрініп тұрады. Жол жиегінде өскендіктен, отын кесуге барғандар оған атын, есегін байлап кетеді. Балалар да оның бұтағына өрмелеп шығып жүреді. Өйткені сол бір қара ағашқа құстар көп ұя салады.

	Мүмкін, Боранбай бароннан қалған белгі сол шығар...





ТҮНДЕГІ ЖЕТІМ ТАМШЫЛАР


	Түн... Түн болғанда қандай десеңізші: қараша үйдің жалғыз қара қазанының түп күйесіндей қап-қара! Ай көрінбейді. Жұлдыз да жоқ. Аспан аласарып кеткен секілді. Ауа қапырық. Дем жетпей тұншығасың. Төңкерілген түпсіз шыңыраудай көк жүзінен жаңбыр иісі сезіледі. Көзге көрінбейтін қою бұлттардың желіні сыздап, сәт сайын мезгілі жақындап, иіп келе жатқандай. Бірақ әзірге жер бетіне жалғыз тамшы да тамған жоқ. Тастай қараңғы түн патшалығы төрткүл дүниеде толық салтанат құрып, ың-шыңсыз билеп-төстеп алған.

	Аяқ астындағы жалғыз аяқ жолды иіскеп тауып келе жатқандай, емпеңдеген үш сұлба арагідік-арагідік тоқтай қалып, төңірекке құлақ тігеді. Бір қызығы, олар тоқтаған сайын әлдененің пысқырынғаны естіледі. Ал жүре бастағанда шиық-шиық еткен дыбыс қоса шалынады... Е-е, есек арба екен ғой...

	Ауылдың оңтүстік жақ шетінде жем-шөп ұнтақтайтын кешен бар еді, әлгі үшеудің алдағы бағыты сол – кешен сияқты. Көзге түртсе көргісіз тастай қараңғы түнде сауысқандай сақтанып келе жатқан Жаңбырбай мен оның бірі – жетіншіде, бірі – бесіншіде оқитын екі баласы. Ала жаздай колхоздың қажетіне жарап, шөбін маялап, қара жұмысын қапысыз атқаратын Жаңбырбай алты ай қыс ауылда бос сенделіп қалады. Қыста оны барсың ба, жоқсың ба-ау деп ешкім де іздемейді. Содан болар, ол өзінің қыбыр-қыбыр тіршілігінің әжет-қажетін әмәнда жаз бен күзде өтеп қоюға тырысар еді.

	Алайда биылғы көктем жаңбырсыз өткендіктен, жаз шыға колхоз шөпке жарымай қалды. Колхозшыларды жарылқамақ түгілі, құм қойнауындағы өз отарларына да ештеңе жеткізе алмай, бір құдайдың өзіне тапсырып қойды. Әрине, мұндай жұтта бір-екі мая шөп үйген Жаңбырбай секілді шөпшілер де жылдағыдай колхоздан өз үлесін жаздырып ала алмай, бесaқаларын көтеріп үйлеріне құр қол қайтты.

	Сан-сапалақ ой торлаған қам көңілді бей-жай күйге түсірген қоңыр күздің дәурені өтіп, қылышын сүйреткен қыс та таяп келеді. Ал Жаңбырбайдың шөп қорасына әлі бір уыс шөп түскен жоқ. Ол басқармаға тағы да барып, күні ертең мөлиiп қолына қарайтын бес-алты тұяқ малының жай-күйін айтып, қиыла сұрап көріп еді, онсыз да биыл сабан санап, басы қатып отырған бастық жылы қабақ таныта қоймады. Жалғыз сенің ғана емес, биыл бәріміздің де, қала берді Тәуелсіз Мемлекеттер Достастығына енген елдердің көбісінің де көрген күні осындай деп шығарып салды.

	Бірақ бір күні Жаңбырбай есігінің алдындағы тепкішекте құниып шылым шегіп отырып, жан-жағына қараса, биыл бәріміздің де көрген күніміз осындай екен ғой деп, құр босқа қарап жүрген ешкімді де көре алмады. Анау өзінің құрдастары – Бөрібай да, Дәрібай да шөп түсіріпті. Түсіріпті дейді-ау, маялап үйіп, үстiн қара қағазбен жауып, таспен бастырып, құнттай қылып қойыпты.

	Енді, міне, бүгін ол да тірі адам тіршілігін жасайды деген пәлсапаның бір ұшынан мықтап ұстап алып, екі баласын қасына ертіп, жем-шөп ұнтақтайтын кешеннің жанына жиналған маядан шөп ұрлауға келе жатыр. Көптен бері дәл осындай көзге түртсе көргісіз тастай қараңғы түннің сәті түсуін тілеп еді. Бүгін құдай оның сол мүттәйім тілегіне құлақ асып, ал енді, қам көңіл пендем, өзің қапы қала көрме деп тұрған секілді.

	Олар ауыл шетіндегі қазан арықтың жағасына жеткенде біраз кідірістеп қалды. Үстіне қамыс төсеп, бетін бос топырақпен жаба салған былқылдақ ағаш көпірдің бір тұсы ойылған екен, қараңғыда арбаның артқы дөңгелегі соған түсіп кеткені. Үлкен ұлы Сансызбай екеуі арбаның арт жағынан итеріп, кішісі Келесбай есектің бас жібіне жармасты. Бірақ бұлар екеулеп қанша итерсе де, Келесбайжан күшеніп қанша тартса да, қозғалта алмады. Оның үстіне әтәңәнәлет қара есек те алға қарай тартудың орнына, бөксесі майысып, көткеншектей берді.

	– Ыхы! – деп жекіп қалды Сансызбай. Оның ызалы үні Жаңбырбайды селк еткізді. Тіпті қорыққанынан бұғып та қалғандай болды.

	– Өшір үніңді, – деп ысылдап есін жиып, баласына ежірейе қарады.

	Сонда барып байқады, тап қазір тұла бойын сумаңдаған суық үрей жайлап алған екен. Буын-буыны қалтырап, құлап қалайын-ақ деп тұр. «Ой жасаған-ай, бұл не, бұрын ұрлық жасап көрмегендікі ме?»

	Бір сәт Жаңбырбай осы қазан арықтың жағасынан қайтып-ақ кетсем бе екен деп те ойлады. Бірақ олай етуге қасындағы екі баласынан қысылды. Үйден шығарда оларға: «Күзетшімен өзім келісіп қойдым, жай әшейін, бір арба шөп аламыз да, қайтамыз» деп айтып қойып еді. Әрі қылышын сүйреткен қыс та қыр астына таяп қалғанда қорадағы бес-алты тұяқ малдың қарекеті бәрібір үйде тыныш жатқыза қоймасын күні бұрын іші сезіп те тұр. Әй, тәуекел!..

	«Мен неге сонша қалтыраймын, – деп ойлады ол келесі бір сәтте терең тыныс алып. – Биыл тапа-тал түсте заңды түрде қорасына шөп түсіріп алған кісі бар ма екен біздің ауылда?»

	Кенет осы ой бойына қуат бітірді ме, ол арбаның шабарасына иығын қаттырақ тіреп, батылдау итеріп жібергенде, бағанадан бері көткеншектеп тұрған қара есек те безілдеп тарта жөнелді.

	Сол екпінімен біраз жерге шейін салдырлатып-гүлдірлетіп барды да, қайтадан бірқалыпты аяңына көшіп алды. Жол жиегінде өсіп тұрған бір түп қара ағаш сонадайдан қарауытып, алғашқы мезетте қараң-құраң етіп бері қарай келе жатқан адамға ұқсай берді. Бірте-бірте оның да сұлбасы айқындалды. Ендігі бір сәтте Жаңбырбайдың көз алдына сол қара ағаштың түбінде қара ниетті біреу əдейі бұлардың жолын тосып, бұғып отырғандай елестеп кетті. Әне, шынында да, біреудің жейдесі ағараңдайтын секілді. Жүрегі атша тулап ала жөнелді. Есек арбаны тоқтатып қойып, демін ішіне тартып, төңірекке құлағын тігіп біраз тұрды. Жо-оқ. Қара ағаш желсіз, тымық түнге сүйеніп қалғып кеткендей екен. Тұсынан өтіп бара жатқанда байқады, түбінде ағараңдап жатқан нәрсе жел айдап әкеп тастаған әлдебір газеттің жұрнағы екен. Уһ!..

	Олар кешенді сырт жағынан айналып өтіп, биыл жазда Жаңбырбайлар мұқияттап жинаған маяның түбіне жетіп тоқтады. Төңірекке тағы да бір уақ сақтықпен көз салып, құлақ тігіп алған соң, Сансызбай екеуі қолдарына бесақаларын алды.

	Маяның шетін оп-оңай үңгіп, әп-сәтте арбаның шабарасынан асыра артып та үлгерді. Енді Келесбай шөптің үстіне шығып, аяғымен жаныштап басуға көшті. Сол кезде бүгін күні бойы түнеріп тұрған аспаннан алғашқы ірі-ірі тамшылар тама бастады. Әуелі шаңы басылған қара жердің, содан кейін маяның үңірейген қуысынан құрғақ шөптің иісі аңқып қоя берді. Құдай өзі істің сәтін салып-ақ тұрғандай көрінді Жаңбырбайға. Өйтпегенде ше, тастай қараңғы түн болса – міне, себелеп жауа бастаған жаңбырың болса – әне. Мұндай кезде ауыл торыған ұры-қары дейтіндерден Жаңбырекеңнің ыға қоятындай жөні жоқ. Өйткені бүгін оның өзі де ұры... Ол тіпті көңілдене бастады. Бақандай-бақандай үш еркек жабылған соң қоя ма, аздан соң тиелген шөптің қарасы молайып, арбаның үстінде тұрған Келесбай да бірте-бірте биіктеп бара жатты. «Үйде құр босқа омалып отыра бергенше, баяғыда-ақ өстуім керек еді, – деді Жаңбырбай бір десте шөпті бeсaқамен шаншып алып жатып. – Тірі адам тіршілігін жасайды деген осы да...»

	Тілінің ұшына қай-қайдағы бір қаңғырған тентек әуен түсіп: «Жаңбырбай ұрлық жасаған күні жаңбыр жауды. Жаңбырбай ұрлық жасаған күні жаңбыр жауды, лә-лә-лә...» деп тайраңдап ән салғысы келді ме-ау, немене... Тіпті ыңылдап, балаларына түсініксіз қылып айта бастаған да еді.

	Тап осы кезде маяның тасасынан шыға келген біреудің: – Тоқтаңдар! – деген әмірлі даусы саңқ ете түсті.

	Бір бесaқа шөпті аспандата көтере бергенде Жаңбырбай теңселіп кетті. Арбаның үстіндегі Келесбайға жеткізуге шамасы келмей, тәлтіректеп жүріп шашып алды.

	– Тоқтаңдар деймін! Қолға түстіңдер ме?! – деді оқыстан шыққан дауыс. – Қозғалмаңдар! Әйтпесе атамын!

	Ол күзетшінің әйелінің даусын таныды. Арбаның үстіндегі Келесбай да, қолындағы бесақасын енді қайтетінін білмей қипақтап қалған Сансызбай да сілейіп тұр. Жаңбырбай ептеп есін жия бастады. «Қашу керек! – деген ой болды бар тапқаны. – Мына қатынның аузын аңқитып тастап, қашып кету керек!..»

	Сөйтті де өзі бесақасын апыл-ғұпыл лақтырып жіберіп: – Қаш-шыңдар! – деді балаларына қарап.

	Әкесінің даусы естілісімен-ақ, қолындағы бесaқаны тастай салып Сансызбай зыта жөнелді. Төменде не болғанын жөнді ұға қоймаған Келесбай асып-сасып, тырбыңдап түсе алмай қалды. Осы кезде:

	– Тоқта, атамын! – деп шәңкілдеген дауыспен қосыла гүрс етіп мылтық та атылды.

	Жаңбырбайдың құлағы шыңылдап, түк те естімей қалды. Оқ тұп-тура құлағының түбінен ысқырып өткендей болды.

	– Көке! – деп шыңғырып жіберді Келесбай.

	Олардың енді тырп етуге мұршасы келмеді. Қос ауыз мылтығын кезенген күзетші әйел мынау тастай қараңғы мамыражай түнде бір арба шөп үшін шынымен-ақ атып тастаудан тайынбайтын секілді. Жаңбырбайдың жүрегі суылдап кетті. Зәресі ұшқан Келесбай көкесінің бауырына тығылып, қалш-қалш етеді.

	– Кәне, жүріңдер былай! – деді күзетшінің әйелі қараңғыда әлдебір жақты иегімен нұсқап көрсетіп, – Басыңдар аяқтарыңды... Кімсіңдер өзі?!

	– Қайда? – деді жүрегін тоқтатқан Жаңбырбай енді амалсыз көніп.

	– Қарауылдың бөлкесіне! – деді әйел әмірлі үнмен. – Болыңдар, тез!

	– Әй, Қалипа, осы жерде-ақ сөйлесе берейік те! – Жоқ, болмайды. Жүріңдер деген соң, жүріңдер!

	– Онда барып не істейміз?..

	– Шөпті қалай ұрлау керек екенін үйретемін сендерге! У-уһ, зиянкестер өңшең. Жүріңдер, кәне, қамап тастаймын!

	– Калипаш-ау, Қалипаш, айналайын...

	– Қысқарт! Айналмай-ақ қой мені, керегі жоқ! Кімсің өзі?

	– Айтпаймын!

	– Қырсығын қара...

	Күзетшінің әйелінің – «бөдке» деп тұрғаны қайсыбір жылы қирап қалған автолəпкінің төрт бұрышты қорабы болатын. Кім екені белгісіз... сірә, күзетшінің өзі шығар, оны осында трактормен сүйреп әкеліп, маяның бір шетіне қонжитып қойған еді. Тап осындай жаңбырлы күндері күзетшілер соған барып паналап жүрсе керек. Үсті-бастары малмандай су болған Жаңбырбай мен баласы екеуі қомпаңдаған күзетші әйелдің алдына түсіп сүмірейіп келіп, бөлкенің ішіне тұтқын болып енді. Бір қолымен мылтығын кезеніп жүріп ол есікті салдыр-гүлдір еткізіп жапты да, сыртынан құлыптап кетті. Мұның іші жылы әрі құрғақ екен. Сырттағы сатырлап жауған жаңбырдың даусы енді қаттырақ естіле бастады. Темір бөдкенің төбесіне тиген тамшылар дзың-дзың еткен дыбыс шығарып, іш жағына жаңғырығып естіледі. Жаңбырбай қалтасынан сіріңке алып шақты. Бұрыш жақта ескі күпəйке ме, әлде көрпеше ме, бір нәрсе қарауытып көрінді. Ол дір-дір етіп өзіне жабыса түскен Келесбайды құшақтап, соның үстіне барып отырды.

	– Көке, жаңа Сансызбай ұстатпай қашып кетті ғой, ә? – деді Келесбай бір кезде үн қатып.

	– Иә, ол зымырап қашып кетті...

	– Егер мен шөптің үстінен секіріп түскенімде ғой, біз де қашып кетер едік ә, көке?

	Күзетші әйелдің қолына түсіп қалғандарына Келесбай өзін кінәлі санап отырғанын сезді. Ол оның басынан сипап, өзіне қарай тартты. Қорқынышы әлі басылмаған ба, жоқ болмаса жаурап отыр ма, Келесбай оқта-текте дір-дір етіп қояды. «Әй, балам-ай, – деп ойлады әкесі жабырқап. – Сен емес, мен ғой бәріне де кінәлі, мен...»

	Сол-ақ екен, Жаңбырбайдың жан дүниесін жалғыздық торлап ала қойды.

	Анау төмендегі ауылда, қап-қараңғы түнде, сатырлап жауған жаңбырдың астында, жылы үйде, жұмсақ төсекте рақаттанып жатып ұйқыға шоматын адамдарда не арман бар екен, шіркін. Жоқ-ау. Жоқ шығар... Егер бар болса, тап осылайша тым-тырыс, мұңсыз-қамсыз қалпында мүлгіп жатпас еді ғой. Түнгі ұйқылары да, таңмен таласа тосып алар тіршіліктері де тыныш...

	«Сорлап қалған жалғыз мен ғана екенмін, – деді қапырық бөлкенің ішінде қай-қайдағы ауыр ойлар еңсесін басып. – Бүгінгідей қара нөсер басталардың алдында биік аспанман қаңғырып түсіп, жападан-жалғыз жер құшатын жетім тамшыдай құрбандық болдым. Ертең осы бір арба шөп үшін түрмеге қамалып кетсем де, араша түсетін ешқайсысы жоқ. Бәрінің де ұпайы түгел, ұйқысы тыныш...»

	Кенет Келесбай әкесінің осы ойын тап басқандай:

	– Көке, енді бізді соттайтын шығар?.. – деді үрейлене басын көтеріп.

	Жаңбырбай сасып қалды. Содан соң күректей алақанымен оның басынан тағы да сипап:

	– Жоқ... – деді. Өз даусына өзі таң қалды. Көмейіне өксік тірелгендей, жарықшақтанып, құмығып шықты.

	– Жоқ, бізді соттамайды, – деді даусын қатайтуға тырысып, тамағын кенеп. – Бір арба шөпке бола ешкім де соттамайды. Сен қорықпа. Тіпті соттай қалған күнде, мені ғана әкетеді, сендерге тиіспейді.

	– Көке-е! – Келесбай қыстыға жылап жіберіп, көкесінің мойнынан құшақтай алды. Жаңбырбайдың жүрегі елжіреп, өкпе-бауыры езіліп кетті. «О, жаратқан, – деді ол өз ойынан өзі шошып. – Қай-қайдағыны айтып, жас баланың зәресін үшырып... Әй, өзім де оңбаймын-ау!»

	– Көке-е, – деді Келесбай қорсылдап. – Сіз... сізді емес, ме... мені соттасын керек болса! Шө... шөптің үстінен түсе алмай қалғаным үшін ме... мені сот-тасын!

	– Тәйт әрі! – деді Жаңбырбай даусын енді ғана қатайтып. – Ой, ақымақ! Айтқан сөзінің түрін қара. Ешкім де бізді соттайын деп жатқан жоқ. Соттап көрсін, мен олардың мойнын бұрап жұлып алайын!

	Содан соң бойын ыза кернеп:

	– Қалипа, әй, Қалипа-а! – деп айқай салды темір «бөлкенің» ішін жаңғырықтырып.

	Бірақ сырттағы жаңбырдың сытыры естіртпеді ме, әлде естісе де, жауап беруге ерінді ме, ешкім үн қатпады.

	Темір «бөлкенің» төбесіне тиіп, дзың-дзың етіп жан-жаққа ұшып жатқан тамшылардың дыбысы үдей түскен сияқты. Ол жан қалтасын сипалап, шылым алып тұтатты.

	«Түннің қай мезгілі боп қалды екен? – деп ойлады ащы түтінді құшырлана сора түсіп. Әлгі Сансызбай қалай қарай қашып кетті? Үйге барды ма? Шешесіне болған оқиғаның бәрін де айна-қатесіз жеткізген шығар!..»

	Ол бүгін балаларына ғана емес, әйеліне де өтірік айтып кетіп еді. «Күзетшімен өзім келісіп қойғам, әшейін, көпшіліктің көзіне түспей барамыз да, бір арба шөп артып қайтамыз», – деді.

	Енді міне, сол «барамыз да, қайтамыз» деп жыпылдаған сабазың түннің бір уағына шейін ұшты-күйлі жоқ. Темір «бөлкенің» ішінде тұтқын болып отыр. Әкесінің бүгінгі өтірігін мынау Келесбай да сезеді. Бірақ, үндемейді. Бала ғой әлі... Әй, дегенмен, бала болса да ақылы бар өзінің. Бүгін әкесінің хас масқара болғанын біліп, бірақ ол үшін кінәлауға болмайтынын да сезіп, іштей тынып отыр. «Ой, айналайын-н, Келесбайжан... Ау, мынау неме, қашан ұйықтап қалған? Мен мұны мұрны пысылдап ойланып жатыр екен десем?..»

	– Келесбай, а Келесбай?! – деді Жаңбырбай ақырын ғана оның иығынан қозғап. Бірақ ол үн қатпады. Пысылдап тыныс алғаны ғана сезіледі. Жаңбырбай баласының басын көтеріп, ескі күпəйкенің үстіне жайғастырып жатқызды да, орнынан тұрып, сыртқа құлақ түрді.

	Тырс-тырс, дзың-дзың. Тамшылар сол ескі әуенінен жаңылмапты. «Қызық-ай, – деді Жаңбырбай тыңдай түсіп. – Колхоз болып, мемлекет болып қауымдасып өмір сүріп келеміз дегенімен, адамдар да осы тамшылар сияқты. Сырттай қарағанда толассыз құйған жаңбырдай тіршілік, ал іштей зер салып, үңіле қарасаң, әрқайсысы жеке-жеке үзіліп түскен тамшыға ұқсайды... Содан да болар, әркімнің қуанышы да, қайғысы да, күлкісі де, көз жасы да – бәрі-бәрі өзіне тән. Өзіне ғана тиесілі. Біреу ерте, біреу кеш үзіліп түседі. Бәрі де жалғыз, бәрі де жетім... Бірақ тіршіліктің жаңбыры бәрібір толастамайды...»

	Түннің бір уағында сырттағы жаңбыр басылды. Маяның шетін үңгіп алып, манадан бері «бөдкеге» қарап мылтығын кезеніп отырған Қалипа да қуыстан шығып, үстіне жабысқан шөпті қағып-сілкіп түсіре бастады. Қазығұрт жақтан қоңыр салқын самал есті. Шері тарқаған түнгі аспаннан ең соңғы тамшылар арагідік-арагідік үзіліп түседі. Күні бойы желіні сыздап, тырсиып қозғала алмай жатқан қорғасындай ауыр бұлттар қазір биязы жүндей жеңілдеп, бірте-бірте екпіні қатая бастаған желмен үдере көшіп барады. Әп-сәттен соң аспан тазарып, нөсер жауынмен бетін жуған аппақ, жарқырауық жұлдыздар жамырап көріне бастады.

	– Қалипа, а Қалипа! – деді Жаңбырбай «бөлкенің» ішінен дауыстап.

	– Әу.

	– Біз осылай отыра береміз бе?

	– Е, отыра бермегенде, менің үйіме қонаққа барайын деп пе ең?!

	– Есікті ашсаңшы. Таза ауа жұтайық та...

	– Таң атқан соң жұтасың таза ауаны! У-уһ, зиянкестер өңшең!

	– Әй, Қалипа, сен өйтiп қорлама кісіні. Біле білсең, осы шөпті жазда мен өзім маялағанмын. Колхозға менің де еңбегім сіңген!

	– Сен осы кімсің?!? – деді Қалипа темір «бөлкенің» ішінен күңгірлеген Жаңбырбайдың даусын тани алмай.

	– Атың кім?

	– Айтпаймын!

	– Айтпасаң, Айтпайдың қатыны бол! – деп күңкілдеді де, Қалипа үнсіз қалды. Жаңбырбай еріксіз мырс ете түсті.

	– Қалипа-ау, өлтірсең де айтып өлтірші. Таң атқанша қамап қойғанда не істемексің?

	– Басқармаға тапсырамын...

	– Әй, Қалипа, бір жолға кешіре салсаңшы. Ауылдас емес пе едік. Түк те алғаным жоқ қой. Сенбейтін болсаң, біздің үйдің шөп қорасын көрсетейін. Шөп түгілі, саңылтыр да таба алмайсың.

	Бірақ Жаңбырбай бұдан соң жалынса да, жалбарынса да, оған құлақ аса қоятын Қалипа болмады. Беліне байлап жүрген кендір арқанды алып, әлгінде өзі отырған қуыстан шыққан екі десте шөпті екі ұшына теңдеп буа бастады. Аяғымен басып тұрып шірене тартты. Сонан соң «бөдке» жаққа күдіктене қарап қойып, арқанды иығына асты.

	– Таң атқанша тырп етпейсіңдер! – деді шөпті көтеріп тұрып зілдене дауыстап. – Егер есікті бұзып шығамын десеңдер, айтпады деме, атамын да тастаймын!

	Сөйтті де өзі бір иығына мылтығын, бір иығына шөбін асып алып, аяқ тықырын білдірмей ауылға қарай ұзай берді. Аспан көгілжім тартып, айнала айқын көріне бастаған. Сай жақтағы ауыл таң алдындағы тәтті ұйқының құшағында. Ит те үрмеді, тауық та шақырған жоқ. «Құрысын, түні бойы әуре болдым ғой», – деп ойлады Қалипа жолда асыға басып келе жатып. Үнінде бір өкініш бар еді. Бұлардың да маяны күзетіп жүрміз дегені жай сөз әшейін. Түнге қарай күйеуі не болмаса Қалипаның өзі келіп, маяны бір-екі рет айналып, үйлеріне шөп арқалап қайтады. Құрақбайдың өзі болса, есекпен келеді. Шөпті де молдау алып, үйге тура жолмен тартпай, ауылды алыстан айналып, басқа жақпен қайтады. «Ессіз қалғыр, тезірек үйге жетіп, шөпті тастап, ізімше қайтып келемін, – деді Қалипа аяғын жылдамдата басып. – Жоқ әлде Құрақбайдың өзін жіберсем бе екен?.. Бірақ ол маубас ұйқысырап жүріп, мыналардан айырылып қалуы да мүмкін. Оның үстіне бастық қайныма ұрыларды өз қолымен апарып тапсырғаным жақсы. Көрсін біздің маяны қалай қорып жүргенімізді!..»

	Желдің екпіні күшейе түскен секілді. Шөп арқалаған Қалипаның арт жағынан итермелеп, тезірек, тезірек бассаңшы аяғыңды дегендей асықтырып, дедектете жөнеледі. Ол қазан арықтың жағасына жеткенде сәл кідіріп қалды. Былтыр мұраптар жүгеріге суды көбірек бұрамыз деп, жер қазатын трактормен арықты тым тереңдетіп жіберген болатын. Содан бері бұл тұспен жүрген адамдар жіңішке тақтай көпірмен өтуші еді. Бұл да бір бәле, қашан арғы бетке шыққанша шыбын жаныңды шүберекке түюмен боласың. Бірақ қазір Қалипаның көп ойланып-толғанып жатуға мұршасы жоқ-ты. Ентігіп тұрып жіңішке көпірдің бір шетін жүрексіне басты. Ортан беліне дейін қалт-құлт етіп келе жатты да, тап ортасына жеткенде, жаңбырдан соң су болып, жалтырап қалған тақтайдан аяғы тайып кетіп, жалп етіп құлады. Құлағанда да, оңбай құлады. Ұшатын құсша екі қолын екі жағына жайып жіберіп, иығындағы шөптің бір дестесі ары, бір дестесі өзімен бірге бері ауып түсті. Қырсық болғанда, мойнындағы мылтықтың дүмі ар жаққа қарай ауған шөптің астында кетті де, масқарасы шыққан Қалипа аяғы жерге тимей тыпырлап, асылды да қалды. Ары бұлқынды, бері бұлқынды. Бірақ босана алмады. Оның үстіне мылтықтың бауы мойнына қарай жылжып, дәл кеңірдегінің тұсынан қылғындыра бастады. Көзі алайып бара жатқан Қалипа:

	– Ойы-ыбай, өл-дім! Құтқарыңдар-р! – деп айқайлауға әзер шамасы жетті...

	Тап осы кезде темір «бөлкенің» есігінің алдына біреу бұқпантайлап келіп, жалп етіп отыра қалды.

	– Көке-е! – деді іштегілерге қарап ақырын дауыстап. Жалма-жан орнынан атып түрегелген Жаңбырбай Сансызбайдың даусын танып:

	– Сен неғып жүрсің мұнда? – деді зәресі ұшып.

	– Ол кетіп қалды... – деді Сансызбай сыбырлап.

	– Кім?..

	– Күзетші.

	– Қайда кетті?

	– Ауыл жаққа қарай. Көке, есікті ашайын ба?

	– Аш. Тезірек...

	Сансызбай қараңғыда маяның төңірегін сипалап жүріп ұзын темір тауып алып, жүгіріп қайтып келді. Құлыпты бір-ақ ырғап сындырды. Жігіт болып қалған екен. Қолының қаруы бар.

	Жаңбырбай ескі күпəйкенің үстінде бүрісіп ұйықтап жатқан баласын жұлқылап оята бастады.

	– Әй, Келесбай, тұр деймін! Тұра ғой, балам!..

	– Ы-ы, – деп ыңырсыды ұйқылы-ояу Келесбай көзін аша алмай. – Қай-да барамыз?

	– Үйге қайтамыз?

	– Көке, шынымен-ақ үйге барамыз ба? Енді бізді соттамайтын болды ма? – деп, Келесбай тәлтіректеп орнынан тұрды.

	Қапырық «бөлкенің» ішінен сыртқа шыққан соң Жаңбырбай шүғыл сергіді. Жаңағы оқиғаның бәрі қорқынышты түс сияқты көрінді. Аяғын ширақ басып келіп есектің мойнындағы қамыт бауын шешті де, арбаның оқтығын көтеріп, тиелген шөпті аударып тастады. Содан соң қара есекті қайта жегіп, үшеуі ауылға қайтты.

	Бұл кезде таң алдындағы аспан шымқай қара көк түске боялып, жуылған шыныдай мөлдіреп қалған болатын. Танакөз жұлдыздар бірінен кейін бірі сөніп жатты. Күзгі жел жаңбырдан соңғы тап-таза, ару даланың кәусар ауасын көл суындай суытып, қарсы алдынан бөгет болар ешқандай кедергі кезікпегеніне есіріп, екпіндеп, еліре соғады. Лайсаң қара жолмен дедектеп келе жатқан қара есек, жол жиегінде жұпар шашқан жусанның кермек иісі танауын жыбырлатқандай, қайта-қайта пысқырынып, бүгежектей береді. Келесбай мойнын пиджагінің жағасына тығып алып, бүрсеңдеп, дір-дір етіп қояды. Бұл жолы ол қорқып келе жатқан жоқ, тоңып келеді. Ал Сансызбай жаяу жүруге ерініп, арбаның арт жағына отырып алған. Одан Жаңбырбай: «Күзетшінің әйелі бізді «бөдкеге» қамап қойғанда, сен қайда болдың?» деп сұрағысы-ақ келеді. Бірақ таң алдындағы мынау мөлдіреген тыныштықты қимағандай. Әрі тәтті ұйқының мезгілі болғандықтан ба, еш нәрсе ойлауға да, тыңдауға да зауқы соқпады. Ал Сансызбай болса, көкем сөйтіп сұраса екен деп іштей тілеп: «Маяның қуысында тығылып жаттым. Күзетшінің әрбір қимылын аңдыдым, көке. Ол түк те сезген жоқ. Енді болмағанда, мылтығын ұрлап алатын едім...» деп айтпақ болып, кеудесін мақтаныш кернеді.

	Олар қазан арықтың тұсына жете бергенде жоғары жақтан:

	– Ойы-бай, құтқарыңдар! Өлдім! – деген дауыс естілді.

	Қалт тоқтаған Жаңбырбай солай қарай құлағын тігіп, қимылсыз тұрып қалды. Әне, көмек сұраған қырылдаған дауыс тағы да естілді. Бұл не? Шайтан ба шақырып жатқан, әлде су перісі ме? Бір сәт бүгінгі бастан кешкен шырғалаңым да жетер деп жүре бергісі келді. Бірақ оған дәті жетпеді.

	– Өлдім-м! Құтқарыңдар!

	Жо-жоқ, жын да, пері де емес, кәдімгі адамның даусы сияқты. Олар Келесбайды арбаның жанына қалдырып, Сансызбай екеуі солай қарай жүгіре жөнелді. Алқынып жеткен Жаңбырбай тақтай көпірге асылып қалған күзетшінің әйелін көріп, алғашқыда селк ете түсті. Көзі алайып, қылқынып жатқан Қалипа:

	– Құт-қарыңдар! – деді қырылдап. – Құтқара гөріңдер!..

	Не істерін білмей сасып қалған Жаңбырбай бір аттап, екі аттап тақтай қөпірдің үстіне шықты.

	– Өлә, көке, ол – күзетші ғой! – деді Сансызбай көзі бақырайып. – Құтқармаңыз оны, бізді тағы да ұстап алады.

	– Қой әрі, – деді Жаңбырбай күбірлеп. – Өледі ғой байғұс...

	Ол Қалипаның мойнындағы мылтықтың бауын әзер дегенде ағытып алды. Тақтай көпірдің бір шетіндегі шөпке жан біткендей, қозғалақтап тұрып ауып кеткенде, қазан арықтың түбіндегі шалшық суға Қалипа шалп ете түсті.

	– Уһ, өлдім-ау, – деді салқын суда тырайып жатып есін жиып. Жаңбырбай қолын созып, оны жағаға тартып шығарды. Үсті-басы малмандай су болған Қалипа арықтың жиегінде отырып:

	– Құрып қалғырдың шөбі-ай! – деді де, ызаға булығып жылап жіберді.

	– Қой енді, Қалипа, жылама, – деді Жаңбырбай оны жұбатып. – Өзің де шөп ұрлайды екенсің ғой!..

	Сөйтті де, судан шыққан құбыжықтай болып отырған әйелге қарап кенеттен қарқылдап күліп жіберді.

	– О-о-о! – деді Қалипа, жылап отырғаны не күліп отырғаны белгісіз, қызық пішінде.

	Біраздан соң, арықтың жағасынан жусан сындырып алып, аяқ-қолына жұққан лайды тазалаған болды. Кенет жеңімен көзін сүртіп Жаңбырбайға қарап:

	– Әй! – деді селк ете түсіп. – Жаңбырбайсың ба? Түндегі ұры сен емессің бе?!

	Жаңбырбайдың іші қылп ете қалды. Езуін жиып ала қойып:

	– Қайдағы ұры?.. – деді түк білмегенсіп. – Біз ешқандай ұрыңды білмейміз, Қалипа. Балам екеуміз ат арқандауға шыққан бетіміз.

	– Е-е, – деді Қалипа онша сеніңкіремей. – Солай ма еді?.. Мен сендер екен деп қалсам...

	– Кімді? – деді Жаңбырбай өп-өтірік аңқауси қалып.

	– Түнде шөпке ұрылар түсіп...

	– Апырай, ә?.. Кәйттің оларды, ұстадың ба?

	– Бөлкенің ішіне қамап кеттім...

	– Обал болған екен... – деді Жаңбырбай басын шайқап.

	Кенет Қалипа арықтың жағасында өзіне қарап жымың-жымың еткен Сансызбайға күдіктене көз тастады. «Осылар ғой, – деді үнсіз кәдік алып. – Түндегі ұрының да жанында баласы бар еді. Осылар...»

	– Мылтығым қайда менің?! – деді ол жалма-жан орнынан ұшып түрегеліп.

	– Оны қайтесің, байғұс-ау?.. – деді Жаңбырбай да оның алақ-жұлақ еткен түрінен күдіктеніп.

	– Ұрыны ұстаймын! Әкел бері мылтығымды! Түндегі ұры – сендерсіңдер...

	– О сорлы! – деді Жаңбырбай өзіне қарай ұмтылған Қалипаны қолымен жасқап. – Тапқан екенсің оп-оңай жерде ұстала қалатын ұрыны. Мен емес, сенің өзің ұрысың! Шашылып жатқан мынау шөп кімдікі?! Әрине, сенікі. Тойыст колхоздікі. Ал сен бар ғой, колхоздың шөбін қорудың орнына, түн жамылып жырмыштап ұрлап жүрсің. Қар-ра мұны, кәне, түс алдыма. Көрсетейін мен саған шөп ұрлаған қандай екенін. Ал анау шөбіңді, қиқақтама! Əйтпесе бар ғой...

	Ол мылтықтың шүріппесін қайырып, түсін суытып Қалипаға қарай кезенді.

	– Әй, әй, мылтық оқтаулы! – деді зәре-иманы ұшқан ол қалтырап. Сөйтті де, қазан арықтың ішіне лып етіп түсіп, екі десте шөпті сүйреп шықты.

	– Арқала! – деп әмір берді Жаңбырбай.

	– Қа-қалай? – деді Қалипа кекештеніп.

	– Осы жерге дейін қалай әкелсең, солай!

	– Үйбай, сен шынымен-ақ мені...

	– Түс алдыма! – деді Жаңбырбай.

	Енді тұтқын болмауға Қалипаның да амалы қалмады. Үсті-басы малмандай су, екі десте шөпті иығына асып, ілбіп басып Жаңбырбайдың алдына түсті.

	Сансызбай болса, теңдесі жоқ бір қызық спектакль көріп келе жатқандай, қолымен аузын басып, жымың-жымың күледі.

	Оның бұл көңілді кейпіне қызыға қараған Жаңбырбай көзін қысып, Келесбай екеуің үйге кете беріңдер деп ымдады. Әлгінде келген жағына қарай Сансызбай құстай ұша жөнелді.

	Сәлден соң төменгі жақтан есек арбаның салдырлаған дыбысы естілді. Елең ете қалған Қалипа:

	– Әне, әне! – деді қалт тоқтап. – Кетті ұрылар!

	– Қысқарт сөзді! – Жаңбырбай мылтықтың ұңғысымен оның арқасынан түртіп қойды. – Сол ұрылардың бәрiнiң де бастығы, атаманы – мына өзіңсің! Кәне, жылдам бас аяғыңды...

	Сұп-суық мылтықтың ұңғысы арқасына тигенде:

	– Көтек! – деп шошып кеткен Қалипа безілдей жөнелді.

	Сөйтіп келе жатып:

	– Әй, мені қайда апармақшысың? – деп қояды.

	– Бастықтың өз қолына табыс етемін! – деді Жаңбырбай салтанатты түрде. – Көрсін, білсін...

	– Үйба-ай, – деді Қалипа даусын созып. – Бастық қайнымнан ұят болатын болды-ау...

	Ауылға жақындаған сайын Қалипаның адымы қысқарып, кібіртіктей бастады. Ал Жаңбырбай болса, керісінше, күзетшінің қос ауызын кезеніп, тап бір саяси ірі тұтқынды алып келе жатқандай, аяқты алшаң-алшаң басады. Осы келе жатқанда, үсті-басы малмандай су, шөп арқалаған шүйкедей әйелдің ту сыртынан шүріппені басып-ақ жіберсем бе екен деген тентек ой да кеудесін түртіп қояды.

	Кенет шеткі үйдің тұсына жете бергенде, Қалипа арқасындағы шөпті тастай салып, жалт бұрылып қаша жөнелді. Сасып қалған Жаңбырбай шүріппені қалай басып жібергенін аңдамады. Гүрс етіп мылтық атылды. Құлағы шуылдап, есеңгіреп қалған ол қолындағы қос ауызға таңдана қарап, сілейіп тұрып қалды.

	Үй-үйдің арасымен Қалипа безіп барады. Құдай сақтапты. Оқ айдалаға атылған екен.

	Тым-тырыс жатқан ауыл таң алдында атылған оқтың ащы даусынан оянды...





КЕРІМСАЛ ЕССЕ, КЕЛІНШЕК МҰҢАЯДЫ


	Егін піскен кезде бұл өлкеде самсаған техника, қаптаған ел көбейетін. Қаладағы автобазадан шоферлар, егіні кеш сарғаятын совхоздан комбайншылар, жергілікті халықтың тілімен айтқанда – жәрдемшілер келетін.

	Шіліңгір шілденің ми қайнататын аптабында күнге күйіп, кірпігін шаң кіреукелеп жүріп, бәрі жабылып шөлейт даланың ырысын бір ай уақыт шамасында жинап-теріп бітіп қалатын-ды. Сол жиын-терін аяқталғанша талай оқиғалар өтетін. Олардың ішінде қызығы да, шыжығы да, күлкілісі де, қорқыныштысы да болушы еді. Былтырдың өзінде бір-біріне қарама-қайшы екі оқиға өткен. Қаладағы автобазадан келген диспетчер, он тоғызға жаңа толған жас қыз Гүлайым осы ауылға келін боп түсті де, осы Майбұлақта туып, Майбұлақта өскен қырма сақал Бекмұрат бір чемодан киімін арқалап, артында қалып бара жатқан жалғыз шешесінің көз жасына да қарамай, ауылдан қашып кетті. Әрине, Гүлайымды мақтап, Бекмұратты кінәлай салу оңай ғой. Бірақ бұл екі оқиғаның да өзіне лайық шытырман-шырғалаңы, күн өткен сайын көз алдымызда айқындала, анықтала түсетін себебі мен салдары, езуге күлкі үйіретін де, көзге жас алдыратын да сәттері болған-ды.

	Ал биыл... биыл егiн бiтiк өсті. Өткен жылдың күзінде шал-шауқандар, келер жыл – барыс жылы, барыс жылы береке болады деп еді. Айтқандары айнымай келді. Маңсары шоқысының биігінен көктемде бұлт арылмады. Жаңбыр көп жауды. Көкорай шөп қалың шықты. Егін де тез бой алып, басын ауырлай берді.

	Қайсыбір жылдары жаудай қаптап, түнеріп, түйіліп келетін қара бұлттар үйіріліп тұрып-тұрып, Маңсарының айбарынан қаймыққандай қара жерге бір тамбай, тоз-тоз боп ыдырап кететін. Ал биыл айрықша: алқаракөк аспанда жүзген бір шөкім ақша бұлтқа шейін ойнап жүріп жылаған жас баладай көз жасын оңай төге салады да, артынша сақ-сақ күліп ойнақтап кете барады. Жаңбырдан соң дала жадырап, жұпар шашады. Жусан мен дермененiң, кеурек пен құлқайырдың иісі мұрын жарады. Шаң басты болған қара жолдың топырағы бұрқылдап, жаңа ғана жүріп өткен машинаның ізінен болар-болмас шаң көтеріліп, әлсіз ғана сейіліп жатады.

	Сондай сәттерде егіншілердің қосында аспаз боп жүрген Бибіқыз өзін іштей мүжіген қайғыны бір пәc ұмытып, көңілі сергіп қалғандай болатын. Көкірегін кере терең тыныс алып, жүрегін жаншып жатқан қайғыны оңашада ауыр күрсініспен сыртқа шығаратын. Салқын да сабат ауа іштегі өрттің жалынын сәл де болса бәсеңсітуші еді.

	Былтыр күзде күйеуі қырық күнге созылған тосын аурудан дүние салып, Бибіқыз жиырма төртке жаңа толған, үлбіреген жас шағында жесір қалды. Қара суық күздің көңілсіз бір күнінде оқыстан соққан тағдырдың дауылы жас отаудың керегесін күйретіп, шаңырағын ортасына түсіріп кетті. Сол шаңырақтың иесі – Есен көз жұмды. Саялы бәйтерек құлады.

	Маңсарының етегіндегі егінді бітіп, ауылға жақын жерге ауысқанда ол іштей қуанғандай болды. Үйге барып кір-қоңымызды жуып, үсті-басымызды ретке келтіріп алатын болдық-ау деп ойлады.

	Түс кезінде қос басында көкқасқа машиналарын қаңтарып қойып, бастықтардың келуін күтіп, бастырманың астындағы сəкіде шалқасынан түсіп жатқан шофер жігіттердің бірі ерікті ме, талайдан бері ешкім қол тигізбеген домбыраны тыңқылдата бастады. Аздан соң «әу» деп, шырқай жөнелді. Әуелде тарғылданып шыққанымен, дауысы бірте-бірте ашылып, тыңдаушының жан-жүрегін иітетін қоңыр әуенге көшті. Ән – «Бір келіншек» еді... Қызыл вагон үйшіктің алдында «Қазақстан әйелдері» журналын парақтап отырған Бибіқыз селк етіп басын көтеріп, құлақ түрді. Ән сазы оның көңіл түкпірінде тығылып жатқан бір мұңды оятып, сол мұң жылы жаққа қайтып бара жатқан өз туыстарын көріп тыпыршыған тордағы құстай бұлқынып, көмейіне лық етіп өксік кептелді.



	Түбінде зәйімкенің бір келіншек, бір келіншек...



	Ол қандай келіншек? Бибіқыз секілді мұңлық па? Сағыныштан сарғайып, екі көзі боталап әлдекімді күте ме екен алаңдап?.. Кімді күтеді?..

	Сағынған жан сарғайтып жетер болса түбінде, күту деген не тәйірі! Егер мынау жарық дүниеге Есен қайтып оралар десе тағы да, Бибіқыз мәңгі күтуден жалықпас еді-ау, Дариға-ай... Күнде-күнде жол тосып, күтер еді, күте берер еді.



	Түбінде зәйімкенің бір келіншек, бір келіншек...



	Маңсары жақ тұстан керiмсал есті. Қос басынан әуелей ұшқан ән қалықтап, Әулие шоқының да жүрегіне жетіп, сонау бір ескі жылғы шерiн қозғап, ауыр күрсінгеніндей ып-ыстық леп. Керімсалмен шалқып, айнала, төңіректен қураған кеурек пен сасырдың иісі әлсін-әлсін үзіліп жетіп, үздігіп жетіп, Бибіқыздың көңіліндегі үмітсіз сағынышты үрлей бастады. Оның есіне былтырғы жаз оралды.

	...Қолында тамақ орап алған түйіншегі бар жас келіншек ауылдан шығып, жалғыз аяқ соқпақпен Маңсарыны бетке алып келе жатты. Ол кезде Есен комбайнда еді. Үйге келуге мұршасы болмай, қос басына түнеп жүргеніне біраз күн өткен. Бибіқыз оны қатты сағынып жүрген-ді.

	Ол Есенге деп бір бөтелкеге сүт, бір бөтелкеге айран құйып, азын-аулақ тамақ алған. Маңсарыға барып қайтамын дегеніне енесі де қарсы болған жоқ. Жарықтық момын кісі ғой. Не ойласа да көбіне-көп ішінде қалады. Сыртқа шығармайды. Әйтпесе, жас келіншектің күйеуін сағынып жүргенін білмеді дейсіз бе? Білді ғой. Бәлкім, «сезіп тұрмын-ау, қу келіншек, көмейіңді» деп, іштей мырс етіп күлген де болар.

	Бірақ зыр жүгіріп жүрген Бибіқыздың оны ойлап жатуға мұршасы болмады. Егер біреу сонда: «Түу, сонау Маңсарыға жаяу салпақтап күйеуіне тамақ тасып жүрген кімді көрдің? Мұның ұят емес пе?» деп жазғырса да тоқтамас еді-ау. Өзі аса дегбірсізденіп, ауылдан ұзап шыққанша тағат таппады. Мына бетімен Маңсары жер түбі болса да тайынбайтын секілді.

	Ұзақ уақыт ауыл арасынан қия баспай жүріп, кең далаға шыққанда адамның ең алғашқы сезетіні шексіз еркіндік болады екен. Қараптан-қарап көңілің шалқып, ән салып, айқайлағың келеді...

	Шөбі қурап, қуаң тартқан құла дүз де ғажап сұлу боп көрінер еді сонда. Ыстық күннің астында басын төмен иіп, мүлгіп тұрған құлқайыр көңілге біртүрлі қуаныш үйіріп, өз-өзіңнен жымия саласың. Боз жусанның иісі бұрқырап танауыңды жарып бара жатады. Қанша жұтсаң – тоймайсың.

	Бүгін таңертең аяқ астынан бұрқ етіп көтерілген сағынышы да кең дала көңілін алаңдатқасын бірте-бірте сейілейін деді. Жүрген сайын жол ұзара түсті. Бір мезгілде ол шаршай бастады. Отырып демалғысы келіп еді, бөтелкедегі сүтті ашытып алармын деп қорықты.

	Бұл жақындадым-ау деген сайын Маңсары алыстай берді. Жолдың ұзақ екенін сонда барып білді. Әлде-е-ен соң туфлиі аяғын қажады. Шешіп қолына алып, жалаң аяқ жүріп көріп еді, ыстық топырақ қытықтап, әуелде күлкісін келтірді.

	Балтырын қураған шөп сырып, айқыш-ұйқыш қызыл сызықтар түсірді. Аяғы тіпті адам көргісіз, әбден шаңға баттасты. Құдайым-ай, жолда жуып алатын су да жоқ. Есеннің қасындағы кісілер мазақтап күлетін шығар, бетім-ай... ұяттағы деп іштей қысыла бастады. Қалт тұра қалып, жалма-жан туфлиін қайтадан киіп алды. «Үйдегі салпыншағымды аяғыма іліп неғып жүре бермедім екен?! Біркиерімді киіп шыққаным не сорым!» деп өкінді.

	Ол енді өзінің бүгін тойға баратындай жасанып киініп шыққанына да ұяла бастады.

	Жарты жолдан бұрылып ауылға қайтып кетпекші де болды. Бірақ әлдекім қолынан тартып алға қарай сүйреп келе жатқандай, өз аяғы өзіне көнер емес. Тоқтамайды. Дедектей түседі. Есенді сағынып қалғаны болар. Иә, мейлі, мазақтаса мазақтай берсін, бүгін қалайда Есенді бір көрмей қайтпайды.

	Ол ерні кeзeрiп шөлдеп, аяғы тізесіне дейін шаң болып, Маңсарыға әрең жетті. Туфли қaжaғaн аяғын ауырсынып, бір жағы қос басында жүрген кісілерден ұялып, ілби басып жақындай берді. Әбүйір болғанда, олардың ешқайсысы да Бибіқызға назар аударған жоқ. Біреуі комбайнның бірдеме деген темiрi жоқ, кешелі бері тоқтап тұр, соны қайтсең де тауып кел деп, енді біреуі оны қайдан табамын, жерден қазамын ба деп, өзара қызылкеңірдек боп айқайласып жатыр екен. Арғы беткейде бидай орып жүрген комбайндарға қарап тұрып, ол Есенді бірден тапты. Асыға басып солай қарай жүрді...



	Түбінде зәйімкенің бір келіншек, бір келіншек...



	Ән аяқталған кезде Бибіқыздың көзі жасқа толып, иегі дір-дір етіп кемсеңдеп отыр еді. Ол ән айтқан шофер жігіт жаққа қарауға біртүрлі қаймықты. Бұның іштегі ойын, арман-қиялын біліп қойып, әдейі айтқандай көрінді. Қос басына біраз адам жиналып қалған екен, ән салған жігітті қошеметтеп, кеу-кеулесіп жатты. Бибіқыз көз жасымды біреу көріп қала ма деп ұялып, орнынан лып етіп тұрып, вагонүйшікке еніп кетті...

	Түс ауа олар жиынып-терініп, көшуге қамданды. Аспазшылар біреу-екеуден көкқасқа «ЗИЛ»-дердің кабинасына отырып жатты. Әлгі ұзын тұра, қара сұр кісі қоярда-қоймай Бибіқыздың алдына кесе-көлденеңдеп тұрып алды. Содан соң ол, амал жоқ, ұзын тұраның машинасына отырды. Әлденеден қысылып, екі беті алаулап қызарып кетті.

	Ауылға жеткенше олар бір-біріне тіс жарып, тіл қатқан жоқ. Тек Бибіқыз машинадан түсіп жатқан кезде ғана ұзын тұра тісін ақситып, ыржың етіп күлді...

	Сол күні оны-мұны шаруаларды реттестіріп тастайын деп күйбеңдеп, түннің бейуағына дейін жүріп қалған Бибіқыз ұйқыға кеш жатты.

	Енесі баяғы ескі әдеті бойынша есік алдындағы кереуетке қисая кеткен екен. Атам заманнан келе жатқан, тот басқан көне кереует еді. Шалымнан қалған көз ғой, қайсыбір жылы сонау Самарқанның базарынан көк есекке артып әкелген деп, жанына жақын тұтып, көзінің қарашығындай сақтайтын.

	«Апам қашан жатады екен?» «Түу, осы апамның-ақ тірлігі бітпейді, ертең де күн бар емес пе?!» деп, енесінің жатқанын Есен екеуі күтетін түндер-ай...

	Сәкінің үстінде жалғыз жатқан Бибіқыздың көпке дейін кірпігі айқаспады. Аспанда жапырлаған жұлдыздарға қарап жатып көңілін жалғыздық торлады.

	«Мына жерде... дәл қасында Есен жатушы еді ғой...»

	Ол төсегінің оң жақ тұсын алақанымен аялай сипап өтті. Саусағы сәкінің ағашына тиді. «Уһ...»

	***

	Маңсары жақ мөлдіреп, шымқай көк әдемі түске малынды. Ағарып атып келе жатқан таңның хабаршысындай қоңыр салқын самал есті. Сол самалмен маңып, таңғы шыққа шомылған шөптердің дымқыл иісі шалқыды. Баудағы теректердің жапырақтары сыбдырлады. Олар да ұйқысынан оянып, бүгінгі күннің тіршілік қамын ойлап, асығыс кеңес құрып жатқандай біріне бірі тез-тез бас шұлғысып, сыбырлайды.

	Алма ағашының түбіндегі кереуетте ұйықтап жатқан шүйкедей қара кемпір қыбыр етпейді. Тіпті тыныс алғаны да сезілмейді. Тіршілік белгісі жоқтай мүлде. Таң сәріден тұрып тыным таппайтын былтырғы пысық кемпір бұл емес сияқты.

	Сəкіде жатқан Бибіқыз ұйқысырап, тәтті езу тартып, сол жақ қырына аунап түсті де, кенет біреу түртіп оятып жібергендей селк етіп көзін ашып алды. Қапелімде өзінің қайда жатқанын түсіне алмағандай, айналадағы тіршілікті өгейсіп, біртүрлі жансыз жанармен шолды.

	«Қайда?! Кім?! Жаңа ғана?..» деп іштей осы бір түсініксіз сұрақтарды бірнеше рет қайталап аласұрды.

	Жаңа ұйқы құшағында жатқанында біреу иығынан ақырын ғана сипап оятты.

	Ол басын көтеріп, алаңдап жан-жағына қарады. Ешкім көрінбейді. Енесі әлі оянбапты. Содан соң ғана өз кеудесінде дүрс-дүрс соққан жетім, жүректің дегбірсізденіп, шарқ ұрып тағы да Есенді іздеп жатқанын ұқты. Ешкім де жоқ... әрине, ешкім де емес, бұл – бас көтерген баяғы балдай шырын күндердің елесі ғой.

	Есеннің бір қызық әдеті бар еді. Таң алдында Бибіқыздың иығынан ақырын ғана сипап оятатын. Жас келіншек ұйқылы-ояу күлімсіреп, манаурап мойнына асылушы еді. Жылы төсекте ыстық аймаласып, содан соң... содан соң тәтті табысушы еді...

	Сол кезде Маңсары жақтан ескен қоңыр салқын самал кілт тыйылып, таңғы таза ауа бұлдырап, сан алуан шөптердің жұпар иісі аяқ астынан ғайып болып – Бибіқыз еш нәрсені сезбей қалатын. Тылсым дүние шыр көбелек айналып, тым-тырыс, жым-жырт, бас айналдырар сиқырлы тыныштық орнайтын...

	Дәл қазір де сол ләззатты шақты ол ақыл-есінен айырыла аңсады. Маңсарыдан соққан лепке аппақ төсін төсеп, көкірегі қарс айырыла аһ ұрып, жастықты құшақтап егіліп жылады..

	Енесі ояу жатқан болуы керек, басын сәл көтеріп, келіні жаққа қарап күрсініп қойды. Жұбатпады. Жұбата алмады...

	Бибіқыз орнынан мең-зең болып тұрды. Бұлаудай боп ісіп кеткен көзін енесіне көрсетуге ұялып, жүзін төмен салып жүріп иін ағашы мен екі шелекті алып Майбұлаққа кетті. Сай табанындағы мөлдір бұлақ таңғы шақта сылқ-сылқ күліп ағып жатқан-ды. Суы сап-салқын болатын. Ол алақанымен іліп алып бетін шайды. Салқын су аздап сергіткендей болды. Ұзын сайдың бойымен құлдыраңдай ағып жатқан бұлақ суынан көз алмай ұзақ отырып қалды.

	«Шіркін-ай, Есеннің тірі кезінде Майбұлақтан су әкелудің өзі де бақыт екен-ау...»

	Олар жұптасып бары-жоғы төрт-ақ жыл бірге өмір сүрді. Қас қағымдай төрт жылда есте қаларлықтай ешқандай да ерекше оқиға болмаған еді. Бірақ қазір Бибіқыз үшін оның әрбір минуты, әрбір сағаты аса қымбат, аса аяулы. Сол бақытты, базарлы күндердің ілкі сәтіне ол бүгінде бүкіл ғұмырын айырбастауға әзір.

	...Бұрнағы жылы көктемде Есен үш аяқты мотоцикл алды. Ауыл арасында ызғытып біраз күн жүрді. Мотоциклге Бибіқыздың да мінгісі келген. Бірақ ауылдағы кісілерден, үйдегі енесінен ұялды. Ал Есеннің ойында дәнеңе де жоқ, танауы делдиіп, әрі-бері құйғытып жүр.

	Бір күні түнде Бибіқыз сол үшін өкпелеп, теріс қарап жатып алды. Баяғыда ағасының есекке, велосипедке мінгестіріп алып жүретінін ойына түсіріп, кәдімгідей-ақ қамықты. Көрім болғанда, сөйтіп жатып, шынымен-ақ еңіреп жібермесі бар ма.

	Есенде ес қалмады. Құшақтады, бетінен сүйді. «Кім ренжітті сені? Мен бе? Не боп қалды? Айтсаңшы, жаным-ау» деп жалынды.

	Сондағы өкпесінің түрін-ай! «Ма-ма-мата-секіл-і-іл-ге мінгізбей-сің-ң-ң...» деді-ау солқылдап жатып. Есеннің ішек-сілесі қатты. Ол күлсе, бұл одан әрмен жылайды. «Ал енді күлмеймін, – дейді Есен. – Аха-ха-ха! Болды. Енді күлмеймін. Күлсем... Ха-ха-ха-ха! Күл... күлмейiм дедім ғой. Аха-ха! Ойбай, шыдай алмай барам! Күл... Аха-ха-хаха!» Қорсылдап жатып бір кезде өзінің де пырс етіп күліп жібергені. Сол – сол-ақ екен, Есен үйді басына көтерсін. Мына екеуін жын соққан ба дегендей, аң-таң болған енесі есікті ашып қарайды. Екі көзі бұлаудай Бибіқыз шиқылдап күледі...

	Майбұлақ күліп ағып жатыр. Жанарына өткен күндердің елесі үйіріліп, бұлақ жағасында жас жесір жападан-жалғыз отыр. Жымиып отыр...

	Күн ұясынан арқан бойы көтерілгенде айналаны аптап буа бастады. Түс мезгілінде тас төбеге шығып, бір орнынан жылжымай шақырайды да қалды. Ыстықтан бас айналып, көз қарауытатын шақ орнады. Оқта-текте ып-ыстық керiмсал соғады. Сол сәтте маң далада көзге көрінбей жанып жатқан оттың жалыны шалқып, жүзіңді шарпығандай болады. Екі бетің алаулап ысып, құлағыңның ұшы қызарып сала береді.

	Шаңқай түсте комбайндар тоқтады. Түскі тамағын ішіп болған соң, егіншілер брезент бастырманың астына барып қорғанып, шөлейт даланың аспанында құс екеш құс та ұшпай қалған. Жусан мен дермененiң, кеурек пен құлқайырдың, кеуіл мен адыраспанның түбін паналап, бір уыс боп қалғып-мүлгіп отырған болар-ау... Бастырманың астында жатқан кісілер де қыбыр етпейді. Әркім әрқилы ой кешіп, тауқыметі мол мынау тіршіліктің қилы-қилы қылтасы мен қыратын шолып кеткендей.

	Табақ-аяқты жуып біткен соң Бибіқыз ауылға қайтты. Егіншілердің қосы ауылға жақын биік дөңнің үстіне келіп қонған еді. Майбұлақтың суы жылымдап ағып жатқан сайдың қос қапталын ала ұзына бойы қоныс тепкен ауылдың бау-дарағы бұл жерден шетсіз, шексіз шөлейт даланың ортасындағы жасыл аралға ұқсап көрінетін.

	Ойға қарай ентелеп, тез-тез басып жүріп келе жатқан Бибіқыздың соңынан көкқасқа машина қуып жетті. Кешегі ұзын тұра екен. Тісі ақсиып күліп отыр. Дәл жанына жетіп тоқтап, машинаның есігін айқара ашып тастады. Ал Бибіқыз тоқтамастан ілгері қарай жүре берді. Машина да онымен қатарласып баяу жылжыды. Олар осылайша біраз жерге дейін қатар жүріп барды. Бибіқыз кейіп, дауыс көтеріп ұрысса да, ұзын тұра кетпеді. Ақыры амалы құрыған соң, ол машинаға мінді де, есігін барынша қатты тарс еткізіп жапты.

	Бұл көріністі қыр басында жатып көзі шалып қалғандар езу тартып, миығынан күлді...

	Ауылдың шеткі көшесіне іліге бергенде-ақ ол машинадан түсіп қалды да, жедел басып үйіне қарай беттеді. Айналасына көз салмауға тырысып бақты. Жұрттың бәрі шарбағына асылып бұған күле қарап тұрғандай көрінді. Жесір келіншектің беймезгіл шам жаққанына да елдің күдіктене қарайтын әдеті емес пе, бұл оқиғадан соң жалғыз ауыз болса да жанын күйдіріп, намысын өртейтін сөз айтылмай қалмасын ол іштей сезді. Бірақ соншалықты тез және бетпе-бет келіп естірмін-ау деп ойламаған-ды.

	Кешкілік енесі сайдың арғы жақ қабағында тұратын ортаншы ұлының үйіне барып келемін деп кеткен болатын. Сол екі арада әлдекім есік қақты. Келген Имантай екен. Осыдан екі-үш үй арыда тұратын көршілері. Жұрт оны екі-үш әйел жіберген дейді. Соңғы айырылысқан әйелін Бибіқыздың өзі де көрген еді. Өміргүл деген ұяң мінезді, көріксіздеу келіншек болатын.

	Имантай жымиып ішке кірді. Шашына шашмай жаққан ба, немене, басына жабыса жалтырап түр. Босағадан аттай бере, суырдың көзіндей ойнақшыған жанарын жылтыңдатып, сумаңдап жан-жағына қарап алды. Мыжырайған қара туфлиін табалдырықтың дәл алдына қалдырып, Бибіқыз ішке кір деп шақырмаса да, рұқсатсыз төрге озды. Сонысына өзі қысылды ма, қылдырықтай мойнын ырғаңдатып, иығын қозғап-қозғап қойды. Үй ішінде шуаш иісі мүңк ете қалған. Бибіқыз оның соңынан қарап тұрып мұрнын тыжырайтты... Имантай төрге шығып отырып алған соң: «Жүз көрісіп, жағдайларыңды біліп тұруға да жұмыстан қол тие бермейді», – деді. «Сенің жағдай сұрағаның керек-ақ еді», – деді Бибіқыз ішінен кірпідей жиырылып. Неге екені белгісіз, Имантайды ұнатпаушы еді. Тіпті той-томалақта да жанына жуып кетсе, соның үстінен жағымсыз иіс шығып тұрғандай тыжырайып, бұрылып кететін.

	Ол дастарқан жайып, шай әзірледі. Имантай маңғазсып отырып біраз әңгіме айтқан болды. Көбінше ауылдағы бастықтарды жамандады. Бір кезде тамағын қырнап, әлдеқандай маңызды бір сөз айтпақ болып:

	– «Жібектің түйіні бір, жас пен жастың тілегі бір», – деп бастады ол.

	Бибіқыз мырс етіп күліп жіберді де:

	– Сіз бен біз енді жас емес шығармыз, – деді.

	– Иә-ә, – деді Имантай үйдің төбесіне қарап. – Жас емеспіз... бірақ көңіліміз жас. Алда өмір бар. Сен сыңарыңнан айырылдың, мен де... Екі жарты қосылып, бір бүтін болайық, жаным.

	– Жоқ. Бұл әңгімені енді қайтып жалғастырмасақ деймін... Содан соң «жаным» деген сөзді де маған ендігәрі айтпаңыз.

	– Байқамай айтқан сөзің шығар бұл, Бибіқыз, – ол жылжып кеп Бибіқыздың жанына жақындап отырды. – Қашанғы осылай жүре бермекпіз. Ойланшы...

	Сөйтті де иығынан қапсыра құшақтап өзіне қарай тартқысы келді. Бибіқыз ыршып түсті. «Кет! Кетіңіз!» – деді қалшылдап.

	– Жаным, – деп Имантай тағы да ұмтылып кеп құшақтап, қарсыласқанына қарамастан бетінен, көзінен сүйе бастады.

	– Кет, сұмырай! – Бибіқыз қатты бұлқынып, оның құшағынан сытылып шықты да, есікке қарай итеріп жіберді. – Шық! Шық үйден!

	– Ә, ә, солай ма?! – деді Имантай аяқ астынан түсі бұзылып. – Ендеше жүр солай көрінген шопырға қор болып! Қаптаған жәрдемшілердің арасында етегіңе намаз оқып келген шығарсың, біле-е-міз!

	Қашан келгені белгісіз, босағада состиып тұрған енесін көрді. Имантай есікті сарт еткізіп жауып, шығып кетті. Бибіқыз жыларман күйге түсіп, қорланып енесіне қарады. Кемпір үндеген жоқ. Босағаға сылқ етіп отыра кетті.

	Бибіқыз үшін бұл өміріндегі ең азапты, ауыр түн болды. Таң сарғайып атқанша кірпік ілмеді. Имантайдың сандырақтаған сөзі енді өткір қылышқа айналып, жан дүниесін аяусыз тілгілеп жатты. Бәрінен де енесінің үндемегені жанына қатты батты. Неге тымырайып үндемей жатыр? Не ойлап қалды? Бәлкім, енесінің көңілінде де сынаптай сырғыған бір күдік бар шығар. Алғаш жәрдемшілерге аспаз боп барамын дегенде мақұлдаған өзі емес пе еді. Маңсарыны, Есен екеуі былтыр жазда жайраңдап отырып ас ішкен, армандарын айтқан киелі жерді көріп, көңіл-шерін тарқатудан басқа ой болды деймісің Бибіқызда. Сонда қалай болғаны? Ендігі өмірі осылай көрінгеннің табасына қалып, күдігіне жем болумен өтпек пе? Япыр-ау, дүниедегі ең оңай нәрсе жесір әйелдің жанын жазықсыз жаралап, қара бет атандыра салу ма?!

	«Кетемін, – деді ол іштей ширығып. – Егер маған осы үйдегі жалғыз адамның өзі күдіктене қарайтын болса, онда мына шаңырақтың табалдырығын бұдан былай әрі-бері аттап жүре алмаспын... Есен... қайран Есен-ай...»

	Кетемін дегенде ең алғаш есіне түскені Ақкөлдегі ағасының үйі еді. Оның үйелмелі-сүйелмелі бес баласы бар. Жеңгесі былтыр күзде алтыншысына екіқабат болатын. Ендігі босанып та қалған шығар. Тағы да ұл туды ма, әлде қыз туды ма екен? Бірақ бәрібір емес пе. Шіркін-ай, тағдыр Бибіқызға нәресте де қимады-ау... Егер балалы болғанда, дәл осыншалықты жалғызсырамас па еді, кім білсін?..

	Ол ағасының балаларын, кішкентай бауырларын елжірей есіне алып жатты. «Айналайын, бауырларым менің!»... Бірақ әлдеқандай бір суық ой тұтқиылдан килігіп, осынау азғантай жұбаныштың өзін қызғанғандай кесе-көлденеңдей берді.

	«Көзге шыққан сүйелдей текке масыл болмаймын ба? – деп ойлады ол. – Туған ағам болғанымен, оның да өз тірлігі, өз тауқыметі бар ғой. Бәрінен бұрын мынау тағдырдың тырнағынан арашалап алу оның қолынан келер ме?! Жоқ, келмейді...»

	Өйткені бұл тағдыр – Бибіқыздың өз тағдыры ғой. Сынық та болса әркім тіршілікте өз арбасын өзі сүйрейді. Қайда барып паналаса да, қалай қарай қашса да көзге көрінбейтін, қолға ұсталмайтын жегі құрт Бибіқыздың жүрегін кеміре берер, кеміре берер... Сонда не істемек? Тағдырдың тәлкегіне көніп, осылайша сүйретіліп, тірі өлік боп жүре беруі керек пе? Кеудесінде шықпаған жаны барда бұл да тіршілік үшін қарманып, қимылдауы қажет шығар. Сүйген жарынан, махаббатынан, жауқазындай жастық шағынан тым ерте айырып, түл еткен қу тағдырдың ағысына қарай қарсы жүзуі... тіпті өш алуы керек шығар...

	Таң алдында талықсып ұйықтап кетіп еді. Түс көрді. Майбұлаққа барған екенмін-ау дейді. Қайнардың көзінен су алуға оқталып, енді шелегін батыра бергенде бұлақ жағасындағы бір шоқ қамыс сыбдырлап, арасынан Есен шыға келді. Құдды тірі күніндегідей, ауруханада жатқан қалпындай реңі боп-боз, жүзінде мұң бар. Бибіқызға қарап тұрып:

	«Білем. Сен тағдырдан өш алмақ болдың ғой, – деді. Даусы тым алыстан естілді. – Бірақ қалай өш алмақсың? Ол – өз тағдырың ғой!»

	«Мейлі, – деді Бибіқыз басын көтеріп, оған тіктеп қарап. – Өз тағдырым болса да...»

	«Қалайша? Сонда өзіңнен өзің өш алмақпысың?!» «Иә». «Білмеймін, Бибіқыз. Бұның қалай болар екен?» «Өзім де білмеймін. Бірақ солай етуге тиіспін». «Тірі адам тіршілігін жасайды деген сол да...»

	«Енді қайтпекпін? Басқа қандай жол бар, өзің айтшы?» Есен білмеймін дегендей басын шайқады.

	«Әне... сен білмеген соң, мен қайдан білейін».

	«Сөйтіп, кетемін де... Сенің жаның өте нәзік, аса сезімтал едің ғой. Шынында да, өмірде сезімтал жандар қатал болады. Оларды өзінің шешімінен айныту, жолынан тайдыру қиын. Ал қош бол!»

	«Маған ештеңе айтпаймысың? Кінәламайсың ба мені?»

	«Саған... еш нәрсе айта алмаймын. Айтуға хақым жоқ».

	Есен қамыс арасынан қалайша байқатпай шыға келсе, солайша байқалмай тез ғайып болды. Оның жүріп өткен жолын нұсқағандай қамыстар сыбдырлап, бастарын ырғап қалды.

	«Тоқта! Тоқташы, Есен! – деп жан ұшыра айқайлады Бибіқыз оның соңынан. – Тоқташы!.. Сен мені түсінген жоқсың!»

	Қамыс арасынан Есеннің даусы естілді. «Түсіне алмадым... Түсінуге хақым жоқ. Кешір...» «Есен! Тоқта... Тоқ-та-шы-ы! Мені өзіңмен ала кет!»

	Бибіқыз өз даусынан шошып оянды. Алқынып, тұла бойы терге малшынып жатыр екен. Алақтап айналасына қарады. Маңайдан тырс еткен дыбыс естілмейді. Өлі тыныштық. Ауыл әлі ұйқысынан ояна қоймаған алакөбең шақ. Жүрегі кеудесіне сыймай дүрс-дүрс соғып, Есенді іздейді...

	Су әкелуге бұлақ басына барды. Далаға шық түсіпті. Ауада дымқыл иіс бар. Топырақтың, жердің иісіне ұқсайды. Күз жақындап қалыпты-ау. Есеннің дүние салғанына да, жылға жуық уақыт өтіпті. Бибіқыз үшін бір ғасыр, тіпті мың-миллион жыл өткен секілді. Неткен таусылмайтын өмір...

	Бұлақ жағасындағы бір шоқ қамысқа көзі түскенде жүрісін тежеп, іркіліп, үркектей қарады. Әлгінде көрген түсі дәл қазір шындыққа айналып кететін сияқтанды. Бірақ ол жақтан ешкім көрінбеді. Басын төмен иіп, қамыстар таңғы тыныштықта мүлгіп тұр.

	Ол қайнардың көзіне шелегін батырып, енді су ала бергенде қолынан шелегін түсіріп алды. Денесі дір ете түсті.

	Үрейленіп әлдекімді күтіп қыбыр етпей отырды. Әлден соң «м-ө-ө-ө-ө!» деген дауыс естілді. Артынша қамыс арасынан қызыл ала бұзау шықты. Бибіқызға көзін сүзіп таңдана қарап тұрды да, бұрылып кетті. Бұл да мынау көңілсіз тіршіліктің келеке-мазағындай көрінді оған.

	Сол күні ол түсте де, кешке де ауылға ұзынтұраның машинасымен қайтты. Ешкімнен ұялып қысылған да, қымсынған да жоқ. Іштей әлденеге бекініп, тас-түйін боп алған түрі бар.

	***

	Арада екі күн өтіп, егін орағы аяқталғанда олар көкқасқа машинамен Майбұлақтан ұзaп шығып, қара жолдың бойымен зымырап бара жатты.





ҚЫЗЫЛ IҢІР


	Ерекең ердің жасы саналатын елуді еңсеріп, алпысты алқымдаған шағында жастайынан бауыр басқан жасыл жайлау, сары адырды артқа тастап, ауылға көшті. Бөлімше opталығынан келген машинаға азын-аулақ жүгін артып, жетімсіреп қалып бара жатқан ескі қыстау мен бір отар қойға қош-қошын айтты да, тар кабинаға кемпірі екеуі сығылыса отырды.

	Ауылдағы төбесі қамыспен жабылған үш бөлмелі үйі ықылым заманнан бері күтім көрмеген соң тозып, қабырғасы мүжіліп, құлауға айналған екен. Тіпті аудан орталығына барып ауру аяғын қаратуға да мұршасы келмей, екі айдың жүзі дегенде әрең-әрең аяқтады-ау жөндеудi. Қабырғасын сылап, іші-сыртын әктеді. Есік-терезесін жаңалап салды, асар жасап төбесін шипырлатып жапты. Ұшы-қиыры жоқ тірліктің соңында сүрініп-қабынып жүргенде есік алдындағы ағаштардың соңғы жапырақтары желмен ұшып түсіп, қылышын сүйреткен қыс та таяп қалған еді. Сиыр қораның төбесін жауып біткен күннің ертеңіне қар жауды.

	Бір түннің ішінде айнала ақ көрпеге оранды. Қар жамылған ағаштардың бұтағы жерге иіле түсіп, мүлгіп қалған. Шөп қораның жанында сылп-сылп күйіс қайырып тұрған қара сиырдың танауынан жылы бу бұрқырайды. Ерекеңнің үйі ауылдың шет жағындағы кішкене дөңнің үстінде болатын. Етектегі елдің тіршілігі алақандағыдай анық көрініп тұрады. Ерсілі-қарсылы безектеп жүрген «Беларусьтар», артқы дөңгелегі арыққа түсіп шоңқиып қалған машина, оның айналасындағы қызықтап тұрған бала-шаға, тракторшыға өтініш айтуға бара жатқан шопыр – бәрі кең форматты фильмдегідей айқын көрінеді. Ерекең осының бәріне жоғарыдан қарап, есігінің алдында қар күреп жатқан. Қараған сайын елеңдеп, сол жаққа қарай көңілі ауа береді. Әлден coң құлақшынының бір құлағы төмен түсіп, бір құлағы жоғары шығып, ұзын сары тонының етегі жер сызып, өзі де солай қарай кетіп бара жатты.

	Кешке қарай үйіне көңілді қайтты. Жолай кеңсенің алдында жолыққан бастықтың сөзін ризашылықпен есіне алып келеді. «Сіздің сапқозға сіңірген еңбегіңіз еш ұмытылмайды. Біздің балаларымыздың баласының баласы есіне алып жүреді. Сіз дүбірлеткен сары адыр, сары жайлау аман болсын», – деді. «Құрметті демалысқа жарты жылыңыз жетпейді екен, нешауа, жеңіл-желпі жұмыс қарастырамыз. Үйде отырып ішіңіз пыспасын дегенім ғой», – деп бір қайырды. «Жақында кітапханашы келіншек декретке шығамын деп жүр еді. Сол орында уақытша істей тұрыңыз», – деп бір қойды.

	Ерекең, әрине, келісті. Ертең анау май сасып жүретін Шерәлінің келіншегінен кітапхананың кілтін алады. Сосын бұрын ата-бабасы жасап көрмеген бір кәсіпті жасап, кітап үлестіре-ee-eп отырады.

	Үйде жүрсем, ішім пысады-ау дегені жай сөз екен. Сол күннің ертеңіне-ақ аудан орталығында тұратын үлкен қызы үш баласымен сау ете түсті. Ерекең көптен бері көрмеген жиендерін иіскеп, мәре-сәре болып қалды. Күйеу баласы от ала келгендей: «Ертең гаражда жұмысым бар еді» деп, сол күні машинасымен қайтып кетті. Содан Ерекеңнің үйі бір күнде балабақшаға айналып шыға келді. Адырда кемпірі екеуі тыныштыққа үйреніп-ақ қалған екен. Келмей жатып асыр салып, үйдің астаң-кестеңін шығарған немерелері бір-екі сағаттың ішінде миларын атала қылып жіберді. Ерекеңнің кітапханашы болғаны да есінен шығып кетті. Кей күндері тіпті беті-қолын жууды да ұмытып жүрді. «Бұл шіркіндерді бекер-ақ демалысқа шығарады екен де, – деп ойлады бір күні. – Осындай бейбастақтарға демалыс беріп жүрген мектепке де дауа жоқ екен!»

	Бүгін олардан да құтылды-ау әйтеуір. Ауданға қарай жүретін пұшық автобусқа шығарып салып, енді кетті ме, жоқ па деп отырғанда Ерекеңнің есіне кітапхананың кілті түсті. Қой, бар болғыр Шерәлінің келіншегінен кілтті алып, қарамды бір көрсетіп қайтайын деп сыртқа шықты. Айтса айтқандай, бәкене бойлы, қара келіншектің айы-күні жетіп-ақ отыр екен. Көзге ұрып тұрған дөңгелек құрсағын алақанымен қалқалап, қызарақтап жүріп кілтті әкеп берді. Үлкеннің алдында әдеп сақтап ұялғаны Ерекеңе қатты ұнап кетіп, «Келін шырағым, шілдеханада жүздесуге жазсын» деген секілді бір жақсы ниет айтпақ болып оқталып тұрды да: «Қой, оным үлкен басыма ыңғайсыз болар» деп түйді ішінен.

	Кілтті қолына алып, өзіне мүлде бейтаныс жаңа қызметіне кіріспек болып алшаңдай басып келе жатып жарты жолда кенет кідіріп қалды: «Апыр-ау, бұл ауылдың кітапханасы қайда еді өзі?» Осы уақытқа дейін ісі түсіп көрмеген жері. Оның қайда, қай жерде екенін бұрын білген де, сұраған да емес. Енді, міне, ойда жоқта оған да ісі түсті. «Қап! Әлгінде сұрап алсамшы, – деп өкiндi. – Енді кімнен сұраймын... кім көрінгеннен сұрай беруге және болмайды. Бүгін таба алмай жүріп, ертең төрінде шіреніп отырсам, оным әбестік болмай ма?»

	Ерекең ойлап-ойлап, ақыры жол жиегіндегі мұзда хоккей ойнап жүрген балалардан сұрағанды жөн көрді. Ертең артыңнан сөз ертіп жүретін үлкендер сияқты емес, қанша дегенмен баланың аты бала ғой. Ойын қуып тозып жүрген немелердің кітапханада не шатағы бар?

	Балалардың біреуін шақырып алып, Ерекең кітапхананы сұрады.

	– Ата, кітап алайын деп пе едіңіз? – деп сұрады бала қамқорсып. – Кітапханашы апай бір аптадан бері ауырып, ашпай жүр. Бүгін де жабық.

	– Е, жоғ-ә, – деп қалды да артынша түзеткенсіп, – жай... көрейін деп едім, – деп қойды.

	«Тіп-титтей болып осылардың біреудің ауырған, ауырмағанында, кеңсені ашқан, ашпағанында не жұмысы бар екен-ей», – деп ойлады өзі.

	– Әне, ано-оу, төбесінде қызыл жалауы бар үй, – деді бала саусағын шошайтып. Оның саңғырлап жұрттың бәріне естірткендей даусын созғаны, саусағын шошайтқаны Ерекеңе жақпай қалды. «Бәтшағар, сүйінші сұрағандай сонша саңқылдағаны несі», – деді. Кеңсеге барған сайын алдынан өтіп жүретін жері екен.

	Ерекең төрт қабырғасы кітаппен сіресіп тұрған мұнтаздай бөлмеге кіріп, бір сәт босағада таңдана қарап, тұрып қалды. Еденде сынық шөп көрінбейді. Ұқыпты қолдың табы анық сезіліп тұр. Аяғына бір, жалтырап жатқан еденге бір қарап, ақыры қуықтай дәлізге шығып, бұрышта жатқан сыпырғышпен етігіне жұққан қарды ұрғылап түсіріп келді. Үсті қызыл барқытпен жабылған үстелге келіп отырды. «Кітапты да осыншама жинай береді екен-ау, – деді іштей таң қалып. – Ау, сонда бұның бәрін қай данышпан оқып тауысады екен? Оған бір адамның өмірі жетпес! Әй, жетер ме екен?.. Жетпейді-ау, жоқ, жетіп те қалар ма екен?..»

	Өстіп өзі оқыстан тауып алған жұмбақтың шешуін таба алмай тағы да бір қыдыру отырды. Сен ашыпсың-ау деп кітапханаға елпілдеп ешкім кіре қоймады. Ерекеңнің баяғыда алған білімі төрт-ақ класс. Ол кезде бүгінгідей заман қайда! Әкесі марқұм да әліпті таяқ деп білмейтін, өмірін қой бағумен өткізген момын шаруа еді. Жатқан жерің жаннатта болғыр қайран əке алыстағы отарға күніне екі рет қатынап, баласын артына мінгестіріп алып мектепке әкелетін..

	Сол бір алыстап кеткен аяулы күндердің елесі қайта тұнып, Ерекеңнің ет жүрегі елжіреп, көзі жасаурап-ақ кеткені. Ол қазір жайлауға келген ерте көктемді, енді-енді қылтиып бой көтеріп келе жатқан көк шөпті, басын қайта-қайта шұлғып қойып, ақырын аяңынан бір жаңылмайтын күрең атты, ердің бір жағына қисайып қалғып отыратын әкесін, үстінде қолпылдаған кең күпәйке, әкесінің белінен тас қып ұстап алған өзін көріп отыр. Олар атпен митыңдап орталыққа келетін. Сосын әкесі мұны мектептің (қазір темір-терсек қоймасы) жанына әкеліп түсіретін. Сөйтіп өзі көп аялдамай, кері қайтатын. Біләл мұғалім көп ұрсушы еді. Марқұм көзі от шашып тұратын қатал адам болатын. Бірақ қанша шұқшиса да, бұның су миына бірдеңенің ұшқынын құя алмай-ақ кетті. Бір жақсысы, марқұм балаларға қол жұмсамаушы еді. Не керек, өзінің де оқуға аса ынтасы болмады. Мектепте ылғи: «Апам кешкі асқа кеспе көже жасаса екен» деп ойлап отырушы еді жазған. he-he-he! өзінің сол бір аңқау мінезі есіне түсіп, Ерекең жападан-жалғыз отырып кеңкілдеп күліп алды.

	Көзінен ыршып кеткен қос тамшы жасты көлдей орамалымен сүртіп отырып: «Қой, біреу-міреу көріп қалса, ұятты», – деп ойлап та қойды.

	Ерекең кітапхананы жауып, сыртқа шықты. Кешкі суық түсіп қалған екен. Күні бойы ылжырап еріп жатқан қар қатып, жер жүруге жақсарып қалыпты. Үйге кіріп, тамағын ішіп болып, енді бір жайланып отырып телевизордан «Қыз Жібектің» екінші сериясын көрейін деп жатқанда, кемпірі бір әңгіменің ұшын шығарды:

	– Сарайдағы екі тонна көмірің неге тұлға болады деп жүрсің, жазған-ау. Ертең қыс ортасында таусылып қалса, сирағымызды жағамыз ба?

	Ерекең басын қасып, сәл ойланып қалды. Сосын кемпірінің аяқ астынан білгішсіне қалғанына қитығып:

	– Е, оның екі тонна екенін қайдан білдің. Таразы әкеп өлшедің бе? – деді.

	– Өлшемесем де білемін.

	– Брәпесір бола қалуын шіркіннің.

	– Байқұс-ау, енді аузымызды аштырмайсың ба? Темір жолдың стансасына жақсы көмір түсіпті деп жүр ғой жұрт. Одан да сол көмірден түсiртiп алудың қамын қарастырмайсың ба, о несі-әй, міністр құсап шіреніп...

	Кемпірі күңкілдеп сөйлеп жүріп дастарқанын жинады да, ауызғы бөлмеге шығып кетті. Ерекең шынында да ойланып қалды. Жаман айтпай жақсы жоқ, қыс ортасында көмірі таусылып қалса не істемек? Шелегін қолына алып көрінгеннің есігінің алдында көмір сұрап тұрмақ па? Осындай суық ойларға беріліп отырып Ерекең жылы бөлмеде тітіркеніп, бойын суық қарып бара жатқандай түшiркеніп қалды.

	Қой бағып жүргенде совхоздың басшылары өздері-ақ елпең қағып, көмір дейсің бе, ағаш дейсің бе, жем-шөп дейсің бе – бәрін жеткізіп жататын. Ол кезде Ерекең мұндай ұсақ-түйекке мән бере қоймайтын. Содан ба, ауылдағылар үшін осының бәрі әжептәуір шаруа, кәдімгідей әбігер екенін білмеуші еді. Айына бір-екі рет келіп кеткенде сонадайдан айқайлап сәлем беріп, құшақтасып көрісіп жататын ағайынның бірі де мұңын шаққан емес. Әлде, о шіркіндердің әбден-ақ еті өліп кетті ме екен? Көлік іздеу, стансыға барып көмiр сұрау, оны түсіру, тауық қораның жанындағы қылдабайға тасу... ойлап отырса бәрі де қарлы қара тау. Ерекеңнің бір сәт өзінің ырғап-жырғап жүрген кезін есіне алды. Дүкеннен баласына бәтіңке, әйеліне шүлік, тіпті ақыр соңы әтір сабын алса да шалқытып бір «жуатын», «Ереке, келіп қапсың!» деп аңқылдап қарсы алған ағайын да, саудасы қызып тұрған дүкенші де риза. Шайнамасын газетке қоса орап: «Ереке, үнді шайын алсақ, өзіңізге бір-екі килосын қалдырамын», – деп күле қарап тұрғаны.

	Ат үстінде шалқып отырып, жайлауға әндетіп қайтатын түндер-ай десеңші. Дөңгелек ай күлімсіреп, қаракөк аспанда баяу қалқып атпен бірге еріп отыратын. Қырқа жақтан түнгі даланың жұпар иісін аңқытып жұмсақ самал есетін. Күпәйкесінің омырауын ағытып тастап, ыңылдап ән салады.



	Шилі өзен қамыс-ай,

	Бізді о-ойлай жүр, таныс-ай...



	Шынымен-ақ сол күндердің көзден бір-бір ұшқаны ма? Күнде көріп жүрген соң ағайынның да қадірі кетеді екен.

	Көріп отырған кинодан да маза қашты. Бір жерін көрсе, бір жерін көрмей қалып, қалың ойдың жетегіне ілесіп кетіп отырды.

	Ертеңіне Ерекең Мәдібай шалдың былтыр он жылдықты бітіріп, ауылда тракторшы болып қалған баласы Қорғанбайға қолқа артып, түс ауа екеуi кабинасы қызыл, тұмсығы көк селкілдек «Беларусьпен» станцияға тартты. Әкесі марқұм мойнына мініп жатсаң да мыңқ демейтін үндемес жан еді. Ұлы да аумаған әкесі көрінеді. Жол бойы ләм-мим деп үн қатпады. Жол лайсаң болғандықтан, жеті-сегіз шақырым жердегі станцияға бұлар бір сағаттан артығырақ жүріп жетті. Темір жолдың жағасы қай кезде де көмірсіз отырмайды. Ерекең көңілге діттеп келе жатқан адамын оңай тапты. Петро деген орыс шал баяғыда, елуінші жылдардың басында, сүйменің қолына алып, темір жол жағалап жүруші еді. Сол шіркін әлі бар екен. Үстіне сап-сары кеудеше киіп шыртиып жүр.

	– Ә, қойшы, ет көп, арақ бар? – деп әзілдеп қояды.

	– Е-е, тамыр, еттен кеттiк қой. Арақ әпер десең, оныңа мен көндім. Тек сен бізге үш-төрт тонна көмір бер.

	– Петро арақты баяғыда қойған. Ал комир бар, руксат кагаз акелдин бе?

	– Қағаз әкелгенім жоқ, саған сеніп келдім.

	– О-о, шал, дәмен зор екен.

	– Тамыр, сен бірдеңе етіп тап.

	– Шал, ол хылмыс хой. Совхоздан рұхсат кагаз жоқ па, онда болмайды.

	– Әй, тамыр, сен немене, қағаз, қаға-а-аз деп. Сенен рұқсат болса – болды маған, мен үшін ең глаунай бастық өзіңсің.

	Әрі айтып, бері айтып сары Петроны көндіре алмаған соң, Ерекең орысша-қазақшасын араластырып бір боқтады да, ауылға қайтты. Жолда келе жатқанда:

	– Қағазыңыз болмаған соң неге әурелейсіз кісіні... – деп Қорғанбай күңк еткен.

	Онсыз да шытынап келе жатқан Ерекең шарт кетті.

	– Әй, әкеғанаңның тақ аузын ұрайын! – деді трактормен жарыса айқайлап. – Қырық жыл бойы адырда қой баққанымда сендер менен қағаз сұраған жоқ едіңдер ғой. Қой сұрағансыңдар, бiлдiң бе, қой! Ау, қағаз керек болса, сонда неге сұрамағансыңдар, а?! Айында-жылында бір әкеп тастайтын қазит-жорналдарыңмен телешкілеріңді толтырып беретін ем ғой. «Кісіні босқа әуре қылып...» дейді ғой. Әй, ынжық неме, сен қашаннан бері кісі бола қалып едің, а?!

	Қорғанбай «сізге дауа болмас» дегендей, басын шайқап қойып, үнсіз отыра берді. Әншейінде әні-міні дегенше-ақ жетіп баратын ауыл да бүгін алыстап кеткендей, жол таусылар емес.

	Шіркін, ұшы-қиырына көз жетпес дарқан даланың кеңдігіне үйреніп-ақ қалған екен де. Қайсыбір жылы аудан орталығында тұратын қызыныкіне қыдырып барғаны есіне түсті. «Жаңа үйге көштік. Ыстық су, мұздай суы дайын. От жағып, күл шығарып әуре болмайсың. Бәрі әзір. Күні бойғы жұмыстан қажып, шаршап шыққанда үйіңе келген соң жаның жай тауып, рақаттанып демаласың», – деп қызы мен күйеу баласы хат жазыпты. Адырда отырған бұлар да олардан кем қуанған жоқ. «Үйлеріне құтты болсын айтып қайтсаңшы», – деп кемпірі құлақ етін жей берген соң, Ерекең бір күні күрең атқа ер салып, едендеріне төсейді ғой деген бір жаңа текеметті алдына өңгеріп жолға шықты. Қызы мен күйеу баласының жұмақтың төріндей қып ауыздарынан суы құрып айтқан пәтерлері төрт қабатты тас үйдің ең жоғарысында екен. Әлі айналасында үйіліп жатқан топырағы да тегістелмеген жаңа құрылыстың алдында Ерекең ат байлайтын ағаш таба алмай дағдарған. Әрі-бері сандалып, ақыры үй маңынан аулақтау жатқан бетон жәшіктің ілгегіне байлады да, текеметі мен қапшығын көтеріп төртінші қабатқа шықты. Есіктері жабық екен. Текеметті басқыштың жақтауына сүйеп қойып, қамшысының сабымен көк сырлы есікті тарсылдатып қағып-қағып жіберді. Ар жақтан ешкім шыға қоймады. Сосын тас үйді жаңғырықтырып тағы да қақты. Қатарлас тұрған есіктен әлдекім басын қылтитып:

	– Что за шум? – деп Ерекеңе таңдана қараған. Көзілдірігін мұрнына іліп, ілмиген жігіт түйе көргендей Ерекеңнің басынан аяғына дейін бір шолып шықты. Ерекең де «көріп болдың ба» дегендей оның көзіне тура қарады. Көзілдірікті сары көзін тез тайдырып әкетті. «Ынжық неме боларсың, сірә, көзіңнің оты жоқ екен», – деп ойлады ішінен.

	– Олар үйінде жоқ-ау, – деді ол.

	«Е-е, қазақпын десеңші...»

	Аяғындағы сүйретпесін тырп-тырп сүйретіп шықты да, қабырғадағы қара түймені басып-басып қалды.

	Содан соң: – Үйлерінде жоқ екен, – деді. – Ауылдан келдіңіз бе? Ол екеуі де жұмыста ғой. Біздің үйге кіріп отыра тұрыңыз, келіп қалар.

	Алғашқыдай емес, көзілдірікті сарыға Ерекеңнің іші жылып қалды. Текеметі мен ет салған қапшығын алып ішке кірді.

	«Әуре болмай-ақ қой» дегенге көнбей, шай жасап, дастарқан жайды. Әңгімешіл неме екен, іші-бауырыңа кіріп, үйіріп әкетіп барады. Өзі газетте істейді екен. Журналист көрінеді.

	Ерекең:

	– Қарағым, осы «Жорналис» дегенің мен «жорнал» дегеніңнің төркіні бір-ау деймін, – деп сұрап көріп еді. Ол сөздің тарихын тым әріден бастап түсіндіріп ала жөнелді. Ілмеген жігіттің көп оқып, көп білетіндігіне таңданып отырса да, іштей оған деген аяушылық сезімі де оянды. Қан-сөлсіз жүзіне, шидиген аяқ-қолдарына қарап отырып жаны ашыды.

	– Біздің ауылға қыдырып келсеңші, – деп шақырды шын көңілімен. – Қымыз ішіп, ет жеп, таза ауаға шығып қайтасың.

	Майлы ас жеп оңалып қайтсын деген ниеті еді. Ол елпілдеп рақметін айтып, қалай да командировка алып, барып қайтпаққа уәде берген. Ауыл, ел десе елеңдеп қалатын жігіттің мінезіне Ерекең тәнті болды. Әсіресе адырдағы шопандардың жағдайын, малдың күйін, жем-шөптің жайын сұрағанына риза боп қалды. Ауданның хал-ақуалын, жоспарын прəсентке шағып тақылдап отыр.

	Оның шұқшиып таңертеңнен бері әлденені жазып отырғанын Ерекең шүңірейіп, ұясына тереңдеп еніп кеткен көзінен-ақ аңғарған. Бөгет жасағысы келмей, көшеге шығып, дүкен аралап, таба алса қызының жұмыс істейтін жеріне кіріп, қызметтен соң бір жаққа кетіп қалмай, үйде болғандарын ескертіп қайтпақ болып сыртқа шықты.

	Қызының қызмет орнын оңай тапты. Бір кеңседе бес-алты әйел есепшот қағып отыр екен. Істеріне қарағанда әңгімелері көп пе деп қалды. «Па, шіркін! – деді қызының жазған хаты есіне түсіп, «Күні бойғы жұмыстан шаршап қайтқанда» дейді-ау... Шаршап қайтатын жұмысының түрі осы болса, шаршамай қайтатынын да көрер ме еді. Жұмысының сиқын! Жап-жас кісі есепшот қаққанға да шаршай ма екен?..»

	Кешке қарай қызы ет асып, көршілерін шақырып, кішігірім отырыс жасаған. Жиендері Ерекеңнің мойнына асылып арқа-жарқа. Кішкентай қара домалағы қолынан жетелеп, ойыншықтарын көрсетіп, «ата-ата» деп жүр. «Аташылын жаман неменің», – деп қояды Ерекең күліп. Бір кезде жаңағы кішкентайы жеңінен тартқылап, қоярда-қоймай төргi бөлмеге алып келді. Терезенің алдында ішіне су қойылған төрт бұрышты ыдыс тұр екен.

	– Көрдің бе, ата, көрдің бе? – деп немересі мәз болды. Ерекең әлгі ыдысқа үңіле қарап еді, ішінде тырнақтай ғана майда-майда балықтар жүзіп жүр екен. Әдепкіде балаша қызықтап қарады. Сіріңкенің шиіндей жіңішке, кішкентай балықтар көзге әрең көрінетін құйрықтарын бұлғап әрі-бері жүзеді. «О тоба, – деді Ерекең. – Тіршілік-ай, ә! Енді осылар дәм-тұзы таусылғанша осы төрт қабырғаның ішінде жүзіп жүре берер ме екен?»

	– Бұл бәтшағарларыңды не беріп асырайсың? – деп сұрады жиенінен.

	– Балықтың жемін береміз, – деді танауы таңырайған немересі.

	...Көзілдірікті жігіт? Ау, соның аты кім еді өзі?.. Есінен де шыға бастапты-ау. Есет пе еді, Есек пе еді... Астапыралла, Әспет екен ғой. Әспет әңгіме-дүкен құруға шебер, домбырашы, әнші жігіт екен. Ән болғанда, жүректі қозғап, есіңе қай-қайдағыны түсіріп, көңіліңді тербейтін, кілең бір мұңға, сағыныштарға толы әндерді айтады. Ерекең ән аяқталған кезде әлгі балықтар туралы сөз қозғаған. Байқұс балықтар бұл дүниеден не рәт, не қызық көретінін айтып, обал-ақ болып жүр екен деп жаны ашыған. Мына жарқабаққа салынған құстардың ұясындай бірінің үстіне бірі орналасқан тас үйлерде тұратындар да сол балықтарға ұқсай ма деп қалдым деген.

	– Ерекеңнің айтқаны дұрыс! Философия! – деп Әспет қол шапалақтаған.

	Қалғандары да дуылдасып:

	– Кең далаға қашайық!

	– Жасасын жайлау!

	– Өмірден романтика іздеу керек, – деп шуласқан.

	«Қайдағы пәлсапа, алжыған шалдың сөзі де...» – деп Ерекең күлген. Сөйтсе де, сол жолы қатты ойланып қайтты. Аквариумдағы кішкентай балықтар, тас үйдегі адамдар көпке дейін көз алдынан кетпей қойды.

	***

	Көмір алу деген де бір қиямет-қайым шаруа екен. Бір жерден қағаз жаздырып, екінші жерде қол қойдырып, үшінші жерге барып мөр бастырып, Қорғанбайға қайтадан қолқа артып жүріп, Ерекең есігінің алдына бір тележке көмiр түсірді.

	Мың болғыр Қорғанбай, үлкен басын кішірейтіп алдына барғанда, меселін қайтармады. Желкесін қасып тұрып:

	– Қойыңызшы, көке. Сіздің ұрысқаныңызды көңіліме алып, не бопты сонша, – деді.

	Сары Петро өзі ере келіп, көмірді түсірісіп, қылдабайға тасысып, ет жеп, Асқанбайдың үйінен әкелген бір шырт-пырт қымызды ішіп кеткен.

	Сөйтіп, қапылысып жүргенде, бұл ауылда кітапхана бар екені, оның да таңертең ашылып, кешке жабылатын мәдени орын екені, сол кітапхананың уақытша кітапханашысы өзі екені Ерекеңнің есінен тарс шығып кеткен.

	Бүгін азанда тұрып, қолына күрегін алып, сиыр тұратын қораны тазалап жатыр еді.

	Аула жақтан:

	– Ережеп атам бар ма? – деген дауыс естілді.

	– Әй, аташыл болсаң, бері кел! – деп дауыстады бұл қора жақтан.

	Келіп тұрған он төрт-он бес жасар жас бала екен. Малақайының бауын байлап алған, үстінде қысқа пальтосы бар томпиған қара бала.

	– Ассалаумағаликум, – деп үлкендерше қол беріп амандасты.

	– Дәу жігіт бол, балам! Иә, шаруаң болса – айт. Үйге жүр, шай іш.

	– Рақмет, ата. Кітапхананы қашан ашасыз деп сұрайын деп едім.

	– Е-е, сен немене, тексеруші ме едің? – Әйтсе де Ерекең кітапхана дегенде селк етіп, басын көтеріп алды.

	Ұмытып та кетіпті-ау.

	– Жоқ, ата. Алған кітаптарымды өткізейін деп едім. Жаңа Қадиша апайдың үйіне барып едім, о кісі сізге жіберді.

	– І-і... өткізетін кітаптарың көп пе?

	– Екеу.

	– Е-е, оның несіне әуре болдың. Үйіңде-ақ жата берсін. Тек жоғалтып, әйтпесе парақтарын жыртып қойып жүрме!

	Бала үндемей қалды. Қолтығына қысқан кітабына бір, қайтадан қи күрей бастаған Ерекеңе бір қарап, қипақтап кете қоймады. Сәлден соң етігінің ұшымен жер шұқып тұрып:

	– Басқа кітаптар алайын деп едім... – деді. Ерекең қайтадан бойын жазып:

	– Әй, сен өзің «деп едім, деп едім» деп тықақтап қоймадың ғой, – деп аз-кем ойланып тұрып қалды. Сиыр қораны әзір тазалап тастамаса, әлтаман күн жылығанда қардың суына араласып садыра болып қалады. Кітапхананы ашып-жауып, жұрт көзіне түсіп тұру да керек. Әйтпесе ертеңгі күні: «Тегін ақша тауып үйінде шіреніп жатыр», – деген сөзге қалады.

	– Ім... Ім... қазір өзім де кітапбазарды ашуға барғалы тұр едім, – деді Ерекең өзінің не айтып тұрғанына оншалықты мән бере қоймай. – Әйда, ана қи салатын шананы әкел!

	– Өзім де бүгін сіз кітапхананы ашатын шығарсыз деп едім, – деп қара бала қуанып кетті. Қол шананы сүйреп келе жатып шыдай алмай шиық-шиық күлді. «Кітапхананы кітапбазар дейді екен ғой Ережеп атам...» Ерекең буы бұрқырап жатқан жапаларды шанаға салып берді де:

	– Анау үйіндіге апарып тастап кел, – деп, өзі үсті-басын қағып-сілкіп жүріп үйге қарай беттеді. Шай әзір екен. Сары самаурын екі иінінен дем алып ортада тұр. Бірақ алдында жүріңкіреп қалған бала тоңып қалатын болды-ау деп отырып Ерекең таңертеңгі шайын да дұрыстап іше алмады. Сосын оны қасына ертіп, кітапханаға қарай кетті.

	Сол күннен бастап Ерекең кітапхананы мезгілінде ашып, мезгілінде жауып, міндетін мінсіз атқарып жүрді.

	Таңертеңгі сағат тоғызда келеді. Пешке маздатып от жағады. Сөредегі кітаптардың шаңын сүртеді. Қол жуғышқа қолын жуып, төрдегі қызыл барқыт мата жабылған столға келіп отырады. Түске дейін ешкімнің бас сұқпайтынын біледі.

	Өйткені оқушылар мектепте болады. Ал әзірге бұл ауылдың тұрғындарының кітапханаға аса ынтасы жоқ. Мектепті өткен жылы бітірген бес-алты бозбала, бойжеткендердің анда-санда келіп тұратындары бар. Сосын әлгі Құрақ деген бала күн құрғатпай жиі келеді.

	Осыншама көп кітаптың ортасында отырса да, әлі күнге біреуін қолына алып парақтап көрген емес. Ол өзін дүкендегі сатушыдай сезінеді. Тек Ерекеңнің товарлары қайтарылуға тиісті. Алдың ба, игілігін көрдің бе – ендеше қайтар. Кітап – жейтін ас емес. Бос уақытыңда оқы, бірақ жыртпай, жоғалтпай әкел.

	Ерекеңнің өзінің күні бойғы ермегі – «Мәдениет және тұрмыс» пен «Қазақстан әйелдері» журналы.

	Кітапхананың да біраз бəкүн-шүкін тірлігі бар. От жағу, кітап сүртуді былай қойғанда, қол қойғызатын, кітаптың атын, оны жазған кісінің фамилиясын жазып қоятын жұмыстары жетерлік. Оны Ерекеңе әлгі жиі келгiштеп жүретін Құрақ үйреткен.

	Бүгін күн ерекше суық болды. Сықырлаған сары аяз кеше кешкілік түсіп еді. Жылтыраған күннің қызуы жер бетіне жетпей, ақша қар аяқ басқан сайын сықырлап, шыңылтыр аяз беті-қолыңды аяусыз-ақ шымшылайды. Ерекең қалың тонын, аяғына пимасын киіп үйден шыққалы жатқанда кемпірі:

	– Үйбай-ау, осындай суықта да қаңырап тұрған кітапханаға бармақшымысың? – деді ернін сылп еткізіп. – Одан да ана малдың шөбін салып, астын тазаласаң етті. Сен бармасаң, сол кітапхананы қасқыр жеп кетер деймісің.

	– Қақсама, – деп Ерекең қолын бір сілтеп далаға шыққан. Аяз қатайып тұр екен. Құлағының ұшын тызылдатып бара жатқан соң тұмағының бауын шешіп, иегінің астынан байлап алды. Қорадағы сиыр мөңіреді. Сиырдың «му-уу-у» деп созғанын Ерекең iштей «шө-ө-п» деп ұқты. Сөйтті де қораға қарай жүрді. Сиырға шөп салған соң, ақырдың сынып қалған тақтайын сым темірмен бұрап қойды. Қораның оны-мұнысына айналамын деп біраз уақыты кетті. Сосын кемпірінің сөзі есіне түсіп, кежегесі кейін тарта бастады. «Шынында да бүгін ешкім келе қоймас» деп ойланып тұрды да, ақыры «Бір күн ашылмаса ашылмапты да» дегенге сайған.

	Ертеңіне де аяздың сағы сынбады. Күн шыңылтырланып, төңірек бозғылт тұманға оранған. «Құда қаласа, күн ертең ашылады екен. Қыстағы тұман – құт, күздегі тұман – жұт», – деп Ерекең iштей топшылап, шай ішіп отырғанда, үйге өзімен бірге бір құшақ аязды алып, жас бала кірді. Екі бетінің ұшы қызарып, ентігіп түр.

	– А... а-ата, – деді бала суыққа тоңған жағы икемге келе қоймай.

	– Жылынып ал, сосын айтарсың, – деп Ерекең пеш жақты нұсқады. Ол қолғабын шешіп, аяз сорған саусақтарын жылытып жатқанда:

	– Кітапхана бүгін ашылмайды, – деді кеседегі шайды сораптай түсіп.

	– Қоя тұршы әрі, жылынып алсын, – деді кемпірі балаға жаны ашып. – Бүгін ашылмайтындай міністірлік пе еді ол?!

	– Ата, мен оған келген жоқпын, – деді бала енді шай ішіп отырған екеуіне қарап. – Сіздерге әжем бүгін шілдеханаға келсін деп жатыр.

	– Ә-ә, – деді Ерекең.

	– Алда айналайын-ай, апаң босанған екен ғой. Сен әлгі кітапханашының баласы емеспісің? – деді кемпірі.

	«Кітапханашының баласы емеспісің» дегені Ерекеңнің бүйіріне біз сұғып алғандай әсер етті. «Не оттап отырсың? Кітапханашы мен емес пе?!» – дегендей, кемпіріне көзін аларта қарады. Оны елеп жатқан кемпірі болмады.

	– Қашан босанып еді? Ұл туды ма, қыз туды ма? – деп самбырлап отыр.

	– Осыдан үш күн бұрын босанған. Ұл туды. Атын Есентөкей қойдық. Менің енді інім бар, – деді бала көздері күлімдеп.

	– Кел, шай ішіп, жылынып ал.

	– Рақмет. Тағы да біраз үйлерге баруым керек.

	– Үйбүй, айналайын-ай, осындай күннің суығында... Қап-ай ә! Інің бір тентек бала болды-ау. Мына күн қаһарына мініп алды. Сол кішкентай Есеннің ашуы ғой бұл. Мә, ала ғой! Сүйіншіңді шілдеханаға апарамыз, айналайын.

	– Есен емес, әже. Есентөкей. Әжібек көкем курорттан келген күні туған соң, солай деп қойды, – бала өзіне берілген бір уыс конфетті қалтасына басып шығып кетті.

	– Е-е, дұрыс болған екен, айналайын.

	Ерекең мен кемпірі екеуі шілдеханадан қас қарая оралды. Ертеңіне күннің көзі жадырап, ақша қар көз жасытып, аспан шайдай болып ашылды. Сыртқа бір машина келіп тоқтады. Аудандағы күйеу баласы келіп қалған екен деп екеуі сыртқа жарыса шықты. Жоқ. Басқа екен. Машинадан қалың киінген екі адам түсті. Амандық-саулықтан соң:

	– Кітапхананы тексеруге келіп едік, – деп мән-жайларын түсіндірді. «Үйге кіріп, шай ішіңдер» – дегенге рақметтерін айтып, «Ағай, тезірек шықсаңыз екен», – деп өтініш жасады.

	Ерекең кітапхананы да тексерушілер болады дегеннен бейхабар еді. Ә дегенде асып-сасып қалды. Тіпті кітапхананың кілті де жуық арада табыла қоймай, әбігерге түсірді.

	– Қылдабайдың кілтімен бірге тұр еді ғой, – деп күңкілдеп іздеп жүрген кемпіріне:

	– Қылдабайың бар болғыр-ай, тап тез! – деп жекірді.

	– Ойнап жүріп бір жерге тастап кетті дейтұғын жас бала да жоқ...

	– Ендеше мына мен алып ойнаған шығармын!

	– Қойшы-ой, немене сонша дігірлеп?! Кілт жоғалттың деп соттамайтын шығар сені. Ә-ә... міне, жатыр екен ғой текеметтің астында.

	– Соттайды! Неге соттамасын?! – деді Ерекең қолына кілтті алып жатып. Артынша: – А-а, осы мен не айтып тұрмын, – деді таңданып.

	Кітапхананың алдында түлкі жағалы пальто киген, ерніне бояу жағып алған әдемі келіншек күтіп тұр екен. Дірілдеп тоңып қалыпты. «Дірдектегенше дәлізге кіріп тұрмай ма екен, ықтап» деп ойлап қойды Ерекең. Бірақ дәл табалдырықтың алдына бір сиыр жапа тастап кетіпті. Жаңа ғана түскен-ай, буы бұрқырап жатыр. «Басқа жер таппағандай нақ осы жерге, басқа күні қолы тимегендей, нақ бүгін сатқақтап кеткенін қарашы-ей, қарасан келгiрдiң!»

	– О, пəдеріңе нəлеті-і-і-і... – деп қызу қанды Ерекең ызаға булығып. Ұят-аятты былай жиып-қойып, сиырға айтқаны әлде өзіне айтқаны белгісіз, – әкеғанаңның тақ аузын... – деді де, тістеніп тұрып жас жапаны былт еткізіп бір-ақ тепті. Содан соң бөтен кісілердің алдында әбес қылық жасап қойғаны санасына жетіп, аяғының ұшына бір, жанындағыларға бір қарап ыңғайсызданып қалды. Әдемі келіншек шыдай алмай, теріс бұрылып мырс ете түсті. Өзінің қожанасырлығына қолайсызданып, Ерекең де кінәлі түрмен езу тартқан. Сол – сол-ақ екен жанында әзер шыдап тұрған екеуі қарқылдап ала жөнелсін.

	Олар ішке енді. Әлгіндегі масқарашылық мұнда жоқ. Бәрі де мұнтаздай. Тек от жағылмаған бөлме азынап тұр. Бірақ əдемі келіншек көп мін тапты.

	– Саяси кітаптар мен әдеби кітаптарды араластырып жiберiпсiз. Тақырып-тақырыпқа бөлмей, қалай болса солай жинағансыз. Балалар әдебиеті үлкендердікімен араласып кеткен. Алтыншы кластың оқушысына «Махаббат, қызық мол жылдарды» берiпсiз. Карточкаларды да оңды толтырмапсыз. Автордың фамилиясы жазылатын тұсқа оқырманның аты-жөнін жазып қойыпсыз. «Алтын ғұмыр, алғашқы махаббаттың» авторы Меңдіқыз Битөлеуова емес, Həсіреддин Сералиев, – деп жан алқымға таяды.

	Ол үйіне көңілсіз оралды. Тексерушілерге: «Әбеттеріңізді біздің үйден жасамайсыздар ма?» – деп сыпайылап ниет білдіріп көріп еді, олар «асығыспыз, бір шаруамыз бар» дегенді сылтауратып мойын бұрмады. «Шақырғанға жүрмегендеріне қарағанда...» деп, басын сипап ойланып жатыр еді, ауылсоветтен шақыртушы келді.

	Ауылсоветтің председателі ауылға бір практикант қыз келгенін, қалада арнайы кітапханашылар даярлайтын институтта оқығандығын, әйелдерге болмаса, ер адамға бұндай ұсақ-түйек тірліктің қол емес екенін айтып, жұқалап отырып кітапхананың кілтін алып қалды.

	Содан соң Ерекең екі күн бойы бүк түсіп жатып алды. Бізді ұмытып кеттің-ау дегендей, екі аяғы тағы да зар-зар қақсай бастады. Пеш түбінде сары тонды жамылып ұзақ ойға бататынды шығарды. Кітапхана да көңілге алданыш, демеу екен. Қырық жыл баққан қойды да бір-ақ күнде тастап кеткенде де дәл бүйтіп жабырқаған жоқ еді. Әлде... әлде бұл шау тартқан шағындағы соңғы бір желiгуi ме екен. Апыр-ай ә, дәурен-ай десеңші! Жүйрік мінгендей желдіріп өте шыққаны-ау өстіп. Беу өмір-ай, қанбазарыңнан қайтатын шақ та туған ба?.. Сөйтіп, енді кәрі қойдың жасындай аз жылда тас түнек қараңғы, жұмбақ әлемге сапар шекпек пе?!

	Сонда... сонда бұл өмірдің қызыл іңірі ме?.. Соңғы рет алаулай түсіп, көкірегіңде көп арман оятып, батар күндей байып, сөнуге жақындаған мезгіл ме. Апыр-ай , өмір шіркін де қызық-ау...

	Ерекең үшінші күні бесін шамасында сары тонын желбегей жамылып сыртқа шықты. Жарық дүниенің жап-жарық сәулесі көзiн қарықтырып, біразға дейін жанарын жасытты. Сол күні күн жылынып, қар еріген еді. Бұғат-бұғаттан сорғалап тамшы тамып түрған. Қыстың қаһары қайтып, көктем туып келеді... Бір-екі күннің ішінде биік жоталардың бүйірі қараяды. Ерекең алыс қырқаларға көз тастап тұрып, жас көгі жаңа тебіндеп келе жатқан кең даланы, жас қозының маңыраған үнін сағынды.





ӘПКЕМ, ЖЕЗДЕМ ЖӘНЕ МЕН...


	Биыл көктемде күтпеген жерден Гүлзат әпкемнің күйеуімен ажырасқанын есітіп, көңілсіз сапарға шықтым. Ондай оқиғадан соң, әрине, әпкем жалғызсырап, жүдеп қалғандай көрінді. Ет-бауырым езіліп, оның қазіргі қам көңіл кейпін, мұң торлаған жүзін әлсін-әлсін көз алдыма елестетемін. Жүрегім сыздап қоя береді. Қайран əпкем, көз жасын көлденең көк аттыға көрсеткісі келмей, оңашада сығымдап алып жүр-ау деймін. Оның қасында қазір біреуіміз қалайда сүйеніш болып жүруіміз керек. Әйтпесе бір әке, бір шешеден туған бауыр екендігіміздің құны көк тиын емес пе. Шындығында біздің әулетіміз бірбеткей, сырт көзге болаттай берік көрінгенімен, іштей тез мүжілуге бейім; сыр бермей жүріп сынатын қасиетпен уызданған. Тіпті, өзгені былай қойғанда, қарақан басымызға түскен қайғыны өзімізден де жасыратын қырсық мінезіміз бар. Әпкем өзі жайында бізге тіс жарып хабар айтпапты. Егіліп отырып хат та жазбаған. Көз жасын көл қылып үйге де қайтып келмеген. Үн-түнсіз, іштей тынып қалған... Әйтсе де мынау өткінші жалғанның жұмбағында шек жоқ; біздің осы қиындыққа төзімді, тіс жармас тұйық мінезімізге орай, қайғы-қасірет атаулыға мүлде өш, қиын-қыстау сәтте іркілмей қол ұшын созуға әзір ыстық жүрек, нәзік көңіл сыйлапты. Әпкем жайында сол жақтан келген әлдебіреуден ести сала, қанатымен су тасыған қарлығаштай алып-ұшып келе жатқан түрім мынау. Шындап келгенде, дәл қазір оған мен қандай көмек бере аламын, қолымнан не келеді, нендей мақсатпен жолға шықтым – жағын әлі ойлаған да жоқпын. Әйтеуір, кідірмей тез жетуім керек сияқты...

	Біз таң алдында мінген самолет екі сағаттан соң Ш. қаласының аэропортына қонуға бет алды. Стюардессаның үні саңқылдап, облыс орталығы болып саналатын бұл қаланың қашан, қай ғасырда дүниеге келгенін, қалай өсіп-өркендегенін, қанша халық тұратынын, қандай-қандай мәдени орындары бар екенін айта жөнелді. Бұдан біраз жыл бұрын Ш. қаласында үлкен-үлкен жеті завод бар екені, ірі өндіріс орталығы болып табылатындығы да мақтанышпен айтылушы еді. Неге екені, стюардесса бұл жолы олар жайында тіс жармады... Сыртта өкпек жел соғып тұр екен. Күн бұлтты. Жылы самолеттен шыққандыкі ме, бойым тітіркеніп, тоңа бастағандай болдым. Етек-жеңімді қымтана түсіп, қалаға жүретін автобустың аялдамасына қарай аяңдадым. Бұрындары аэропортта жездем мені өзінің жеке меншік көлігімен күтіп алатын. Жарқылдап күліп көрісіп, қуана қауышып жататынбыз. Бала мінезді, ақ көңіл, адал әрі жайдары жан сияқты еді ол... Туған ағамдай болып кетіп еді... Ойыма тағы да әпкем оралды. «Жеңіл машинасы да, ондай жездесі де құрысын, – дедім іштей аялдамаға тақай бере. – Бірдеме етіп өзім жетермін. Жол машинаға мінермін. Қиналармын. Жол азабын тартармын. Тек әйтеуір тезірек жетсем екен...»

	Ш. қаласының мойнын көкке созған жеті заводы ыстап тастағандай аспандағы алба-жұлба бұлттар лас, кір-қожалақ болып көрінеді. Ауа тарылып кеткендей, газ ба, түтін бе – бір нәрсе еңсеңді езіп, тынысыңды ауырлатады. Апам ылғи да: «Ниетің түзу болса, сапарың оң болады» деп отырушы еді. Сол айтқаны рас па деймін, автовокзалда тұп-тура Қызылдалаға жүретін автобусқа тап бола кеттім. Әне-міне дегенше қала сыртындағы даңғыл жолға шығып алған көгілдір белдеулі автобус кең даланы көрген соң тынысы ашылғандай бауырын жазып, жүйтки жөнелді... Қызылдала – сонау бір қиян, сусыз шөлейт даладағы алақандай ғана ауыл. Жазы аптап ыстық, қысы қаһарлы суық болады ол жақтың. Әпкемдер институттан соң жолдамамен келіп еді...

	Біз шөлейт далаға қарай ұзаған сайын көк жүзі ашылып, жуылған шыныдай мөлдіреп, күн көзі жарқырап көріне бастады. Жолдың ескі жағындағы көкорай шалғынның арасынан сан алуан құстар тынымсыз сайрап, кейде тіпті мотордың бірқалыпты гүрiлiн де естіртпей жібереді...

	«Не болды сендерге, неге келісе алмадыңдар? – деймін мен әпкем мен жездеме ойша сауал қойып. – Екеуің өте тату тұрушы едіңдер ғой?.. Сүйіп қосылып едіңдер ғой?.. Неге үндемейсіңдер? Қандай жүмбақ сыр бар сендерде?.. Естеріңде ме, екеуің үйленген күн... Ал менің есімде мәңгі ұмытылмастай жатталып қалған. Тойларың тамаша өтті ғой. Әпкем қандай сұлу еді сонда... Жезде, сен де жігіттің сұлтаны едің. Біз сені бір көруге ынтығып, үйдің жанына келіп тоқтаған машинадан түскен бір топ жігіттерге ұяла қарағаhымызда, өзіңді солардың арасынан бірден танығанбыз. Сол... сен екеніңді көңілімізбен сезгенбіз. Өйткені сен біртүрлі... біздің үйдің адамына ұқсайтынсың... Енді, міне... қалайша өзгеріп кеттіңдер? Тіпті сене алмай келемін ғой. Өтірік болса екен, өтірік болып шықса екен...»

	Кенет жүрегім лүпілдеп, қазір Қызылдалаға жеткенде бір қуанышқа кенелердей көңілім алабұртып кетеді. «Өй, Жәкіш, келетініңді неге айтпадың?!» деп жездем алдымнан күлімдеп шыға келердей болады. Бірақ артынша; мұның өзі, жылай-жылай көз жасы таусылып, ішкі шерiн бiр сарқып алған жанның елегiзiген көңілі сияқты алдамшы, азғантай ғана үміт екенін ойлап, тұнжырап қаламын... Күн сәскеге көтерілгенде Қызылдaлaның төбесі де көрінді. Әне, анау төменде шашырап жатқан шағын ауылда менің әпкем тұрады. Ол қазір не істеп жүр екен?.. Қандай күйде екен?.. Ендігі өмірі жайында не ойлайды?..

	Әпкем расында да жүдеп қалыпты. Ақ құба жүзінің ажары солғын тартып, көзінің алдын мұң кіреукелеп, жанары боталап үлкейе түскен. Жүріс-тұрысында, мінез-құлқында біртүрлі сабырлы, салмақты күй пайда болыпты. Менің келгеніме қуанып, құшақтап бетімнен сүйіп амандасқан соң: – Апам жіберді ме? – деп сұрады сәл мұңайып. – Жоқ. Өзім келдім, – дедім мен де сабыр сақтауға тырысып. Содан соң өз жайынан хабардар екенімді білсін деп: – Үйдегілер әлі естіген жоқ, – деп қойдым. Әпкемнің шағын ғана екі бөлмелі үйі мұнтаздай таза, кішкентай қыздың қуыршақ ойнағанындай тап-тұйнақтай: әр зат өз орнында, жалтырап тұр. Ол әпкемнің ұқыптылығынан ғана емес, бұл үйдегі заттарды шашып, былдырлап ойнайтын баланың жоқтығынан да... Неге екенін қайдан білейін, жездем екеуі бас қосқалы бірталай жыл өтсе де, әлі күнге нәрестелі болған еместі. Ол үй-ішінің жағдайын, менің институттағы сабағымды сұрай жүріп шай әзірледі. Мен қысқа-қысқа ғана жауап қатып отырдым. Жездем жайында сұрағым келсе де, біртүрлі батылым жетпеді. Ол енді бізге бөтен адам ғой. Тіпті жау болып кетуі де мүмкін...

	Ал әпкемнің өзі бұл үйде ешқандай өзгеріс болмағандай, баяғыдан бері тап осылай жалғыз тұрып келе жатқандай, сабырлы қалпын сақтап, ол туралы ештеңе айтпады.

	Шай ішіліп болған соң сыртқа шығып, ауланың ішінде біраз ойланып отырдым. Есік алдындағы бақанға керулі жіпте жаюлы тұрған ер кісінің көйлегі, сәкiнiң астында жатқан ескі аяқ киім, темір қақпалы гараж, тіпті жаңбырлы күні түскен машинаның ізі де жездемді жиі-жиі еске салып қояды. Оның біржола кетіп қалғанына біртүрлі сенгім келмеді... Адамдар қызық-ау осы, қазіргі мынау көңілсіз үйдің бір кездегі иесі Досбол жездем аяқ астынан құбылып шыға келеді деп кім ойлаған. Өз ошағын, сүйіп қосылған жарын, бауыр басып қалған ауылы мен ауласын көзі қиып қалай тастап кетті екен?..

	Ол осында жүргенде бәрі басқаша еді. Шынын айту керек, жездем мені өзінің туған інісінен кем көрмейтін. Біз қонаққа келген сайын жаны қалмай елпелектеп, құрақ ұшып тұратын. Бұдан кішірек кезімізде бала сияқтанып кейде өзі де бірге ойнап кетуші еді... Енді міне... бәрі де күтпеген жерден өзгере қалады екен-ау. «Адамдар осы неге айырылысады? – деп ойлаймын мен. – Өмірде жолымыз бір, кеудеде жанымыз бір дейтін достар неге өкпелесіп, ат құйрығын кесісіп кетіп жатады?.. Тіршілігіміз бен тілегіміз ортақ дейтін ерлі-зайыптылар неге екіге жарылады... Қамшының сабындай ғана қысқа ғұмырда, жалғыз-ақ берілер жалғанда аяқ астынан адаса салу оңай болғаны ма? Кім, не ұтпақ сонымен?..» Әне, ауылдың айналасы түгел құлпырып, көкорай шалғын қол бұлғап тербеліп тұр. Отыздың үстіне жаңа шыққан жап-жас әпкемнің қайғылы тағдырына, қам көңіл тіршілігіне наразылық білдіріп, оны аялап жұбатқысы келгендей, жастық шақты қайтадан жырлатқысы келгендей... Бірақ әпкем оған жұбана ала ма?.. Жездем жоқ қой... Кешқұрым әпкем екеуміз терезенің тұсындағы сəкіде отырып ұзақ сырластық. Күндізгі оттай ыстық демнің беті қайтып, жазғы даланың кең тынысты қоңыр салқын шағы қанат жайған. Саумал қымыз секілді сабат ауамен тыныстаған рақат: деміңді ішіңе терең алып, ақырын ғана күрсініп қойсаң, іштегі қайғың да аздап сейілгендей болады.

	– Ол кетіп қалды, – деп әпкем мұңайып. Кінәлі жандай жабырқап төмен қарап отырды да, сосын жанарын сона-ау алыста, биік шыңдарының ұшы ғана мұнартып көрініп тұрған Қосмолаға қадады. – Жақында бір жыл болады... – Бір жыл?! Жездемнің кеткеніне ме? – Иә. Бұл өзі... бұдан біраз жыл бұрын басталған оқиға еді ғой. Жәкіш, енді сен жас бала емессің, түсінетін шығарсың, біздің осы кезге шейін баламыз болмады, енді болмайды да... Сол үшін осындай шешімге келдік. Ол қазір ана-ау тау жақтағы ауылда тұрады. Үйленген. Бір қызы бар. Аты – Аңсар. Тамағыма өксік тіреліп, көзіме жас толып қалды. Тынысым тарылып, құлағым шыңылдағандай болды. «Бір жыл?! Япыр-ау, бір жыл бойы бізге айтпай, жалғыз тұрып келгені ме?.. Бұл не?! Қаталдық па? Тәкаппарлық па?! Не... не сонда? Кім үшін, не үшін азапқа салған құдай-ау?..»

	– Әпке, өзіміздің үйге қайтайықшы. Жүрші... – Үнім әзер шықты. Ол мұңая күлімсіреді.

	– Мен осы ауылға үйреніп қалыппын, Жәкіш. Біртүрлі қимаймын...

	– Қимайтын несі қалды?! – Енді менің даусым шаңқылдап ащы шыға бастады. – Жападан жалғыз не істейсің мұнда? Ауылға жүр. Кетеміз, әпке!

	– Қызықсың, Жәкіш. – Әпкемнің үні соншалықты сабырлы шықты. – Менің ең бір қимас күндерім осында өтті ғой. Сол үшін де ыстық маған... әрі жездең де кетпеші деп өтініп еді.

	– Жездең?! Оның қандай хақысы бар?!

	– Солай, Жәкіш... Саған әлі көп нәрсені айтып түсіндіре алмай отырмын-ау. Қалаға барып, дәрігерлерге көрініп келген соң, алғаш рет оған өз бақытыңды іздеп тап деп өзім айтқанмын. Содан соң төрт жыл бірге тұрмыс құрдық. Бір күні ол үйге тұнжырап келді де: «Егер сен ренжімесең, екеуміз бөлек өмір сүріп көрейік», – деді. Мен оның басқа біреумен көңіл қосып келгенін сездім. Жүрегім су ете түсті. Жолайрыққа жетіп қалғанымызды түсіндім. Іштей сол күнге дайынмын, берік бекіндім деп жүрсем де, төбемнен жай түскендей болды. Жапан түзде, елсіз құла далада қалып бара жатқандай өзегім өртенді... Бірақ мен оның бақытты болуын, перзент сүюін шын жүректен тілеп едім ғой... иә, менің кінәмнен ол неге бақытсыз болуға тиіс. Бала сүюді тағдыр жазбаса, әу баста-ақ менің маңдайыма жазбаған екен, оның кінәсі не?.. Сосын киімдерін өзім реттеп, чемоданға сала бастадым. Оның алыс жаққа кететінін жүрегім сезді. Ал ол менің қимылымнан көз жазбай қарап тұрып: «Бір өтінішім... қажет десең, өмірлік тілегім бар. Соны орындаймын деп уәде берсең ғана кетемін, әйтпесе кетпеймін», – деді. Бұл оның «мені бақытты ету де өз қолыңда» деп тұрғаны еді... Сөйтіп, жездеңнің соңғы тілегін қабыл алдым. «Бұл ауылдан ешқайда кетпеші. Қайда жүрсем де менің үйім осы...» деп еді ол. Солай, Жәкіш...

	– Кетеміз, әпке, – дедім мен оған көнгім келмей. Әпкем осы сот темір торда еріксіз қамалып отырған бейкүнә құсқа ұқсап кетті. Жездеме жыным келді. «Феодал! – дедім іштей ызаланып. – Нағыз феодал екен ғой өзі! Адам деп жүрсем...»

	– Жарайды, Жәкіш, – деді әпкем. – Үйге кірейік... Маған төсекті сыртқа, сəкінің үстіне салып беруін өтіндім. Өзіммен өзім оңаша жатып ойланғым келді. Сарапқа салып көрмекпін бәрін де...

	Жол соғып шаршаған екенмін. Жастыққа басым тиісімен көзім жұмыла бастады. Әпкемнің болашақ тағдыры туралы ойымды жинақтай алмадым. Жібек жіптей қайта-қайта сусып кете берді...

	Түннің бір жарымында үйдің жанына гүрілдеп келіп тоқтаған машинаның даусынан ояндым. Жарығы үйдің терезесіне шағылысып өтті де, жылдам сөнді.

	Әпкем ояу жатқан ба, әлде ұйқысы сергек пе, әйтеуір, іле-шала есік ашылып, сыртқа шықты.

	– Неғып тұрсың, ішке кір, – деді келген адамға ақырын ғана үн қатып.

	Бейуақытта жүрген бұл кім өзі?.. Жездем ғой. Иә, сол. Соның өзі. Ұйқылы-ояу не істерімді білмей біраз жаттым. Ауыз үйдің шамы жанды. Терезеден қиғаштап жарық түсті. Түнгі дала тым-тырыс. Айналаға қою тыныштық ұйып қалған. Күндізгі әнші құстар да ұйықтап жатыр-ау қазір...

	– Жәкiш келді ғой, – деген әпкемнің үні естілді. Терезенің желкөзі ашық екен, даусы ап-анық жетті.

	– Қашан? – деді жездем. – Қайда өзі?..

	– Бүгін келді. Сыртта ұйықтап жатыр. Иә, өзің қайдан түнделетіп жүрсің?

	– Ана жақтан келе жатырмын. – Оның үні біртүрлі солғын шықты.

	– Жайшылық па?

	Ол үндемеді. Әпкем:

	– Шай қояйын ба? – деп сұрады.

	– Жоқ. Бір кесе айран ішейін. Үйдің айранын сағындым, – деді ол. Әпкем ас үйден айран құйып әкелген болуы керек. Сүт пісірім уақыттан соң:

	– Уһ, тәттісін-ай, – деген дауысы естілді оның. – Бал татиды...

	– Айтшы, не болды?

	– Ол кетіп қалды...

	– Тағы да ренжісіп қалдыңдар ма?

	– Сәл нәрсеге бола бұлқан-талқан болып...

	– Жас емес пе. Сен сабырлы болсаңшы.

	– Шаршадым тіпті, әбден басым қатты. Әнеугүні осында келіп қайттым ғой. Содан бері оң қабағы ашылмай жүрген. Ақыры, кетіп тынды. Шынымды айтсам, бойым жеңілдеп қалды...

	– Аңсарды алып кетті ме?

	– Иә. Кетсе, жолы болсын.

	– Қой әрі. Өйтіп жаман ырым бастамашы. Әлі-ақ татуласып кетесіңдер. Өзің барып кешірім сұра одан да...

	– Кешірім сұрайтындай не жазыппын?!

	– Қызғанады ғой. Оған оңай тиіп жүр ме... Келмей-ақ қойшы осында. Не бар дейсің мұнда? Сол баяғы өзің көрген тіршілік-дағы...

	– Келме дегенше, өл деші маған!

	– Түу, саған не болған өзі?! Аңсарды айтшы онан да, қалай... саған ұқсай ма?

	– Қасы, көзі, аузы, мұрны – аумаған өзім.

	– Тұп-тура көшірмем деші! – Әпкем сыңғырлап күлді. Жездем де жымиып қойды-ау деп ойладым мен сыртта жатып.

	– Жәкіш біздің жағдайымызды біле ме? – деп сұрады ол.

	– Естіген ғой...

	– Гүлзат, мен осы қайтып келсем қайтеді?

	– Қызықсың-ау, Досбол. Ұмыта алсаң, мені ұмыт. Ал Аңсарды әкесіз тастама. Күнәсіз нәрестені бақытсыз етпе...

	– Екі оттың ортасында қалғандаймын-ау... – Ол терең күрсініп қойды.

	– Күле ме өзі? Қылығы шыға бастады ма? – деді әпкем.

	– Кімді айтасың? A... Аңсарды ма? Иә, күледі. Сол үшін ғана бірге өмір сүріп жатқандаймыз. Әйтпесе, бір-бірімізге мүлде бөлек жандармыз...

	Содан соң екеуі көпке дейін үнсіз қалды. «Япыр-ау, бұл не? – деп ойладым мен іштей таң қалып. – Үнді фильмдегідей елжіреуік махаббат драмасы ма? Әлде...»

	Жездемнің дәл бүгін, мен келген күні түнделетіп жүруі қызық еді. Біртүрлі, түсініксіз кездейсоқтық болатын. Иә, кездейсоқтық. Жо-жоқ!.. Олай емес. Кездейсоқтық емес, бұл өзі өмірдің тылсым, түсініксіз құпия заңдылығы... Міне, тағдыр-талайы қиын, жолы ауыр екі жан бір-біріне кіршіксіз адал көңілмен сыр ақтарып отыр. Ал мұндай кәусар шындыққа әйтеуір, кім де болса, тілектес бір жан куә болуға тиіс қой...

	Иә, мен – куәмін. Әпкем мен жездемнің арасындағы мынау құпия нәзік сырдың, кәусар шындықтың куәсімін. Сол үшін де осы бір адал, арманға толы жас жүректердің қайғысын әке-шешеме, бауырларыма, тіпті көлденең көк атты ащы мысқылдап күлмеуі үшін жалпы жұртқа да қаз-қалпында, таза күйінде жеткізу менің міндетім секілді. Бірақ қалай, қайтіп жеткізе аламын?..

	Мүмкін, бұл сырды ешкімге айтудың да қажеті жоқ болар. Ерте ме, кеш пе – елдің өзі-ақ түсінер. Әркімде-ақ көз бар, көңіл бар ғой. Тіпті мынау: шытырман шырғалаңы көп, сыры жұмбақ жарық дүниеге жалғыз-ақ рет келер адам баласының асыл парызының бірі де сол – түсіну емес пе...

	– Енді... қайтқаның жөн болар, – деген әпкем әлден соң. – Барып, Аңсар екеуін алып қайт. Бұл жаққа бұдан былай келмей-ақ қой. Мен саған ризамын, Досбол...

	– Не болып барады бұл дүние?.. – деді ол қатты торығып. Сосын әпкемнің иығынан құшақтап, бетінен сүйді-ау деймін...

	– Жарайды. Болды. Бара ғой, – деген әпкемнің жалынышты үні естілді. – Аңсарға арнап көйлек тігіп ем... Өзімде қалсын... Сендер ренжіспеңдер...

	Жездем сыртқа шығып, сәкiнің жанына таяп келді де, ақырын ғана менің шашымнан сипады. Мен түк сезбеген болып жата бердім...

	Сәлден соң түнгі даланың қара торғын пердесін машина жарығы қақ тіліп, тас жолдың бойымен ұзап бара жатты. Ол кеткен соң әпкем үйге кіріп солқылдап жылады. Менің жүрегім шымырлап, оған жаным ашыды. Аңсарға... өзі өмірінде көрмеген кішкентай Аңсарға арнап тіккен көйлегін кеудесіне басып жылады-ау деп ойладым...

	Жанына барып жұбатқым келді. Бірақ, неге екенін өзім де білмеймін, олай ете алмадым... біртүрлі ыңғайсыз көрдім. Өмір дегенің таусылмайтын жұмбақ-ау өзі... Жездем не ойлап барады екен? Ертең әпкем екеуміз не істейміз? Ауылға бірге қайтамыз ба?..

	Менің мүлде ұйқым қашып кетті. Әпкем көпке дейін өксіп жатты...





ҚОҢЫР ШӘЛІ


	Иен таудың қойнауынан бұлдырап көрінетін төрт үйді зер салып, үңіле қарап таппасаң, аңдаусызда байқамай дәл тұсынан өлеңдетіп өте шығуың да мүмкін екен. Ал алда-жалда көзің шалып қалса, әуелгіде: «Ол не қылған үйлер, иен таудың арасында елегiзiп неге тұр?» деген аңғал сұрақ оралады ойыңа. Сонсоң барып ұзынша жатаған қораны көресің, сонсоң барып оның сиыр фермасы екенін, маңайындағылар бақташының, күзетшінің үйлері екенін аңғарасың. Қораның айналасында қыбырлап жүрген адамдарға да назарың ауады. Қызықтай қарап, ұза-а-ап кетіп бара жатып ойлайсың: «Ол адамдарды қандай ой мазалайды екен? Қайғысы көп пе, қуанышы көп пе?..» Алыстай түскен сайын көңілің құлазиды. Оларды айдалаға жалғыз қалдырып, өзің қаша жөнелгендей ыңғайсыз күйге түсе бастайсың. Сол күйді жаныңдағы жол серігің де бастан өткеріп келе жатқандай. Бір кезде ол ақырын ғана күрсініп алып немесе езу тарта жымиып қойып: «Е-е, былтыр қыста бұлар...» деп бастап, соларға қатысты қайғылы, не болмаса күлдіргі оқиғаны асықпай шерте жөнеледі. Күлкілі болса, жол бойы ыржалақтап отырып, межелі жерге жеткенше-ақ ұмытып қаласың. Кейіннен бір қағанағы қарық, сағанағы сарық көңілді ортада өткірлік танытып, айта қояйын десең, есіңе түсіре алмай қор боласың. Ал қайғылы болса... көпке дейін көңіліңнен өшпей, оңаша қалғанда, әсіресе ұзақты түнге кірпік айқастыра алмай дөңбекшіп жататын кездерінде ойыңа оралып, санаңды сергелдеңге салады...

	***

	Жөкентай көзін ашқанда үй іші біртүрлі жұмбақ әбігер үстінде еді. Әкесі есікті бір ашып, бір жауып асып-сасып жүр. Ал апасы еденде, текеметтің үстінде екі бүктеліп, ішін басып ыңырсып жатыр. Ернін қыршып тістеп, көздерін ауырсына жұмып алған. Өңі жуған шүберектей боп-боз. Оқтын-оқтын жан даусы шыға шыңғырып қалады...

	Сөйтіп жатып, жанына батқан ауруы сәл бәсеңдеген сәтте, сасқалақтап, әлденелерді іздестіріп жүрген Жөкентайдың әкесіне бағыштап, ақырын ғана тіл қатады.

	– Сандықтың ішінде... қоңыр шәлі бар еді. Оны да ал... А-а-а-ай!..

	– Қазір, қазір. Сәл шыда...

	– Қар қалың жауған шығар, ә? Жол бітеліп қалды ғой...

	– Сейіттің «Кәсемсотымен» барамыз. Ой, ол дегенің қарды бұзып-жарып...

	– Ойба-а-ай!

– Шыда, шыдашы, Кәмеш... Сәл ғана шыда. Қазір келіп қалады. От алдыра алмай жатыр-ау деймін. Күн суық қой.

	Әкесі жиюлы жүкті құлатып, сандықтың ішінен қоңыр шәліні іздеді. Сол кезде терезеден сығалаған бозамық сәуле оның бетіне құйылды. Сақалын әлі қырмаған екен, тікірейіп-тікірейіп біртүрлі сүйкімсіз көрінеді. Шашы да үрпі-түрпі.

	Бір түннің ішінде екі жағы суалып, көзі шүңірейіп қалыпты. Еденде екі бүктеліп, қинала ыңырсып жатқан әйеліне қайта-қайта жаутаңдап қарағаны да аянышты.

	– Құдайым-ай, осындай қақаған суықта... – деді апасы ыңырси тіл қатып. – Ы-ы-ыһ, ойбай ішім, мені қойшы, орталыққа жеткізіп саларсыңдар, әйтеуір. Жөкентайға кім тамақ береді? Үсті-басына кім қарап жүреді?.. Ол әлі өзімен-өзі болып тамағын да жөндеп іше алмайды ғой. Кішкентай...

	– Ағайшаға айттым ғой. Біз ауылға барып келгенше қарай тұрады. Қайтып келген соң өзім тамақ жасап берермін, оны уайымдама. Біздің Жөкентай дәу жігіт болып қалды! Апырай, кеше ғана атқа мінемін деп қиғылық салмады ма ол батырың...

	Жөкентайдың апасы қатты қиналып жатса да, ақырын ғана езу тартып жымиып қойды. Сол кезде кеше ғана атқа мінемін деп қиғылық салған батырдың кіші дәретке шыққысы келген. Жөкентай орнынан көтеріліп, көзін уқалаған күйі кереуеттің үстінде шоқиып отырып қалды.

	– Қоңыр шәліңді таба алмай жатырмын, – деді әкесі үн қатып. – Шам жағайын...

	– Жоқ, ойбай, – деп апасы шыр-пыр болды. – Жөкентай оянып кетеді. Жақпа!

	Сонда ғана әкесі кереуеттің үстінде кіп-кішкентай жұдырығымен көзін уқалап отырған Жөкентайды көрді.

	– Ой, сен қашан оянғансың? – деді таң қалып.

	– Жөкентай ма?.. – деп апасы да сәл басын көтеріп бері қараған. – Ы-ы-ыh... Жөкентай, айналайын, қорықпай-ақ қой...

	– Қорықпайды, Жөкентай, қорықпайды, – деді әкесі, кімді жұбатқаны белгісіз, Жөкентай мен апасына кезек-кезек қарап.

	Тап сол сәтте сырттан тырылдаған трактордың даусы естілді. Құлақ жарар қуатты үннен қазынаның екі бөлмелі шағын үйі дірілдеп кеткендей көрінді. Жөкентайдың әкесі қаупалақтап дәлізде ілулі тұрған қара қыжым пальтоны алып, төсегінен әрең түрегелген әйелінің иығына жапқан. Жөкентайдың апасының мүлде әл-дәрмені қалмапты, ақ гүлді жасыл орамалының жиегінен шашы қобырап шығып кеткен.

	– Қоңыр шәліні таба алмадым, – деді әкесі өкініп.

	– Жарайды, іздемей-ақ қойшы-ы... Кейін бір келгендеріңде әкеліп берерсіңдер.

	– Иә, сөйтеміз, сөйтеміз... Жөкентайды ертіп барамын ғой.

	– Жөкентай, сен қорықпа, мен біраз күннен кейін келемін, – деді апасы соңына бұрылып қарап. Иегі кемсеңдеп, жанарынан қос тамшы жас үзіліп түсті.

	– Апа, – деді Жөкентай тіл қатып. – Басың ауыйып қалды ма?

	– Күнім, әншейін... – деген даусы естілді апасының.

	– Жөкентай, мен кешке таман келемін, – деді әкесі. – Сен бұзықтық жасама, жарай ма, Ағайша апаңның айтқанын істе.

	Апасы дәлізде етігін кие алмай едәуір қиналды. Ал әкесі тізерлеп отыра қалып, көмектесе бастаған. Зыр еткен сырманың үні естілді. Сонсоң екінші сырмасы қаттырақ тартамын дегенде бырт етіп үзіліп түсті.

	– Tфу, ит-ай! – деді әкесі күйініп. – Үзіліп қалды...

	Сарт етіп сыртқы есік ашылды да, керзі етігімен ағаш еденді дүрс-дүрс басып жыпық көз Сейіт үйге кірді. Онымен бірге бір құшақ аяз да бу болып ішке лап қойды.

	– «Қырсыққанда қымыран іриді» деген, – деді Жөкентайдың апасы қинала үн қатып. – Жарайды, қойшы енді, салынбаса құрысын!

	– Қысқашпен қысып көрсек қайтеді...

	– Түу, енді қысқаш іздеп жүресіңдер ме, – деп апасы кейiстiк білдірді.

	– Жарайды, жүрейік онда, – деді әкесі жалма-жан тонын киіп жатып.

	– Жөкентай ояу екен ғой! – Сейіт түпкі бөлмеге үңіліп, Жөкентайға қарап көзін жыпылықтатты.

	– Байқаңдар, Жөкентай желең күйінде сыртқа шығып жүрмесін. Суық тигізіп алмасын, – деді апасы үйден шығып бара жатқанда.

	– Ап-па-а! – Жөкентай жыламсырай бастады.

	– Ой, жылама!

	– Жөкентай, айналайын...

	– Әй, күшік, қой деймін! Сен жыламай, жақсы бала болып жүрсең, апаң саған бөпе әкеліп береді, – деген дауыстар жамырай естілді де, сыртқы есік жабылысымен сап баcылды.

	Жөкентай біразға дейін ботадай боздап отырды. Сөйтіп отырып шалбарын сулап қойды. Бәрібір ешкім келіп жұбатқан жоқ. Жылап-жылап ақыры өзі басылды. Сосын кереуеттен түсті. Үй іші айра-жайра шашылып жатыр. Ол әуелі дымқылданып қалған шалбарын шешіп, кереуеттің астына атып ұрды. Содан соң сандықтан құрғақ шалбар іздеді. Жазда апасы екеуі ауылға қыдырып барғанда киген су жаңа шалбары ілінді қолына. Жаңа ғана әкесі іздеп таба алмай кеткен қоңыр шәліні де тапты сандықтың ішінен. Түбіт шәлі жұп-жұмсақ, үлбіреп тұр екен. Біртүрлі апасының иісі шығатын секілді. Ол түбіт шәліні мұрнына тақап көрді. Иә, апасының иісі шығады екен. Жөкентайдың тамағына өксік кептелді. «Ап-по-оу, мені неғып тастап кеттің?!» Бірақ жылаған жоқ.

	Ол су жаңа шалбарын, сосын дәлізден етігі мен пальтосын тауып киіп, сыртқа шықты.

	Күн суық екен. Қыршаңқы аяз жылы үйден шыққан Жөкентайдың құлағын «тістелеп», «тиice» бастады. Түні бойы жауған қар қалың түсіпті. Есік алдында ұлпа қарды ұңғып түскен іздер жатыр. Жөкентай ол іздердің иелерін таныды. Әне, олар анау жерге дейін жүріп барып Сейіттің дәу тракторына мінген. Дәу трактордың ізі де дәу. Әлі мұрты бұзылмаған ақша қардың үстінде жосылып жатқан із ойға қарай құлдилаған. Ауыл жаққа кеткені ғой. Жөкентайды неге өздерімен бірге ала кетпеді екен?..

	Ол күннің суығынан қорқып, үйге кірмек болып бері бұрылғанда, кіре берістегі әкесінің етігіне сүрініп құлады. Сыртта тұрған керзі етік ағаш сияқты қақайып қатып қалған екен, бірінен-соң бірі дүңк-дүңк ете түсті. Жөкентайдың жыны қозып, екеуін екі жаққа теуіп-теуіп жібергісі келген. Бірақ сосын сабасына қайта түсті. Көкем ауылдан қайтып келген соң жұмысқа киеді ғой деп ойлап, дәу етікті сүйретіп ішке алып кірді...

	Арада азғана уақыт өткенде, есік алдынан:

	– Ищай, мынау қүдайдың күні қақап барады ғой, жүдә! – деген Ағайшаның даусы естілді. Үйге кіре бере Жөкентай жаңа дәл табалдырықтың көзіне қалдырып кеткен керзі етікке ол да шалынысып кетіп:

	– Көтек! – деп қолымен жер тірей құлады. – Үйбай, Мынасы несі?! Етік пе? Табалдырықтың аузына шешіп қоя ма екен, түге!

	– Жаңа мен де сүйініп құлағам, – деді Жөкентай Ағайшаға қарап.

	– А-а? – деді ол түкке түсінбей.

	– Жаңа мен де сүйініп құлағам...

	Ағайшаның езуіне күлкі жүгірді.

	– «Сүйініп» құласаң, жолдан алып қоймайсың ба былай!

	– Жо-о, мен сыйтта сүйініп құлағам.

	– Ә-ә, – деді Ағайша енді жайбарақат, – Саған қарағанда мен бақытты екенмін, үйдің ішінде «сүйініп» құлап жүрген.

	– Мен оны үйге кигіздім.

	– Е-е, қатырған екенсің!

	Сонсоң ол Жөкентайдың үстіндегі киімдерін көріп, ішек-сілесі қатқанша күлді.

	– Әлгі... Әлгің маскүнем Қабыкеннен аусайшы, – дейді күлкіге тұншығып сыбырлай сөйлеп. Онсыз да бір уыс бет-аузы әжімденіп, бір сығым болды да қалды. Қолын сермеп қоятынын қайтерсің тағы. – Ол да араққа тойып алған күніi-i... ойбай, жаным-ай... алқа... алқа-салқасы шығы-ы-ып, балағы... балағы... балағы етігінің қонышына сыймай жүретұғын-н... ы-ы-ых-хы-ы...

	Ағайшаның келемеждеп күлгеніне қарап, Қабыкен жақсы адам болмады ғой деп жорыды Жөкентай. Ұртын томпайтып өкпелеп қалды. Бірақ Ағайша сәлден кейін қайта киіндіріп, сыртқа көтеріп алып шыққанда оны жақсы көріп кетті.

	Күн жадырап шығыпты. Қытымыр аяздың да ашуы қайтқан сықылды. Әлде Жөкентай жылы киінгендіктен солай көріне ме, әйтеуір, манағыдай шымшыламады.

	Ферманың сиырлары сыртқы қораға шығып, науадағы шөпке бас қойыпты. Әбікен шал да сол жерде жүр екен. Жөкентайды көріп жымиып күліп, бері қарай бет алды.

	– О-о, дәу жігіт жұмыс істеуге шығыпты ғой! – деді ол жарықшақ алақанымен Жөкентайдың малақайынан сипап. – Ау, Жөкеш, сиырларға шөп салайын деп шықтың ба?

	– Атқа мінем!

	– Бәлі, атқа мініп қайда барасың?

	Жөкентай саусағын шошайтып, мана таңертеңгілік трактор кеткен жақты көрсетті.

	– Ой, бәрекелде-е, ферма бастық Мәдәлі құсап қоқырайып төбемді бір көрсетемін де, ауылға қарай қайта жөнеймін деші!

	Тау қойнауындағы сиыр фермасының басында тұратын төрт үйге ауыл жақтан жұрт сирек қатынайтын-ды. Ілуде бір шаруа жайымен келе қалатындар болмаса, ауыл бастықтары: ала жаздай сабылып жүріп жем-шөбін жеткіздіріп бергенбіз, оның үстіне совхоздың бір арылдаған тракторы мен тепсе темір үзетін тракторшысын алып отыр, жағдайлары – шүкір, жақсы ғой деп, алты ай қыс ат ізін салмаушы еді. Әйтсе де фермадағылар ауылды сағынатын. Ол жақтан бірлі-жарым жолаушылар келсе екен, сөйтіп, ауылдағы өзгерістер мен жаңалықтарды жеткізіп, шүйіркелесiп қайтса дейтін. Сол күзгі жапырақтай сарғайған сағыныштың әсерінен болар, өзара әңгімелесе қалғанда оларды сөз арасында жиі еске алып, тілге тиек ете сөйлей-тұғын. Бірақ оны бес жасар Жөкентай қайдан ұқсын. Тек әлгі тілге тиек болатын бәленше-түгеншелер жайында жақсы адам немесе жаман адам деп қана сырттай жорамалдаушы еді. Ол Мәдәліні көрмеген, бірақ енді, оның ойынша, Мәдәлі дегеніңіз сиыр фермаға атпен дүрсілдетіп шауып келіп, қайтадан дүрсілдете шауып қайтып кететін адам. Неліктен өйтеді, неге асығып жүреді, ол жағы Жөкентайға жұмбақ.

	– Жөкештің апасын орталыққа алып кетті, – деді Ағайша Әбікен шалға.

	– Айы-күні толып қалған екен де... Әлгінде кемпірден естідім.

	– Бұл жолы іші үлкендеу көрінді. Егіз туа ма деймін?..

	Әбікен шал жөткірініп, жанарын төмен салып, қолындағы шыбықпен етігіне жұққан қиды түсіре бастады.

	– Ойбуй, жасы үлкен адамның алдында мен де не болса соны айтып... – деп, Ағайша өзінше ұялып қалған сыңай көрсетті.

	Ферманың түнгі күзетіне шығатын жалғызілікті Ағайшаның үйінде түнімен oт үзілмей жағылатындықтан үнемі ыстық болушы еді. Ол екеуі терлеп-тепши отырып шай ішіп болған соң, Ағайша пештің түбіне жантайып, ойыншық таба алмай отырған Жөкентайға қызықтай қарап жатты. Түні бойы гүрілдеп жанған пеш әлі де демігін баса алмай, анда-санда тырс-тырс етіп «ашу шақырып» қояды. Ағайша аязды түндерде сиыр ферманы аң-құстан қорып, айналшықтап қайтып келгенде пештің беті алқызыл жалқынданып, гуілдей жанып тұрғанын ұнататын. Қып-қызыл боп балқып кетуге аз-ақ қалған плитаға қолын жылытып отырып түпсіз тұңғиық ойға шоматын. Жалғызілікті жанға ой – азық, от – серік болып кетуші еді сонда...

	Сонда ол қайсыбір жылы таудан осы сиыр фермаға шөп тартып келе жатып аударылған трактордың астында қалып, жантәсілім еткен күйеуін, оның рухына табынып өткен өзінің мақсатсыз жолдай ұзақ, жалғызілікті өмірін ойлайтын.

	«Е-ей, қу жалған-ай, кейде сен күнәсіз қарапайым бір жандарға өзін де көп көресің. Кеңесбектен басқа кімім бар еді менің... Kiмiм бар еді... Көңіл бұзар көркім жоқ, көмек болар балам жоқ, ағайын-туыстан да алшақтап суысып қалған жаста-а, орта жолға таста-а-ап кетіп қалғаның неткенің? Жаугершілікте бала қорғансыз болса, жалғыздықта әйел қорғансыз-дағы. Қайтейін тағдыр, қарғадым сені!..»

	Жалындым, жалбарындым да, өшкенім жанып, өлгенім тірілген жоқ. Сонсоң, әншейінде сүрініп кетсем тілімнің ұшына оралар тәңіріні де аямадым. Ішімді өртеген қайғы қызылкөзденіп, қорқыныш атаулыны аю боп қуып, өзімді де, Алланы да аяусыз, иә, аяусыз тілдедім. Бірақ өлген адамды тірілтуге тәңірінің де, құдіреті жетпей ме, кім білсін, ешқандай белгі бермеді ғой?.. Енді не болсаң о бол, көңілім мықтап қалды; керек болсам ажал өзі келіп алар, әйтпесе, өзім іздеп бара алмаспын.

	Әйтсе де, өгіз аяңмен жылдар жылжып өткен сайын, Ағайшаның өзіне де білінбей, жүрекке түскен жара қарақотырланып, бірте-бірте жазыла бастаған-ды. Бірақ ол жүрек баяғы бақытқа құмар, базарлы жүрек емес, басқа жүрек болып жазылды. Әйткенмен, оның да самарқау көңілді селт еткізер қуаты, қайыршының азығындай өлшеулі қызығы мен қуанышы бар еді.

	Ағайша қазір қасында былдырлап, шашбауынан тартып ойнап отырған Жөкентайға аналық мейірімі иіп, қызыға да қуана қарап жатқан-ды. Былтыр қыстан бері белінің құяңы қозып жүрген, ыстық пештің бүйіріне арқасын «емізіп» жата түскен сайын шым-шымдап қыздырып, жағып-ақ барады...

	Жым-жырт үй ішінде бірқалыпты қорылдаған үн естілген. Жөкентай басын көтеріп қарап еді, пеш түбінде қисайып жатқан Ағайша қалғып кетіпті. Ол асығыс-үсiгiс пальтосы мен етігін киіп, сыртқа ұмтылды.

	Күн едәуір көтеріліп, дала жайма-шуақтанып жылынып қалған екен. Үй іргесіндегі қардың мұрты бұзылып, жылымдап ери бастапты. Бұғаттардан тырс-тырс тамшы тамып тұр. Шипыр шатырдың кенересіне қатқан мұз сұмбілердің біразы сынып жерге түскен екен, біреуін алып сорып көріп еді, тісін əлемет сырқыратып жіберді.

	Ақша қарды күреп салған жалғыз аяқ жолмен дедектеп жүгіріп үйіне келді. Сандықтағы киім-кешектерді қайтадан ақтарыстырып, қоңыр шәліні қолына алды. Түбіт шәлі тағы да алақанына жұп-жұмсақ тиді. Бетіне басып, құшырлана иіскеп көрді. Апасының иісі шығатын сияқты.

	«Апама апарып беремін» деп ойлады ол. Сосын өзінің осы ойына өзі қуанып кетті. Тезірек барып апасын қуантқысы келді. «О-о, менің Жөкентайым келді, шәлімді әкелді» дейді ғой апасы. Ол шәліні қолтығына қысқан күйі үйден апалақтап асығыс шықты да, таңертең кеткен дәу трактордың ізіне түсті.

	Сәлден соң иен таудың ішіндегі төрт үйді артқа тастап, бірте-бірте кішірейіп, еңiске қарай құлдырап ұзай берді.

	Жалғыз өзі жасқанбай жолға шыққан құйттай жолаушыға алдамшы жылуын мейірлене төккен қысқы күн күлімсірей қарайды. Ақ көйлек киген ақшағи таулар өздерінің жүре алмайтынына өкініп, қызыға да қызғана телміреді-ай. Ал сайдағы сарқыраған өзеннің қазіргі көңіл күйі тіпті тамаша. Өздерімен бірге біраз жерге дейін сапарлас болатын жолаушы табылғанына қуанып, тау өзенінің тастан-тасқа секірген тентек толқындары сылқ-сылқ күле қол бұлғап, Жөкентайдан оза зымырайды. Жағадағы шоғыр-шоғыр бұталар да ербиіп, біз саған ере кетейікші деп жалынатындай. Қанаты қара, бауыры ақ бір құс сол бұталардың арасынан далпылдап ұшып шығып, тас лақтырым жерге барып қонды. Жөкентай жасқанып қалт тұра қалып еді, бірақ оның өзі қорқып ары қарай ұшып кетті.

	Аз жүрді ме, көп жүрді ме – белгісіз, бір кезде ол бұрылып артына қараған. Көз ұшында қалған үйлер кіп-кішкентай, ойыншық секілденіп көрінеді екен. Жөкентай тіпті сол кішкентай үйлерге өзінің және өзінен де үлкен адамдардың қалай сыйып кеткеніне аң-таң болды. Алып таулы адырдың қойнауында жұлдызқұрттай созылып жатқан сиыр қора ше?! Ол тіпті жермен-жексен болып қалыпты ғой! Бір дәу адам алақанымен көсіп алып, жұдырығын жұма қойса, бәрі де сол жұдырықтың ішінде үгітіліп кетердей. Жалпы, үлкен адамдар қызық-ау осы! Иен таудың қойнауындағы мынау төрт үйді тастап, неге кетіп қалмайды екен? Егер өйтсе, тіпті қызық болар еді-ау. Бәрі бірге биік таудың қойнау-қойнауын аралап, армансыз сайран салар еді ғой. Сол кезде рақат: тауға шығасың ба, орман аралайсың ба, тастың түбіне жатып ұйықтайсың ба, ағашқа өрмелейсің бе – өз еркің. Бірақ... сиырлар ше? Олар қорада қамалып қала бере ме? Жо-жоқ. Оларға да еркіндік беру керек. Жүрсін ағаш-ағаштың арасын арала-а-ап!

	Шіркін, иен таудың тұтқынынан құтылып, міне, осылай, Жөкентай сияқты жүгіріп шықса да, жүре берсе.

	***

	Күн талма түстен ауып, бесінге құлағанда Ағайша көзін ашты. Біреу оқыстан бүйірінен түртіп қалғандай селк ете түсіп, шошып оянған. Айналмақ ойнағандай мең-зең күйде басын көтеріп, күн сәулесі саулай құйылып тұрған терезеге сығырая қарап біраз отырды. Сосын тұманды жанарымен үй ішін тінтті. Кенет Жөкентайдың жоқ екені есіне түсіп, орнынан апалақтай көтерілген. Зыр жүгіріп төрт үйге де бас сұғып шықты. Сиыр ферманың маңайын айнала қарап келді. Айқай сап: «Жөкентай, ау, Жөкентайлап» шақырды да. Бірақ Жөкентай үн қатпады, ауаға сіңіп кеткендей ұшты-күйлі жоқ. Ағайшаның даусынан секем алған Әбікен шал да қаупалақтап сыртқа ұмтылған.

	– Қайнаға-ау, қайнаға-ау... жоқ... жо-о-о-оқ! – деді Ағайша үрейі ұшып. Даусы ащы шықты.

	Қыстың қысқа күні суық жымиып, екіндіге ауып бара жатты. Әбікен шал ақ шыт белбеуімен белін шарт буынып, атқа қонды.

	***

	Шағырмақ күннің шуағы бірте-бірте бұл өлкенің атырабынан жылыстап, өз ұясына қарай қаша бастаған.

	Жаңа ғана ыстықтап, тұла бойы бусанып келе жатқан Жөкентайдың денесі енді тоңазып, тер қатып, қалтырай жөнелді. Қоңыр шәліні иығына жамылып қымтана түскен. Бірақ ол да аздан соң қамсау болудан қалды.

	Сұп-суық бeдірейген биік таудың арғы бетіне қарай еңкейіп бара жатқан күнге қайта-қайта жаутаңдап қарап: «Күннен тым алыстап кеттім-ау, – деп ойлады Жөкентай жабығып, – ол мені жылыта алмай тұр ғой».

	Сонсоң күбірлей жалбарына: – Е-ей, Күн, бері қарай жақындашы! – деді. Бірақ ол естімеді ме, бері қарай жақындамай қойды.

	– Е-ей, Күн, жақындашы бері қарай! – деп айқайлады Жөкентай.

	Бірақ Ағайшаның ып-ыстық үйінің буланған терезесіндей бұлыңғыр көкжиектен суық жымия қараған Күн бұған қарай жақындамады да, жылытпады да.

	Сұп-суық көрпесін айқара жамылған кең адырға сүңгіп, көз ұшындағы боп-боз әлемге сіңіп кеткен дәу трактордың ізіне қарап тұрып шаршап... шаршап тұрып еңкілдеп жылай бастады Жөкентай. Өйткені жол – ұзақ, ауыл алыс еді. Ол Күнге жақындап, жылынып алу үшін дәу трактор жүріп өткен жолдан шығып, ақ көрпесін қымтанып дөңкиіп жатқан жотаның басына қарай өрледі. Анау биікке шығамын да, аздап жылынып алып, ауылға, апама барамын деп ойлады ол ақша қарда омбылап келе жатып.

	«Ап-по-оу, мен жаурадым», – деді сонсоң суық сорған ерні дір-дір етіп.

	Иен таудың қойнау-қойнауында жасырынып жатқан ымырт қараңғылығы өз мезгілі туғанын сезіп, сумаңдап жарық дүниені тез-тез жаулап ала бастады.

	Түу, күннің суыта бастағаны-ай...

	***

	Тылсым түнек, тым-тырыс тыныштық ұйыған тау ішін жаңғырықтыра арылдаған алып трактордың үні естілді. Олар ауылдан мана біразда шыққан Сейіт пен Жөкентайдың әкесі – Пернебай еді. Кабинаның іші жылы да жайлы. Ал сыртта сүйектен өтер суық сайран салады. Жөкентайдың апасының шынында да айы-күні жетіп отыр екен, ауылдағы ауруханаға жеткізген бойда іле-шала босанып, арыстай ұл тапты. Қаумалаған құрдастарының көңілін қимай шалқыта жуып, Пернебай мен Сейіттің кештеу қайтқан беті – осы.

	– Сен бақыттысың ғой, – деді Сейіт жолдан көз алмаған күйі.

	Жылы кабинаның ішінде бүгінгі күннің әуресінен қуана құтылып, ұйқылы-ояу маужырап ой кешіп отырған Пернебай еріне үн қатып:

	– А-а? – деді.

	– Сен бақыттысың ғой!

	– Ы-ы...

	– Екі ұлың ер жетіп, үлкен азамат болады. Біреуі – қалада, біреуі – далада тұрады...

	Сейіттің сонан соңғы сөзін Пернебай естіген жоқ, тонының жағасына мойнын тыққан күйі өң мен түстей рақат күйге шым-шым батып отыра берді. Трактордың алдыңғы екі фары түннің жұқалаң пердесін ысырып, таңертеңгілік түскен жалғыз ізден көз жаздырмай келеді. Сүттей жарық айдың ақ күміс сәулесі ақша қарға шағылысып, айнала төңірек бозамық нұрға шомылған. Ауылдан келе жатқан алып трактор кенет лық етіп тоқтады. Алға қарай оқыс еңкейіп қалып ес жиған екеуі жолды кесе-көлденеңдей тұрған салт атты кісіні көрді. Қаракер аттың омырауын ақ көбiк қылып шарқ ұрып жүрген Әбікен шал еді ол.

	***

	Сол түні таң сыз беріп атқанша алып трактор тау ішін арлы-берлі кезіп, арылдап тыным таппады. Ақ көрпесін бұйыға бүркеніп, түнгі ұйқыға шомған таулы адырдың мазасы қашып, қайсыбір тұстан қасқыр ұлып, шибөрі шулады. Қарабарқын аспандағы жапырлаған жұлдыздар да қабағын шытып, әлденеге ренішті көрінді. Олар, бәлкім, бір тұста омбы қарға көміліп, қыбырсыз қалған Жөкентайды көріп те тұрған шығар-ау. Бірақ үн қатып айта алмайтын, қол созып көрсете алмайтын болар. Әттең, тілсіз жаратылған жұлдыздар-ай!

	Таң жаңа белгі беріп, шығыс жақтан бозамық сәуле тарала бастаған шақта қар көміп тастаған оппаға жамбастай сырғып жантая түскен алып трактор қанша арылдап, ышқынса да, қайтып шыға алмады. Қарагер ат та осы мезгілде омырауын омбы қарға тіреп, одан әрі жүруге шамасы жоқ, аузынан ақ көбігі ақтарыла азар тұрды шатқаяқтап.

	Сол кезде, ия тап сол кезде ұйтқып боран басталды. Бұл нағыз ақ түтек, аяуды білмес албасты боран еді.

	***

	Үзеңгіге табанымды шірей тіреп, иен таудың қойнауында қылдыра-а-ап қалып бара жатқан төрт үйге ат үстінен көтеріле анықтап бір қарап алдым. Көк шулан түтіні қисайып, еріне шығып жатқан үйді көңіліммен дiттеп, Ағайшаның үйі сол болар деп шамалағанмын. Алайда ілкі сәттен соң ол ойымның ағат екенін есіме алдым. Өйткені жаңа ғана жолсерік жігіт: «Ағайша сол қыста дүниеден қайтты. Шашы қудай аппақ, бет-аузы әжім-әжім болғанына қарап кәрі кемпір екен десек, бар-жоғы қырық төртке келіпті ғой, жарықтық», – деген-ді. «Ал Жөкентайдың әкесі мен апасы ше? Олар қазір де осында тұра ма?» «Иә, осында тұрады. Жөкентай жоғалатын күні дүниеге келген сәби биыл қыста бір жасқа толады», «А-а... баланың өзі ше? Жөкентайды айтам?» «...Сол күйі табылмады ғой. Оны іздеп бармаған тау баспаған жер қалмады; оны іздеп жүріп әкесі он жылға, ал анасы жиырма жылға қартайып, шөгіп кетті».

	Қайдасың сен, Жөкентай? Бәлкім, Күнге жылынамын деп жүріп, Күн еліне байқамай еніп кеткен боларсың? Бәлкім...

	Күн сайын қас қарая тау ішін жаңғырықтырып: «Жөкента-ай, ау Жөкента-ай!» деген айқай естіледі екен. Бұл оның анасы ғой іздеп жүрген. Ұлын жаманатқа қимайды байғұс ана, ол із-түзсіз жоғалып кетті дегенге сенбейді. Қара қыжым пальтосының өңірін түймелеуді де ұмытып, кешкі суыққа тоңып тұрып айқайлайды. Оңған шүберектей боп-боз жүдеу жүзінен, жуған қарақаттай мөп-мөлдір қара көздерінен қайғы табы кетпеген...

	Қасымдағы жігіттен қалып қоймайын деп, тақымымды қыса түсіп, ат сауырын сипай қамшылап отырып ойладым: «Мүмкін, Жөкентай дегеніміз иен таудың ішінде отырған төрт үйдің ана-а-ау төменгі ауылға деген сағынышы шығар».

	Ищай, тоңып барам...





КӨКТЕРЕКТІҢ БАЗАРЫ


	Ең кереметі, мынау біздің ауылға алыстан ат арытып келе қалған қонақтардың көбісі Бәйдібек көкемді көре сала: «Әй, осы кісіні мен бұрын да бір жерде көрген сияқтымын-ей!» деп таң қалар еді. Жай ғана таңырқап қойса мейлі ғой, оны қайткен күнде де есіне түсіруге тырысып, бас қатырып ойлана бастайтындары қызық. Сөйтіп, олар «Қай жерде?.. Қашан?..» деген сауалдардың тұзағына оп-оңай түсіп қалатын да, одан енді өздері құтыла алмай әлек болатын.

	Ал Бәйдібек көкемнің басқалардан еш өзгешелігі жоқ; кәдімгі қара торы, қарапайым жан еді. Менің білетінім – далада қар ерігеннен бастап, келесі жылдың қысы келіп жеткенге дейін Бәкең басынан баяғыда-а-а сатып алған ши қалпағын тастамайтын. Май сіңіп, шаң тұтып, бұл күнде тор көздері біржола бітеліп қалған ши қалпақтың, әйтеуір, бір кездері жаздық қалпақ болғаны анық. Бірақ дәл қазір оның не ши қалпақ екенін, не ми қалпақ екенін анықтап білу мүлде мүмкін емес-ті. Егерде ғайыптан тайып, сол қалпақты басынан шешіп алып көретіндей күн туа қалса, мүңк ете түсер тер иісі мұрныңыздың желбезегін жарып та жіберер еді.

	Бәкеңнің бойы бәкене ғана, алыстан қарағанда көлденеңі мен ұзыны бірдей сияқты көрінетін тығыншықтай кісі. Бірақ ол сол бойымен-ақ талай жұртты таң қалдырып жүр.

	Әсіресе əнеукүні ауылға келген теңізшінің көшеде кездейсоқ Бәйдібек көкемді көріп қалып: «Әй, осы кісімен мен қай жерде кездесіп едім?..» деп таңырқауы қызық еді. Тіпті әлгі сауалдың жауабын таба алмаған кезде есінен танып қала жаздағаны бар емес пе. Соно-о-оу ит арқасы қияндағы Владивостокта үш жыл әскери борышын өтеп, ұлы мұхиттың үстімен арлы-берлі жүзіп келген теңізші жігіттің біздің ауылдың кәдімгі Бәйдібегін бір көрген жерде қалт тоқтай қалып: «Әй, осы кісімен мен қай қиырда кездестім екен?» деп таңырқауы мүлде тегін емес-ті. Бұл бір ғажап еді!..

	Ұлы мұхит түгілі, іргеде жатқан теңіздердің өзі өңіміз тұрмақ, түсімізге де кірмейтін шөл даланың ши бұт, қара борбай балалары әлгі теңізшінің соңынан екі елі қалмай ілесіп жүрдік. Ол қайда барса – біз де сонда бардық, тоқтаса – тоқтадық, жүрсе – жүрдік... Мұндай «еріктілерден құрылған жасақ» оның өзіне де ұнаған болуы керек, сірә, ешқайсымызға да, қарағым, сен енді салпақтамай-ақ қала қойсаңшы деген жоқ.

	Бірақ сол тәкаппар теңізші Бәйдібек көкемді бір көруі мұң екен, мүлде ақыл-есінен адасты да қалды. «Қай жерде көріп едім?..» «Қайдан кездестіріп едім?..» деп ана жерге бір тоқтайды, мына жерге бір тоқтайды. Басын ұстап ойланады, желкесін қасып ойланады. Қақ шекесінде «Морфлот» деген жазуы бар телпегін оң жақ шекесіне бір, сол жақ шекесіне бір қисайтады. Бірақ Бәйдібек көкем оның есіне сап етіп түсе қоймайды.

	Теңізші де қызық өзі. Бас қатырмайтын нәрсеге бола бас қатырып, ойлана береді, ойлана береді... Алайда онысынан түк те шықпайды. Жарайды, Бәйдібек көкемді қай жерден көргені есіне түспей-ақ қойсын! Су жаңа формасын жарқыратып, шырт-шырт түкіріп жүре бермей ме. Ол болса – теңізші. Ал Бәйдібек деген кім?! Жай ғана біздің ауылдың адамдарына жалақы тарататын кассир...

	Жоқ, ол өйтпейді. Бағана-а-а Бәйдібек көкем жып етіп кіріп кеткен кеңсенің алдынан ары өтіп бір тоқтап, бері өтіп бір тоқтап, оны қай жерде көргенін қайткен күнде де есіне түсірмек болып әуреге түседі.

	Біраздан кейін біз бұл түйсіксіз теңізшіден тіпті түңіле бастадық. Қарнымыз да ашты. Енді әркім өз үйіне қарай тарап кеткелі тұрғанда Бәйдібек көкемнің өзі де шыға келгені. Ал әлгі теңізші оны көре сала: «Жолдас!..» деп ұмтыла беріп еді, Бәкең өте асығыс әрі бір сәтке болса да кідіруді көтермейтін өте маңызды шаруасы бар адамша аяғын тез-тез басып кекірейіп өте шықты да, ес жиюға үлгіртпей, келесі бұрылысқа бұрылып кетті.

	Оның соңынан жүгіре түсіп тоқтай қалған теңізші ернін тістелеп сәл ойланып қалды да, қолын бір-ақ сілтеді. Міне, азамат! Әу баста-ақ солай ету керек еді ғой. Сонша бас қатыратындай Бәйдібек деген кімнің шікәрасы! Сосын теңізші жігіт өзі қыдырып келіп жатқан үйге қарай кең шалбарының екі балағы делеңдеп жүгіре жөнелді.

	Біз оған әлі де таңырқап қарап тұрмыз. Ортамызда Бораш та бар. Ол – Бәйдібек көкемнің кіші ұлы. Ал үлкені – Тұраш. Ол біз секілді азаннан кешке дейін ойын қуатын қaрaбoрбай емес, күндіз де, түнде де қолынан кітабы түспейтін оқымысты бала. Реті келіп жатқандай болса, осы оқу деген нәрсенің азабынан оп-оңай құтылып кетудің амалын ойлай бастайтын біз үшін Тұраштың сол бір мінезі түсініксіздеу еді...

	Ертеңіне әлгі теңізші жігіттің ауылдағы жақын-жұрағаттарымен бірге, ешқандай туысқандық қарым-қатынасымыз болмаса да, оны автобусқа дейін шығарып салуға бардық. Жалпы, жер бетінде жүретін машиналардың түр-түрін ойлап тауып жататын басы мықты инженер-конструкторлар әлі күнге біздің Шеңгелдінің жағдайымен санасқан емес. Олай дейтінім, бұл ауылға аудан орталығынан күніне екі-ақ рет қатынайтын жалғыз автобустың темірден емес, резеңкеден жасалғаны әлдеқайда тиімдірек болар еді. Өйткені бәрі де осы автобусқа мінеді, осы автобусты күтеді. Сондықтан да ол қашан көрсең де аузы-мұрнынан шығып толып бара жатады.

	Әйтсе де, теңізшінің аты әманда теңізші емес пе! Оған құрғақта жүрсе де бір орын қалайда табыла кетеді. Және орын болғанда қандай десеңізші, терезенің дәл түбі. Ішің пыспайды. Сыртқа көз салып, төңіректегінің бәрін түп-түгел көріп отырасың. Рақат!

	Автобус енді жүргелі тұрғанда артынып-тартынып Қамбатша шешейдің келе қалғаны.

	– Әй, шопыр бала, тоқта деймін! Мені де ала кет! – дейді айқайлап.

	Бұл кезде, әрине, автобустың табалдырығына да аяқ артатын орын қалмаған-ды. Есік аузында екі-үш жігіт кептеліп тұрған. Қамбатша шешей келе сала, оларды ары қарай жылжытпақ болып жұдырығымен түйгiштеп көріп еді, іштегілердің қозғалуға да мұршасы келмеді.

	– Ойбай-ау, енді қайттім?! – деді ол самбырлап. – Анау қаладағы қыз бір қора жолдас-жораларын ертіп келейін деп жатыр. Солар үшін Арыстың базарына барып, дастарқанға қоятын өрік-мейіз сатып әкелмекші ем... Әй, ары қарай жылжисыңдар ма, жоқ па?!

	– Жылжи алмаймыз! Итермеңіз!

	– Орын жоқ, шешей!

	– Базарға ертең барарсыз! – деген дауыстар қосарлана естіліп жатты.

	Кенет біздің теңізшіміз өз үлесіне тиген жайлы орнынан атып тұрып, терезенің кішкентай желкөзінен жердегілерге қарап айқай салғаны.

	– Әй, енді есіме түсті! – деді ол. – Мен кешегі кісіні қайдан көріп едім десем, базардан көрген екенмін ғой. Әскерге кетердің алдында... Алай базардан! Аха-ха-ха-ха!

	Содан соң ол жынданған адамша қарқылдап күліп кеп жіберді. Ал автобус орнынан ыңырана қозғалып бара жатты. Түкке түсіне алмаған күйі көзіміз бақырайып біз қала бердік...

	Жаз шыға біздің ауыл жабыла кілем тоқуға кірісетін әдеті. Шынын айтқанда, бұл өзі бір үйдің басына біраз қиындығын арта келетін шаруа. Қиындықтың басы кілем тоқитын қыздар іздеуден басталады. Ауылда ғой Ырсымбеттің Мағирасы, Тәшкенбайдың Гүлжаны, Рәтханның Сырғашы секілді он саусағынан өнері тамған шебер қыздар көп-ақ. Бірақ жаз айларында олар да үнді шайы секілді көзден бұлбұл ұшып кетеді...

	Мен жетіншіні бітіріп, сегізінші класқа көшкен жылы біздің әжем де тыныш отырмай, қалы кілем тоқытамын деп, өз басына өзі бейнет тілеп алды. Қыстай үй-ішін қыл-қыбырға толтырып жүн түтіп шықты. Тіпті ішіп отырған тамағымызға шейін түсіп кетуші еді. Өйткені әжем қайда барса, бір шуда жүн сонда ілесіп жүретін. Ол – ол ма, былыққанның көкесі көктем туа келі-келі иірілген жіптерді бояуға кіріскенде басталды. Үй ішінде бояу жұқпаған киім-кешек, көрпе-жастық қалған жоқ. Бәрі де қызылала, көкала, сарыала... Ал әжемнің қолының түр-түсі шынтағына шейін күнде өзгеріп тұрады.

	Осы машақаттардың бәрі біткен күні кілем тоқитын қыз іздеуге кірістік. Әжем әуелі мені жұмсайды. Велосипедпен зыр етіп Ырсымбет шалдың үйіне барып келемін. Келіспейді. Келіспек түгілі, маңына да жуытатын түрлері байқалмайды. «Бөріжар жақтағы жиен әпкемізге былтыр күзде уәде беріп қойғанбыз. Осы бүгін-ертең сол жақтан мәшине күтіп отырмыз, балам. Өздері арнайы мәшине жібереміз деген. Жо-оқ. Болмайды. Әжеңе айта бар, бізге өкпелемесін» деп қайтарып жібереді.

	Мен «елшіліктен» келген соң, әжем шығады үйден. Асықпай аяңдап Ырсымбет шалдың үйіне қарай бет алады. Күн бата келісіп қайттым, қызын жіберетін болды деп келеді.

	Сосын ертеңіне мен велосипедпен Тәшкенбайдың немесе Рәтханның үйіне қарай зымырап бара жатамын. Олар да: «Биыл қызымыз оқуға барамын, кілем тоқымаймын деп жүр. Әкесі екеуміз барса барсын, бетінен қақпайық, бағын сынасын деп отырмыз» дейді. Немесе: «Пірәліханның үйі қыста көйлек-орамалын әкеліп, қыздың өзінің келісімін алып қойған» деп, қайтарып жібереді. Мен оның бәрін де бұлжытпай әжеме жеткізіп келемін. Ол болса, үн-түнсіз отырып қою шайды қанып ішеді де, солардың үйіне қарай аяңдайды. Кеш түсе келісіп келеді... Қандай сиқыры бар екенін білмеймін.

	Міне, енді біздің үйде қалы кілем тоқылып жатыр. Мағира, Гүлжан және Сырғаш – үшеуі қосылған соң қойсын ба, он шақты күннің ішінде орталап та қалды. Бірақ олар біраз күн өткенде әжеме: «Қызылға боялған жіптеріңіз аздау екен. Тағы да бір-екі келі қосу керек» деп ескерту жасай бастады. Айтуға оңай болғанымен, біздің ауылда жаз ортасында бояу табу дегеніңіз қиынның қиыны. Өйткені әрбір үй өздері кілем тоқытамыз деп жалаңдап отыр.

	Сөйтіп, әжем екеуміз шыжыған шілденің күнінде Көктеректің базарына баратын болдық. Біз іздеген қызыл бояу сол жақта сатылады екен!..

	Базардың қайнап тұрған шағына тап болдық. Құмырсқаның илеуіндей құжынаған халық. Ара-арасынан жол тауып жүрудің өзі мүмкін емес. Менің әжемнің жаратылысынан бес биенің сабасындай мол пішілгені мұндай жақсы болар ма, мұзжарғыш кеме секілді қалың нөпірді қақ жарып барады. Ал мен одан көз жазып қалмауға тырысып, ізінен еріп жүргенді ғана білемін. Сәл ажырап қалсам бітті, жаңа ғана қақ жарылған нөпір қайтадан жұтып жібермекші.

	Базардың түкпір жағында бояу сатып отыратын «Шотыр кемпір» деген әжемнің танысы бар екен. Оның да алды бос емес, топырлаған сатып алушылар. Бір кезде әжем оған да жетті-ау, әйтеуір!

	– Ойбай, мына кемпір қайтеді-ау?!

	– Таптап кете ме...

	– И-и, аяғым-м... деген наразы дауыстар естіліп жатыр тұс-тұстан.

	У-шудың арасында амандық-саулық сұрасып жатпай-ақ, әдейілеп келген шаруасына әжем төтесінен бір-ақ көшті.

	– Әй, Шотыр! Кілем тоқытып жатыр ем, қызыл бояу жетпей қалады-ау әсті!

	– Ей, дәу кемпір, аман ба?! Қызыл бояу бар. Саған табылады. Қанша қасық аласың?!

	– Бес қасық.

	– Он сом!

	– Әй, удай қымбат қой мұның!

	– Басқаларға үш сомнан сатып отырмын, ал саған екі сомнан...

	– Өлə қал, өтірік айтасың!

	– Үйбай, сені алдап не көрініпті маған!..

	Сөйтіп, қызыл бояу да алынып, менің қолымдағы қара сөмкенің бір бұрышына салынды. О-о, шіркін, сіз жаз ортасында Көктеректің базарына барып көрсеңіз ғой! Ана жерде ала топылы өзбек ағайын көк түтінді бұрқыратып шашылық, мына жерде ыстық самса, тай қазанмен палау пісіріп жатады. Ақшаң болса, ал да жей бер! Бірақ тас төбеңнен шүйілген ыстық күн онсыз да қайнап тұрған базардың ішін тандырға айналдырып жібереді. Мынау құмырсқаның илеуіндей құж-құж қайнаған қалың нөпірге үйренбеген кісі моншаға кіргендей борша-борша терлеп, басы ауған жаққа безіп қаша жөнелгісі келеді. Сонда да болса, менің әжем секілді базардың жайын білетін кісі тіпті саспайды. Су сеуіп, салқындатып қойған шайхананы іздеп табады. Қазір де ол мені қолымнан жетелеп, базардың бір түкпірінде шайханаға қарай алып келеді.

	Екеуіміз ұзын тапшанның орта тұсына жайғасқан соң, мұнда отырған көпшілікке зыр жүгіріп қызмет етіп жүрген ала топылы ағайынға шай алдырдық. Әжем бұл жерде де ауылдағыдай билеп-төстеп, айбар көрсетіп қояды. Ол кісі барда менің де мәртебем биік, тәтті тоқаш, ыстық самса, бір табақ палау, екі-үш шыбық шашылық жеп тыңқиып тойып алдым. Ішіме ел қонған соң мен де қутыңдап күліп, жан-жағыма көз сала бастадым.

	Шайхананың түкпір жағына таман отырған бір топ адам қарқ-қарқ күледі. Олар бірдеме ойнап отыр ма, әлде қызық әңгіме тыңдап отыр ма, – белгісіз. Кенет орталарындағы біреу масаңдау дауыспен әндете бастады.



	Базар толған шуылдақ,

	Бәрі қатын-ай!

	Көзге түсер ішінде

	Сары қатын-ай!



	Тағы да қарқ-қарқ күледі. Бұрын мұндай «қызық» ән естіп көрмеген менің аузым аңқиып, солай қарап тесіле қалсам керек.

	– Әй, алаңдамай, алдыңа келген тамақтан асап-асап же! – деді әжем.

	Бірақ тыңқиып тойып отырған адамға тамақ ішу қайда енді. Қызық керек. Әжемнің көзін ала бере, зып етіп әлгі қызықшыл топтың қасына жетіп бардым. Қақ ортада біреу ерке бала сияқты шолжаңдап отыр екен. Алдында аузы ашылған жарты бөтелке арақ тұр. Он шақты кісі оны қаумалап алған.

	– Әй, тағы да айт!

	– Тағы да!

	– Әйда, бас! – дейді даурығысып.

	Әлгі мас кісі барылдап тағы да ән айта бастады.



	Аулың сенің, қарындас, ит өлгенде-ай,

	Көне салсаң қайтеді бір келгенде-ай!..



	Тағы да қыран-топан күлкі. Мәссаған! Мен әуелі оның ши қалпағын таныдым. Күнқағары көзіне дейін түсіп кеткен екен. Басы бұлғаң-бұлғаң етеді. Мынау біздің Бәйдібек көкем ғой!

	Мен орныма тез қайтып келіп, әжемнің құлағына сыбыр ете түстім. Бір кесе шайды баппен ұрттай берген ол шашалып қала жаздады. Ақырын орнынан түрегелді. Қолына таяғын алды. Аяңдап шайхананың түкпіріне қарай жүрді.

	Дәу кемпір жандарына таяп келгенде әлгi желiккен топ сәл саябырлай қалды. Бұған не керек дегендей үдірейіп қарады. Ал әжем болса, қақ ортада шолжаңдап отырған «әншінің» кәдімгі өзіміздің ауылдың Бәйдібегі екеніне әлі де сеніңкіремейтін секілді. Қарсы алдында тұрып алып, қайта-қайта үңіліп қарайды. Ши қалпақтың жиегі бірте-бірте төмен түсіп барады. Мас болса да, Бәйдібек әжемді танып қойған секілді. Ал әжем әлі де өз көзіне сене алмай тұр. Бір кезде қолындағы таяғын ақырын ғана алға қарай созып, ши қалпақтың жиегіне жақындата бастады.

	– Ей, мына кемпір қайтеді-ей?!

	– Тартыңыз таяғыңызды!

	– Милицияда істейтін кемпір болып жүрмесін! – деген дауыстар естіле бастады жан-жақтан.

	Тыңдайтын адамды тапқан екен. Шындап кетсе, дәу кемпір олармен төбелесуден де тайынбайды. Таяқтың ұшы ши қалпақтың жиегіне тие бергенде Бәйдібек көкем ары қарап аунап түсті. Жайдан жай аунай салған жоқ, ыңырсып тағы да әндете бастады.



	Аулың сенің іргелі,

	Ыр-руы-мыз сіргелі,

	Айтарыңды айтып қал,

	Отырмын ғой жүргелі-і...



	Әжем оның бет-жүзін қалайда анықтап көрмек болып, тапшанды айнала ары қарай жүріп еді, Бәйдібек көкем бері қарай аунап түсті. Әндеткенін қоймады.



	Уа-а-ай,

	Сай ішіне барайық...

	Сонда қонып қалайық...



	Тапшанды айналып әжем бері өтіп еді, ол тағы да теріс бұрылды. Жұрт қызық спектакль көріп отырғандай қыран-топан күлкіге батты да қалды. Ақыры мынау қылжақбас маскүнемнің Бәйдібек екеніне көзі жетті ме, жетпеді ме, білмеймін, әжем менің тартқыншақтағаныма қарамай, қолымнан жетелеп сыртқа алып шықты.

	Сосын екеуміз автостанцияға келіп, ондағы құжынаған адамдардың арасында тұрып та әжемнің адуын мінезінің арқасында кезексіз билет алып, біздің ауылға қарай баратын автобусқа міндік. Жол бойы үнсіз отырдық. Әжем әлденеге ашулы секілді...

	«Бәйдібек көкемнің қуын-ай! – деп ойлаймын мен ішімнен. – Ауылда көрсең ғой, өмір бақи арақ ішіп көрмеген адам сияқты монтиып жүреді. Ал базарда шолжаңдап ән айтып отырысы мынау...»

	Кейін білдім, Бәйдібек көкем ай сайын жұмысшыларға жалақы үлестіріп берген соң, біраз күн суға батқандай із-түзсіз жоғалып кетеді екен... Біздің жаққа алыстан ат арытып қыдырып келетін қонақтардың оны көргенде неге ескі танысын кездестіргендей елжірей қалатындары да енді, міне, түсінікті болған сияқты. Әлгі бір теңізшіні айтамын-ау, әскерге жүрердің алдында Алай базардан көріп едім демеді ме. Сонда біздің Бәкеңнің кейде кең байтақ Қазақстанды місе тұтпай, Өзбекстанға да өтіп кетіп ішетін болғаны-ау...

	Мен тоғызыншы класқа көшкен жылы Бәйдібек көкемнің үлкен ұлы Тұраш қалада институтта оқып жүрді. Ол енді бұрынғы қолынан кітабы түспейтін тұйық бала емес, кәдімгідей жігіт. Соңғы үлгімен шаш қояды. Ауылға келген сайын біздің көзімізге құрт түсіретін «варенкасы» да қандай керемет. Шіркін-ай, тезірек ер жетіп, Тұраштай жігіт болсақ, институтқа түссек дейміз. Сонда қазір бізді менсінбей, оныншы кластың балаларымен би кешіне бірге барып жүрген өзіміздің кластың қыздарын көзге де ілмей өте шығар едік.

	Бір күні Бәйдібек көкемнің үйіне суыт хабар жетті. «Тез келіңіз, балаңыз хал үстінде жатыр» деген қып-қысқа, сұп-суық екі қатар жол. Тап сол күні Бәкең ауылда жоқ болатын. Қайда жүргенін ешкім де білмеді. Соның алдында ғана кеңседе жалақы таратып отырғанын бәрі де көрген...

	Апасы мен Бораш тез арада қалаға жүріп кетті. Сол күні әжем қатты мазасызданумен болды. Ал ертеңіне біздің ауыл у-шу болды да қалды. Тұраш ауруханада жатып көз жұмыпты. Тіпті тосын жәйт еді бұл. Апасы мен інісі соңғы рет бір көруге де үлгере алмай қалыпты. Қайран, Тұраш! Біздің балалық шағымыздың биік асқары!.. Сен секілді ақылды, сен секілді сабырлы, сен секілді көрікті жігітті мен әлі күнге дейін кездестірген емеспін, бәлкім, енді кездестіре алмайтын да шығармын!..

	Сол күні сен сабақтан кешігіп қалмау үшін тым ерте шығыпсың. Күздің соңғы айы еді ғой. Жол өте тайғақ болыпты. Көше қалтарысынан зу етіп шыға келген машинаны сен қапелімде байқамай қалыпсың... (Әттең, қас қағым сәттік қателік бүтіндей өмірді, аяулы асқақ арманды, жалындаған жастық шақты аяусыз қиып кетті...)

	Тұраштың мәйітін үйіне әкелген соң, біздің ауылдың кісілері жақын маңдағы базарлардан Бәйдібек көкемді іздеді. Бірақ оны бір-екі күннің ішінде таба қою қиын еді. Сірә, сол жолы тым алысқа ұзап кеткен болуы керек.

	Ол келгенде Тұраш ауыл сыртындағы зиратта дымқыл топырағы әлі кеуіп үлгермеген бір төмпешік болып жатыр еді.

	«Бәйдібек көке, Тұраш өлгенде қайда болдың сен?! Неге келмедің?.. Сол баяғыдай, Көктерек сияқты үлкен базардың бірінде былапыт әндер айтып жаттың ба?.. Сөйттің бе, шынымен! Құмырсқаның илеуіндей құж-құж қайнаған базар саған тұңғыш ұлыңның қазасын да естіртпей, онымен ақтық рет қоштаса да алмай қалдың емес пе!..»

	Бала кезде көңілімде қалып қойған осы бір сауал әлі күнге шейін Бәйдібек көкемді көрген жерде көкейіме келіп тіреледі. Бірақ оған жаным ашиды...





ДОЛАНА


	Таң рауандап атып келе жатқан кезде атам мені тәтті ұйқыдан оятатын. Көзімді ашсам, таңертеңгі салқын ауада қызыл атлас көрпеме шық тұрып қалғанын көрем. Бір түрлі дымқыл, қоңырсық иіс шығады. Үстіңнен көтеріп тастаудың өзі қиын. Зіл тартып қалады. Бірақ іші жып-жылы. Шыққың келмейді. Манаурап жата түскім келер еді менің. Осы кезде аяғындағы саптама етігін тырп-тырп басып атам тағы да келеді жаныма.

	– Нұрланжан-әй, тұра ғой енді. Тұр, балам.

	Тұрғым келмей жатсам да, атам айтқан соң тұрам. Көрпемді ашқан заматта таңғы салқын бойымды қарып алады... Дірдек қағып бас жағымда жатқан көйлегімді, содан соң біреуі оң жақта, біреуі сол жақта қисайып жатқан басы мүжік бәтеңкемді кие бастаймын.

	– Бір үзім нан мен бір кесе қымыз ішіп ал! – Мұны айтқан апам ғой. Атам бұл кезде шалғы орағын иығына салып, көк есекті арбаға жегу үшін қораға қарай беттейді.

	Сәлден соң сықырлауық ағаш арбаның үстінде тоңып, әрі ұйқымды аша алмай мен отырамын да, қашанда митің-митің жүрісінен жаңылмайтын көк есектің үстінде қалқайып қара шал – менің атам отырады.

	Біз жәйлап жылжи береміз. Қоңырбөрікке жеткенше күн тас төбеге көтеріледі. Оған дейін қайда-а-а?

	Қоңырбөріктің баурайындағы бидайығы мен қымыздығы аралас шөбі шүйгінді жерді атам жыл сайын орып алады. Басқа жерге барғысы келмейді. Тек сол – Қоңырбөріктің шөбін ғана орады. Себебі ол жер біздің ата мекеніміз ғой. Атамның атасы, бабаларының бабасы... бәрі сонда көмілген, бәрінің де сүйектері сонда қалған... Ескі шаңырақ, ата қоныс. Кішкентай ғана төбешік – Қоңырбөрік! Алыстан қарағанда алып дәу бөркін ұмыт қалдырып кеткен секілді... Биігінде біздің бабаларымыздың зираты. Төмпешік-төмпешік молалар, әйтеуір, бір замандарда пайда болған да, содан бері күтімсіз, қараусыз қалыпты. Ешкім ол жерге бармаған да, баспаған да секілді. Белгі боларлықтай күмбез не қыш там орнатқан да ешкім болған жоқ. Бір өкініштісі – сол. Мына қатқан қара шалдың қаусаған кәрі сүйегін сықырлатып ол зираттарды күтімге алар дәрмені де жоқ қазір.

	Атам айтады: «Шіркін-ай, сол зираттарға Самарқанның көк тасын орнатпасам да, тым болмаса белгі соғып кетер ме едім».

	Бұл атамның арманы ғой. Кім білсін, бәлкім, бір замандарда орындалар...

	Мен ойлаймын: «Шіркін, ертерек есейсем, Қоңырбөріктің үстіне күндіз күн нұрына, түнде ай сәулесіне шағылысатын бір ғажайып күмбез салғызар едім...»

	Қоңырбөрік атам екеуіміз үшін дүниедегі ең қадірлі мекен. Сондықтан да мына қатқан қара шал – менің атам, шөп оруды сылтауратып Қоңырбөрікке жетуге асығады, және шөп оруға тым ерте, алма ағаштар жаңадан гүлдей бастаған кезде-ақ қамданады. Сондықтан да біз көктемді асыға күтетінбіз...

	Қоңырбөріктің беткейінде, жол жиегіне таяу, бір түп долана өсетін. Жылда көктемде, атам екеуміз шөп оруға келгенде аппақ гүлдерін ашып құлпырып тұрар еді, бірақ биыл кәрі бұтаның тамыры қураған ба, гүлдемепті...

	Атам гүлдемей қалған долананы көргенде:

	– О, жарықтық, – деді күрсініп.

	Есекті тоқтатып жерге түсті. Содан соң тағы да:

	– Жарық-тық, – деді ерні болар-болмас қимылдап. – Бұның не?

	Мен үндей алмай атама бір, доланаға бір жалтақ-жалтақ қарап отырмын.

	Іштей долананың гүлдемегені енді қайтып жеміс салмайтындығы екенін түсініп жабырқадым.

	Атам доланаға жақын барып, асықпай кәрі бұтаның еш жерін қалдырмайын дегендей бажайлап қарай бастады. Оның не ойлағанын кім білсін?

	Атам айтатын: «Ілгеріде бұл жерде біздің бау болған еді. Кейін аласапыран заманда жоғалып кетті», – деп.

	Бірақ менің оған сенгім келмейді. Бір кездерде жайқалған бау болса, қазір тым болмаса орны қалар еді-ау. «Әне бір, шөп басып кеткен ескі арықтар арқылы өзеннен су ағып келуші еді», – дейді атам. Оған да сенгім келмейді. Сонда бір кездерде жайқалып тұрған баудан тым болмаса бір ағаштың қалмағаны ма? Жалғыз ғана жабайы долананың қалуы мүмкін бе?.. Оның өзі де... Енді, міне, шақырайып тас төбеге көтерілген күнге қарап ербиiп қалыпты... Атам екеуміз бұл күнді көңілсіз өткіздік.

	Баяғыдай жүгіріп ойнай алмадым. Тек атамның түнерген қабағының бір жадырауын күтіп отырмын.

	Жылда долананың түбіне қойып жүретін қымыз құйылған брезент мес бүгін көне арықтың ішінде жатты.

	Баяғыдай атам да долананың түбінде тынығып отырып, қымыз құйып ішкен жоқ. Және неге екені белгісіз төбе басына да бармады. Тек көне зираттарға қарап тұрып алақанымен бетін сипады.

	Атам екеуміз бұл күні үйге көңілсіз қайттық.

	Шөп қораға кіре бере айырын шөмеленің үстіне лақтырып тастап маған:

	– Есекті бастырмаға байлай сал, – деп қысқа әмір етті де, үстіне жабысқан шөп-шаламды да қақпастан үйге қарай беттеді. Ат ақырдың жанынан өте бергенде апам қарсы келіп қалып еді, қағып кетті.

	– Мына шал қайтеді-ай! – апам кейіп жатыр. – Бірдеңенің салқыны тиген бе өзіңе? Әзірейілдей болмай үстіңді қақ былай. Әлиза келді үйге.

	– Не дейді?

	– Қызың келді деймін. – Содан соң апам ақырындау сөйлеп тағы бірдеңелерді айтты. Ести алмай қалдым. Бірақ Әлиза келді дегенді естігенде арбаның үстінде тұрып, қуанғанымнан секіріп-секіріп түстім. Әлиза менің қалада оқитын әпкем ғой. Жылда жаз айларында үйге келіп бірер ай жүріп кетеді. Өзімен бірге қуаныш әкелгендей, ол келгенде бәріміз мәре-сәре болып қаламыз. Шашылып жатқан үй іші жиналып, қашан көрсең ыбырсып жататын апамның жер ошағының айналасы тап-тұйнақтай болып тазарады.

	– Не? – Осы сәт атам оқыс ожыраң ете қалды. Сірә, апамның сыбырлап айтқан сөзін естімей қалған болуы керек.

	– Әлиза... – Тағы да апамның соңғы сөзін ести алмай қалдым.

	– Не дейді? Тағы да не шығарып жүрсіңдер?

	– Әй, шал, ақырын. Ақы-ы-рын деймін, ойбай!

	– Кетші-әй, әрі!

	Атам қалбаң қағып үйге қарай құлдыраңдай жөнелді. Түкке түсінбей апам маған қарады.

	– Мына шалға бүгін не болған?

	– Қоңырбөріктегі жалғыз түп долана биыл гүлдемей қалыпты, – дедім күңк етіп.

	– Е-е, жарықтық...

	Көк есекті бас-көзге төпелеп жүріп бастырманың астына байладым да, үйге қарай құстай ұштым. Әпкемдер төргі болмеде отыр екен. Қасында мен танымайтын бір қыз және серейген-серейген екі жігіт бар. Сірә, бірге оқитын достары болар... Жүгіріп кеп әпкемді құшақтай алдым.

	– Қанша уақытқа келдің, әпке? Тағы да жазғы демалысқа келдің бе? – деп жатырмын даудырлап.

	– Келдім ғой, Нұрлан. Келдім ғой...

	Дүние жүзіндегі жақсы адам ғой менің әпкем. Оған деген менің көңілімнің ризашылығы шексіз. Күні бойы қасынан шыққан жоқпын. Қайда жұмсаса сонда жүгірем. Нені әкел десе де томпылдап жүріп тез-ақ әкеле қоям. Оған әпкем де, әпкемнің қасындағы Панзира да, Смайыл да, Бахтияр да мәз.

	– Інің қандай жақсы, – деп күледі Панзира. – Өзі бауырмал екен. Бізбен тез-ақ танысып кетті-ау.

	Түске таман бәріміз бірге тоғайға бардық. Бахтияр, Смайыл үшеуміз өзенге түстік.

	– Ауылда қыздарға шомылуға болмайды. Ұят болады, – деп әпкем мен Панзира біраз жүрген соң кетіп қалды.

	Күн ыстықта өзенге түскен қандай рақат! Су шашысып ойнап мәз болдық бір.

	Біздің ауыл жақсы ғой, шіркін! Қандай қонағың келсе де баурап ала қояр табиғаты тамаша.

	Өзеннен жүгіріп шығып жағалаудағы ыстық құмға қыздырынып жатырмыз. Бір кезде су жағасында өсетін есек мияның бір талын жұлып алып иіскеді де:

	– Уһ, рақат-ай! – деді Бахтияр.

	Мен шыдай алмай сықылықтап күліп жібердім.

	– Неге күлесің? Бұл қандай шөп?

	– Есек мия.

	– Немене?

	– Есек мия ғой. Жаман шөп. Есек жейді оны.

	– Ха-ха-ха. – Смайыл Бахтиярға қарап сұқ саусағын көрсетіп ішек-сілесі қатып жатыр.

	– Мен қайдан білейін, – Бахтияр да күліп, уысындағы есек мияны шашып жіберді.

	– Мен сіздерге қазір иісі әдемі шөп әкеп берейін бе, – деп мақтанып қоям.

	– Әкелші.

	Жүгіріп жүріп өзен жағасынан бір шоқ киікот теріп әкелдім. Киікоттың иісі қандай екенін білесіз бе? Ғажап қой ол. Атам көбінесе өзен жағасындағысын менсінбей таудан теріп әкеледі. Ол жақтан әкелінген қышқылтым иісті қызғылт киiк оттар тіпті ғажап-ау, ғажап! Біздің атай біледі ненің әдемі екенін. Апам киікоттың бір құшағын түтiндетіп арша күбісін ыстайды. Біздің үйдің қымызының дәмді болуының өзі сондықтан. Сондықтан ғой дүкенші Әзімбайдың:

	– Жеңеше-ау, қымыз бар ма? Үйдегі келініңіздің қымызын iшкiм келмей, сіздің үйге қарай аңсарым ауа береді, – деп қайта-қайта келе беретіні.

	– Уһ, шіркін! Иісі қандай тамаша!

	Бахтияр мен Смайыл киікотты мұрындарына тосып тамсанып жатыр.

	– Ғажап-ау, ғажа-а-ап!

	Тоғайда ұзақ жүріп қалыппыз. Түс ауа жарқабақ жақтан әпкем айқайлады.

	– Әй-әй, Нұрлан! Шайға келіңдер!

	Түскі шайды өріктің көлеңкесінде сәкінің үстінде отырып іштік. Атам жоқ. Апам ызыңдаған сары самаурынын жанына қойып алып шай құйып беріп жатыр. Апамның жанында мұрнымды жиі-жиі пыс-пыс тартып қойып мен, менің қарсымда әпкем мен Панзира, төрде Бахтияр мен Смайыл отыр. Ол екеуі сызылып ұяла береді.

	– Шай ішіңдер, – деп қояды оларға әпкем қайта-қайта.

	Әншейінде үйге қонақ келгенде шай алыңыз деп жік-жапар болатын апам бүгін үндемей қалыпты. Шай да үнсіз ішілді.

	Шайдан соң күн ыстықта маужырап ұйқың келеді. Әпкем Бахтияр мен Смайылға:

	– Tөpгi үйге кіріңдер. Сонда салқын, – деді. Олардың соңынан мен де зып етіп кіріп кетпек болып едім, апам:

	– Әй, бала, бері кел, – деп шақырып алды. Үні қатаңдау естілді. – Тентіреп кетпей тоғайға барып тезірек су әкел.

	Көк есекке екі флягті таңып алып, даңғырлатып тоғайға кеттім. Бүкіл ауыл ауыз су алатын жалғыз бастау – сол тоғайда. Шыжыған шілденің күнінде онда бару дегенің азап. Екі шеті жарқабақ, үлкен сайдың ішіндегі кіші-гірім тоғай тымырсық, сондай ыстық.

	Ертеңіне шөпке атам, Бахтияр, Смайыл төртеуіміз шықтық. Атам көк есектің үстінде. Смайыл екеуіміз сықырлауық арбаның үстінде селкілдеп отырмыз. Бахтияр болса... Ой оның түрі қызық. Екі тізесі қопаңдап өткен жылы өлген қара мәстектің тайқарына мініп алған. Қара тайқар алғашқыда Бахтиярды мінгізбей қойған. Таяқпен бас-көзге төпелеп Бахтияр да қоймады. Ақырында мініп алды. Міне, енді, қара тайқар қыңырайып арбаның соңынан ілбіп келеді. Тағы да күн шақырайып тас төбеге көтерілген кезде Қоңырбөріктің етегіне іліктік.

	Бахтияр мен Смайыл әлі де айналаға қарап таңданумен келеді. Оларды қызықтырған: қабағына қырау тұрып, түнеріп жатқан тау, тау бөктеріндегі хош иісті аршалар, соно-о-у сайдағы мөлдір көк өзен – Өгем, мына тамылжыған сұлуда көркем табиғат еді.

	– Ақсақал, мына тау қалай деп аталады? – деп сұрады Смайыл.

	– Қазықұрт қой, шырағым-ау. Әлгі әдебиет дегендеріңде оқытпайтын ба еді, осыны?

	Смайыл қызарақтап қалды.

	– Сонда әне бір омырайған шыңның Кемеқалған болғаны ғой, – деді Бахтияр таңданып.

	– Иә, сол – Кемеқалған.

	Қоңырбөріктің төбесіне көтерілген кезде мен тағы да қу бұтақтары сидиып тұрған долананы көрдім. Мынандай жердүниені күйдіріп тұрған ыстықта көкке қарап дәрменсіз күйде жап-жалаңаш epбиіп отыр. Атам күрсініп қойды. Мен төмен қарадым.

	Сәлден соң атам мен Смайыл шөп оруға кірісті. Бахтияр өмірінде орақ тартып көрмепті. Қалада өскен ғой.

	– Шалғы орақ тартып көрмеген жігіт жігіт пе, тәйірі, – деп кей кезде атам маған да тартқызып қойып жүретін. Әлім келмесе де әжептәуір тыртыңдаймын. Бахтиярдың сырықтай болып шөп шаба алмаймын дегені ыңғайсыз көрінген еді. Бірақ атам қонақты сыйлап үндемеді, егер қонақ болмағанда жекіп тастайтыны күмәнсіз еді.

	Біз бұл күні долана жайлы қонақтарға тіс жарған жоқпыз. Олар мына қу бұтаның не екенін білген жоқ.

	Смайыл бір рет:

	– Ақсақал, анау төбе басындағы зираттарға кімдер жерленген, – деп сұрап көріп еді.

	Атам: – Оны қайтесің, шырағым, – деп қайтарып тастады. Содан қайтып әңгіме коп өрбіген жоқ.

	Кеш бата үйге қайттық. Келсек әпкемдер үйді жайнатып қойыпты. Есік алдында жез самаурын екі иінінен дем алып бұрқылдап тұр. Аулаға су себіліп, сыпырылып қалыпты. Тап-таза. Төргi үйге дастарқан жайылыпты. Үстінде апамның шкафқа тығып ұстайтын қант-кәмпиттері жайнап тұр. Радионы ойнатып қойыпты.

	Кешке қарай әпкемнің ауылдағы құрбы-құрдастары жинала бастады үйге.

	Сол күні үйде ауылдың қыз-жігіттері түнімен сайран салды.

	Даладағы сəкінің үстінде жатқан атам көпке дейін көз іліндіре алмады.

	Апам екеуміз қазан-ошақ жақта қонақтарға тамақ әзірлеп түнімен әурелендік.

	Қызық осы күннің ертеңіне болған еді. Апам көз жасын жаулығының ұшымен сүртіп отырып:

	– Қайтеміз, балам, пешенеге жазылған осы шығар. Көрерміз де... – деп тағдырына көнбістік етті.

	Бахтияр мен Әлизаға бақыт тіледі. Атам «бір-екі күнге қалып шөбіңізді тасысып кетейік» деген Бахтиярға:

	– Шырағым, шөп біздің көрмей жүрген қоқайымыз емес. Айналайын Нұрланжаным екеуміз-ақ тасып алармыз. Жолдарыңнан қалмаңдар. Ол тентек те азамат болып қалды ғой, – деп қайырды.

	Ол да Бахтияр мен Әлизаға ақ батасын берді.

	Мен болсам алғашқыда қуандым. Ақымақпын ғой. Әйтпесе әпкесінің күйеуге шығатынына інісі қуана ма екен?

	Қызықтың бәрі әпкем келген күннен-ақ басталған екен. Атам мен апам маған сездірмепті. Бахтиярлар біздің үйге жайдан-жай келе қоймапты. Әлиза екеуі үйленуге рұқсат сұрай келіпті.

	Біздің ауылда бірінші рет болған оқиға бұл. Қызы жігітін ертіп әкеп әке-шешесінен рұқсат сұрапты деген... Қызық.

	Менің Әлиза əпкем солай етеді деп кім ойлаған. Апам айтқандай жасауын жасап беріп, ырғалтып-жырғалтып ұзатамыз деп ойлаушы едім әпкемді. Бірақ бұлай етпеске олардың шарасы да жоқ еді. Өйткені Бахтияр балалар үйінде тәрбиеленіп өскен. Әкесі кішкентай кезінде қайтыс болыпты да, шешесі оны он бір жасында балалар үйіне тапсырып кетіпті. Атама: «Маған әке орнына әке, шеше орнына шеше болыңыздар. Сіздің елдің салтында жоқ нәрсені жетіскенімнен жасап отырғаным жоқ», – депті ол тағы да.

	Атам айтыпты: «Құрып қалсын ондай салты. Сендердің замандарың өзге. Бақытты болыңдар, қарақтарым. Біздің тілегіміз – сол».

	Таңертеңгі шайдан соң әпкемдерді аудан орталығына қарай жүретін сықырлауық көк автобусқа шығарып салуға шықтық. Апам ағыл-тегіл жылап жүр. Әпкемді құшақтап айрылар емес. Оның да жылай-жылай екі көзі бұлаудай болған.

	Атам екеуміз томсырайып үнсіз тұра бердік. Бір кезде әпкем апамның құшағынан сытылып шығып, атама қарай ұмтылды. Осы сәтті күткендей атам да көз жасына ерік берген еді. Иегі кемсеңдеп, сақалын жас жауып жатты.

	Маған сол сәтте дүниенің бәрі де жылап тұрғандай көрінді...

	Расында да, көк автобустың ішіндегілердің көзіне жас алмағаны болған жоқ.

	Панзира жылады солқылдап. Бахтияр мен Смайылдың жанарлары мөлтілдеп тұрды.

	Менің де жылағым келді. Бірақ көзімнен жас шықпай қалды.

	Автобус жүріп кеткен соң атам ағаш сəкінің үстіне келіп отырып әлденені шұқылап, іс тікпекші болды. Бірақ қолы қалтырап көпке дейін ісі түзелмей отырып қалды. Жалғыз қызымен қоштасардағы әке жүрегінің қаншалықты егіліп, елжірегенін мен сол сәтте аңғардым.

	Көпті көрген көне көз қария – менің алатаудай асқар атам сол сәтте мыжырайып, жеміссіз қалған доланадай бейшара кейіпке түсіпті.

	Апам үйге кіріп бүк түсіп жатып алды. Өксігін баса алмаған денесі солқ-солқ етеді.

	Атама бір уақ үнсіз қарап отырдым да, шыдай алмай қора айналып кеттім. Бетімді ағыл-тегіл жас жуып барады. Кайдан келген жас? Не деген таусылмайтын жас еді? Ертеңіне күн бақан бойы көтеріле бір-ақ ояндым.

	– Шайыңды іш, – деді апам солғындау.

	– Атам қайда?

	– Шөпке кетті.





ҚАЗЫҒҰРТ ОҚИҒАСЫ


	Жаңа трассаның бойымен көлігі жүйткіп келе жатқан жолаушының көбі осы бір тұста селт етіп басын көтеріп, алдыңғы жаққа тесіліп қарай қалушы еді. Өйткені асфальт жолдың бірқалыпты ырғағына бойы үйреніп, бей-жай күйге ене бастаған олар сырт көзге қораш, аласа дөңнің үстіне қалай шыға келгенін байқап та үлгермейтін. Кенет өздері аңдамай қалған сол аласа дөңнің тасасындағы ойда жасырынып жатқан үлкен ауыл қарсы алдынан, күтпеген жерден жамырай көрінгенде, еріксіз елең ете түсетіндері де содан...

	Міне, осы ауылдың орталық тұсындағы анау бір кең көшеде аудан басшыларының үйлері тұрады. Еңселі қақпа, биік үй, оюлап жасалған шарбақ қоршаулар, ауладағы райхан гүлдері сол маңнан өткен жүргіншілердің назарын өзіне бір аудармай қоймайтын. Расында да, бұл өзі аудан орталығының ең тыныш та көрікті жері еді.

	Алайда сол әсем үйлердің бірі кенеттен үлкен қайғыға душар болды. Отағасы қызмет бабымен облыс орталығына асығыс бара жатқанында машинасы көлденең кезіккен тракторға соғылып, ауыр халде ауруханаға түсті де, кеш бата дүниеден қайтты.

	Сөйтіп, марқұмның кәрі анасы, сүйген жары, шиеттей бала-шағасы ашық күнде төбелерінен жай түскендей есеңгіреп қалды.

	Мәйітті үйге бір күн аялдатқан соң, ертеңіне жерлеу рәсімі басталды. Жаназаға өте көп адам жиналды. Еңселі қақпаның жанына бүйірінде қара жолағы бар пұшық автобус келіп тоқтады. Оркестр қаралы музыка ойнады. Бір топ адам үйден марқұмды табытқа салып көтеріп алып шыға бастады. Сол кезде кәрі анасы аһ ұрып, ақтық сапарға аттанып бара жатқан жалғыз ұлын құшақтамақ болып алға ұмтылды. Кешелі бері жылай-жылай әлсіреп, әбден қалжыраған шүйкедей жанды бірнеше кісі жан-жағынан сүйемелдеп ұстай алды. Сөйтсе де ол жалғыз ұлы жатқан табыттың аяғын құшақтап, маңдайын бір басып үлгерді.

	Содан соң кәрі ананы әлдекімдер қолтықтап әкеліп жеңіл машинаға отырғызды. Қасына келіні келіп отырды. Алдыңғы орындыққа тағы да бір кісі жайғасты. Сосын жеңіл машина қамшы күтпес жорғадай лып етіп қозғалды да, табыт салынған автобустың соңынан ерді.

	Олар жолда едәуір ұзақ жүріп келеді. Қалай қарай бет алғандарын алғашқыда кейуана түсінбеді. Әйтеуір ауылдан да, ауыл шетіндегі зираттан да әлдеқашан ұзап кеткендерін сезді.

	Бір кезде алдағы автобус трассадан кілт бұрылып, соно-о-оу жақта, көз ұшында мұнартып көрінген Қазығұрт тауына қарай созылып жатқан жылан ирек жолға түсті. Кейуана енді ғана есін жиып, қасында отырған келінінен:

	– Қарағымды қайда алып бара жатыр? – деп сұрады естілер-естілмес ғана күбірлеп.

	– Туған аулына... Рабатқа... – деді келіні күрсініп. – Өзі сөйдеп аманат етіпті ғой.

	«Рабатқа дейді. Құдайым-ау, оны қайдан есіне алды екен? Ол, ол Рабатта туған жоқ еді ғой, – деп ойлады кенет кейуана көңілі қобалжып. – Апыр-ай, білмейді, білмейді ғой ол. Мен сорлы оған да айтпай, осы күнге шейін жасырып келдім... Әлгі, баяғыда ауылсәбіттен алған бір жапырақ қағазға қарап, Рабатта тудым деп ойлап жүрген де...»

	Иә-ә, енді айтқанмен бәрібір кеш. Одан ештеңе өзгермейді. Кім білсін, мүмкін, оның Рабатты туған ауылым деп бауыр басып өткені де жөн шығар. Ілгеріде-е, бала күнінде ажал тырнағынан арашалап қалған да сол Рабаттағы нағашылары емес пе еді.

	Кенет кейуананың көз алдына бәз-баяғы бір сұмдық сурет тағы да елестеп тұра қалды.

	Құлазыған қу адыр. «Апа!» деп шырылдап жылап, жалп етіп құлап түскен кішкентай қыз... Алды-артына қарауға мұршасы болмай егіліп, ботасынан айырылған ару-анадай боздап бара жатқан жас келіншек...

	Бұл кейуана тіршілігінде тірі жанға тіс жарып айтпаған құпия сыры. Өмір бойы соңынан от алып қуып, өкшелеп қалмай келе жатқан бір сұмдық сурет еді. Оны мүлде ұмытуды ойламаса дағы, пендешілікпен кей-кейде есіне алмауға тырысар еді. Бірақ бұл сұмдық сурет өңінде оралмаса, түсіне еніп, шыбын жанын шырқыратып, азаптап қинай беретін-ді. Енді, міне, сол құпияның соңғы зауал шағы туған секілді...

	«Иә, иә, зауал ғой бұл. Зауал! – деді кемпір іштей қалтырап. – Сағитжанның қазасы соның зауалы.»

	Осыны ойлауы мұң екен, кейуананың кеудесі шыбықтай иіле түсіп, жас баланың ойыншық күрегіндей ғана кішкентай, арық алақанымен бетін басып, солқылдап жылап жіберді.

	Қазығұртқа қарай беттеген қаралы керуен – бүйірінде қара жолағы бар пұшық автобустың соңынан ерген машиналар тізбегі жылан ирек жолмен алға қарай жылжып келеді.

	Апыр-ай, сол бір азапты сапардың шынымен-ақ бүгін, арада қаншама жыл өткенде, тағы да қайталанғаны ма екен?

	***

	Қағанағы қарық, сағанағы сарық болып, ауыл үстінде айналып үйіріле ұшқан қарға-құзғынға жемтік көбейді. Ел ішін аштық меңдеді. Кеше кешкісін қазанына қара су қайнатып, аштан ыңырсып жатқан үйдің есігі бүгін азанда мәңгілікке ашылмай қалатын болды. Ауыл маңында шашылып жатқан адам сүйектері аяқ басқан сайын ұшырасады.

	Ерте көктемде айдау жолдың үстімен өткен арбалы саудагерге үйдегі күміс шашпау-білезіктерді беріп, айырбастап алған бір қанар қап кебекке соңғы күндері көз салуға да қорқып, балалар жесін деп нәр сызбаған күйеуі жаңа біразда босаға жақта басы кеудесіне құлап, қалғып отырған сияқты еді. «Байғұс-ау, тым құрыса басыңа жастық қойып жатсаңшы» деп қасына барса, жанары бір нүктеге қадалған күйі о дүниеге үн-түнсіз аттанып-ақ кетіпті жазған. Көмекке ешкім келмеді: Кім келсін. Ауылдың қақ жартысы қаңырап бос қалған жоқ па. Жалғыз өзі көз жасын көл қылып жүріп алашаға салып сүйреп әкелді де, әлдеқашан түбін қырғышпен қырнап алған ұраға түсіріп, бетін жасырды.

	Бұл елде енді арқа сүйер ешкiмi қалған жоқ. Арып-ашып, қайғы жұтқан жас келіншек бесіктегі сәбиін қолына алып, төрт жасар қызын жетелеп жолға шықты. Бет алысы – төркіні еді. Егер жеткізе алса, мынау екi жетiмегі мен қолтығындағы жарты қалта кебекті әке-шешесінің қолына тапсырып, ал өзі беті ауған жаққа қаңғырып кетпек. Өзек жалғап, өмірге талғажау етер бірдеңе тапса қайтып келер, ал егер оған тағдыр жазбаса, бұйырған жерде қалар жалғыз төмпешік болып. Қайтсе де, құдай қосқан қосағынан шыбын жаны артық болып па.

	Егер қарны тоқ, дені сау жолаушы жолға шықса, Қазығұрт тауы бір-ақ күндік жол еді. Одан ары, биенің келесі сауымына дейінгі мезгілде туған ауылы Рабатқа да жетіп қалуға болады.

	Бірақ Қазығұрттың төбесін бір көру сол күні аш келіншекке арман болды. Қолындағы жас нәресте қайта-қайта қыңқылдап жылап, жетегіндегі кішкентай қызы сілесі қата шаршады. Қарғы адым жер жүру мұң болып бара жатқан соң, ымырт түсе олар бұта-бүргені ербиіп-ербиiп көрінген оқшау шоқының ығына келіп паналады.

	Төңіректен қураған бұта теріп, от жақты. Кебек қалтадағы құрсаулы кесені алып, қараңғыда қарманып жүріп сай жақтағы бұлақтан су әкелді. Жақпар тастың қуысында қалтырап, бүрісіп жатқан кішкентай қызына кебек жібітіп берді. Құндақтаулы нәрестесі емшек сұрап, мүлгіген жартасты жаңғырықтыра шарылдап жылай бастады.

	Түнгі жартас түкпір-түкпірінде небір түрлі жын-шайтаны өріп жүрген құпия қамалдай қорқынышты сес танытады.

	***

	Қара жолдың ой-шұқырына келгенде жеңіл машина әрлі-берлі шайқап, бір уыс боп отырған кейуанаға басыңызды көтеріңіз, еңсеңізді түсірмеңіз дегендей болады.

	– Апа, сабыр етіңіз, – деді қасындағы келіні үн қатып. Өзі қайбір жетісіп отыр дейсің. Бірақ, сөйтсе де, кәрі анаға жаны ашып, жұбату айтқаны да.

	Кейуана жаулығының ұшымен козінің жасын сүртіп, басын көтеріп, жан-жағына көз сала бастады.

	Жаз ортасына жетпей-ақ шөбі сарғайып, қуаң тартқан сары адыр да сол баяғы оқиғаны есіне салып, өзек жарар қайғылы күй шертіп жатқандай, құлағына бір таныс уіл үзіліп-үзіліп жетеді.

	– Иә, кәрия, қойыңыз енді, – деп алдыңғы орындықта отырған кісі де ырғалып, иығын қомдап қойды. – Сабыр етіңіз. Тағдырдың жазуына шара бар ма?

	Кейуана терең күрсінді.

	***

	...Қорқынышты жартастың қуысында көңілін үрей торлап, бүрісіп отырған келіншек өрелі таңды көзімен атырды. Елең-алаңда қызын оятып, тағы да жолға шықты.

	Анасының бауырына тығылып қаннен-қаперсіз жатқан қыз тәтті ұйқысын қимай қыңқылдап, көзінің жасын біраз төгіп алған. Сонсын:

	– Бүйте берсең, айдалаға тастап кетемін, – деп қорқытқан соң амалсыз жортақтап жанына ерді. Бірақ бірге ілесіп жүре алмай, қайта-қайта қалып қоя береді.

	Келіншек едәуір жер ұзап кетеді де, қызын күтіп аялдап тұрады. Ол жақындағанда және жүреді алға қарай. Шашы жалбырап, самайынан шүмектеп тер сорғалап келе жатқан жас сәбиіне жаны ашиды-ақ. Тіпті бір-екі тұста сүт пісірімдей кідіріп, алдына алып құшақтап та отырды. Ақырын ғана басынан сипап, бетінен сүйді.

	Күзгі қуаң дала бедірейіп таусылар емес. Қазығұрттың көңілге ыстық, көзге таныс келбеті әлі көрінбейді. Қайда қарасаң да, құлазыған қу медиен, үнсіз сазарған қыраттар, жолаушы жақындаған сайын қаша түсетін түпсіз, тұңғиық көкжиек.

	Күн сиыр сәскеге таянғанда соңынан еріп келе жатқан қызының әлі құрып, қия беткейге жете бере сүрініп құлады да, қайтып тұра алмаған күйі қимылсыз жатып қалды.

	Таяу маңда бұлақ та жоқ еді. Таңдайы кебе шөлдеп әрі аштық жеңген шынашақтай қызының қасында ентігіп, сілесі қата шаршап отырып, ол енді өзінен басқа панасы жоқ сәбилерімен айдалада, екі дүниенің ортасында, өлі мен тірінің арасында қалғанын сезді.

	«Қарақтарым-ай, қандай күйге тап болдық?! Не жазығым бар еді?.. – деп егілді ол амалы таусылып. – Жаратқан Иемізге не жазып қалып едік?! Кімнен медет тілеймін? Қарғасам кімді қарғаймын?! Жаратқан Иемізді ме әлде сүтін сауып ішіп отырған жалғыз ешкіні салыққа деп алып кеткен белсенді Кеңесбай мен Шибұт өкілді ме?!. Аспандағы Алланы ма, Жердегі адамды ма? Біз... өмірімізде біреудің ала жібін аттап, алдынан кесе-көлденең өтпеген мына біз кімге жазықты, кімге кінәлі боп қалдық?! Мұншама неге жапа шектік?! Құлазыған қу далада неге өзіміз ғана қалдық?.. Иә, иә? – өзіміз... өзімізден басқа сенетін де, сүйенетін де ешкім жоқ...»

	Келіншек соңғы күш-қуатын сарқып жиып, нәрестесін құндақтаған шүберектің біреуін шешіп алды да, қызының белінен орап, өзі бір қырынан жатқан күйі арқасына мықтап таңа бастады. Содан соң дірілдеген әлсіз қолдарымен жер таяна көтеріліп, шақалағын көйлегінің омырауына салды.

	Тәлтіректей басып алға қарай жүрді. Сары аурудай сазарған күздің ақ мұнар кіреукелеген шағырмақ күні қақ шекеден сұғын қадап, аш-арық адамның әл-дәрменін құртып, басын айналдырады. Құлазыған адырдағы қураған шөптің қатқыл сабағы тірсегін тілгілеп, қанталатып жіберген. Ескі кебісінің табаны қақырап сөгіліп, жүрісін тұсай берген соң, жолға шешіп тастап кетті.

	Енді, міне, қияға өрмелегенде жалаң аяқ табанына қиыршық тас батып, жолсыз жерде шөңге қадалып келеді. Бірақ оның бәріне де көне-е-ді, төзе-е-ді ғой. Тек әйтеуір, өзіне үміт артып, өзегін жарып шыққан бейкүнә екі перзентін Рабатқа тірі жеткізе алса болғаны...

	Арқасындағы қызы үн қатпайды. Сәл тоқтап, тыңдап көруге де мұршасы жоқ. Есіл-дерті киелі таудың төбесін бір көріп тоқтау. Соны көрсе, бойына күш-қуат бітіп, тыңайып сала беретін.

	Бірақ оған әл-қуаты жетпеді. Жолай кезіккен қыз бұрымындай ғана жіңішке бұлақ жылғасының жағасына келгенде тізесі бүгіле берді. Қызын жерге түсіріп, еңсесін жазды. Суды көргенде:

	– Апа, су ішем... – деп тіл қатты қызы.

	Сол жерде, қыз бұрымындай ғана жіңішке жылғаның жағасында отырып олар тағы да қара суға кебек жібітіп, жүрек жалғады. Бойға қуат болар деп, бұл жолы өзі де қарбытып-қарбытып жеді. Тоқ адам тіктеп қарауды намыс көретін саркiдiр кебек керемет болып көрінді. Бөз қалтаның түбінде енді қос уысқа толар-толмас ғана кебек қалды.

	Осы сәт күн ұясына қонып, төңіректі қараңғылық тұмшалай бастаған. Келіншек жылғаның жағасына қонып шықпақ болды. Ішіне ептеп ел қонған соң, сыз жерге бауырын төсеп ұйықтап қалған қызын көтеріп әкеп сары шөбі ұйысқан құрғақ жерге жатқызды. Нәрестесін ортаға алып, өзі де сол жерге қисайды. Үстіндегі желеткiсiн шешіп, сәбилерінің үстіне жапты.

	Күздің желкем түні бойын тоңазытып, көпке дейін көз іліндіре алмай жатты. Қай-қайдағы қорқынышты ойлар масадай ызыңдап кетпей қойды. Бүйтіп жүріп Рабатқа жете алмаймыз-ау. Айдалада қаңғырып өлетін шығармыз. Сүйегіміз шашылып, қарға-құзғынға жем боламыз ба, деп ойлады. Сосын айдалада қалған адам сүйектері көз алдына елестеп, жаны түршікті...

	Бірде ауыл шетіндегі сайдан жусан шауып әкелуге шыққан-ды. Былай ұзай бере қолындағы кендір жіпті беліне байлап, тілінің ұшына орала кеткен бір ескі әуенді ыңылдап келе жатты. Ашқұрсақ адамның аузына қайбір көңілді әуен түссін. Мұңлы, шерлі саз. Кенет анадай жерде жемтікке үймелеген бір топ қарға мазасыздана үркіп, улап-шулап, қарқылдап көкке көтерілді. Даусы қандай жаман еді бәлекеттің. Жылы-жұмсағынан айрылғысы келмей, кең даланы азан-қазан етті. Бұлар неге сонша бая-шая бола қалды деп солай қарай назарын тігіп еді. Шашылып жатқан аппақ сүйектерді көзі шалды. Ел аштан бүгіліп, қорада қалған бір-екі тұяғынан көз жазбай отырғанда далада өлген қандай мал деген әуестікпен қасына жақындаған. Апыр-ай, кенет адамның жамбас сүйегін, сосын екі көзі ойылып қалған бас сүйекті көріп, жүрегі зу ете түсті. Жалма-жан кейін қарай жалт бұрылып қаша жөнелді.

	Сонда байқады: бүкіл ауылды жым-жырт, үрейлі тыныштық басқан екен. Сыртта қыбыр еткен жан жоқ. Үн-түнсіз томсырайып, шаңытып тұрған ауыл біртүрлі боп-боз болып көрінеді...

	Содан кейін көп ұзамай-ақ ауыл шетінде қалған адамдардың сүйегі жиі ұшырасатын күндер туды. Е-ей, заман-ай!

	Келесі бір сәтте келіншек көңілінде үміт оты тұтанып; бүгінгі түні жақсылап тынығып алып, елең-алаңнан жолға шықсам, ертең сəске түс мезгілінде жетіп те қалармын деп ойлайды. «Алла соған жазсын де... Алла соған жазсын де...» Ертеңіне елең-алаңда тағы да жолға шықты.

	***

	Кенет алдыңғы жақта келе жатқан автобус кілт кідірді. Рабатқа жетіп те қалған болармыз деді ме, соңындағы машиналар да қапталдаса келіп тоқтай бастады.

	Кейуана енді байқады; қаралы керуенге ілескен машиналар қарасы тіпті көп екен. Өзінің шамалауынша, әлi Paбатқа жете қалатындай мезгіл болған жоқ.

	Шынында да, автобус айдалаға, Қазығұртқа қарай созылған жылан ирек жол қақ жарылатын тұсқа келіп тоқтаған еді. Автобустан түскен кісілер осы жолдың қайсысы Рабатқа тура апарады, қай жол адастырмайды деп кеңесті. Бірақ ешқайсысы да жарытып ештеңе білмейтін болып шықты. Ал тәуекелге бел буып, әйтеуір түсіп жүре беруге тағы да жүректері дауаламады.

	Осы сәт кейуана да машинадан түскен еді. Дәл құлағының түбінен уілдеген манағы үн сап тыйыла қалған. Күн шақырайып, тас төбеге шығып алыпты. Алыстан мұнартып көрінген киелі тау шәйі көйлектей сылаңдаған сылқым сағымға оранып, ақырын жылжып ұзап бара жатқандай болады. Кең далада өздерінен басқа қыбырлаған жан иесі көзге шалынбайды.

	Кейуана автобустың жанында тұрған адамдарға қарай жақындады. Олардың күбір-күбір әңгімесінен неге тоқтап қалғандарын түсінді. Содан соң өзі де тауға қарап, Рабаттың қай тұста екенін ойша шамалай бастады. Ол ауыл анаау қоян жон аласа сілемнің бауырында болуы керек...

	– Шамамда... мына тұста, – деді кейуана сәл ойланып тұрып. – Оң қол жақтағы аласа сілемді бағытқа алыңдаршы.

	– Иә, бәсе, кәрия біледі... – Ой, жарықтық апам-ай, ұмытпаған екен ғой! – Ескінің көзі ғой!..

	– Сүйегі асыл адам дә!.. – деп дабырласып, кәрияны мақтап, әркім өзі мініп келе жатқан көлігіне қарай жүрді.

	Бүйірінде қара жолағы бар автобустың соңынан ілескен машиналар керуені тағы да жылан ирек жолға түсіп, ұзыншұбақ тiзiлген күйі ұзай берді.

	Кейуана ойға шомды...

	***

	...Үшеуінің де халі өте мүшкіл еді. Қолындағы нәрестенің реңі бірте-бірте солғын тартып, көз алдында сөніп бара жатқандай. Мана біразда емізбек болған. Бірақ емшегінен сүт шықпады. Арқасына таңып алған қызы үнсіз. Не өлі, не тірі екені белгісіз. Өзінің де жайы мәз емес. Бір-екі тұста оңбай сүрініп қалып, қалтыраған әлсіз қолдарымен жер таянып әрең түрегелді. Кейде көзі жұмылып, тозақтан әрман азапты дүниені ұмытып, талықсып кеткендей де болады...

	Есін жиса, тәлтіректеп әлі келе жатыр. Құламапты. Әл-қуаты әлі де таусылмапты. Демек, тағы да жүре беруі керек, жүре беруі керек! Өзі үшін емес, өзегін жарып шыққан екі перзенті үшін. Солардың көрер жарығы, атар таңы, батар күні үшін...

	Күн сәскеден ауғанда алыстан бұлдырап киелі таудың биік шыңы көрінгендей болды. Ол бір орнында қалт тұра қалып ұзақ қарады. Биік шың бірде көк мұнарға сіңіп көрінбей кететін сияқты, енді бірде мойнын созып, мен мұндалап шақыратындай...

	Келіншектің көңіліне қуаныш ұялады. Енді аяғын жеделдете басып, тезірек жетуге асықты. Алдыңғы жақтағы анау Қазығұрт асуынан асып өтсе, оның ар жағында екі күннен бері зарықтырып жеткізбей қойған Рабат көрінеді. Бұрын әке-шешесі бақуат тұратын. Қазір де жүрек жалғайтын бірдеңе табылар-ау қара қазанынан. Мына екі жетімегін соларға жеткізе алса, қарғыс атқыр алапат аштықтан аман алып шыққаны да...

	Әлгінде ғана көз ұшында бұлдырап көрінген тау кенет жасырынып қалған сияқты. Келіншек тағы да тоқтап, алдыңғы жаққа қарай үміттене көз тікті. Жоқ... Көрінбейді. Жаңа ғана мұнартып көрінген биік шың елес болғаны ма?.. Қайда?.. Қайда Қазығұрт?!.

	Алыс көкжиекке жанарын қадап қанша тесілгенімен, боз мұнар басқан түпсіз тұңғиық кеңістіктен өзге ештеңе де көрінбеді. Біртүрлі жүрегі сазып, басы айналғандай болды. Бірақ қу тіршіліктен үміт үзу оңай деймісіз. Келіншек тағы да алға қарай ілбіп жүре берді.

	Құлазыған қу адырдың үнсіз сазарған жота-жондары аш келіншектің әлсіз үмітін алмас қылыштай қиып түсіп, бірінен соң бірі көрінеді. Оның енді алдыңғы жаққа көз салып қарағысы да келмеді. Жерден көзін алмаған күйі жүре беруге, жүре беруге тырысты.

	Қайсыбір тұсқа жеткенде жер бедері қия беткейге ұқсап көрінді. Келіншек өзінің бір биік қырқаға өрлеп келе жатқанын сезді. Аяғы талып, тізесі дірілдеп бүгіле түсті. Бірақ бәрібір басын көтеріп алдыға қарамады. Оған мұршасы да жоқ еді. Кенет табаны тасқа тайып кетіп етпеттей құлаған. Әйтеуір, құлап бара жатып қолындағы нәрестені оң жақ бүйіріне қысып үлгерген сияқты...

	Кеудесіне қатты батқан түйінді әлсіз қолдары қалтырай шешіп, қызын жерге түсірді. Байғұс қыз көзін ашып, бақырая қарап жатты да:

	– Апа... – деді күбірлеп. Сосын бір нәрсе айтпақ болды. Бірақ тіл қатуға дәрмені жетпей, қолын баяу көтеріп, әлденені көрсететін сияқты. Келіншек енді ғана байқады. Әлгінде етбеттей жығылғанда беті сырылып, қанап қалған екен.

	Ол бетінің қанын сүртіп, қызына қарап әлсіз жымиды. Сосын екеуін кезек-кезек көтеріп, биік қырқаның басына шыққанша ұзақ әуреленді.

	Бұдан әріге шамасы жетпейтінін, күш-қуатының әбден сарқылғанын сезді. Бөпесінің қыңқылдап жылағанына да қарамастан, жер бауырлап жата кетті. Біттім-ау деді... Біткен жерім осы болар.

	Бірақ демі құрғыр әлі де үзілмепті. Бір кезде басын көтеріп, жан-жағына үрейлене көз салды. Жалма-жан құндақтаулы жатқан нәрестесіне қарай ұмтылды. Кеудесіне құлағын тосты. Болар-болмас ғана соққан тіршілік белгісі білінетін сияқты. Енді бұрылып қызын іздеді. Ол анасының оянғанын сезіп, көзін ашқан екен...

	Қызының өңіне тіктеп қарауға дәті жетпей, жанарын алып қашқан. Сол сәт қақ маңдай алдында, Қозыкөш жерде төбесімен көк тіреп тұрған Қазығұртты көріп селк ете түсті.

	Әне, екі күннен бері зарығып, аңсап келе жатқан киелі тау. Неге екені, ол да бүгін жүдеп, мұңайып қалғандай. Әлде мынау, қалың елдің есін алған алапат аштық оның да жанын сыздата ма екен?.. Әлде мынау аш-арық күйінде екі перзентін арқалап, арып-ашып, тасбауыр тіршілікпен тістесіп келе жатқан келіншекті аяп, оған өзінің қол ұшын беруге шарасыз екенін ойлап қинала ма?..

	«Е-ей, киелі тау, мен саған жете алатын емеспін. Оған дәрменім жоқ, – деді келіншек іштей жалбарынып. – Қасиетіңнен айналайын, киелі тау, желеп-жебей гөр мені. Жаныма қуат бер! Өзімнен басқа панасы жоқ, өзегімді жарып шыққан ұрпағымды аман алып қаламын деп қанша азап шектім-м... Көр соқыр болмасаң, көрдің ғой өзің де... Жөргекте жатқан анау сәбиді бүгін ел шетіне iлiктiрмесем, өледі...»

	Алайда киелі тау да дәрменсіздік танытып, үн-түнсіз қожырайып тұра берді. Келіншектің көзінен қос тамшы жас үзіліп түсті.

	Кенет... кенет екі перзентінің бірін осында қалдырып, біреуін ғана көтеріп алға жүре берсем бе деген ой оралды санасына... Бәлкім, бүгін бөпемді көтеріп ел шетіне жетсем, түнделетін болса да, құстай ұшып келіп алып кетермін қызымды деді.

	Бірақ ол ойынан әуелде өзі де қатты шошыды. «Жо-жоқ! – деп аласұрды тез ұмытуға тырысып. – Олай ойлауға дәтім қайтіп барады?.. Қаршадай қызды жападан-жалғыз қалай тастап кетем айдалаға...»

	Сарғайған даланың шаңын аспанға көтерген қаралы керуен тағы да іркілді. Көптен бері жүрмеген жылан ирек жол иесі көктемде таудағы жайлауға көшіп кеткен қыстауға келіп тірелді. Автобустан түскен кісілер абыр-сабыр болып аңтарылып қалды. Амалсыз дағдарған олар тағы да кейуанаға қарады.

	Күн болса ысып, жер-дүниені жалынша шарпи бастаған. Лүп еткен деп жоқ. Жөн білетін адам да көрінбейді. Қаңырап қалған иесіз қыстау кездейсоқ келіп, аңтарылып тұрған керуенге сұраулы жүзбен маңқия қарайды.

	Мынадай ми қайнатар аптапта мәйітті ұзақ алып жүру де қауіпті. Байғұс ана қиналып, аузына қарап жауап күткен бір қауым елге қалай жөн сілтеудің орайын таба алмай тұр.

	– Апыр-ай, қарақтарым-ай, «алпысқа келгеннен ақыл сұрама» деуші еді... – деді оларға жаутаңдай қарап. – Осынша кісінің арасынан менен басқа жол білетін біреудің табылмағаны ма?..

	Олар да ыңғайсыз күй кешіп, не деп жауап қатарын білмей қысылып қалды.

	– Басқа ауданның жері болған соң... бұрын қарым-қатынасымыз жоқ еді ғой...

	– Әй, осы төте жолмен барайық дегенді айтқан кім еді?

	– Білмеймін.

	– Мәлік-ау деймін...

	– Қайда сол Мәлік?

	– Мен... мұндамын.

	– Ал?!

	– Не ал?!

	– Әлгі... аты қалай еді...

	– Рабат.

	– Иә-ә, сол ауылға апаратын жол қайда деймін?

	– Жол... таусылды ғой...

	– Түу, сен де... Әй, қарағым...

	– Ә-ә, түсіндім, түсіндім.

	– Ал-л...

	– Не? Ойбу-у-й, кешіріңізші. Биыл көктемде Сәкең екеуміз... Ә-ә... марқұм Сағит Қалқаманович екеуміз сол ауылға барып қайтқан едік. Рөлде Сә... Сә... С... өзі отырған. Кешке таман болатын. Күн батып бара жатқан.

	– Әй, айналайын, біздің әңгіме тыңдап тұруға уақытымыз жоқ!

	– Ә... ә, иә, Са-ғит Қалқаманович екеуміз мана трассадан оңға бұрылған жолмен бұрылып алып, сары адырмен заулап... иә, заулағаннан заулап отырып бір биік қырдан асып түскенімізде алдымыздан жамыра-а-ап шыға келген...

	– Әй, Мәлік, Мәлік... Саған сенсек, біз жолда қалармыз.

	– Бағана айттым-м... қала арқылы өтетін әспәлт жолмен барайық дегем.

	– Оған-н енді... Жоламан Жаппарxановичтің өзі... қолайсыздау болар деді ғой. Қазір қайта құру, демократия, қалада көрген кісілердің біреу-міреуі сөз ете ме...

	Сол кезде қыстаудың арт жағын айналып кеткен бір кісі жылдам оралып:

	– Мына жақта жол бар екен! – деп, байқаусызда қыстаудың артынан алтын тауып алғандай қуанып келді. – Жаңағы кәрия көрсеткен бағытпен жүре берсек, адаспаймыз ғой, әйтеуір? – деп орталарынан біреу тағы да кейуанаға қарады.

	– Әрине, қарағым. Таудың сол тұсында екенін анық шамалаймын. Мәшине жол дегендеріңді білмеймін, қарағым. Сағитжан өзі көлікпен апарушы еді ғой. Ол барда мұндай күйге түсемін деп ойлаппын ба мен бейбақ...

	– Ал ендеше, не тұрыс бұл... кәрия көрсеткен бағытпен ілгері жылжи берейік. Жер түбі емес еді ғой, табармыз.

	Олар тағы да көліктеріне мініп, иесіз қыстаудың ар жағынан кезіккен жолға түсті.

	...Ақыры болмады. Өлдім-талдым дегенде қызын биік төбенің етегіндегі кішкентай бұлақтың жанына жеткізді де, оны сол жерге қалдырып, ары қарай баласын көтеріп жалғыз кетті.

	«Рабатқа аман жетсем, қайтып келіп алып кетемін, ботам. Сен әзірге осында қала ғой» деп қоштасты.

	Өзін жалғыз тастап бара жатқанын сезді ме, кішкентай қыз ыңырсып жылай бастады.

	Көп қоштасып тұруға дәті жетпеді. Қолындағы нәрестесін кеудесіне қыса түсіп: «Сен осында қалып мені күт. Күт, жарай ма. Мен... мен біраздан соң келіп алып кетемін, ботам. Қалайда келемін... Келемін...» деп жұбатты да, тәлтіректей басып ұзай берді.

	Біраз жер алыстап кеткен сияқты еді. Кенет арт жағынан:

	– Апа! – деген таныс дауыс естілді.

	Жалт бұрылып қарағанда, бұлақтың жанында солқылдап жылап тұрған қызын көрді. Анасының қалт тоқтап бөгелгенін көріп, бері қарай жүрмек болды. Бірақ әлсіз аяғы бүгіліп, жалп етіп құлап түсті. Содан соң жанталасып, жер бауырлап жылжи бастады.

	– Қал деймін саған! Қал! – деп айқайлады анасы есі ауысқан адамдай аласұрып.

	Кішкентай қыз жер құшып, солқылдап жатты... Ал анасы енді артына бұрылып қараған жоқ.

	«Мына қыршынды Рабатқа жеткізсем, екі өкпемді қолыма алып жетермін саған, құлыным. Құстай ұшып келермін, – деп егілді жолда келе жатып. – Көз жасың жібермес мені. Көрден де суырып алар. Жылама, ботам, жылама. Апаң қазір келеді. Ауылға жетеді де, бөпеңді атасы мен әжесіне тапсырып, алып-ұшып саған қарай ұшады. Сен... күт мені, құлыным. Жарай ма. Күт-т! Мен саған нан окелем, сүт әкелем, күлше әкелем...»

	Қазығұрт асуына жеткенде жас келіншек есінен ауысып, сандырақтай бастады. Әлі де ойынан қызы кетпейді...

	«Жүре ғой, күнім, – дейді қасына ертіп келе жатқандай еркелете сөйлеп. – Енді біраздан соң ауылға да жетеміз. Шаршаған да боларсың. Иә ма? Шыда. Азғана шыда. Әне, ауылға келіп те қалдық. Әкең де бізді алаңдап күтіп отырған болар...»

	Келесі бір сәтте есін қайтадан жиып: «Құдайым-ау, мен не деп келе жатырмын, – дейді шошынып. – Әкесі өлген жоқ па еді оның?!. Қызым қайда? А-а... қалдырып кеткен екенмін ғой. Неге тастап кеттім-м... Уһ! Қайтадан бұрылып барсам ба екен? Алыстап кеттім-ау, ә? Мына қыршынды ел шетіне жеткізсем, ізімше қайтамын ғой...»

	Алдыңғы жақтан тағы да қиюласып жатқан жол кездесті... Екі жол қырқаның үстінде түйісіп, біразға шейін жарыса созылып барды да, айыр бұтақтанып қақ жарылды. Автобустың шофері көп ойланып отырмай-ақ, мана кейуана көрсеткен қоян жон сілемді бетке алды. Қап, тағы да кідіретін болдық-ау деп іштей жиырылып, қобалжып қалған кісілер оның осы шешімін үнсіз құптағандай жеңіл тыныстады.

	Кенезесі кепкен сары адырды оттай ыстық аптап қақтап тұр. Машиналардың іші де ысып, қапырық тартып барады. Пысынап, терлей бастаған кісілердің мазасы кетіп, ерiндерi кезеріп шөл қысты. Әрі алдыда кетіп бара жатқан машина артқысын шаңға көміп, ол да жүйкелеріне тиіп келеді.

	– Япыр-ай, қиыр-шиыр жолы құрғыр таусылмады-ау, – деді автобуста отырғандардың ішінен біреу шаршай сөйлеп. Оның жанындағы кісі «иә» деп қостай жаздай қалып, марқұмның бірге келе жатқан туған-туысқандарынан қысылды білем, тiлiн тiстей қойды. Сосын өзі іштей: «Иә-ә, бұл бір қызық сапар болды, – деп ойлады. – Әлі қанша жүрер екенбіз? Күн болса мынау... күйіп түр-ау, күйіп тұр. Жол білмеген соң осы да... Қашан жетеріңді, қайтіп табарыңды білмейсің. Адасасың... адаса бересің... апыр-ай, осынша адамның ішінен, ә?.. Біреуі білмейтін болғаны ғой. Жалғыз-ақ өзі...»

	Кенет назары қызыл матамен құндақталған табытқа түсіп, жүрегі дір ете қалды. Жол бағытын білетін жалғыз адам табытта еді...

	Рабат ауылы анау қоян жон сілемнің баурайында екеніне кейуана күмәнданбады. Бірақ мынау ию-қию машина жолдардың қайсысы тура апаратыны ғана көңілінде көмескіленіп қалған.

	«Құдайым-ау, адасып жүріп күнді батырып алмасақ жарар еді. Е-е, Жаратқан Ием, өзің жар бола гөр...»

	Жол бағдары кейуананың көңілін алаңдатып келеді...

	***

	...Есін жиып, көзін ашқанда алғаш көргені қоржын тамның ұзын паруазы. Содан соң қара көлеңке бөлменің ортасындағы ұстынды, қабырғадағы сығырайған терезені байқады. Маңдайшаға ілінген бір уыс адыраспанды да көзі шалды. Өз үйі екенін таныды...

	– Е-е, байғұс-ай, көрер жарығың бар екен ғой, – қасында отырған әжесі үн қатып. – өліп қала ма деп қорқып ек. Аштық әбден титықтатыпты... Біздің күніміз күн емес, несін айтасың... .

	– Мен қашан келдім? – деп сұрады ол күбірлеп. Кәрі әжесі естімеді. Кенет әлдене есіне түскендей келіншек айналасына қарап, жалма-жан орнынан тұрмақ болды. Бірақ әлсіз денесі өзіне ырық бермей, басы жастыққа сылқ ете түсті. – Әж-же, ме-ен... қаш-шан келдім-м?..

	– Бүгін тұп-тура жеті күн болды. Кемеқалғанның тұсында өзің де, бауырыңдағы балаң да өлiмшi болып жатқан жерлеріңнен тауға шөптің тамырын қазуға барған Өзенбай атаң тауып алып, есегіне өңгеріп әкелді...

	Дүние шыр көбелек айналып жүре берді. Су диірменнің тасындай зырыл қақты-ай. Дүние-жарықтың барша қызығы, қуанышы, үміті, бақыты – бәрі-бәрі сол диірменнің тасымен тартылып, құм болып үгітіліп, күл болып шашылып бара жатты...

	Өзі таяққа сүйеніп, буын-буыны қалтырап сыртқа шыққан күні мойыны қылқиып, жүдеп жүрген інісі Тағайбекке:

	– Тағаш, – деді өтініп. – Екеуміз Қазығұрттың арғы жағына барып қайтайықшы.

	Ол әпкесіне таңдана қарап тұрды да:

	– Сіз жүре алмайсыз ғой, – деді. – Арбамен апарар ем, бірақ оған жегетін ештеңе жоқ. Өзенбай атамның есегін де әнеугүні біреулер ұрлап әкеткен...

	Үйден іңгәлап жылаған сәбидің даусы естілді.

	– Әпке, Сағит жылап жатыр, – деді Тағайбек. – Мен барып жұбатайын ба?

	– Жұбата ғой...

	***

	Мына жол қалай қарай қиыстап барады өзі?.. Қазығұрттың қоян жон сілеміне желкесін көрсетіп, теріскейге бет алғаны несі... Жо-жоқ. Әне бір тұстан тағы да үркек аттай жалт бұрылатын сияқты. Әй, осы кең даланың тарау-тарау жолдары-ай...

	Киелі таудың қойнауындағы әлгі кішкентай ауыл қайда екен? Таба алмай ұзақ жүріп қалмаса жарар еді. Жо-жоқ... Беті аулақ. Табады. Қалайда табады. Қаралы керуенге ерген осыншама көптің таба алмауы мүмкін емес. Тіпті, сонау бір жылы... сол бір азапты сапарда байғұс келіншектің өзі де тауып келіп еді ғой...

	E-ей, киелі тау, адастыра көрме оларды.





БИІКТЕГІ СҰЛУЛЫҚ


	Әдетте мұндай әңгімелер жол үстінде – вагон-ресторандар мен тар купелерде, қонақ үйлердің екі-үш кісілік бөлмелері мен кемпингтерде, бір сөзбен айтқанда, еркектер қауымы өздерімен-өздері оңаша қалып, шүйіркелесе қалған шақтарда айтылады.

	Бәлкім, бір-екі жұтымнан соң-ақ басқа теуіп, қан қыздыра бастайтын қуатты шараптың әсері болар, бәлкім, отбасы, ошақ қасынан қырық қадам ұзап шыға бере-ақ түy-у баяғы бойдақ күндерін, базарлы шағын аңсайтын сері көңілдің соңғы бір еркелігі болар, кім білген?!

	***

	– Мен сіздерге бір қызық әңгіме айтайын ба, – деп бүйрек бет, қысық көз, алма бақта өскен кірпідей домаланған томпақ жігіт қарсы алдында отырған ұзынды-қысқалы, өте қарапайым киінген екі кісіге қулана қарады. – Жол қысқарсын, ә?! Алматыға жеткенше қайда-а әлі!..

	– Иә, – деп ұзын бойлы кісі басын шұлғып, қоштап қойды.

	– Айтыңыз, – деп жымиды қысқа бойлысы.

	– Айтсам енді, былай ғой... Менің бар ғой, бір рет... бір қызға... бір-ақ күн ғашық болғаным бар. Сенесіздер ме? Бір-ақ күн!

	Тыңдаушылар расында да осыдан соң бір қызық әңгіме басталарын сезіп, орындарынан сәл қозғалақтап, бір-біріне қарап езу тартып қойды.

	– Иә, бір-ақ күн! – деді әңгіме бастаған жігіт бұл хикаяның бар қызығы да, құпиясы да дәл осындай қысқа мерзімде болып өткендігінде екенін тағы да бір аңғартып өтіп. – Ол өзі... былай болған.

	...Сол жылы жазғытұрым біз алыста-а-ан кіре тартып келе жатқан түйекештердей тізбек-тізбек болып көрінетін тау шоқыларының бір түкпіріндегі үркердей ауылға, жаңа ғана қосылған екі жастың үйлену тойына бардық. Ол жақтың ауа райы біздегідей емес, салқындау болып келеді екен. Жеміс ағаштары да әдеттегіден кеш гүлдейді. Тау іші тұнған бақ: алқоры, өрік, алма ағаштары ақ бүрме, қызыл бүрме, көк бүрме көйлек киген ару қыздардай құлпырып, көздің жауын алады. Кешкі отырыс басталғанша айналаны көріп, тамашалап қайтпақ оймен ауыл шетіне қарай аяңдадық. Керемет енді... Тілмен айтып жеткізе алмайсың...

	Бірақ көпте-е-ен бері кеуде толтыра жұтпаған таза ауа, көк майса шалғындағы алуан түрлі гүлдердің хош иісінен бе, біртүрлі басым айналып, көзімнің алды қарауытып кеткендей болды. Кенет жасыл ажырығы табанымызға қалы кілемдей жұмсақ тиіп, көсіліп жатқан қара жер ұршықтай иіріліп, шыр көбелек айнала жөнелгені. Өзімді-өзім ұстай алмай теңселіп барып, алдымыздағы ағаштардың біріне сүйеніп, әупіріммен құламай қалдым әйтеуір...

	Тап осы сәтте олар келе жатқан пойыз жүрісін жылдамдатып, алға қарай екпіндеп ұмтылғандай болды да, вагондар тербетіліп, терезе алдындағы оймақтай үстелде тұрған үш-төрт шөлмек пен әлгінде ғана жолсеріктен жалынып-жалпайып сұрап алған қырлы стакандар дірілдеп, бір-біріне тиіп сыңғырлап, «иә-иә, солай болған, солай болған» деп қоштай жөнелгендей көрінді. Тіпті пойыздың өзі де «әне, әңгіменің қызығы енді басталды, енді басталды» дегiсi келгендей ентелеп, жолаушыларды жаңағыдан да қатты тербете бастады.

	– Иә, сөйтіп, басым айналып, көз алдым қарауытып кетті. Ағаштың діңін қатты қысып, құшақтай алдым. Кенет...

	Иә, кенеттен айналадағы гүлдеп тұрған ағаштар әлдебір сиқырлы, құдіретті күштің әсерімен, апыр-ай, бір-бір сұлу қызға айналып шыға келді де, күміс қоңыраудай сыңғырлап күліп, дөңгелене билей жөнелді.

	Ашық аспан түстес көгілдір дүние бұрын-соңды мен есітіп, білмеген мүлде бір жұмбақ әуенге, әлдеқалай бір сиқырлы үндерге толып кетті. Олар мені қоршап алып, қиыла қарап: «Жүр!», «Тұр орныңнан!» деп алыс жаққа, көз көріп, құлақ естімеген таңғажайып бір әлемге қарай шақырды. Ал мен болсам, орнымнан қозғалғым келмей, тап бір ертегілердегі ханзада секілді, көк шалғынның үстінде шалжиып жатырмын... Сірә, басым айналып, есім ауып қалған болса керек, қасымдағы жолдастарым бетіме су шашып, жасанды жолмен тыныс алдырып, әбден-ақ әбігерге түсіпті. Көзімді ашқан сәтте қайда жатқанымды білмей, айналаға аң-таң болып қарай бердім.

	– Уһ, зәремізді ұшырдың ғой!

	– Не болды-ей саған?!

	– Басың айналды ма? – деп, олар басымды сүйеп, арқамды ағашқа тіреп бәйек болып жатыр. Той жасап жатқан үйдің иесі қымыз әкеліп, қоярда-қоймай отырып бір-екі жұтқызып жіберді. Әуелде жүрегім айнып, лақ еткізіп қайтарып тастағым келген, бірақ артынан біртүрлі жан сарайым ашылып, кеудем тазарғандай болды. Әйтсе де, қайда... қайда жаңағы бір таңғажайып әлем?! Сиқырлы дүние... сыңғыр қаққан әуен?.. Аппақ таңдай арулар?!

	Қайран... қайран ертегі дүние-ай, қайтадан мынау баққа, жансыз ағаштарға айналып шыға келгенің бе?!

	– Ештеңе етпейді, қарағым, ештеңе етпейді, – дей береді менің мынау жын соққандай алақ-жұлақ еткен түрімнен шошынған үй иесі әлсін-әлсін қайталап.

	– Ондай-ондай бас айналу, жүрек айну, әлсіреп қалу деген бола береді бұл жақта. Әсіресе қаладан келген кісілерге қиын. Өйткені бұ жер биік қой, қарағым, өте биік!

	– Ағасы, бұл жігіт таза ауаға елітіп, мас болып қалған ғой, – дейді менің ес жиып, өз-өзіме келе бастағаныма енді көздері анық жетіп, әзілдей бастаған жолдастарымның біреуі. – Қаладағы газ бен түтін біздің күнделікті рационымыз. Сондықтан өстіп оқта-текте таза ауаға шыққанда газ жетпей, түтін жетпей қиналып қалатын әдетіміз бар.

	– Қымызды да көп ішкізе бермеңіз. Аздан соң мұның асқазаны бүлік шығаруы мүмкін, – дейді және біреуі. – Қалай дегенмен, тойға келіп отырмыз, қиын ғой...

	– Ұяты бізге келіп жүрмесін!

	– Ештеңе етпейді, қарақтарым, ештеңе етпейді, – дей береді әлгі ағамыз сонда да беталбаты басын шұлғып, – Осы біздің ауылымыздың жастары ан-а-ау ойдағы қалада, қорғасын зауытында жұмыс істейді. Көбісі со жақта үйленіп, балалы-шағалы боп, біржола тұрақтап қалып қойып жатыр. Сіздерге өтірік, маған шын, енді со балаларымыздың өзі оқта-текте осында келгенде бастары ауырып, «қан қысымымыз көтерілді» дейтін боп жүр. Астапыралла... өздері туып-өскен ауылда, өз әке-шешелерінің үйінде бір-екі күн шыдап отыра алмай, қашан қалаға кеткенше асығады...

	Расында да, мына жер тым биік. Күрең қабақ, ақ бас таулардың шыңдары үшкір найзаның ұшындай көкке шаншылып тұр. Сол найзаның бір қырында құмырсқадай қыбырлап біз келе жатқандаймыз. Жазатайым табанымыз тайып, сырғанай жөнелсек, кеттiк дей бер құрдымға...

	Осындай бір қорқыныш жүрегіңе ұйып, жан-жағыңа сақтана, қорқа қарайсың біртүрлі...

	Кешкілік тағы да бір қызық болды. Өз көздеріңізбен көрмеген соң сіздерге сену қиын, әрине... Сонда да айтайын. Иә. Айтып байқайын...

	Ең қызығы сол – күндізгі бақ ішіндегі мен «көрген» қыздардың бәрі де кешкісін тізіліп тойға келді емес пе. Апыра-ай, ақ көйлек, көк көйлек, қызыл көйлек, жасыл көйлек... тек бүрмелері ғана жоқ. Бірінен соң бірі сылаң қағып, сыңғырлай күліп, ырғала басып келіп, қиыла қарап... сиқырлап тастағандай. Өз көзіме өзім сене алмаймын. А деп ауыз ашу былай тұрсын, тіпті отырған орнымнан қозғалуға шамам жоқ.

	Олар жанымыздан қалқып өтіп, айдын көлге оралған аққулардай қаз-қатар қонақтағанда барып кеудеме жан бітіп:

	– Япыр-ай, күндізгі бақ ішінде көрген қыздар ғой! – деп, басымды шайқай беріппін.

	– Қайдағы бақ?! – дейді манағы «ештеңе емес» ағамыз арқамнан қағып, қарқылдай күліп. – Бұлар өзіміздің, осы ауылдың қыздары ғой!

	«О, тоба! Рас айтасыз ба?! Ағатай... шыныңыз ба бүл?! Елес емес, қиял емес, сиқыр емес, кәдімгі... осы ауылдың қыздары ма?! Апыр-ай, осыншама сұлуды осы күнге шейін ұрлатып алмай, ұзатып салмай қалай сақтап келгенсіздер?!» деймін іштей қайран қалып.

	Күн сайын жақындап келе жатқан көктем лебін сезген жыл құсындай дүр сілкініп, алысқа-а, түy-у биікке самғай жөнелгісі келіп, алып-ұшқан көңілім тіпті тағат таппай барады....

	Қане, келіңіздер, мынадан ептеп алып отырайықшы. Уһ, сол күнгі оқиға есіме түссе, әлі күнге дейін өзімді-өзім қоярға жер таба алмай кетем! Мұндайда, шіркін, әңгіменің шоғын ептеп маздатып қойып отырғанға коньяк жақсы ғой!..

	...Иә сөйтіп, менің сана-сезімім өң мен түстің, қиял мен шындықтың арасын шиырлап, бір басылып, бір толқып отырған шақта кенет музыка ойнап, би басталды да кетті. Сәл бөгелсем, сыбағамнан құр қалатындай-ақ орнымнан ұшып тұрып, әлгі сұлулардың бірін биге шақыруға асықтым.

	Міне, біз билеп жүрміз. Жо-жоқ, билеп жүрміз дегенім жай сөз әншейін.

	Шындығында бар ғой, көкорай шалғындағы көбелектердей гүлден-гүлге қонып, қалықтап жүрміз. Мен өзімді күні бүгінге дейін дәл осындай жеңіл, дәл осындай еркін сезінген емеспін. Тап қазір мынау құшағымдағы ақ періште кенет қанаттарын қағып-қағып жіберіп, тана көз жұлдыздары жымың қаққан түнгі аспанға қарай ұша жөнелсе, мен де оның соңынан ойланбай-ақ еріп кете беретіндеймін.

	Әйтсе де біз әзірге жердеміз. Жай әншейін, күнделікті, қарапайым, кәдімгі тіршіліктің әңгімелерін шертіп жүрміз.

	Құдай-ау, тіпті сөз етуге тұрмайтын жайттар...

	– Есіміңіз кім? – деймін ынтығып.

	Ол есімін айтады.

	– Осы ауылда тұрасыз ғой ә?!

	Өз аңғалдығыма өзімнің күлкім келеді. Ол да күлетін шығар деп ойлаймын. Бірақ ол күлмейді.

	– Иә, – дейді. – Өткен жылы жазда қалаға барып, жұмыс іздегем... Бірақ табыла қоймады. Содан бері ауылда... бос жүрмін...

	Ол шамдары жарқырап, түтіні бұрқырап жатқан ана-ау еңістегі өркениеттен жырақтағы (бәлкім, биіктегі) мынау момақан ауылда тұрып жатқанына өзін кінәлі сезінгендей біртүрлі мұңайып қалады.

	– Әрине, – дейді ол. – Тіпті бір минут та ойланбас едім.

	– Онда бүгін! Осы қазір шақырсам ше?! Ол маған таңдана қарап:

	– Рас айтасыз ба? – деді. Нәркес қара көздерінің аясы кең ашылып, көл бетіне түскен ай нұрындай бір аппақ сәуле – үміт сәулесі жылт ете қалғандай болды.

	– Әрине, рас!

	Тап осы сәтте біздің алғашқы биіміз аяқталды. Содан соң жұбымызды жазбаған күйі келесі биді күттік. Одан кейінгі билердің бәрін де бірге биледік!..

	Не керек, той тарқап, үй иелерімен қоштасып, қалаға қайтқан кезімізде әлгі періште қолына сөмкесін алып, жол жиегінде бізді тосып тұрды ғой.

	Түн көрпесін жамылған тізбек-тізбек таулардың етегіне әп-сәтте түскен секілдіміз. Көл-көсір бақытқа мас болып, шалқып отырған кезім. Уақыттың қалай зымырап өтіп жатқанын сезбеймін. Көзді ашып-жұмғанша қалаға жетіп, орталықтағы үлкен қонақ үйдің алдына келіп бір-ақ тоқтадық.

	Мен оны жеке бөлмеге орналастырып, таңертеңгілік сағат онда бірінші қабаттағы ресторанның алдында күтетін болып келісіп, сыртқа шықтым.

	Үйге қайтқым келмеді. Қасымдағы жолдастарыммен сол жерде қоштасып, орталық алаңның арғы жақ бетіндегі саябаққа қарай аяңдадым. Жазғы түннің жұмсақ лебі әне, анау қонақ үйдің екінші қабатында қалған ақ періштенің ыстық деміндей болып бетімді жеңіл ғана өпті. Таудан емес, тап бір шөлден келгендей біртүрлі таңдайым кеуіп, шөліркей бастадым. Дем жетпегендей галстугымды ағытып, кеудемді толтыра терең тыныс алдым. Бірақ таудағы ауадай емес, мұндағы ауа мейіріңді қандыра алмайды. Көше жиегіндегі дүңгіршектер де, саябақ ішіндегі жаздық кафе де жабық. Аздан соң ағарып атқан таңмен бірге мәңгілік мазасыз тірлігін қайта жалғастыратын мынау қала қазір талмаусырап, бір сәтке байқамай көзі ілініп кеткен күзетші шал секілді, қыбыр етпей, мүлгіп жатыр.

	Жер бетінде жалғыз мен ғана ояу секілдімін...

	Дәл осы кезде олар отырған купенің есігі қағылып, сәл ғана ашық қалған саңылаудан:

	– Шай ішесіздер ме? – деген жолсеріктің бір көзі мен қоңқайған мұрны көрінді.

	Купедегілер оның қызық әңгімені бөліп жібергеніне әуелде сәл шытынап қалғандай болғанымен, артынша-ақ өздерінің де шөліркеп, ыстық шайды аңсап ортырғандарын сезіп:

	– Ә-ә, иә-иә, әкеліңіз, – деп, үстел үстіндегі тағамдарды ысырып, жолсеріктің қолындағы шәугімге орын босатты.

	Содан соң жолаушылар ыстық шайдан бір-екі ұрттап, тамақ жібіте бастаған кезде ұзын тұра кісі:

	– Иә... жалғастырмайсыз ба?.. – деп жымиды әңгіме айтып отырған жігітке қарап.

	– Мүмкін, тағы да аздап... нетiп... алып қоярмыз, – деп, қысқа бойлы кісі алдарындағы «Қазақстан» коньягіне қарап иек қақты. – Сосын, әрі қарай айтасыз ғой не болғанын...

	– Әрине, – деді әңгіме шертіп отырған жігіт басын шұлғып, – алуға да, айтуға да тиіспіз!..

	Мен оны дәл сағат онда, бірінші қабатта күтіп тұрдым. Қонақ үй қанша үлкен болғанымен, онда тоқтағандар өте аз еді. Сол себепті төмендегі холл да, ресторан да мүлде бос деуге болады.

	Екінші қабаттан баспалдақпен түсіп келе жатқан аяқ дыбысын бірден таныдым. Сол. Иә, сол. Ақ қанатты періштем менің!..

	Бір қабатқа бола лифті шақырмағаны, әрине, қарапайымдылығының, әдептілігінің белгісі болар. Тық-тық, тық-тық-тық... Оның әрбір басқышты санап басқан қадамын естіп тұрмын.

	Аяқ дыбысы жақындаған сайын жүрегім лүпілдеп, қонақ үйден қыз емес, күн шығып келе жатқандай көңілім алып-ұшып барады.

	Кенет... «Жо-жоқ! Ол емес сияқты. Ол емес, – деймін өз көзіме өзім сене алмай. – Әлде... Сол...»

	Маған қарай ұяла күлімсіреп, кібіртіктей басып жақындап келе жатқан ақ көйлекті, дөңгелек пішінді, қара торы қызды түндегі аруға ұқсатарымды да, ұқсатпасымды да білмей, көзім бақырайып, дағдардым да қалдым.

	«Япыр-ау, түндегі мінсіз сұлулық, таңғажайып періште бейне қайда ұшып кеткен?» Екеуміз ресторанда тамақтанып отырғанда осы бір сауал арадай ызыңдап кетпей қойды басымнан.

	«Расымен-ақ, мынау қарсы алдымда отырған домалақ қара қыз түндегі Періште ме?! Әлде ол биікте, тауда қалып, біз ауылдың басқа бір қызын ертіп келдік пе?.. Жоқ, мен кеше әлдебір сиқыршының арбауына түсіп, ақыл-есімнен айырылып қалдым ба?..»

	Оның жүзіне тіктеп қарай алмай, көзімді төмен сала бердім. Әр түрлі ойлар келеді басыма: «Бәлкім, бұл бүгін қарапайым шаруа қызының кейпіне енген Перінің қызы болар?» Содан соң оған көзімнің астымен ұрлана қараймын да, әлгі ойымнан ұялғандай жанарымды алып қашамын. Түні бойы тәтті қиялымды тербеткен таңғажайып періште-бейненің таң атқанда бу болып ұша жөнелгеніне өкінемін. Бірте-бірте ой-санамдағы тұман сейіліп, бүгінгі қала тіршілігінің сұлбасы қара ормандай қарауытып көріне бастады.

	Қонақ үйдің жанында шағын ғана гүл базары бар едi; міне, қазір сол жерде қыбыр-жыбыр тіршілік белгісі байқалып, шыныдан салынған шағын-шағын дүкендердің алдына сатушылар гүлдерін шығарып қоя бастады. Ал қызыл раушандар мен қоңырқай-сарғыш қалампырлар, аппақ гладиолустар мен сұлу акациялар, хош иісті резедалар мен өрттей қызыл қызғалдақтар таңғы мезгілде ерекше құлпырады.

	Кенет менің көз алдыма кешегі көк шалғындағы алуан түрлі дала гүлдері келді. «Япыр-ау, сол гүлдерді әкеліп анау себеттердің біріне салып қойсақ, үйлесер ме еді», – деп ойладым. – Әй, білмеймін... Дала гүлдерінің қадірін онша біле бермейтін қала жұртшылығы оларды арамшөп екен деп ойлап қалуы да мүмкін-ау...

	Ал егер арнайы бақтарда өсірілген мынау қала гүлдерін далаға алып шықсақ ше?.. Олар да ерсі көрінер еді. Мұрын жаратын хош иісі жоқ, серейген-серейген бойлары ғана бар букеттер пластмассадан жасалған дүниедей мүлде керексіз болып қалар еді...

	Бәлкім, мына бойжеткен де...

	– Қалай, – деді ол біртүрлі жасқана тіл қатып, – маған жұмыс тауып беретін болдыңыз ба?

	– Иә... Иә, әрине, – деп мен кенеттен ұрлығым ашылып қалғандай асып-сасып, абдырап қалдым. – Сіз... сіз тамақ алып отырсаңызшы. Түу, әлі тіпті ештеңеге де қол тигізбепсіз ғой.

	– Рақмет, алып отырмын...

	Бірақ біз жарытып ештеңе де ішіп-жемедік. Бір-біріміздің жүзімізге тіке қарауға именiп, екі ортадағы ауыр үнсіздіктің торына шырматыла бердік. Мен енді оны қайда жұмысқа орналастыруға болатынын ойлап, ұялы телефонмен қаладағы таныс-білістерімнің нөмірлерін тере бастадым.

	– Білем, – деді ол, – мұнда жұмыс табу өте қиын. Бірақ сіз кеше уәде берген соң...

	– Әрине, – дедім мен оның алдындағы айыбымды жуып-шайғым келгендей тез-тез басымды шұлғып. – Әрине, табамын.

	Содан соң таяуда ғана ұлттық киімдер тігетін цех ашқан бір ағайымның телефонын тауып, қоңырау шалдым. «Келсін», – деді ол қысқа ғана.

	– Міне, бұл мәселе де шешілді, – дедім мен иығымнан бір ауыр жүк түскендей жеңіл тыныстап.

	– Рақмет, – деді ол. Бірақ екеуміздің арамыздан пайда болған биік қамалдың мызғымай, сол қалпында қалғанын түсінгендей қысылып, ақырын, ернінің ұшымен ғана айтты.

	– Кешіріңіз, – дедім мен таң атқалы бері оның жүзіне алғаш рет тіктеп қарап. – Түні бойы кірпік ілгенім жоқ. Содан болар, кешегідей көңілді емеспін...

	– Мен де, – деді ол, – ұйықтағаным жоқ...

	«Оныңыз жарамайды» дегендей, мен ақырын ғана басымды шайқадым.

	– Бүгін қалайда ұйықтап, жақсылап демалуыңыз керек. Өйткені ертең жұмысқа шығасыз ғой.

	– Иә, – деді ол сәл ғана езу тартып. – Сізге көп-көп рақмет. Қазір осында тұратын апайымдiкіне барып, қуанышымды бөлісемін. Сосын... сосын сән салонына баратын шығармын. Өзімді ептеп, былай, ретке келтіруім керек қой! Әйтпесе, ертең жұмысқа шыққанымда, жұрт күліп жүрер.

	Ол жымиып, көңілдене бастаған кезде ғана мен оның жүзінен түндегі, биіктегі періште-бейненің еміс-еміс елесін көріп қалғандай болдым.

	Біз сыпайы ғана қоштастық. Мен үйге жаяу қайттым. Қонақ үйден екі кварталдай жер ұзап барып оңға қарай бұрылғанымда, маңдайшасында «Сұлулық салоны» деген жазуы бар, екі қабатты үйге көзім түсті. «Бәлкім, түстен кейін ол осында келіп, шашын қидырып, макияж жасататын болар», – деген ой қалқып өтті санамда. «Сосын маникюр, педикюр... Кюр-кюр, – деп күбірледім ұйқылы-ояу келе жатып. – Содан соң ол дүкендегі қуыршақ сияқты жұтынып шыға келеді. Бірақ... бірақ осы қаладағы кө-ө-өп сұлулардың бірі ғана болып қалады. Хош иісі жоқ әсем букет сияқты...»

	Кенет менің есіме тауда, саф таза табиғаттың аясында туып-өсіп, қазір мынау қаладағы қорғасын зауытында жұмыс істеп жүрген жігіттер оралды. Олар да өз ауылдарына бара қалса, қан қысымы көтеріліп, бастары ауырып, құлап қалады деп еді-ау!..

	Сонда қалай болғаны, түтінсіз ауа, косметикасыз сұлулықтың бізге жат болып кеткені ме?.. Әлде біздің өзіміз табиғатқа жат болып кеттік пе?!

	...Ол терезеден сыртқа қарап, үнсіз ойланып қалды. Терезенің ар жағындағы қар жамылған кешкі даланың реңі қуқыл тартып, бозарып барады екен. Алда-жалда біреу жағаңнан алып сыртқа сүйреп шықса, иә болмаса алдап-сулап пойыздан түсіріп кетсе, аязға үсіп, серейіп қатып қаларың анық. Сол үшін де аздаған қоңырсық, сасық иісі бар демесең, мынау жылы да жайлы вагонның ішінен артық жер жоқ...





ГОЛЬФ АЛАҢЫНЫҢ МАҢАЙЫНДАҒЫ ҮЙ


	Жаз бойы бір топ қарағаштың тасасынан көрінбей, жасырынбақ ойнап тұратын екі қабатты ескі үйге жұрт назары көп түсе бермейді. Тек күз келіп, сары ала жапырақтар саудырап төгіліп, айнала, төңірек тұттай жалаңаштанған шақта ғана бір-ақ байқап, көпте-ен жөндеу көрмеген алабажа-қалабажақ түріне қарап бастарын шайқайды. Дегенмен, бұл үйде де түтін түтетіп, тіршілік етіп жатқан жандар бар екені ақиқат. Шындығында, олардың да өздерінің қуанышы мен жұбанышы, күйініші мен сүйініші, қызығы мен шыжығы жетіп артылады.

	Қызығы дегенде, әрине, ең алдымен, бірінші қабаттағы тұрғындардың, әсіресе, балалардың кей-кейде екінші қабатқа дүркіреп шығып, терезеден мойындарын созып, гольф ойынын тамашалайтынын айтуға болады.

	Мұның мәнісі мынада: бұл үйдің артында қытай қорғаны секілді ұзыннан-ұзақ созылып жатқан биік бетон қоршау бар. Сол қоршаудың ар жағы – жап-жасыл гольф алаңы. Тап бір қиял-ғажайып ертегілердегідей таң-тамаша сұлу әлем!

	О-о, ол жердегі жасыл шалғынның, көгілдір шыршалар мен биік қарағайлардың, әсем аркалардың, әсіресе, айлаққа келіп тоқтаған алып кеме тәрiздi үлкен демалыс үйінің көркі де, күтімі де ерекше. Оның бәрін тәптіштеп, тілмен айтып жеткізу тіпті қиын...

	Әне, осындай, қараған сайын көз тоймайтын көркемдік пен сұлулықты осы бір көзге қораш, ескі үйдің екінші қабатынан емін-еркін тамашалуға болады. Айына бір рет, кейде екі рет басынан аяғына дейін аппақ болып киінген бір топ кісі сол жерге гольф ойнауға келеді.

	Міне, бүгін де дәл сондай ерекше күн. Екінші қабаттағы пәтерлердің терезесінің алдына опыр-топыр жинала қалған балалар гольф ойынын тамашаламақ болып тұр. Әне, жасыл алаңға ыңғайлы, ықшам киінген бір топ кісі шықты. Қолдарында бір-бір имек бас таяқ. Кезекпен келіп, жұдырықтай-жұдырықтай аппақ доптарды шиыра ұрып, әуелете ұшырып жатыр.

	Кенет жаңағы бір топ кісіден қалып қойдым-ау деп асыққандай, кіп-кішкентай жәшік сияқты машинаға мінген біреу демалыс үйі жақтан ызғытып шыға келді.

	– Өйдөйт, мынауың кім-ей?! – деп, терезенің алдында тұрған балалар шу ете қалды.

	Сөйткенше болған жоқ, әлгі кіп-кішкентай машина аппақ боп киінген бір топ кісінің жанына келіп тоқтады. Одан бір бәкене бойлы, кебеже қарын, шыртиған біреу түсті.

	– Оһо! – деді балалардың бірі дауысын соза таң қалып. – Мынауың дөкей ғой!

	– Ту-у, қалай-қалай шіренеді-ей! – деп және біреуі іліп ала жөнелді. – Ана қызықты қара, бәрі бірдей жалбақтап, амандасып жатыр!

	– Қолының ұшын ғана береді сабаз!

	– Басын шұлғуын қарасайшы!

	– Кім де болса, нағыз дөкейдің өзі!

	– Ой, қарны қабақтай, беті табақтай біреу ғой, хи-хи!

	– Ойба-ай, қараңдар, ананың қолына таяқ беріп жатыр!

	– Мынау ешкімді менсінбейді-ей!

	Көк майса, жасыл шөптің үстінде жайылымға шыққан ата қаздардай мамырлап жүріп гольф ойнаған мырзалар түс мезгілінде өздеріне арналып тігілген ақ шатырлардың астында отырып, кофе, шай, сусын, тағы да бірeмелер ішті. Осы кезде балалар да бір дамылдап, терезенің алдын босатып еді. Бірақ оның есесіне, әлгіндегі гольф алаңынан көргендерін тап бір кинодағыдай қайталаймыз деп, мәз-мейрам болып, айқайлап-шулап, таласып, үйдің ішін астаң-кестең қылып жіберді.

	Бұл қызықты бастаған осы үйдің кенже баласы – Балташ еді. Әлгі кіп-кішкентай жәшік сияқты машинадан түскен дөкейдің жүріс-тұрысын айнытпай саламын деп, көйлегінің ішіне жастық тығып, қарын жасап алып, талтаң-талтаң етіп, балалардың ішек-сілесін қартырды.

	– Қара! Дәл өзі!

	– Аумайды-ай!

	– Тоқта, тоқта, оның қарны бұдан да үлкен болатын, тағы бір жастық салайық! – деп екі-үш бала жабылып, Балташтың көйлегінің ішіне және бір жастықты домбаздап-домбаздап тығып жіберген кезде, жасанды қарны мұрнының ұшына жеткен ол:

	– Ойба-ай, – деді күшеніп, әрең сөйлеп. – Дем ала алмай қалдым, ей!

	Сол сәтте Балташтың шақпақ түсті шыт жейдесінің бірекі түймесі «біз енді, бұдан ары қарай шыдай алмаймыз» дегендей бырт-бырт үзіліп түсті.

	– Өлә, апам енді ұрсатын болды, – деді ағасы Тұраш оған тесіле қарап тұрып. Балташтың күлкісі сап тыйылды.

	Кешкілік бұлардың үйінде тағы да бір қызық болды. Әке-шешелері жұмыстан келіп, жуынып-шайынып, ас ішуге отырған кезде теледидардан бүгінгі жаңалықтарды көрсетіп жатқан-тұғын.

	Кенет Тұраш пен Балташ екеуі экранға қарай қолдарын жарыса созып:

	– Әне! Сол! Соның нақ өзі!

	– Біз оны бүгін көргенбіз! – деп айқайлап жібергенде, кеседегі ыстық шайды енді аузына апара берген апасы шошып кетіп, ернін күйдіріп ала жаздады да:

	– Әй, не болды сендерге?! Аяқ астынан жын қағып кетті ме?! – деді оларға көзін аларта қарады.

	Теледидардан жалт еткізіп гольф алаңын, күндізгі жиналған жұртты бір көрсетіп өтті де, манағы жәшік сияқты кіп-кішкентай машинадан түскен кебеже қарынға сөз берді.

	– Біз мына кісіні бүгін көргенбіз, – деп Балташ әкесі мен шешесіне қарап маңғазданып, танауын бір тартып қойды.

	– Кімді?

	Шешесі оған сенер-сенбесін білмей, экранға бір, баласына бір қарады.

	– Мынаны! – деді Балташ орнынан атып тұрып, экранды саусағымен шұқып көрсетіп.

	– Әй, сендер оны қай жерден көріп жүрсіңдер? – деді енді әкесі де таң қалып.

	Оның жұмыстан келгелі бері тіл қатқаны осы еді. Аузынан бір жағымсыз, өткір иіс бұрқ ете түсті. Даусы да біртүрлі қырылдап, сөзі жан-жаққа шашырап шыққандай болды.

	– И-и, құдай-ай... – деді әйелі тыжырынып. – Тағы да ішіп келіпсің ғой!...

	– Жоғ-ау, бұлар бұ кісіні қалай көріп жүр дейiм де, – деп енді қарап отырмай сыр білдіріп қойған күйеуі күмілжіп, ақталғандай болды.

	– Кіп-кішкентай ғана, бір өзі әрең сыйып отыратын машинамен келді, – деп Балташ бас-аяғы жоқ және бірдемені қосып қойды.

	– Не дейт?..

	Әкесінің көзі дөп-дөңгелек боп, жан-жағына таңдана қарады.

	– Иә, ол... ол гольф алаңында ғана болатын машина, – деді Тұраш інісінің сөзіне түзету жасап.

	– Апыр-ай ә, сонда олар алаңда да мәшине мініп жүретін болғаны ма?! – деп әкесі басын шайқап, таңдайын қақты. – A... адам сенбейтін нәрсе ғой бұл!..

	– Рас! Міне, былай жүріп келді!

	Балташ орнынан атып тұрып, әлгі кебеже қарын кісінің кішкентай машинада қалай отырғанын көрсете бастап еді:

	– Тәйт әрі! – деп зекіп жіберді шешесі. – Жасы үлкен кісіні өйтiп мазақ етпе! Әуелі өздерің сондай болып алсаңдаршы...

	– О кім еді сондай-ақ? – деді теледидардан көз алмай отырған Тұраш енді ғана әңгімеге араласып.

	– Мынау не дейді-ей? – Әкесі ұлына таңдана, кінәлай қарап, бір жұтынып алды. – Әй, сен оның кім екенін шынымен-ақ білмейсің бе?!

	Тұраш үндеген жоқ.

	– Әй, ақымақ, ол деген... ол деген... – деп әкесі сұқ саусағын үйдің төбесіне қарай шошайтып, түкірігіне шашалып қала жаздап барып, тағы да бір жұтынып алды. – осы ауданның әкімі ғой! Дөкей ғой! Ондай болмаса ол... ол анау қарғы адым жерге голгофаның машинасын мініп жүре ме?!

	Теледидардан көз алмай отырған Тұраштың иығы бүлк ете қалды.

	– Әй, неге күлесің?

	– Жай... Голгофа емес, гольф...

	– Ым-м, – деді әкесі оның желкесіне тесірейе қарап. – Сөз аңдығышын мұның-ң... Бәрібір, ол – сен келеке ететін адам емес! Әкім!.. Білдің бе, әкім!..

	– Ха! – деді осы кезде әкесінің аузына қарап, сөзін бағып тұрған Балташ оны кекеткендей оқыс үн шығарып, – Әкім дейді ғой! Түріне болайын! Қарны қабақтай, беті табақтай! Өзі былай, борсық сияқты борсаң-борсаң етіп жүреді.

	– О-о, шірік! – деп әкесі енді Балташқа бақа көргендей тыжырына қарады. – Сен сондай әкім болсаң кәнеки?! Күнде қолыңды сүйіп, басқан ізіңе тәу етіп жүрмес пе ек?! Ақымақ... Әкім болсаң, болды, борсықтай боласың ба, торсықтай боласың ба, бізге бәрібір!

	– Иә саған, мен ондай болмаймын!

	– Не?! Немене?! О-о, мисыз... милау, сонда сен мына мен сияқты өмір бақи құрылыста кірпіш тасып жүрмекшісің бе?! Жетіскен екенсің! Болды, бітті, сенімен бұдан артық сөйлесетін сөзім жоқ!..

	Әкесі Балташтың болашағынан түңілгендей қолын бір сілтеп, теріс қарап жатты. Сөйтіп үйдің іші тынышталды. Біраздан соң балалар есік алдына шығып жасырынбақ ойнады. Түнгі тымық ауада олардың саңқылдаған дауыстары мен сықылықтаған күлкілері біраз жерге шейін естіліп жатты.

	***

	Биыл жазда әлгі біз айтып отырған қос қабатты үйдің төбесінен жай түсіргендей тосын бір жәйт болды. Әшейінде қаннен-қаперсіз, өз беттерінше жайбарақат өмір сүріп жатқандай көрінетін үйдің тұрғындары аяқ астынан абыржып, не істерін білмей, басы қатып, күтпеген жерден сілтенген тағдыр соққысынан теңселіп кетті.

	Иә-ә... Сөйтті. Өйткені бұл үй бұзылатын болды...

	Тал басындағы ұясына қарай өрмелеп келе жатқан сұр жыланды көрген құстардай шыр-пыр болып, жан-жақтан көмек сұрап, арыз-шағым айтқан тұрғындардың мұң-зарын тыңдайтын тірі жан болмапты әкімшілікте. Білетіндердің айтуынша, бұйрық одан да жоғарғы жақтан келген көрінеді.

	Әдетте екінші қабаттағы терезелердің алдына топырлап жиналып алып, гольф алаңындағы қызықтарды тамашалайтын балалардың ермегі енді далада қалды. Күн сайын кешкілік жұмыстан шаршап келетін әке-шешелерінің аh ұра күрсініп, әлдекімдерді балағаттап, қарғап-сілеп, ауырауыр сөздер айтатыны – алдағы күндердің айықпас соқыр тұманға оранып, сұмдық бір қасірет, қайғы әкеле жатқанынан хабар бергендей.

	Балалардың еміс-естігені мен шала-шарпы түсінгені: бұлардың үйін бұзатын бір дәу фирма тұрғындарға өтемақы ретінде аз ғана ақша беретін көрінеді. Ал содан соң, болды, бітті, қайда барсаң, онда бар!..

	Ауасы таза, төңірегі тыныш, тау бөктеріне жақын бұл ауданда арзан үй жоқ. Дөй фирманың қайыршыға берген садақасындай азын-аулақ ақшаға қаланың сона-а-ау бір қиыр шетінен құрқылтайдың ұясындай ғана құжыра сатып алуға болар, әйтпесе, оған да қолың жетпеуі кәдік.

	Күн ашықта төбесіне бұлт үйірілген қапалы үйдің тұрғындары мұндай қиянатқа шыдай алмай, сенбі күні қолдарына адам құқығы туралы ұрандар жазылған плакаттар ұстап көшеге шығып, арлы-берлі ағылып жатқан көліктердің жолын бөгеді.

	Қас қылғандай, дәл сол күні аудан әкімшілігі қалаға келген шетелдік қонақтарды гольф ойнауға шақырып қойған болатын. Күтпеген жерден көшедегі кептеліске түсіп қалған олар аршылған жұмыртқадай аппақ машинаның терезесінен бастарын шығарып, жол ортасында тұрған қара торы, жұпыны киінген бір топ жанға әрі таңырқай, әрі қызықтай қарап, жергілікті тілде жазылған «Адам құқығы аяққа басылмасын!», «Біз өз баспанамызды қорғаймыз!» деген ұрандардың не туралы екендігін тілмәштан тәптіштеп сұрастыра бастады.

	Сүт пісірімдей уақыттан соң, қонақтармен гольф ойнауға келе жатқан элиталық аудан әкімінің машинасы да кептеліске тіреліп тоқтады. «Бұл не сұмдық?! Бұл не бассыздық?!» деп, жалма-жан телефонға жармасқан ол аудандық ішкі істер басқармасының бастығын жақсылап тұрып бір сыбап алды да, тез арада жолды босатуға бұйрық берді.

	Сөйтіп, оқиға болған жерге шамамен, бес-он минуттан соң сау етіп жетіп келген полиция қызметкерлері асфальт жолдың ортасына қаз-қатар тізіліп тұрған ескі үйдің тұрғындарын жол жиегіне қарай сүйрелей жөнелді. Бірақ, әбден ашынып алған олар қатты қарсылық көрсетіп, көк жағалылармен жандалбасалап айқаса кетті. Көше ортасында айқай-шу өршіп, кіжінген, боқтаған, шыңғырған ащы дауыстар алысқа кетіп, асфальттің үстіне бір-екі тамшы қан да тамып үлгерді.

	Осының бәрі полиция қызметкерлерінің біліксіздігінен деп түсініп, ашуы терісіне сыймай, қып-қызыл болып булығып отырған әкім бір кезде шыдай алмай, машинадан сыртқа атып шығып: «Әй, боласыңдар ма, жоқ па?! Ыбылжымай, босатыңдар тез көшені!» деп, қолын сермеп, айқай салған.

	Кенеттен...

	Иә, кенеттен көшеге плакат ұстап шыққан ашулы жандар да, олармен арпалысып жүрген полиция тобы да күтпеген бір тосын оқиға белең алды. Гольф ойнау үшін әдейі жеңіл киініп, басына ақ кепке киіп шыққан кебеже қарын, бәкене бойлы аудан әкімін бүгін таң атқалы бері ата-аналарының жанында зар еңіреп жүрген балалары танып қалып: «О-о, әкең... осының бәрі сенің кесіріңнен екен ғой!» деп, қолдарына бір-бір тас ала ұмтылып кеп бергені. Көзді ашып-жұмғанша болған жоқ, полиция қызметкерлері ес жиып үлгереміз дегенше бес-алты тас атылып та кетті...

	***

	Содан бері де міне, арады екі-үш жыл уақыт өтіпті...

	Бүгінде гольф алаңындағы ескі үйдің өзі түгілі, орны да жоқ. Оның бұрынғы тұрғындарының қазір қайда екенін білмейміз. Олар қолдарына плакат ұстап шығып, өздерінің қарсылықтарын білдірген күні түнде ғайыпқа ұшқандай зымзия болған да кеткен. Ертеңіне таң сәріде арылдап-гүрілдеп келген алып тракторлар ескі үйдің күл-талқанын шығарып бұзып, түске дейін-ақ тып-типыл қылып тегістеп тастаған.

	Бір түннің ішінде ізім-қайым болған бір топ жан сол түні өздерінің киім-кешектері мен үй мүліктерін түгендеп алып кете алды ма, жоқ па, ол да бізге беймәлім. Сірә, оларға зат түгілі, бас қайғы болған шығар-ау...

	Біреулер: «Ескі үйдің тұрғындары алы-ы-ыстағы бір ауылға жер аударып жіберіпті», десе, енді біреулер: «Жо-о, оларды осы қаланың әр түкпіріне тартып жіберген», дейді.

	Кім білсін...

	Бәрінен де, олар билікпен қалай тіл табысты екен десеңізші?!

	Құпия дерек көздерінің сыбысына қарағанда, ата-аналары әлгі балаларының балалығын кешіріп, жауапқа тартпайтын болса, үйді сол күні түнде босатып беруге сөз байласқан көрінеді.

	Бұл сірә, екі жаққа да тиімді келісім болған сияқты...





