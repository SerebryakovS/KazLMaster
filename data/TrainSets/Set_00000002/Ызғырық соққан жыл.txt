	Шәкен Күмісбайұлы

	Ызғырық соққан жыл



	Хикаяттар



	БІРІНШІ ТОМ



	Таңдамалы повестер мен әңгімелер





	Шәкен Күмісбайұлының таңдамалы шығармаларының бірінші томына таңдамалы повестері енді. Ауылда өскен жазушы көбіне соғыстан кейінгі балалар өміріне ден қояды. Репрессияға ұшыраған басқа ұлт өкілдері балалары мен үлкендерінің және кең құшақ қазақ ұлтының өкілдерінің достығынан сыр шертеді. Атом бомбасының қазақ жерінде сыналуына да қарсылық оқиға желісі де мол. Оқиғасы тосын, тілі жатық.





ЫЗҒЫРЫҚ СОҚҚАН ЖЫЛ




	Алақандай ауылдың арасында сөз жатпайды. Кешелі бері еңкейген кәрі, еңбектеген сәбидің көңілі Қарауыл жаққа ауған. Қолды аяққа тұрмай, ары-бері шапқылап Бектұрдың есі шықты. Қолында түкіріктеп жазатын көк сиялы қарыңдаш пен бір жапырақ қағаз. Бір сөзін жүз қайталайды.

	– Сыдықтың қоржын үйіне бір семья, Кенжеғаранікіне бір семья, Текебас апанікіне...

	Отыз үйдің бар жұрты тегіс далаға шығып алған. Бүгін азанда ауылдағы он бір өгіз, төрт атты жегіп "Қызыларыққа" аттанған он арбаның қайтып оралуын күтіп естері шығып жүр.

	– Өздерін грек дейді екен, – деді басқарманың ұлы Биқош.

	– Грегі несі тағы? – деді Құдаш ақсақал күңк етіп.

	– Кәдімгі екі қол, екі көз, екі аяғы бар, олар да өзіміз сияқты адам дейді. Жер аударылып келе жатқан көрінеді... Үкіметке қарсы бопты дейді.

	– Астафыралла, – деді Құдаш қарт қолын кеудесіне апарып, – үкіметке қарсы боп өле алмай жүрген не қылған есуас.

	– Әй, кәпір ме екен, өздері?

	Жауап орнына Биқош басын шайқап еді, Құдаш қарт шала бүлінді:

	– Күнімізді көре алмай жүргенде, жат елдің жұрты тасыраңдап төбеңде ойнайды десеңші.

	Жауап берген де, қостаған да ешкім болмады. Қос үрей халық қабағы түйіліп, тұнжырап алған. Кеше түскен күз де елге қырын қабақ танытып тұр. Қарашаның басында ызғырық соғып, қар жауып, бір аптадай қысып алды. Бұнысы ел-жұртқа «етек-жеңіңді жина, қылышын сүйретіп қыс келеді» деген ескертпедей еді. Қарауылдың бауырындағы мектеп үйінің үлкен жағы колхоздың кеңсесі де, қалғаны мектеп. Қазіргі дүйім жұрттың бастары қосылып жиналып тұратыны да осы маң. Бозала таңнан Омарбек бірігәдір әр үйді аралап шығып, «қозы түсте осында жиналындар» – деп бұйрық беріп кеткен:

	«Жұмысты тастаңдар. Келгендерді қарсы алыңдар. Әзірге қарап қалмас. Көмек көрсетер». Бұл басқарма Бозтайдың жарлығы. Сөйткенше жапа тамның үстіне шығып отырған бір топ бала шу ете қалды:

	– Әне, әне келе жатыр. Ақшиге ілінді.

	Сөйткенше болмай, бірінің артынан бірі ілбіген керуеннің де қарасы көрінді. Жақындап келеді. Сыртта күтіп тұрған ауыл адамдары даурығып дабырласып жатыр.

	– Туған жерден айырылғаннан артық қасірет бар ма, – деді Нұржамал апай.

	– Иә, қиын ғой. Бөтен ел тұрмақ, басқа үйдің табалдырығын да жүрексіне аттайсың, – деп қостады Бағила әже.

	У-шу боп жатқан әйелдер кенет сап тиыла қап, бәрі ентелеп ілгері қарады, өздеріне жақындап қалған алғашқы арбада отырғандарға бәрі бірдей үрпиісе қарап қапты. Осының бәрі соғыстың қырсығы.

	–Бір содыры жаман атанып, қалғаны соңынан ерген шығар,– деп еді, шешем, мектеп директоры мына әйелдердің сөзін жақтырмай.

	– Пау, әйелдер-ай. Сөздің де жөнін біліп сөйлеу керек емес пе? Бұлар бізге қарсы соғысқан Гитлердің жендеттері көрінеді. Тұра тұр, көресіні енді көресің.

	– Не дейді? Онда біздің ауылға несін әкеледі? – деді де Құдаш қарт кимелеп ортаға шықты.

	– Е, онда үйімізге неге кіргіземіз?

	– Итке ит өлімі. Өлмесе өрем қапсын.

	– Кім білсін, ер-азаматымызды өлтіріп, жетімжесір қалған біздерді көрсін дегені шығар, – деді Биқатша.

	– Ой, қарақтарым-ай, балапан басына, тұрымтай тұсына кеткен заман ғой. Бишаралардың желкесіне қылыш жанып, қанын арқалап қайтесіндер – деді Бағила әже.

	Ертеден бері үндемей, тырсиып, аяғының астына шырт-шырт түкіріп тұрған Сыдықбек шарт ете түсті.

	– Аяғының астындаы жауды көрмейтін сорлылар.

	Әлі-ақ көресіні осылардан көрерсіңдер!

	Осы екі ортада жақындап қалған керуеннің алдынан шыққанша асығып бір топ бала шапқылап жүгіре жөнелген.

	– Әй, қайт!

	– Жеңісбек, қайт. Кейін қайт енді!

	– Жолың болғыр, бұл қай бейбастық!

	– Әкесі келе жатқаңдай, жанұшыруын көрдің бе.

	– Біреу қыз алып қашады, біреу босқа қашады деп...

	– Үй, жетпей желкең қиылғыр!

	Абыр-сабыр боп жатқан жұрт сап боп тиыла қалды. Алдыңғы арбада дөңгелек тақия киген доғал мұрын егде қарт отыр. Шашы дудар-дудар, жасы бес-алтылардағы кішкентай баланы алдына алыпты. Олардан басқа тағы да екі жасөспірім, бір қыз отыр. Ертеңнен бері күтіп тұрған жұрт та, жолкешті келімсектер де бір-біріне аңтарыла қарап, мелшиіпті де қалыпты. Сөйткенше алдыңғы арбадағы қарт қолын көтеріп, сәл езу тартқан кейіппен:

	– Ясу1, – деп қалды.

	Тіксініп тұрған қауым қозғалақтап қалды.

	– Сәлемдесіп жатыр, – деді білгішсінген Биқош.

	– Жасасын дей ме? – деп Бағила әже күңк етті.

	– Әй, мыналардың аяқ киімдері қайда? Жолда шешіп алғаннан сау ма? Өздері жалаңаяқ қой.Әне біреуі ғана галош киіпті, – деді Биқош құдды ғажайып аң көргеңдей сұқ саусағын шошайтып.

	Баланың аты бала. Әр тұстан топтасып арбаларға жақындап келдік. Үрпиісе қарсы алған ауыл адамдарының түрі әсер етті ме, кім білсін, бейтаныс кісілердің жүзі күздің сұрқай бұлтындай, тұнжыраған пішіндері өзгермеді. Алпысбай айдаған соңғы арба тоқтай бергеңде, Сыдықбек өзі білетін азғантай орысшасымен былдырақтап:

	– Жер ауып келгендер сапқа тұрыңдар, – деді қатқыл үнмен. Гректер әр тұстан сүйретіле басып, тізіліп тұра бастады. Көз алдыма айына бір рет қоятын мылқау кинодағы фашистердің тұтқындары елестеп кетті. Тіпті бейтаныс жұрт, осы бір тірлікке әбден үйреніп алған сияқты. Еңді байқадым. Жер аударылғаңдардьң он екісі егделер екен де, қалған жиырма шақтысы әйел. Он төрті кәдімгі өзіміз сияқты қара сирақ балалар. Жас балаларын көтерген екі-үш әйел жұрттың ең соңында тұр.

	– Сеңдер "Жаңатоған" колхозына келдіңдер. Қазір үй-үйге бөлеміз. Мына тізім бойынша оқшауланыңдар. Бір аптаға колхоз тамақ береді. Ар жағында жұмысты жақсы істесендер, еңбек күн тапқандарыңа қарай береміз. Тек жұмысты жақсы істеңдер. Осыны жеткізші!

	Бозтай басқарма соңғы сөзін Сыдықбекке қарап айтты. Бұндайда біздің мүғаліміміз су жұқпас жорғадай тайпала жөнелетін-ді. Орысшасы жетпеген жерін қолымен ымдап жеткізді. Осы жолы қабағын түйіп қатуланып алды.

	–Үкімет пен партиямның сендерге істеп отырғаны дұрыс. Біз оны қуаттаймыз. Қолмен істеген кінәні мойынмен көтеру керек!

	Бейтаныс қауым үнсіз. Бәрі басын салып тұқырайтып алған. Тек олардың арасында егделеу, орақ тұмсық біреу Сыдықбек ағайға ала көзімен ата қарап, тісін шықырлатып, қасқайып тұрып алды. Сыдықбек әлдене деп күбірлеп Бозтай басқармаға бұрылды. Оның ниеті айтпаса да түсінікті: «Жер ауып келген мына залымның жонынан таспа тіліп, аямай, ең ауыр жұмысқа сал!»

	– Әу, халайық. Мыналарды байқаңдар. Түрлері жаман екен, – деп еді Сыдықбек, Бағила әже ара түсе кетті:

	– Ау, молда бала! Неге үндемейсің? Бұлар да адам баласы ғой.

	Сыдықбек қыңырайып алған, қолын бір сілтеп кері айналды.

	– Әй, момақаным-ай. Бұлар сөйтеді. «Кәпірмен жолдас болсаң, балтаң жаныңда болсын» деген.

	– Көріп алдық, – деді Бағила әже де қасарысып.

	– Маған беретіндеріңді берші. Түу, өздері әбден қиналып бітіпті. Көздерін-ай жаутаңдаған.

	Бұл екі ортада Бозтай басқарманың дүңк еткен дауысы естілді.

	– Қария, елдің алдын кес-кестемей, мәселенің оңтерісін біліп алсаңызшы, – деді ол ренжіп.

	– Е, мейлің, – деді Бағила әже де ыңғайға берілмей.

	– ФЗУ-ға айдайтын балам жоқ. Майданда өлген. Дау ушығып кетер ме еді, иығына мылтық асынған орыс жігіт ортаға енді. Абыр-сабырмен жұрт ауылға келген әскери адамды да байқамай қалса керек.

	– Елефтриади! – деп дауыстап қалды ол. Алғашқы арбамен келген егде адам былайғы топтан бөлініп шыға берді. Артынан белі бүкшиген кемпірі, жастау әйел, екі баласымен соңынан ерді.

	– Бөлекбаевтың үйіне барасың. Колхоздан алысқа ұзамайсың. Азығын беріңдер.

	Шұбар бет қамбашы әйел Бәтима шымнан қаланған үйге қарай бейтаныстармен бірге кете барды.

	– Константиди...

	– Пуризиди...

	Біздің үйге қос баласымен Мария деген әйел бөлінді. Ағаш сандығын көтеріп, балаларын жетектеп, апам екеумізге ілесіп, ауылдың күншығыс бетіндегі жапа үйімізге бет түзедік. Жол бойы бір-бірімізге ләм деуге шамамыз жоқ. Тіл білмегеннің осыншама қиын екенін кім білген. Әншейінде асықпайтын Нұржамал апамда дегбір жоқ. Әлсін-әлсін көзіне түсіре байлаған орамалын көтере тартып, аяғын ширақ басып келеді. Баланың бірі менімен құралпас та, екіншісі ересектеу, шешесінің сандығын кезек-кезек көтерісіп келеді.

	– Ерғо, – деді шешесі, апам қоржын үйдің бір басын көрсетіп, өз бөлмемізге бұрылғанда. Жалт бұрылдым. Бейтаныс қонақтар есікті жауып та үлгеріпті. Ол кезде қайбір қарағайдай есік, жапсары ашылып, андыз-аңдыз саңылаудан көз сүрінеді. Адам кейде қызық. Әлдекімнің құпиясын білуге құштар. Оның үстіне бұл біздің ауылдың тарихында басынан кешірмеген оқиға. Аяғымның ұшымен басып есікке жеттім. Жүрегім дүрсілдей соғып кетті. Сабан төселген бөлменің төрінің төбесіңде саңдығының үстіне қонжиған әйел отыр. Бет орамалымен көзін басып, тұншыға жылайды. Қос баласы әлдене деп бәйек. Тіпті қарағым келмей кетті. Бөтен елдің шетін баспақ түгіл, бөгде үйдің табалдырығын аттау оңай ма? Мүмкін күйеуі майданда өлді ме екен? Сыдықбек айтпақшы, Гитлердің жендеті атанды ма? Апам айтпақшы, көздің жасы – көңілдің қайғысы. Жаным ашып кетті. Кілт бұрылып, қоржын үйдің екінші басына қарай жүгірдім. Есік көзінде жатқан теріскеннің түбіршегіне сүрініп барып, қайта түзелдім. Ауыз үйдің көзі жыртық, шағын терезесінің сәулесі жоққа мәзір ғана.

	– Апа, апа! – дедім есіктен кіре.

	– О, не? Жау қуып келе ме? – деді жерошақтың отын тұтата алмай үрлеп жатқан апам. Шамасы тірлігіне риза емес.

	–Көршідегі әйел жылап отыр, – дедім жаңалығымды айтып. Апам саспады. От лап етіп жанып, көңілі орнына түскеннен соң барып, маған бұрылды.

	– Е, е, – деді сонан соң күрсініп. – Шайтан шырақтай сығырайған өмір-ай! Тағдырына жылайды да. Жұмыртқаны жаңа жарып шыққан балапандай болған мына сені, Жаңатоғаннан айдап, айдалаға апарса, өзің де еңірерсің. Құдай оның бетін ары қылсын де...

	– Апа, апа, шай жасап жіберші. Жолдан шаршап келген шығар. Балалары да менімен тұстас екен, – дедім мен.

	– О, сенің кіп-кішкентай болған жүрегіңнен айналдым, – деді апам қуанып. Апамның ойынан дәл түскен сияқтымын.

	– Ерулік берейік, – дедім тағы.

	– Ия, қазағымның салты ғой. Сараңдығымыз жоқ.

	Тек әлгі... – деді апам сөз аяғын жұмбақтап.

	– Әлгісі кім? – деп шап еттім. Апам сөз аяғын жұтып сәл үнсіз қалды.

	– Тұра тұр, – деді сонан соң орнынан лып етіп көтеріліп, бұрышта тұрған кереуетке қарай беттеп.

	– Шамның кәресіні бар ма екен?

	– Бар шығар.

	–Бері алып кел, – деді шешем сыбырлай үн қатып. Аң-таңмын. Оқыс қимыл. Кереуетті қопарыстыра жүріп, шағын көрпені ала сап, терезеге беттеді.

	– Алжытып қойған құдай-ай. Шамды жақшы.

	Пөзірін байқа.

	Жетілік шамды столдың үстіне қойып, білтесін тұтатпас бұрын, қайшымен басын қырқып алдым.

	Әкемнің әскерден келген шинелінің бір етегінен жырымдап жасаған дүние ғой. Апам онсыз да сығырайып тұрған терезені қымтап жауып, тағы бір тексеріп, маған сыбыр етті.

	– Көршілерді шақырып кел.

	– Қай көршіні?

	– Ойбай-ау, әлгі гректерді. Жолдан ашығып келді ғой, бейшаралар. Шай берейін, – деді ол күлімсіреп.

	Таң-тамаша күйі терезеге қарадым.

	Апам маған қарады да, сұқ саусағын шошайтты.

	– Әлгі Сыдықбек сұмырай естіп қалса, пәле басталады. «Жауға тамақ бердің» дейді, – деді ол.

	– Қызық екен.

	– Несі қызық, – деп апам шала бүлінді.

	– Былтырғы жылы Бекшетайды қара машина келіп алып кеткенін көріп пе ең. Сол Сыдықбек сойқанның ісі. Әуелі Бозтай басқарма да оның алдыңда құрақ ұшады. Бағана шаршы топта Сыдықбектің не деп сарнағанын естідің ғой.

	– Естідім.

	– Олай болса, оң-солыңа қара. Сыдықбек ешкімді аямайды.

	– Түсіңдім.

	– Түсінсең, көршілерді шақырып кел. Сыртқы есіктің ілгегін ұмытпа. Апам жер ошаққа жусанын тыға жүріп, стол жасау қамына кірісті. Таба нан, арасында тыққан бидайдың жармасы, құрт, сықпа. Қыста жейміз деп жүрген қозықарын май.

	– Не қып мелшиіп қалдың? – деді ол есік көзінде қалшиып тұрған маған одырая қарап. – Әлі бармапсың ғой.

	– Оларға не деймін?

	– Тамақ іш де. Үшінші класта оқиды деп сені кім айтады. Соған да орысшаң жетпей ме?

	– Жетеді, – дедім шешемнің «сынына» намыстанып. Қоржын үйдің ортасыңда сеңделіп жүріп алдым.

	Не деп шақыруым керек? Олар түсінсе жақсы. Күліп жүрсе, масқара ғой. Әй, бірақ өйте қоймас. Әрі балалармен ойнаймын. Танысып алған да дүрыс. Жүрегімді басып, анда-санда сабаққа кешіккендегідей есікті тықылдатып кіріп бардым. Әлгідегідей емес, жұпыны үйдің ішінен тіршілік белгісі танылып қалғандай. Терезе көзіне кішірек айна қойылыпты. Кән үстіне әлдене жауыпты. Қабырғадағы шегелерге киімдері ілінген.

	Кіріп келген маған бәрі таң-тамаша күйі қадалыпты да қалыпты.

	– Кушать. Меникі мама шақырады, – дедім дауысым дірілдей шығып.

	– Рахмет, – деді таза орысша сөйлеген әйел.

	– Чай пить, – дедім тағы да сөзімді дұрыстай.

	– Жүріңдер.

	Әйел күлімсіреген күйі маған жақындап келді де, басымнан сипады. Сонан соң мен құралпас кіші ұлын өзіне шақырды.

	– Мынау Нико, – деді маған таныстырып. Шашы қап-қара, бұп-бұйра, имек мұрын, қоңыр көзді, нәзік бала маған қолын ұсына берді.

	– Шалқар, – дедім мен де нықтана түсіп.

	– Мынау Юрка, – деді әйел үлкен ұлын көрсетіп.

	– Менің атым –Мария.

	– Шалқар, – дедім бұл жолы тағы да.

	– Чалкар, – деді әйел менің есімімді тағы да қайталап. Сөйтті де балаларын жетектеп, менің артымнан ерді.

	Апамның тірлігін көрсең. Дөңгелек жатаған үстелдің маңайына қонақ көрпені жайып тастап, дастархан бетін тағамға толтырыпты да салыпты. Кәдімгі ғажап жасаған ертегі адам – тура менің апам. Қонақтардың асты-үстіне түсіп, қолымен төрді нұсқап әлек. Қонақтардың түсінгені, түсінбегенінде шатағы жоқ. Қарапайым қазақшасымен тізгін тартар емес. Сондағы сөздері:

	– Қарағым, төрге шық. Балалар ашығып қалды ғой. Құдай қаласа көрші болдық. Ерулігімізді әлі берерміз. Түу, балаларың сүйкімді екен, – деп ақ жарқын күй танытып, үлкен іс тындырғандай-ақ боп жүр.

	– Ұялмаңдар. Тамақта ұяттық жоқ. Міне, мен де мына жалғыз ұлдың тілеуін тілеп отырмын.

	Әп-сәтте үй-іші мейірім құшағында, адам арман етер шаққа айналды да кетті. Буы бұрқыраған күлді күйелеш ақ шәугім ортаға келді, оның жанына сым темірмен құндақталған қырық құрау шәйнек те жетті. Анда-санда мен де аудармашылық қызметімді атқарып қоямын. Алғашқыда ыңғайсызданып отырған қонақтар да сәлден соң, хош көңілдің әсері ме, тамаққа бар ынтасымен кірісті.

	– Бейшаралар-ай, – дейді апам әлсін-әлсін.

	Сезіп қалса ыңғайсыз ғой. Көршілерге білдірмей апама жаман көзіммен қарап қоямын. Бірақ менің қасқабағымды ұғар деген апам жоқ.

	– Біздікі қазақ жақсы. Әлі етек-жеңдеріңді жиясыңдар ғой. Еңбек етсең, ауызың қимылдайды, – дейді құдды Мария түсініп отырғандай. Мария да терезені қараңғылап қойғанымызды құптаған сияқты. Шайды ұрттап ішіп, жан-жағына ұрлана көз тастайды. Жүзінде мұң. Жап-жас адамның беті шалбар-шалбар әжім. Қайғы-қасіреттің ізі байқалады. Жан-жағына секемдене қарауы да соны анғартқандай.

	– Сыйаяқ, – деді апам қоярда қоймай Марияның қолынан кесесін алып.

	Шай соңынан қайтуға жиналған қонақтарға арнаған апамның сыйы бар екен.Онша көп те емес. Тезектің шоғын асты-үстіне салып, бетіне қаймақ жағып пісірген таба нан, бір уыс тұз, сықпа құрт, бір әшмөшке кірпіш шай, ауыз үйге анда-санда бір жағылатын жетілік шам. Марияның дегеніне көнбей қолтықтатты да жіберді. Шығарып салушы – мен. Сәлден соң есіктің ілгегін ағытып, қайтып келсем, о сұмдық, әлгіндегі тірліктің бірі де жоқ. Терезе ашылып, көрпелер кереуетке жиналып қалыпты. Апам бір үлкен іс тыңдырғаңдай риза пішінмен ыдыс-аяқтарын жуып отыр.

	– Әй, дүние-ай! Көрмес адамды да көріп, дастарқандас та болдық. Сорлылар қайбір жетісіп жүр дейсің. Өзінің күйеуі жоқ-ау деймін, мен сияқты. Әй, Шалқар! Аузыңа ие бол, – деді апам бір күрсініп.

	* * *

	Тамашаны қара! Мұндай тірлікті кім көрген, «Жаңатоған» бастауыш мектебінің оқушылары бірден он бес балаға артып түсті. Сабаққа келсем, Биқош класты басына көтеріп, дауыстап күліп, есі шығып жүр.

	– Мұндай да қызық болады екен-ау,–дейді ол. – Бірінші класта өңшең жігіттер оқитын болыпты. Аңтаң күйі тұрып қалсам керек, жаныма Биқош келді.

	– Жүр, Шалқар, – деді қолтығымнан алып. – Мен саған ағаларыңды көрсетейін.

	– Ағасы несі?

	– Қазір көресің, – дейді ол сықылықтап. Бастауыш мектебімізде төрт сынып, екі мұғалім бар. Сыдықбек пен әйелі Мәрзия. Қайранбек деген ақсақал шал завхоз. Мектептің екі өгізі мен шабдар қасқасының бар бейнеті соның мойынында. Қала бере Сыдықбектің отымен кіріп, күлімен шығады. Жаз бойы жусан мен теріскен шауып, қала бере қамыс баулап мектептің ауласына үйеді. Қыс түсе от жағатын бір адам бар. Ол – Қайранбектің кемпірі Нұрғайша. Мұғалімнің үйінің тамағын жасайтын да сол. Шырт-шырт түкіріп, галифе шалбар киіп, офицер белдігін тағатын Сыдықбек бірінші мен үшінші сыныпты бір бөлмеде оқытса, күйеуінен әлдеқайда жас, қос бұрымы тақымын тілген, сұлу келіншек Мәрзия екінші мен төртінші сыныптың қожасы. Топ бала шағын корридорды басып өтіп, Мәрзия оқытатын сыныпқа жақындап келдік. Әлде қалай Сыдықбек жолаушылап кетсе, келіншегі төрт сыныпқа өзі ие.

	–Сен қара, – деді Биқош мені икемдеп.

	– Жоқ, өзің, – деймін. Мәрзия келіншек те оңай жау емес. Сабақ үстінде қыбыр етсең, саудаңның біткені.

	Добалдай қолымен төбеңнен қойып қалады. Мәрзияға «Кертоқай тәте» деп ат қойылуы да сондықтан болар. Биқоштың «Кертоқай тәтеден» қорқатын жөні бар. Бірде ол еркелігіне басып «Мәрзия тәтей менің жеңгем екен ғой» деп қалжындаспақ сыңай танытқанда, мұғалім тәтесі жалғыз аяқпен бұрышқа тұрғызып, жанын көзіне келтірген. Ертеңінде Сыдықбек естіп: «Ау, мына Биқош мен жоқта жеңгесіне көз салыпты. Нағыз жұлдызы жанайын деп тұрған жігіт екен» деп біздей тілін сұғып, мырсылдай күлген. Биқош ду етіп қызарып сала берді. Жер жарылса, тесігіне кіріп кетуге дайын еді. Бас білген тайдай моп-момақан боп, мені жұмсап тұрғаны да сол.

	Сыныпта Мәрзия мұғалима жоқ екен. Құдды жерден жеті қоян тапқандай, үшінші сыныптың өңшең қара пұшығы жетіп бардық та, есік алдында қалшиып тұрып қалдық. Биқоштың соңғы жаңалығының түрін қара. Төртінші сынып пен екінші сыныптың парталарыңда өңшең бейтаныс оқушылар отыр. Осыдан аз бұрын ғана ауылымызға жер аударылып келген гректердің балалары. Ішінде мұрты тебіңдеп қалған ересектері де, әлжуаз кішкентайлары да бар. Жүздерінен белгісіз қорқыныш аңғарылады. Көзім кенет Нико мен Юркаға түсіп кетті. Мені көріп елең етіп орнынан тұрып қайта отыра кетті. Сөйткенше жөткірінген Сыдықбектің дауысы естіліп қалды. Биқош екеуміз өз сыныбымызға зыта жөнелдік.

	– Балалар-ау, олар біздің тілді білмейді ғой. Қайтіп оқиды? – деймін өзімнен-өзім. Балаларда да үн жоқ.

	– Жендеттердің балаларын оқытқаны несі? – деді Биқош ойда жоқта.

	–Шын-ау. Мұнысы дұрыс емес, – деді Жеңісбек желігіп.

	Бұл екі ортада қабағын түйген Сыдықбек кіріп келе жатты. Соңыңда бес-алты грек баласы бар. Сондағы әлгі балалардың түрін көрсең. Аяқтарында жыртық бәтеңке, үстеріңде жамау салынған көйлек, шаштары өсіп кеткен. Бәрінде ес-түс жоқ. Назарын тіктей алмай, әркімге бір көзінің астымен ұрлана қарайды. Бір баланың оң қолтығында – балдақ. Тізесінен төменгі жағы жоқ. Балалардың көзі бірден соған түсті. Біздің ауылда да Қабдолда, Смағұл, Дәнесары деген үш ақсақ бар. Оларды көрсек қолұшын беріп, жәрдемдескіміз кеп тұратынбыз. Майданнан жаралы боп оралғанның өзі қандай қиын. Ал мына көзі жәудіреген бұйра бас грек баласына не болды екен?

	– Анау артқы парталарды босатындар. Онда мына босқындар отырады, – деді Сыдықбек зіркілдеп, – бұлар біздің сыныпта оқиды.

	Бөлме іші гу етті. Сыдықбек басын кекжите көтеріп алғаңда балалар бірден жым болды. Сыдықбек қойынына қолын сұғып, дәптер алды.

	– Яндомиди!

	Қағілез келген аласа, бұйра бас бала орнынан атып тұрды.

	– Бұл кімнің үйінде тұрады? – деді Сыдықбек.

	Жеңісбек қолын көтерді.

	– Мына баланы көзіңнен екі елі таса қылма. Саған тапсырма осы.

	– Құп болады!

	– Пурзиди!

	Орнынан Нико ұшып тұрды. Оған ілесе мен де тұрдым.

	– Әй, пұшық қатынның баласы! Сақ бол, – деді Сыдықбек көзін ежірейтіп. Лып етіп қаным көтерілді ме, кім білсін, бетім дуылдап кетті.

	Оның үстіне «пұшық қатынның баласы» деген қиянат сөз жаныма батты. Әкемнің атымен атаса аузы қисая ма?

	– Не істеуім керек? – дедім басымды төмен салған күйі.

	– Инструктаж береміз. Отыр ары, – деді Сыдықбек мені жақтырмай. Түгіне түсінгем жоқ. Әлденені міңгірлеп орныма отырдым. Никоның қаңдай жазығы бар? Апам айтса айтқандай, ауызынан ана сүті кетпеген жап-жас бала. Ол сондай-ақ нені бүлдіріпті? Оның үстіне бір ауыз тіл білмейді ғой. Никоның орнында болсам не істер едім деп ойладым.

	– Қамысбаев, – деген тосын дауыстан селк еттім. Сыдықбек екен. Бар бала маған қарап, аңтарылып қапты. Орнымнан атып тұрдым.

	– Мен не дедім? – деді Сыдықбек.

	Зәрем ұшып кетті. Көзімнен отым жарқ етті. Тісімнің түбі сырқырап қоя берді. Ауызыма кермек дәм келді.

	– Мен не дедім? – деді Сыдықбек айқайлап. Мен үндемедім. Ұратын ыңғайын байқасам, үйге қарай зытуға дайын тұрмын.

	– Бозтаев? – деді Сыдықбек.

	Биқош мұндайда әзір жауап. Тақпақ айтқандай тықылдап ала жөнелді:

	– Ұлы көсем Сталиннің айтқандарын бұлжытпай орындаймыз. Жауды әрқашан көзден екі елі таса қылмай, қырағы боламыз.

	– Маладес. Дұрыс. Кәне, Қамысбаев қайтала!

	Айтпасқа шара жоқ. Күңкілдеп айта бастадым.

	– Бар орныңа, иттің күшігі.

	«Мен күшік болсам, сен нағыз арс-арс еткен төбетсің», деймін ішімнен күбірлеп... «Тұра тұр, мен де өсіп жігіт болармын..."

	* * *

	Демалыс күні апам екеуміз ерте тұрып Қарауылға аттанамыз. О заманда осы Қарауылда батырлар бекініп, жаудың жолын тосып жатады екен деп еститінбіз. Қарауылдың теріскейі құж-құж жар да, оңтүстігі түйетайлы. Таудың сонау ұшар басына дулығаның үкісіндей боп қалың ши өседі. Біздің бағытымыз – қиыр бетіндегі теріскенді алқап. Осы алқапқа біздің ауыл бидай егеді. Жылма-жыл бидайды жинап алған соң, қатын-бала отын шабады.

	– Апа, апа, Сыдықбек нағыз жауыз адам, – дедім сәл саябырлаған бір сәтте.

	– Тек, – деді шошып кеткен апам жан-жағына қарап.

	– Үлкен адамды олай деуге болмайды, балам. Бұндайда кейде апамның басымнан сипап, жұбататын сөзі болатын. «Әй қу соғыс-ай! Құйтақандай сені жетім, мені жесір ғып, құдайға біз не жаздық? – деп мені бауырына қысып егіліп алатын. Ондай да мен де жасымды жұтып, үндемей қоятынмын. Бұл жолы шыны керек, көкірегімдегі ащы өксігімді жанымдай жақсы көретін анама төккім келді. Нұржамал апам ғажап адам ғой. Не деген көнбіс десеңші. Ертеңнен қара кешке дейін бітпейтін тынымсыз тірліктің иесі.

	Бірақ бар дүние мен күткендей болмады.

	– Қысқарт! Шығарма үніңді, – деп апам ойдажоқта шаңқ етті. Таңдана бетіне қарадым. – Осы ауылдағы жалғыз жетім сен бе едің? Күн жаумай, су болып. Көтер еңсеңді. Еркек емессің бе?

	Нұржамал апам кетпенін иығына салып, анадай жердегі бір қыраңға бет қойып, кетіп бара жатты. Маңдайымнан бұрқ еткен терімді, қолымның қырымен бір сүртіп тастап соңынан ердім. Апам белбеуін тартып байлап, алақанына түкіріп алды.

	– Анау Имекеңнің үш баласын көрдің бе? Күнін көре алмай, кім көрінгеннің есігінде жүр. Кішісін Қаракәстекке жіберіпті. Үлкені – басқарманың күңі. Сенің шешең бар емес пе?!

	Апам шыныңда да қатты ашуланыпты. Сарғыш жүзі қызараңдап, дауысы да кәдімгідей ашулы шықты:

	– Тірі адам тіршілігін жасаған. Әне, кешегі келген гректерді көрдің бе? – деп апам иегімен жол жақты нұсқады. «Қызыларық» жақтан бір топ шұбырындылар тұсымыздан өтіп барады екен. Дені – бала-шаға.

	– Апа, бұлар неғып жүр? – деймін.

	– Е, дүние-ай! Тамағына талшық іздеп жүрген де.

	Ішінде біздің Нико да бар шығар?

	Колхоз берген азын-аулақ бидай арып-ашып келген гректердің жұмырына жұғын болмады. Келген күннің ертеңіне бірлі-жарым ер азаматтары қолына күрек, кетпен алып отын шапты, ертелі-кеш қамыс шапты, өгіз арбамен мектепке, колхоз кеңсесіне тасиды да, ал, бала-шағалары үш-төрт шақырым жердегі «Қызыларыққа» барып, сүт, нан сұрайды. Нико да соларға еріп, қайыр сұрап жүреді. Нико сондай сүйкімді бала. Ол осыдан бірнеше күн бұрын ойда-жоқта үйге кіріп келді де, маған ымдап, сыртқа шығайық деді. Екеуміз қол ұстасқан күйі мектепке қарай жүгірдік. Не ойлағаны беймәлім. Мектептің құбыла бетін айналып өтіп, жалғыз өгіз жайлайтын қораға жақыңдағанда, Нико жан-жағына алақ-жұлақ қарап алды да, сосын үйіліп жатқан қамысты нұсқап екі саусағын көрсетті. Басында түсінбей, оған жалтақтап қарай бердім. Ол қайтадан ымдады. Сөйтсем Никоның сұрағаны қос тал қамыс екен. Әдетте найза қылып алысқа лақтырысып ойнайтынбыз. Бұл жолы Нико қалтасынан кішкене бәкі алып, қамыстың бірін кесе бастады. Қимылы ширақ, әрі шапшаң. Бәкісі өткір, әдейі қайрап алған. Қамыстың төрт-бес жерін тесіп түтікше жасады. Қимылын қалт жібермей бақылап отырмын. Никоның осы бір кездегі жүзіне көз салсаң. Қарақаттай жанарынан от ұшқындайды. Түтікшенің басы-аяғына сығалап, ұқыппен ынталана алды да маған бас бармағын көрсетті. Сөйтті де ғажап бір әуенді ойнап қоя берді. Құмығып шыққан үн құдды құстың үніндей естіледі. Қарауылдың аңғар-аңғар сайыңда жасырынбақ ойнайтын көп бала кейде осы бір ғажап сазды естіп қалт тұра қалып, демімізді тартып, құлағымызды тосушы ек...

	– Ұлардың үні, – дейтін үлкендер.

	Енді мен Никоға бармағымды шошайттым. Ол басын изеп, күлімсіреді.

	– Апа, апа, ол сырнай тартып барады.

	– Уһ, – дейді апам күрсініп, – қайбір жетісіп барады дейсің. Ойбүй, күн батып барады. Қимылда!

	Мұндай тосын оқиға бәрімізді есеңгіретіп кеткендей еді. Кеше кешкісін аяқ астынан күн бұзылып, көкжиек торланып, тұманданып сала берген. Күн ерте батып, мал ерте байланды. Ертеңгісін мектепке бармақ боп жетілік шамды жаққанымда, сыртқа шығып келген апам:

	– Қар жауыпты. Көміп салыпты. Мектептен бөгелмей қайт. Тамның төбесін күре. Биыл лай салынған жоқ, – деп қабағын шыта төсегіне жылжыды. Айтса айтқандай, тобықтан аса қар жауыпты. Енді міне, сыныптың күллі баласы Никоға қарап қалыппыз. О сұмдық. Мұңдайды кім көрген. Шашы бұп-бұйра, бөкенедей бала қарды кешіп, мектепке жалаңаяқ келіпті. Нико аяғын үйкеп-үйкеп алды да партасына барып отырды.

	– Ей, бейшара-ай, – деді Биқош күңк етіп.

	– Аяғына шүберектен бірнәрсе орап алса ше, – деді Жеңісбек

	– Бәтіңке де жоқ шығар, – деді Әскербек.

	– Ағасы мен екеуінде бір аяқкиім.

	Шыны керек, көршімді бір жағынан аяп, бір жағынан намыстанып кеттім. Сөйткенше Сыдықбек кіріп келді. Кердеңдей басып, орнына жайғасты. Сонан соң ерніндегі насыбайын сұқ саусағымен іліп алды да, есікке беттеді. Біз де оқулығымызды алдымызға қойып, ыңғайлана бергеніміз сол еді, Сыдықбектің:

	– Әй, мынасы несі? Бұл не деген бассыздық, – деген қатқыл үні естілді, – Пурзиди, шық бері!

	Нико астына басып алған аяғын бір-бірлеп шығарып партаның белдеушесіне тірей берген-ді.

	– Мына сұмырайды қараңдар. Кеңес мектебіне жалаңаяқ келіп, бізді мазақ етпек. Жоқ, бұл қылығыңмен ешкімді мүқата алмайсың. Шық бері.

	Никода зәре жоқ. Үрейлі көзі жыпылықтап, жалтақтап бізге қарайды. Бізде үн-жоқ. Сосын Нико қарсы алдыңда тепсініп тұрған Сыдықбекке әлдене дегісі келгендей ерні жыбырлап бірдеңе деді. Мүмкін «ағай, аяғым тоңады ғой» дегені шығар, бірақ Сыдықбектің ашулы көздерінің сұсы, оны партадан желкелегеңдей суырып алып шықты.

	Табаны еденге тиюі мұң екен, Нико шалшық су кешкендей аттап басып Сыдықбекке бара жатты.

	– Тұр, ана бұрышқа, – деді мұғалім ақырып.

	Нико селт етіп, басын бұға берген. Бірақ мұғалім тыжырына кері бұрылды.

	– Бұларды аямау керек, – деді Сыдықбек.

	Нико суық еденге шыдамай, аяқтарын кезек-кезек көтере бастады. Қыздар жағы қарауға жүзі шыдамай, партаға етбеттей жатып алыпты. Никоның онсыз да қуқылданып тұрған жүзі көгере бастады, «Ой, адамдар! Менің жазығым не? Құтқарып алсаңдаршы. Мен де адамның баласы емеспін бе?» дейтіндей көзі жыпылықтап, бізге ұрлана қарайды. Сыдықбек сұпсұр. Міз бағар емес. Сөйткенше:

	– Мұғалім, – деген әлдекімнің дауысы естілді.

	– Ағатай, Сыдықбек аға. Менің үйде ескі етігім бар еді. Оқыс шыққан үнге бәріміз жалт қарадық. Басқарманың баласы – Биқош екен. Сүмірейген күйі партасынан шығып келеді.

	– Үйге жіберіңізші. Ұшып барып қазір әкелейін.

	– Мынау не дейді-ей! Ақылыңнан алжасқаннан саусың ба?

	– Ағатай! Құлыңыз болайын. Жіберіңізші үйге. Сыдықбек алғашқы тегеурінінен қайтып қалғаңдай. Биқошқа көзі бақырая қарап, бір орнында қалшиып тұр. Мен Биқошты жаңа көргеңдей таңдана қарап қаппын. Мынау біз білетін Биқошқа мүлдем ұқсамайды. Осы арада оны алған бетінен қайтаратын құдірет күш жоқтай. Аяқ– қолы дір-дір етіп тұрған Никоны қолынан ұстады да, екеуі сыртқа атып шықты.

	– Қане, жаудың баласына жаны ашитын тағы кім бар? – деді Сыдықбек.

	– Мен, – деді Әскербек.

	– Мен де, – деді Жеңісбек те орнынан қарғып тұрып.

	– Тағы қайсысың, – деді Сыдықбек ақырып. Мен де орнымнан атып тұрдым. Артынша Кеңес те, Аманкелді де менімен ілесе тұрды.

	– Мыналар қайтеді ей? – деді Сыдықбек сұрланып, – өздерің мені ұруға дайын тұрсыңдар ғой, түге.

	Біз уәделескендей жұмған аузымызды ашпай, сілейіп тұрамыз.

	– Бұқанов, Алпысов, – деді Сыдықбек, сен екеуің есік алдындағы қарды күрейсіңдер. Қанатов, еденді жуасың. Ал сен, Қамысбаев, сенің жазаң басқалардан бөлек, – деді Сыдықбек сыздап. – Ана гректің баласы екеуіңді қамауға алам.

	Көзім тас төбеме шықты. «Қамалғаны қалай?» деймін ішімнен. «Бекшетай аға сияқты мені де қара машинамен алып кетіп жүрмесін».

	– Грек досың екеуіңді тошалаға қамаймын, – деді Сыдықбек. Қуанып кеттім. Ол көріп жүрген құқайым. Мектептің ту сыртында шымнан қаланған шағын үй бар. Оны «Сыдықбектің қапасы» деп атайды. Іші сыз, едені топырақ, табадай дөңгелек шағын саңылау терезесі бар. Сол тесіктің алдыңдағы екі парта төрт адамның иелігіне толық жетеді. Әлдеқалай сабақ оқымай, кейде тәртіпсіздік жасап қойсақ, Сыдықбек желкеңнен түйіп әкеліп қамайды да, сыртынан добалдай қара құлыпты салады. Содан кейінгі сенің «сыныбың» сол. Сығырайған тесіктен түскен сәуленің көмегімен кітабыңды оқисың, үй тапсырмасын орындайсың. Тошаланың бұрыш-бұрышына қараудың өзі қорқынышты. Шиқылдаған тышқан, өрмегін тоқыған өрмекші. Кім біледі, жазда қарашұбар жылан да болатын шығар. Құс екеш құс та бұл маңайға жоламайды. Сонау жазда Биқош әдейі айтты ма, кім білсін, ұзындығы құлаштай, жуандығы білектей жыланның терезенің тесігінен кіріп бара жатқанын көріпті. Бірақ алғашқыда қолын көкке көтеріп, еңіреп жылайтын балалар, әп-сәтте бойы үйреніп, қалыптасып кететін. Ойымды шиқ еткен есіктің дауысы бөліп жіберді. Есіктен малақайын қолына ұстаған Биқош пен Нико кіріп келе жатты. Сыдықбек те, барлық балалар да бірден Никоның аяғына қараппыз, Биқош айтқан уәдесін орындапты. Никоның аяғында ептеп жұлығы кеткен керзі етік бар екен.

	* * *

	Тас қараңғы бөлменің ішіне кірген бетте Нико мені білегімнен қымқыра ұстап алды.

	– Шалқар, – деді Нико дауысы дірілдеп. – Біз қай жердеміз?

	– Түрмедеміз. Сыдықбектің... білесің ғой, анау плохой адамның...

	– Бізді... сені... мені енді шығармай ма?

	– Шығарады... үш сағаттан кейін.

	Нико түсіңдім дегеңдей басын изеді. Мен жалмажан үйге берген есепті шығарғым кеп, киіз қабыма қолымды сұғып едім, қолыма аржағынан апамның қаймақ жаққан таба наны ілікті. Нанды екіге бөліп, бір бөлігін Никоға ұсындым. Ол қатты қуанды. Жалмажан нанға ауыз салып, ұрты бұлтылдап жеп жатып маған қарап бас бармағын шошайтты. Сөйтті де ол да жан қалтасына қолын сұғып жіберді де әлденені алып шықты. Доп-домалақ қып-қызыл бірдеңе.

	– Же, – деді ол бәкісімен ортасынан қақ бөліп, бір жартысын маған беріп. Әй-шайға қарамай ауызға салып жібердім. Мұндай тәтті зат көрсемші. Сонау жылы Нұржамал апам әскерден оралған Бәкітай алып келген бір түйір қант сияқты тәп-тәтті екен. Нико маған нанмен қосып же дегендей ым қақты. Кейін білдім, бұл отқа пісірілген қызылша екен. Жүрек жалғап алғасын Нико екеуміз үйге берген тапсырмаға отырдық. Әлсін-әлісін көзімнің астымен Никоға қарап қоям. Ол есепке келгенде алдына жан салмайды. Бір жолы Сыдықбек есепті шығара алмай қиналғаңда, осы Нико көмектескенді. Нико есепті тез шығарды да, қалтасынан қамыс сырнайын алып шығып да маған күлімсірей қарап ойнай жөнелсін кеп. Зәрем үшып кетті. «Сыдықбек көрсе пәлеге қаламыз ғой!» – дедім Никоға.

	Ол «түсіндім» дегендей басын изеді де, қамыс сыбызғысын қойынына тықты. Сосын орашолақ қазақшасымен маған әңгіме айта бастады. Одан түсінгенім: біз Кавказданбыз. Менің ауылым Сухуми қаласынан қырық шақырым жерде. Көкмайса, ну орман. Жеміс көп. Мал жетерлік. Жазда сол малды тауда бағады. Бақташы бала сырнай тартып, тау құстарымен сырласады. Жаңағы тартқан әуен сол бақташы әні.

	– Қалай, жақсы ма? – дейді.

	Мен басымды изеймін. Ол маған бұны ешкімге айтпа. Бізді жер аударғаңда мылтықты адамдар қатты ескерткен. Біліп қойса, жаман болады, – деп ымдап түсіндірген болды. Адам қызық қой. Басқа түссе бәріне көнеді. Бәріне үйренеді. Біз де тіліміз жетпеген кезде ойымызды ыммен жеткізіп, бір-бірімізді жанымызбен ұққандаймыз.

	– Мүмкін сендерді өз елдеріңе қайтаратын шығар, – деймін ымдап. Ол бір сәт қуанып қалады да, артынша басын шайқайды.

	Сөйткенше әлдекімнің қарды күрт-күрт басқаны естілді де, артынша құлып сылдырлады.

	– Қалай, тәубеге келдіңдер ме? Сабақты дайындадыңдар ма?

	– Дайындадық.

	– Досың ше?

	– О да...

	– Қайтыңдар, түстен кейін жұмыс болып тұрғанын қарашы. Әйтпесе, сен екеуіңді әлі де көздеріңді көкшитер едім.

	Сыдықбектің жұмысының сырын білеміз. Оны түске біреу қонаққа шақырып қойған. Ол кейде колхоздың жирен қасқасын жегіп, шанамен «Қызыларыққа» тайып тұрады. Ауылдың ортасымен зуылдап өте шыққанын бір-ақ көресің. Ондайда сыртта ойнап жүрген балалар жан-жакқа тым-тырақай қашады. Жазатайым көзіне түсе қалсаң, ертең сабақта «кеше далақтап ойнауың жаман еді» деп қыр соңыңнан қалмайды. Менің түсінбейтінім, осы Сыдықбекті окушылардың ата-анасы айына бір қонаққа шақырмаса, ішкен асы бойына сіңбейді. Апам да шақырады. «Әй, қарғам-ай, жаман да болса мүғалімің ғой. Әйтеуір «таспен атқанды аспен ат деген» дейді ол. Бірақ оны түсініп жатқан Сыдықбек жоқ.

	– Не қып қалшиып тұрсыңдар, түге? Жоғалт көздеріңді! – деді Сыдықбек ақырып. Нико екеуміз қасқыр көрген қояндай зытып бердік.

	* * *

	Қырық тоғыздың қысы ұзаққа созылды. Тізеден келген қалың қар темірдей құрсанып, ен даланы басып жатып алды. Күн ұзарып, қиырдан шығатын нұрлы күннің жылуына да міз бағар емес. Неге екенін қайдам, Бозтай басқарманы қамап, орнына Зілқара деген еңгезердей біреу келді. Түу деген түкірігі жерге түспейді. Апамның анда-санда жасаған қара көжесі де, қиын кезде жүрек жалғайтын талшық екен. Отын таусылып, қарап отырған жалғыз сиырдың да шөбі бітуге айналды. Апам байғұстың тынышы кетті, ертелі-кеш тыным таппайды. Қызыл сиырды жетектеп ауылдың сыртыңдағы қалың шиге апарамыз. Кісі бойы шилердің қияғы кәдімгідей талшық. Адамдар да қызық қой. Сол жылғы халыққа жайсыз тиген қатты суық болғанын онсыз да жерін, суын тастап босып келген бейшара гректер де көрді. Жолы ауыр, қырсығы аттың қара қапталынан пәле екен деп, қарғап-сілеп болды. Гректер аяғының ұшымен жүреді. Таң азаннан дірдектетіп мал қоралардың қарын күреуге әкетіп бара жатады. Үстеріңде дені дұрыс іліп алар киім де жоқ. Ебіл-дебіл. Аяқтарында қойдың терісінен тіккен байпақ, бәрі де бастарына шүберек байлап алған. Сол жылғы қыс әлемет суық болды. Терістіктен қадалып соққан ызғырық бір тоқтамай, ертелі-кеш ұлып соқты да тұрды. Біздің ауылдағы бар гректен жалғыз Марияның жағдайы бөлектеу болды. Апам «өле жегенше, бөле жейік» деп екі үйдің бар азық-түлігін қосып жіберді. Ас-суымыз бір, тек асқа отырғанда терезені қараңғылап, есіктің ілгегін ішінен іліп алуды ұмытқан емеспіз.

	– Әй, Мария-ай. Мына қызыл сиыр бізді қыстан аман алып шықса жарар еді, – деп қояды апам. Кәдімгідей бір-бірінің сөзін түсінетін сияқты. Шіркін, біздің аналар-ай. Діні бөлек, тілі бөлек болса да, балаға деген махаббатын айт. Әттең, Никоның анасы ауырады. Аяғы сырқырап, кейде төсек тартып жатып қалатыны бар. Ол кезде апам жанұшырып әлек. Қызыл сиырдың сүтіне аңда-санда көзге көрсетіп салатын қозықарындағы майын салып, ысытып:

	– Әу, Мария, ішіп жібер. Жарлының жары – құдай. Сен болмасаң Нико мен Юраның күні қараң. Солар үшін тірі жүр, – деп өбектейді. Кейбір туған абысындар мұндай күй кешпес.

	Түн ұйқымыз шала болды. Кешкі шайда Нико, апам және мен ауыл сыртынан он шақты бау қамыс шауып әкелмек болып келіскенбіз. Апам жалынып жүріп, өгіз шананы сұрап алды. Біз Нико екеуміз орақпен қамыс орамыз. Апам баулайды. Сонсоң баулап болған қамысты қалың қарды омбылап кешіп, ырсылдап жолға шығарады. Сақылдаған сары аяз. Қырдан соққан ызғырық ұлып тұр. Азынаған дала, аппақ қар. Бізден басқа бүкіл далада тіршілік нышанын білдіріп, әрлі-берлі ұшқан сауысқан қызыл сиырды айналшықтап шықпайды. Біз күн кештете қайтамыз. Апам желге сыртын беріп бүрісіп отырып, ауық-ауық қызыл қасқа сиырға қамшы көтеріп: «соп» – деп қояды. Нико екеуміз жануарды аяп жерге түсіп, жаяу жүреміз. Никоның аяғында Биқоштың етігі. Апам тоқып берген жүн шұлықты шұлғаумен орап киіп алған. Күн тас төбеге келе, бес-алты бау қамыс орып, бір сәт демаламыз. Онда да апам: «Әй, жігіттер, қарындарың ашқан шығар» деп, үйден ала шыққан түйіншекті шешті. Төрт-бес құрт, бір таба нан, бір құты сүт. Аш адамға далада отырып ішкен ас қандай тәтті. Жүрек жалғаған соң, өзіміз шапқан қамыс үстіне шалқалап жата кетеміз. Аспан ашық. Жел айдаған ақ ұлпа көз ұшыңда баяу жылжып бара жатады. Кенет Никоның сыбызғысы сарнап қоя береді. Бұл әнді мен қоярда қоймай жаттап алғанмын. Туған елге деген сағыныш, үздіккен арман, өксікті саз. Қасіретті, қайғылы өмір.

	Никоның сазы өзіміздің «Елім-айдан» аумайды. Апам Никоның сазына құлақ түріп отырды да, «ух» деп орнынан тұрды.

	– Ал, жігіттер, уайымнан не түседі. Тағы бір қимылдайық. Нико сырнайын төс қалтасына тығып, жұмысқа кірісіп кетті. Әлгіндегідей емес, күш сарқылып қалған ба, апамның жеделдетуі де жиілеп кетті. Күн еңкейе бергенде, біз де қалың қарды омбылап жүріп бау-бау қамысты жолға жеткізіп, шанаға тиеуге кірісіп кеттік. Кенет құбыла беттен әлдене азан-қазан болды. Шананың тасасынан атылып шықтық.

	– Ойбай, қызыл сиырға жүгіріңдер, – деді апам. Жанұшыра ұмтылған Нико менен он шақты қадам ілгері озып кетті. Біз енді байқадық, ши түбінде тұрған қызыл сиырға қарай әлде қандай жүндес мақұлық жақындап барып қапты. Желке жүнін тікірейтіп алған.

	– Дауыс салыңдар, – деді апам бір жығылып, бір тұрып келе жатып.

	– Айт, айт, – деймін бар дауысыммен.

	Қызыл сиыр да «келсең кел!» дегеңдей құйрығын шиге беріп, көзін алартып, мүйізін шайқап-шайқап айбат шегеді. Оған қараған қасқыр жоқ, сүймен тұмсығын созып жақындай түсті. Нико жүрек жұтқан екен. Қасқырдан сескенер емес. Апам да: «Кет! Кет! Кет! Айт!», – деп дауысы жеткенше айқайлап келеді. Бірақ апамның айқайын менсінер түрі жоқ.

	Никоның батыл қимылынан сескенді ме, тісін ақситып қарға шоқиып отыра кетті. Біздің қарамыздың көбейгенін, оңай беріспейтін түрімізді білген қасқыр артына шегініп ығыса бастады. Сөйткенше, апам жетті. Келе қызыл сиырды құшақтап жылап жіберді:

	– Сенен айырылсақ күніміз не болар еді, – деп сиырын аймалап, құшақтап жылап жатыр. Бір кезде біз есіне түсіп: – Ой, айналайын, азаматтарым. Жалғыз болсам, мына қасқырға мен не істер едім. Ал енді кетейік. Мынаның түрі жаман. Бұл қасқыр дегеңді қойсаңшы. Әлде аш па? Апам қызыл сиырды жетектеп, біз қорап шанаға келгенде, көкжал да артымыздан қалмай еріп отырды.

	– Атаңа нәлет! Менің жалғыз сиырымда нең бар. Далада аң қаптап жүрген жоқ па, – деп апам қызыл сиырды шанаға жекті де, аяз қысқан күртік қарды шиқылдатып жүріп кеттік. Біз шананың соңын ала жаяулап келеміз. Көкжал да соңымыздан ерумен болды. Тек ауыл қарасы көрініп, иттердің дауысы шыққасын «қап, сендерді-ай» дегендей, көкжал қалың шиге кіріп жөніне кетті.

	– Апа! Апа қасқыр кетіп қалды, – дедім мен.

	– Тұқымы құрысын, – деді апам.

	* * *

	Сыныпқа келсем, балалар у-шу. Сыдықбек ауданға жиналысқа кетіпті. Артқы партада танауы таңырайған, көк көз, сары шаш бала отыр. Балалардың дені әлгінің жанына үйіріле қалыпты. Әсіресе, Жеңісбек осы баланың қасынан үйіріліп шықпайды. Жаңа баланың қасына қағаз-қапшығын арқалап көшіп алыпты. Жалма-жан Биқошты іздедім. Жолдастарына жанын беретін, ақкөңіл Биқош балаларға араласпай, өзінің партасында әлденеге шұқынып жалғыз отыр. Түсіне қойдым. Мына таңқы танау, сары шаш жаңадан келген Зілқара басқарманың баласы. Биқошты аяп кеттім. Нико екеуміз салған бойда Биқошқа бардық.

	– Сәлем, – дедім күлімсірей қолымды ұсынып.

	Никоның Биқош дегеңде шығарда жаны басқа. Оған қамыстан сырнай жасап әкеп береді. Одан қызыл қызылшаны да аямады. Сабақ біткенше жалпаңдап қасыңда жүреді.

	– Биқош, сен ренжіме. Апам айтады, сенің әкеңнің жазығы жоқ дейді. Ол ертең-ақ қайтып келеді, – дедім. Нико шала-пұла қазақшасымен Биқошты жұбатып:

	–Ия, солай, – дейді Нико қоштап.

	–Биқош, – дедім мен, – Жеңісбек ана баланың қасына өз еркімен отырды ма, әлде оны Сыдықбек отырғызды ма?

	– Өзі ғой!

	– Жаман дос.

	Ана тілінен оқыған «Жаман дос» деген әңгіменің есіме қайдан түскенін білмеймін. Ішімнен онымен жекпе-жекке шығуым керек деп түйдім. Реті қалай келеді деп жүргенде «білмегенге сұраған», Жеңісбектің өзі келіп соқтықты.

	– Әй, жаудың баласына не қып емешегің езіліп жүр, – деді ол қасыңда тұрған балаларға арқа сүйеді ме, көйтті.

	– Жағымпаз! Кеше Биқоштың жанторсығы сен емес пе едің.

	Жеңісбек сасып қалды. Соңда да болса қыр көрсетіп:

	– Тіліңді тарт! Әйтпесе, мұрыныңды бет қылам.

	– Ой, сұмырай! – дедім мен де айылымды жимай, – өзіңе төбелес керек пе?

	Төбелес десе жаны кіретін Бекәділ ортаға жүгіріп шықты:

	– Төбелес әділ болу керек, кәне, бері шығыңдар!

	Жеңісбек маған қыр көрсетіп, үстіндегі күпәйкесін шешіп, білегін сыбана бастады. Мен де сырт киімді шештім.

	– Таяқ жесең шешеңе айтпайсың ғой, – деді маған.

	– Төбелесетіндер, кәне, бері жүріңдер! Сыртқа шығып төбелесіңдер! – деді Бекәділ. Біз сыртқа шықтық. Артымызда «батырларына» бата тілеп «жасағымыз» қалды.

	– Әлі де ойлан. Бір сыныпта оқимыз. Бір ауылда тұрамыз, – деді Жеңісбек сыртқа шыққасын.

	– Жантық!

	Бұл сөздің ауызыма түскеніне таңым бар. Аяғымда ұлтарған пима, табаным тайғанақтамайтыны анық. Ызаға булыққаным сонша, Жеңісбекті жеп қоюға бар едім. Көзімнің оты жарқ етті де, құлай жаздадым. Жеңісбек есебін тауып аңдаусызда ұрған еді. Көзі ежірейіп, тағы да төніп келеді. Жанарыма жас кептеліп қалды.

	– Ах, оңбаған, жағымпаз.

	Жағаласа кеттік. Қолым Жеңісбектің шашына ілікті. Жеңісбекті өзім жақсы білетін әдіспен аяқтан шалып, шалқасынан түсірдім. Сол бойда кеудесіне қарғып міндім де, қарсыласқанына қарамай төпелеп ұра бастадым.

	– Мынау жағымпаздығың үшін. Мынау Биқош үшін. Ал, мынау өзім үшін.

	Жұдырық батқасын Жеңісбек ағатайлап жалына бастады.

	–Биқоштан кешірім сұрайсың ба? – дедім ақырып.

	– Сұрайын, ағатай, – деді ол жыламсырап.

	* * *

	Қыздардың ауызында тыным жоқ. «Қуырдақтың әкесін түйе сойғанда көресің» деп апам айтпақшы, осы күннің ертеңіне айқай басталды. Кешегі оқиғаның бүгешігесіне дейін қалдырмай сынып старостасы Гүлгүл қыз Сыдықбекке түгел жеткізіпті. Алғашқы сабақ бітербітпесте Жеңісбектің әкесі мен апам кіріп келді. Сыдықбек оларға назар аударған жоқ. Әмірлі жүзін балаларға бұрып, Жеңісбек пен мені қалдырды да, қалған балаларды бөлмеден айдап қуып шықты. Биқош пен Никоны есікке жете бергенде сәл бөгеп: «сен екеуің де алысқа ұзамаңдар», – деп әмір етті. Екі «батыр» бір-бірімізге қарадық. Жеңісбектің сол көзі, менің оң қабағым іскен. Бетімізде тырнақтың да ізі бар. Апам мен Жеңісбектің әкесі «бұларың не?» дегендей бізге жаман көзімен ежірейе қарап, алдыңғы партаға келіп отырды. Сыдықбектің жүзі суық. Қабағын қарс жауып апты:

	– Балаларынды мектептен шығаруға тура келіп тұр. О заманда бұ заман мектеп қабырғасында мұндай сұмдықты көрген емеспін.

	Апам да, Дүйсенбек те шошып кетті.

	Сыдықбек сөзін бітірер-бітірместен Жеңісбектің әкесі етігінің қонышынан қамшысын суырып алды. Сосын күректей қолымен сабынан қысып ұстап, бізге жауар күндей түйіліп, жақыңдап келе жатты. Әбден зәресі ұшқан Жеңісбек басын бұғып, бүрісе қалған-ды. Төрт өрме қамшы тас төбесінде жыланша ирелеңдеп, шарт ете қалды.

	– Хайуан, найсап! – деді қыр-қыр еткен Дүйсенбек шал.

	– Ел алдыңда масқаралап, абыройымды айрандай төгіп... Онан да сенің өлгенің артық еді.

	Жеңісбектің әкесі бүрқылдап сөйлеп, қамшысын етігінің қонышына тықты да орнына кеп отырды.

	– Айналайын, Сыдықбек мына күшікті аяма. Еті сенікі, сүйегі менікі. Таяқтан өлген қазақтың баласын көргем жоқ.

	Жеңісбек жылап тұр. Қолымен жауырынын сипап, солқылдап жылайды. Мен аяп кеттім.

	–Мынау да сау сиырдың боғы емес, – деді Сыдықбек мені оқты көзімен атып, – бұны да әкесін танытып жазалау керек...

	Апам да осыған дейін ішінде не жатқаны белгісіз, үнсіз отырған-ды. Сыдықбектің сөзінен кейін солқылдап жылап, өзі отырған партаға бетін басып жата кетті.

	– Е, қу құдай, саған не жаздым. Жалғыз баланы берсең, дұрыстап берсең нең кетті.

	Бұрын апамның ауызынан бұндай ауыр сөз естіп көргем жоқ-ты. Онсыз да жер жарылса кіргелі тұрғанымды аз көргеңдей, Сыдықбек те жер-жебіріме жетіп:

	–Ой, ит, – деді қасыма кеп, – шешеңді жылатқанша, өлсең етті!

	– Менің кінәм жоқ, Биқош та, Нико да айыпсыз.

	Бәрін бүлдірген Жеңісбектің өзі, – дедім мен.

	– Мына соққан не деп былшылдап тұр-ей? – деді Жеңісбектің әкесі.

	– Әй, Сыдықбек, – деді апам, – менің балам шынын айтып тұр. Әкесі де бейшара, ақкөкірек еді, ағынан жарылам деп, о да өмірден аз опық жеген жоқ. Тек, жарығым, тілмен шешетін істі төбелеспен шешкенің жарамады. Жүр, балам, кеттік, – деді де апам артық тілге келмей мені қолымнан жетелеп есікке беттеді.

	* * *

	Осы оқиғадан кейін көп ұзамай, Сыдықбек абақтыға қамалды. Жұрт гу-гу. Бірі Сыдықбекті жерден ап, жерге салса, енді бірі «обал болды, артында улап-шулап бала-шағасы қалды» деп аяды. Апам не десе де бәрі ішінде. Жеңісбек Биқошпен қайта достасты. Зілқара басқарманың ұлы Темірхан да жөнжосықты білетін бала боп шықты. Аралас-құралас, күліп-ойнап кеттік. Көп ұзамай Сыдықбектің орнына оқытушы болып өрімдей жас қыз келді. Күндегідей, сол жолы да оқуға кеп орын-орнымызға отыра бергеніміз сол еді, есік ашылып, ар жағынан талдырмаш бойлы қыз кіріп келе жатты. Біз аң-таңбыз.

	– Сәлеметсіңдер ме балалар?

	Біз шу ете қалыстық. Қыз басынан бөркін алып үстелге қойды да, қос бұрымын омырауына түсіріп, қыбыр етпей, тым-тырыс бола қалған бізге жылы шырай беріп, күлімсірей қарады.

	– Мен сендердің жаңадан келген мұғалималарың боламын. Есімім Гүлзира. Әкемнің аты Биғали. Ал енді сендермен танысайық.

	Сынып құлаққа ұрған танадай. Әлгіден кейін мұғалима журналды ашып фамилияларымызды атай бастады.

	– Асылбекұлы Нияз.

	Қара торы ұяң, тәпелтек бала орнынан тұрды.

	– Жақсы, отыра ғой.

	– Айдынбекұлы Қайрат, Бекасылқызы Гүлсім... Шынын айтайын, мен осы сәтке дейін сыныптағы балалардың түр-түсіне анықтап қарамаған сияқтымын. Балалар шат-шадыман жарқылдай жауап беріп жатыр.

	Оқытушы апай Никоға келгенде әуелі оның фамилиясын ежіктеп, қинала оқып шықты. Нико орнынан атып тұрып:

	– Менің аты-жөнім Николас Пурзиди,–деді. Қазақша тақылдап сайрап тұр. Осы жолы тұңғыш рет оның әншейін де мұңданып тұратын қара көзі күлімдеп, жанары шоқтанып жарқ-жарқ етті. Біз аңтаңбыз.

	– Жарайсың, Нико. Сен тура нағыз қазақ сияқты сөйлеп тұрсың.

	– Менің достарым Биқош, Шалқар...

	– Анаң мен әкең де қазақша сөйлей ме?

	– Шешемді Нұржамал апам үйретті. Юра ағайым жігіттерден үйренді. Ал, әкемді солдаттар ұстап әкеткен. Гүлзира төмен қарап, сәл ойланып қалды да, орнынан тұрды.

	– Қиындыққа төзу керек. Әділдік түбі жеңеді. Мұғалима басы кеудесіне түсіп, тұқырайып тұрған Никоның көзіндегі жасты көріп қасына барды.

	– Болды енді. Жігіт те жылай ма екен, – деді алақанымен басынан сипап.

	Жас мұғалима айдаладағы кішкентай ауылға ойда жоқ жаңалық әкелді. Өзі әкелген дәптерді әр балаға үш-үштен үлестірді. Бұл бұрын біздің өңіміз түгіл түсімізге кірмеген. Гүлзира апайдың айтуымен біз өзімізге күнделік жасап алдық. Онда күнделік сабақтың кестесі, үйге берілген тапсырма жазылады. Сабақтан алған бағаң да, соңда қойылады. Ата-анаң күңделікті көріп, бақылап, қол қойып отырады.

	– Мәселе қиынға айналды, – деді Жеңісбек сыбырлап, – еңді әкемнен күнде таяқ жейтін болдым.

	– Ер жігіттің басынан не келіп, не кетпейді? – дедім мысқылдап.

	– Шалқар, ей, шыным. Анау күнгі қамшының ізі әлі қара қотырланып тұр.

	Гүлзира апайдың жаңалығы мұнымен бітпеді. Сыныпқа қайтадан староста тағайындалып, оған тазалықшы, сынып кезекшілері көмектесетіндігі айтылды. "Қызыл бұрыш" жасалып, оған сабақ кестесі, кезекші балалардың тізімі, қоңырау берілетін уақыт жазылды. Қыздар шашын қос өрім қып еріп, бантик тағатын болды.

	– Макаренко «тәртіпсіз мектеп те бір, сусыз диірмен де бір» деген. Тәртіп болмай, түк те болмайды.

	– Гүлзира тәтей, сіз де бізді Сыдықбек ағайдай аямай жазалайсыз ба? – деді Кеңес.

	– Жазалағаны қалай? Мен, балалар, баяғының молдасы емеспін ғой.

	Балалар Гүлзира апайды құдды әділдіктің туын ұстаған арашашыдай көрді ме, әйтеуір бәрі орындарынан өре түрегеп, осыған дейін өздері көрген зәбірді жан-жақтан дабырлап айта бастады. Никоға істеген сорақы сұмдықты естігеңде, жаны түршіккен мұғалима қыз орнынан атып тұрып, балаларға қолын көтеріп «тынышталыңдар» дегеңдей белгі жасады:

	– Аржағын айтпай-ақ қойыңдар. Еңді ондай сұмдық болмайды.

	Класс сілтідей тыңды. Мұғалім қыз бізге, біз оған қарап қалыппыз. Бір кезде есін жинап:

	– Ал, балалар, кәне сабақ бастайық. Бүгін он тоғызыншы қаңтар, бір мың тоғыз жүз елуінші жыл. Класс жұмысы, – деп әдемі әріптермен тізілтіп, тақтаға жаза бастады.

	 «Алақай» дедім ішімнен. «Зорлықтан құтылдық».

	Мен сияқты бар бала да осы бір тілек үстіңде еді.

	Қыздар адам танымастай өзгеріп кетті. Кеше Гүлзира сабақ соңынан қыздарды оңашалап бөлек алып қалған-ды. Қыздар ертеңіне бәрі жаға тағып, шаштарына гүл сияқтанған шүберек, алдыларына сәтеннен ақ алжапқыш байлап өзгеріп сала берді. Староста Гүлгүл оң білегіне қызыл белгі, тазалықшы Ақбала қызыл крест байлап алған, біздерге «қолдарыңды көрсетіндер» деп жалаң қағады. Мұндайда ұялмасқа шараң қайда?

	– Жеңісбек-ау, тырнағың аңдікінен де бір кем емес екен, – деді Ақбала мырс етіп.

	Қойшы, сол күні балалардың жолы болмады. Тек қана Нико мен екі-үш баланың беделі көкке шырқады. Сол күні Гүлзира апамыз бәрімізбен жылы амандасып, ал қыздардың түрін көргенде қуанып кетті.

	– Отырыңдар! Бүгін кім кезекші? Балалар түгел ме? – деді апай көзімен бәрімізді шолып өтіп.

	– Басқанбаев шешесімен бірге қамысқа кетгі.

	Отындары таусылып қалыпты.

	Гүлзира апай журналдағы Басқанбаевтың фамилиясының тұсына белгі соқты.

	– Бекбосынов Кеңес жоқ. Ол бір күн келіп, бір күн келмейді. Себебі, төртінші сыныпта оқитын ағасы мен екеуінде бір аяқ киім.

	Гүлзира қолымен бетін басып, сүлдері құрып орындыққа отыра кетті. Бәріміз тым-тырыс бола қалдық. Кезекші қыз сәл үнсіз тұрды да:

	– Тәтей, Яндамиди мен Каракасиди де бүгін келген жоқ, – деді.

	– Олар қайда?

	– Ерғоның шешесі ауру. Диманың киімі жоқ.

	– Әй, байғұстар-ай! Бір айналдырғанды шыр айналдырады. Ал, кәне, үйге берілген тапсырманы кім айтады?

	Балалар қолын көтерді. Әдетте бей-жай отыратын Нико да бүгін ықыласты. Жұрттан бұрын қолын көтерді.

	– Күнсіздерге күн болған Жер жүзіне нұр болған...

	– Жарайсың Нико, күңделігінді әкел.

	Сабақ соңынан Гүлзира бізге ата-аналарың, апажеңгелерің қыс бойы дамыл көрмей, мал бағып, қар күреп, қамыс жауып, қора тазалап сілесі құрып жүр. Оларға арнап, концерт қойып берейік,– деді.

	Балалар жан-жақтан жамырап қоя берді:

	– Апай, Гүлгүл тамаша билейді.

	– Кеңес әнді, тақпақты жақсы айтады.

	–Нико сырнайды құйқылжытады. Асылбек домбыра тартады. Гүлзира бізге қарап басын изеп, күлімсіреп қапты.

	– Онда ертеңнен бастап дайындыққа кірісеміз.

	Сеңдерге бір өтініш домбыраларыңды ала келіңдер.

	* * *

	Шынында да бұл біздің ауыл үшін үлкен жаңалық еді. Сол күні қызыл іңірде мал байланып, тамағын ішкен алған кәрі-жас мектепке қарай ағыла бастады. Балаларда ес-түс жоқ, бірі домбырасын күйлеп, бірі тамағын кенеп, шымылдық перденің арғы жағы әлекке түсіп әуре. Ар-арасыңда шымылдықтың жапсарынан ұрланып халыққа көз тастап, әркім өз атаанасының келген-келмегенін байқап әлек. Гүлзира әрі ағып тұрған домбырашы, әрі мың бұралған биші екен. Былтырғы жылы біздің ауылға кеп «Қозы Көрпеш – Баян сұлуды» ойнап, ән салып, би билеген артистерден бір кем емес. Домбыраны күмбірлете тартып, біздің әнімізді, биімізді сүйемелдеді. Сахнаға Биқош екеуміз шықтық. Мен асықшы баламын да, ол оқуға құлықты, жақсы бала. Екеуміз ел алдыңда айтыстық та кеттік. Мен жалаң аяқ, бет-ауызым кір, киімім де алқамсалқам. Биқош болса мойыныңда галстук, қолыңда оқулық, тәртіпті. Мен: «Асық алып қолыма, сақа ойнасам лей-лей» деп әндетем. Осы кезде менің жанымнан Биқош өтіп бара жатады да, маған қарап, «Асығың құрысын ойнаған, оқуым жақсы лей-лей" деп әндетеді. Қойшы сонымен екеуміз айтысқа түсіп кетеміз. Ақыры Биқош оқудың жақсы екенін, білімді азамат болып шығатынын айтып, дегеніне көндіреді де, екеуміз достасып, мен сақаны жерге атып ұрам да мектепке тартам. Жұрт мәз. Ду қол шапалақтап:

	–Қамысбайдың жалғызының пәлесін қара. Ат аунаған жерінде түк қалады. Көрерсің мынадан бірдеңе шығады-ей! – десіп бірсыпырасы дауыстап, қалғаңдары Биқошты қоштап:

	– Бозтай басқарманың ұлы да жарап тұр. Әттең, әкесінің істі боп кеткенін қарашы, – деп мұңаяды.

	Сөйткенше үш-үштен жұптасқан алты қыз сахнаға шыға келді. Бәрі бірдей үкілі тақия киінген қыздарды жұрт қошаметтеп, дуылдата қол соқты. Қайран аналарай! Әркім өз қыздарын іздеп, көзін көлегейлеп әлек. Концертке келген гректер де қол соғып жатыр. Ішінде Никоның анасы Мария да бар еді. Никоның қайдан тапқаны белгісіз, үстінде кәдімгідей бақташының киімі. Әуелі Нико көрінген жоқ. Тек сахнаның түп жағынан сыбызғы үні талып естілді. Сонан бір кезде «қойшы бала» – Нико көрініп, халыққа ақырын-ақырын жақындай берді.Сыбызғыны ойнап жүріп ар-арасында тарта жүріп, айнала билеп алды. Сыбызғы үнінде сағыныш сазы басым. Саз бірте-бірте талмаурап бара жатқанда, оғаш бір үннен жұрт селк ете қалды. Жалт қараған жұрттың көзі еңіреп жылап отырған Марияға түсті.

	– Е, құдай-ай! Әр халықтың көкірегін улаған өз қасіреті бар. Мына шетте жүргенде шыққан бір шерау, – деп күрсінді Құдайберген шал.

	– Сонда бұлар таудың адамдары болды-ау, тәйірі. Біз сияқты бұлар да мал бағады екен ғой, – деді бір қарт кісі.

	– Бұлардың домбырасы сыбызғы болған-ау, сонда, – деді апам тек отырмай, – Менің балама да үйретіпті, осынысын.

	Гректер есін жиып алды. Марияны ортаға алып, өз тіліңде әлдене деп еді, үлкеңдеу бірі Никоның сыбызғысын алып ойнап қоя берді. Бірінің бірі қолынан ұстаған гректер билеп ала жөнелсін.

	– О, пәле! – деді Дүйсенбек қарт дауыстап.

	– Шерін тарқатсын, бейшаралар. Бөтенсімей қош алыңдар, түге.

	Бөлме іші думанға айналып сала берді. Шыр кобелек айналып билеген гректер, сиқырлы сыбызғы үні, шапалақтаған қол. Ар-арасында бишілер әлдене деп дауыстап қояды. Гүлзира да солардың ішіне қосылып кетті. Бірақ қуаныш көпке созылмады. Ойда-жоқта Зілқараның:

	– Тоқтатындар жын-ойнақты! Ертең жұмыс, – деген қатқыл үні естілді.

	* * *

	Ұзынсары ұзара түсті. «Жуанның жіңішкеріп, жіңішкенің үзілетін шағы» да күшіне мінді. Екі-үш күңде май мерекесі басталады. Бірақ терістіктен соққан ызғар әлі толастаған жоқ. «Құдай әйтеуір артын жақсылыққа жазсын», – дейді апам.

	– Никоға бас-көз боп жүр. Ол әлі кішкентай ғой, – дейді маған.

	Мен басымды изеймін. Айтпақшы Зілқараны иттің етінен жек көріп кеттім. Сонау күнгі концертімізді ауданға хабарлаған екен, мылтық асынған екі әскери адам кеп, гректерді кешкісін мектептің бір бөлмесіне жинап, екі аяғын бір етікке тыға ұрсыпты. Ауыздарынан антын алып, мұндай жағдай тағы бір қайталанса, қиын болатынын ескертіпті. Гүлзира екі-үш күн тұнжырап жүрді.

	Шөп таусылып, жалғыз сиыр күннен күнге арықтап бара жатқалы апамда маза жоқ. Қораға барып, әукесін қасып, жанынан шықпай жүрді де, ақыры бір күні ертеңгісін ауыл сыртыңдағы қалың шиге алып шықтық. Қасымызда Нико бар. Күн демалыс еді. Мылқау дала енді-енді ұйқысынан оянып келеді. Құбыла беттегі бір шоқ тал, ақ қардан тон киіп тұнжырап тұрған ақсақалды адамға ұқсайды. Оның ар жағы дала. Осы бір қыраңда сонау қиын-қыстау қалмақ шапқыншылығы кезінде бабамыз Аталық батыр бес қаруы бойында, өзіне қараған бүкіл әулетті ұрысқа бастап шыққан екен. Қазақтан небір батыр шықса, соның бірі Толыбай. Өзі қара нардай алып. Мінген аты да өзіне сай. Сол бір жаугершілік замаңда далада қалмақ қолы мен қазақ қолы кездесіп, екі жақтың батыры сайысқа шығыпты.

	Екі жақ ұран шақырысып, қос батыр нағыз айқасқа түскеңде, Толыбай салған жерден көк сүңгіні кеудеден сұғындыра сап, қалмақтың батырын аттан аударып түсіріпті деседі... Содан бері бұл дала Толыбай даласы атанып, ел аузыңда қалған. Бұл апамның айтатын көп әңгімесі. Мынау сол дала. Үйдей-үйдей шилерден атан түйе көрінбейді.

	– Нико, сеңдер жақта осыңдай қыс бола ма?

	– Жоқ, біздің жақта жүзім өседі. Қысымыз жылы, жазымыз қоңыр салқын.

	– Сен онда нағыз мықты жігіт болып өсесің.

	– Қайтіп?

	– Қыстың суығына тоңасың, жаздың ыстығына күйесің. Нико үнсіз төмен қарап отырып қалды. Ақымақ басым, досымның жан-жарасын тырнап алғанымды байқамай қалыппын. Қызыл сиырды жетектеп келе жатқан апам біздің сөзімізге құлақ салып келеді екен.

	– Ой, бала-ай! Аңдап сөйлесең қайтеді. Ол әлі де үнсіз.

	– Әй, балам-ай. Өмір деген сол. Тағдыр деген тайғанақ. Оған сен кінәлі емессің. Шалқар ағаң тек жақсылық ойлайды. Бұл жақтың балалары қыстың суығына да, шілденің қайнаған ыстығына шыңдалып өседі. Өзің де байқап келесің ғой.Солай емес пе, Нико? – деді апам оның арқасынан қағып.

	– Дұрыс айтасыз, апа, – деді Нико күрсініп.

	– Әкемнің сөзі есіме түсіп келеді. Ол Юра екеумізге әрқашан осылай дейтін.

	– Қазір әкең қайда жүр екен, ә? – деймін. Нико үнсіз, төмен қарап тұнжырап қалды.

	* * *

	Анадағы концерттен кейін ел ішінде гректерді тағы да қозғайды екен деген суық хабар шыққан-ды. Сонан бері бейшаралар ес-түссіз, күні бойы жұмыс істеп, кештете үйлеріне келгесін, ешқайда шықпай есіктерін жауып алады. Оларға Зілқара да қатал.

	Бір күні... Сол өзі ерте көктемнің бас кезі еді ғой. Бір топ ауыл баласы күнұзын далада жұмыс істеп, күн кештете қайтып келе жаттық. Бәріміз шаршағанбыз. Ішіміздегі тың, оның үстіне өзі де сирақты, желаяқ, ылғи озып кетіп, ерең-серендеп алға түсіп алатын Жеңісбек сол күні де ілгері жақтағы қырқаның басына бізден бұрын шыққан-ды.

	– Балалар, бері келіңдер. Анау не ғажап? – деді анадайдан бізге дауыстап. Біз сүріне-қабына алқынып, төбе басына шықтық. Сонадай ойпаңда отыз түтінді біздің ауыл жатыр. Көкжиекке еңкейіп қалған күннің алқызыл шапағы төңіректі алаулап апты. Құдды бір ертегі ауылдай-ақ. Байжеке ұстаның шоқ талының іргесінде, іркес-тіркес үш-төрт машинаның қарасы көрінеді. Кәдімгі соғыс кезіңде көретін, ағаш қорапты машиналар.

	– Бұл не сұмдық? – деді Жеңісбек бізге қарап.

	– Әй, мыналар Николарды алып кетуге келген машиналар болмасын? – деді Биқош.

	– Иә, дәл солай, – дедім мен.

	Төбе басынан ылдиға қарай жанұшыра жүгіріп ала жөнелдік. Шынымен, енді Зілқараның сөзі рас болғаны ма? Қап, енді Никодан айрылғанымыз ба? Сорлы баланы енді қай жаққа әкетер екен? Кавказға әкетсе жақсы болар еді ғой. Әй, қайдам?

	Әзірге машинаға үш-төрт адам отырыпты. Олар өзіміз екі күннің біріңде көретін көзтаныс гректер. Сұлу мұртты бір офицер бізге таңдана қарап басын шайқады. Шамасы, бұлар қайдан келді, жер астынан шықты ма деп тұрған сияқты. Жүгіріп біздің үйге келдік. Қолында қара сандық, сыртқа шығып келе жатқан Мария бізге есік алдында кездесті. Бізді көргенде состия тұра қалды да:

	– Сендер қайда жүрсіңдер? – деп күңк етті.

	– Нико қайда?

	– Ол әлгіңде қағазға бірдеңе жазып жатқан. Бізді тағы қуып жатыр. Қайда апаратынын кім білсін. Тек қазақтарға апарса екен.

	Жеңісбек үйге кіріп кетіп еді, іле-шала Никоны ертіп шықты. Жан-жақтан ауыл адамдары жинала бастады. Апамды да көзім шалып қалды. Біз бәріміз Юра, Нико, Марияның қасынан кетпей, қоршап алдық. Не дерімізді білмейміз. Ауық-ауық әлдекімнің сыңсып жылағаны естіледі. Бүгін біздің ауыл малын жайғауды да ұмытып кеткен сияқты.

	– Қап, құдай-ай... Бір үйдің адамындай боп араласып кетіп ек, – деді шешем.

	– Нұржамал апай, сіз ғажап адамсыз. Мен сізді ешқашан ұмытпаймын, – деп Мария шешемді құшақтап дауыс сап еңіреп жіберді. Сосын жасын тиып: – Бізде жақсы көретін адамына бір бұйымын сыйлаушы еді, – деп Мария алтын жүзігін апамның саусағына кигізді. Шешем үндемеді. Жанары жасқа толып тұр. Кенет ойламаған жерден қолындағы қос білезігін шеше бастады. Сөйті де білегіне кигізе бастады.

	– Мария қарағым. Аман бол. Ана екі қарғаңды жақсылап тәрбиеле. Бізді ұмытып кетпе.

	Екеуі қайта құшақтасты. Кенет Марина апамның құшағынан босанып шықты да есіктің алдына тізесін бүгіп отыра қалды, сосын орнынан тұрып босағадан сүйді. Өз тіліңде әлдене деп күбірледі.

	– Ал енді біз кеттік. Бір сағаттың ішінде жиналып үлгеруіміз керек.

	Әп-сәтте төрт машинаның айналасы адамға толып сала берді. Ұзын бойлы әскери жігіт, гректерді қатарға тұрғызып түгендеді де, сосын машинаға отырғыза бастады. Нико бізбен қимай қоштасты.

	–Тірі болсақ әлі кездесетін шығармыз. Ұмытпаймын сеңдерді. Рақмет саған, Шалқар, Биқош, Жеңісбек... бәріңе.

	Осыдан бір жыл бұрын гректердің келгені есіме түсті. Аш-жалаңаш, әбден жүдеген еді. Қайран елдің құшағы-ай. Жатты жатырқамады.

	– Рақмет сеңдерге! – деді Яңдамиди қарт, – ықыластарыңнан айналдым! Елдігіңе бас идім.

	Әскери адамдар аяды ма, бұл жолы өрескел мінез көрсетпеді. Машиналар іркес-тіркес жүріп кетті. Осы бір сәт ең қиын шақ екен.

	Адамдар қызық қой. Кешегі күні қасқыр көргендей үдірея қарсы алып еді, енді міне, бүкіл ауыл шығарып салып, кейбір көңілшектер көзіне жас алып жатыр.

	– Әлгі Мәрия екі ұлынан айрылып қалмаса екен. Өзі де аурушаң еді. Қайда жүрсе де аман жүрсе екен, – деді апам.

	Кешке жатарда апам менің қасыма кеп отырды.

	– Ашаршылықта жеген құйқаның дәмі естен кетпейді деген рас. Мария бізге бір қап жүгерінің тұқымын қалдырып кетіпті, – деді апам.

	Апамның Никоға істеп берген кітаптарын салатын киіз кереқабы көзіме түсті.





БӘЙГЕ ТОРЫ




	...Қарақустың кең сайын еңсеріп алған су қараңғы түннің бей-жай тіршілігін бұза жылқы кісінеді. Жез қоңыраудай сыңғыр етті. Есік кезіне таяу оң қабырғаға қойылған дөңгелек столдың маңында сығырайған пілте шамның әлсіз жарығында қамшы өріп отырған Есімбек ағам басын жерден көтеріп алды.

	–Әу, мынау кімді іздеді? – деді күңк етіп.

	– Осы маңда жүрмін деп белгі бергені ғой, аға, – дедім мен.

	– Оның да жөн екен, бала.

	Сәлден соң Есімбек аға өріп отырған қамшысын жанына қойып, қолын ары-бері сермей бой жазған тірлік танытты.

	– Әй, бала, осы жолы торының жолы бола ма? – деді маған бұрылып.

	– Оны бабы біледі.

	– Өзі ширығып тұр.

	– Онда торының үстіне масаты кілем жабылғаны. Сәкеннің жүлде алғаны, – деймін қуанып.

	– Әй, бала, бұйырса деп сөйле.

	– Иә, бұйырса, аға, – деймін.

	Есімбек аға домалақ жүзі жыбырлап, қуана күлімсіреді.

	– Айтқаның келсін! Әй, дегенмен де, он ауданнан келген өңшең дүлдүл. Торыға дес бере қойса.

	– Береді, – деймін Есімбек ағаға. – Шындығында торы бәйгеге түсер алдында ат иесінің қайтып қана көңілі жай тапсын. Отырса да, тұрса да аузынан кетпейтін бір есім. Ол Торы.

	– Жылқы шіркіннің жігітке беретін желігі болады, – дейтін Күлшебай атам. Мүмкін сол рас та шығар. Есімбек аға түгіл, мына менің де жан-дүнием алайтүлей.

	– Қоқтыда облыс малшыларыңың тойы өтеді. Бәйге, қыз қуу, аударыспақ, күрес сияқты ұлттық ойындар болады. Есаға, торыңды бапта, – деп осыдан жарты ай бұрын Жайлау құлақ қағыс қылғанда, Есімбек аға жанып түсті. Онымен бірге мен де шідерлі торының жанынан аттап басып шықпай қойдым. Екеу ара әңгімеде Торының өткен-кеткені мен ертеңгі жайы. Айтпақшы, торының біздің үйдің белдеуіне байланғанының өзі бір қызық шежіредей.

	...Есімбек ағаның сол күнгі қуанышыңда шек жоқ еді. Тұңғыш ұлы, менің бауырым Жаңабек өткен түні келін түсірді. Әйелдер шашу шашып у-шу болып жүргенде, ол мені шақырып алды.

	– Сәкен-ай, – деді шашымнан сипап. – Біраздан соң Жаңабекті шақырып шықшы...

	– Мақұл, – дедім мен.

	Электр жарығы жарқыраған ауладағы у-ду басылып, ел ішке кіріп, бірен-саран қыз-келіншектер ғана күбір-күбір сөйлесіп, самаурындарға шоқ салын, қараң-қараң етісті. Ауық-ауық жырқ-жырқ күлісіп алады.

	Есімбек аға Жаңабекті ауладан тысқары алып шыққанда, мен де ілестім.

	– Балам, – деді аға қуанышын жасыра алмай. – Құсың құтты болсын. Жаңабек басын төмен сап ұялып құнжың-құнжың етті.

	– Ал, еркекше сөйлесейік, – деді сонан соң Есімбек ата.

	– Келін кімнің қызы? – Жаңабек тағы күмілжіді.

	– Көкқияда тұрады. Әуесбай деген ақсақалдың...

	Есімбек сөз аяғын күтпеді.

	– Әуесбайдың дедің бе? Ойбайау, менің Әукемнің бе? Ол әрі-бері сенделіп жүріп кетті.

	– Қап, – деді содан соң. Келінді құда түсіп келісіп-ақ алатын едік. Әй, жастар-ай. Енді не істедік? Болары болды, бояуы сіңді. Айыбымыз таудай. Әй, балалар-ай! Әукемнің кім екенін білмейсіңдер-ау. Асқар таудай алыбым емеспе, ол кісі.

	Жаңабек те, мен де аң-таңмын. Шаруасы біткендей жайбарақат, ағайым жайына кетті.

	–"Ұлым барда дауым жоқ деме, қызым барда жауым жоқ деме". Әукем енді маған құда болды, – дейді.

	Шыдамай кеттім.

	–Аға, соншама есіңіз шықты ғой, – дедім күңк етіп. Ол маған жалт қарады. Жымың етіп күліп жіберді де, ақырын тана танауымнан шертіп өтті.

	–Ол ғажап адам. Оңы мен солына көзін тастап, таудың тасында тұрған тақсіретті болжап білетін, жақсыны жаман мен татуластыратын, кемшінді қолтықтайтын жан. Оның алдында мына Қаракөз жұрты түгел қарыздар. Әукемнің ақ дегені алғыс, қара дегені қарғыс.

	– Неге ғана бүкіл ел оның алдында қарыздар? – деймін сұрақ қойып. Есімбек ағаның мінезі де қызық. Әп-сәтте жарқ-жұрқ еткен жасын да, енді бірде май тоңғысыз жылы жаз.

	– Оны ертең көресің, – деді ол арқамнан қағып.

	– Алдынан өтуге барамыз.

	Ертеңіне Әуесбай ақсақалдікіне жол тарттық. Қарақуысты жайлап отыр екен. Сақалы омырауына түскен бұжыр бет шал. Бізді жайдары қарсы алды.

	Естуімше, әйгілі жылқышы дейді. Әлгінде қазақ үйге жақындағанда Есімбек аға:

	– Ит терімізді басымызға қаптап қуып шықпаса игі еді. Томырық мінезді адам бір қопарылса қиын ғой. Сәкенжан, "Ассалаумағалейкум" деп сәлем бер, – деген.

	Бар жайды білген соң:

	– Е, бір балам екеу болса, қуаныш екен. Армандарына жетсін, -деді Әуесбай қарт әйеліне бұрылып:

	– Сыңсыма, бөтенге кетпепті, – деді салмақты.

	Бүған бәріміздің де жүзіміз жайнап шыға келді.

	Сол жолы қайтарда Әуесбай қарт, ауылға бет алған топ ішінен мені шақырып алды.

	– Әй, балам! "Ер қаруы – бес қару" деген. Соның бірі-жылқы. Қазақ атамыз жақсы көрген адамның құлы. Анау торы тайды көрдің бе? Әуесбай деген ақсақалға «ассалаумағалейкум" деп сәлем беріп ем, сол мінгізді дерсің. Мал сенікі, ал, – деді.

	– Ата, рақмет. Алмаймын, – деп мен қысылып қымтырылып едім.

	– Үлкен кісі берген сыйдан бас тартпа, балам. Қане, бері жақында, деді ол Торы тайды белдеуінен шешіп жатып. Жақындап барып едім, Әуесбай қарт мені "ауп" деп Торы тайдың үстіне қондыра салды.

	– Ал, балам көпті көрген көненің бірі едім, осы торы тай жаман мініс бермес. Тфа,' тфа. Қарт жерге түкірді.

	– Өзің де жақсы аттың тұрқы бар. Көрмейсің бе, төменгі ерні салыңқы, танауы кең, маңдайы жазық, сирақты, қаратұяқ, дөңгелек өкше. Әлі өсе келе нағыз дүлдүлдің өзі атанады. Бар жолың болсын! Қорықпа үрікпейді...

	Енді ойласам, Әуесбай қарт қателеспепті. Тойлыбайдың тойыңда торы тай екінші бәйгені иемденді. Есімбек аға алдымнан шығып:

	– Сәкенжан-ау, дүбірлі топтан оқшау жүру керек еді. Арасынан шыға алмай есің шықты. Ештеңе етпес. Мынау ма, мынау, әлі өнерін көрсетеді, – деп тайымның үстіне жабу жауып, елден бөлек өкетті.

	– Әттең, енді бір екі жүз қадам болғанда, торы тайым бірінші келетін еді.

	– Болайын деп тұрған жануар екен, – деген дауыстар да шыға бастаған. Есімбек аға тайға көз тиеді деп, елден аулақтағаны сол екен. Оны қайдан білейін.

	Келесі бір бәйгеде торы құнан әлгі сыншылардың айтқанынан дөп шықты. Көмбеге дара озып, бірінші боп келді. Адамның кейде бір өң мен түстің арасында жүретіндей кезі болады екен. Дәл сондай сәтті мен де бастан өткердім. Торы құнанның басын тарта бергенмін, оң қапталдан Есімбек аға шауып кеп, тізгініме жармасты.

	– Жібер, Сәкенжан, – деді ол бұйыра. Сөйтті де катарласа шауып, қауым елден біраз ұзап кеткеннен соң барып, шабысты бәсеңсітіп, сары желіске түсті.

	– Жануарым, жарадың. Тілім тасқа. Тфә, тфә, – дейді әлсін-әлсін. Дәл сол түннен бері Есімбек аға екеуміз торы тайды Бәйге торы деп кеттік.

	– Тегінде жайлауда өтер той-томалақ бір ғажап дүние той. Тау алабы ертегі мекенге айналады. Біздің жайлау екі таудың ар жағыңда, мұзарт шыңдардың бауырында. Суретші ғажап полотносын жайып салғандай. Сонау биіктен түнере төніп жақпар-жақпар құздар сұс көрсете, Жоңғарды кылыштай қақ бөліп Көлдей өзені ағады. Беткейге тырмыса өскен қарағай, шыршаларды көргенің бар ма? Кей сәтте кып-қызыл тастың ортасынан жарып шыққан асау шынарлар кездеседі. Жайлау төсі ән мен жыр. Төгілген күй. Сенбесең, қызыл іңірден соң, өйтпесе таң алдында киіз үйдің іргесінде отырып, құлағынды мынау ғажап әлемге тік. Сонау тіктен құлаған Көлдей толқыны күй тартады. Қой тастардың тасасынан шақ-шақ еткен суырдың үні шығады. Ұлар үні. Уілдеген тау әлемі. Жұмсақ самалдың кешкі әсем әуені.

	Сөйткенше әлдеқайдан Торы сыңғыр етіп, тағы кісінеп қалды. Артынша Есімбек аға:

	– Секенжан-ай, уақыт та біраз боп қалды-ау. Ертең ертемен жолға шығамыз, – деді. Орнымнан тұрып, төсекке беттедім. Апам ертеңгісін Қоқтыға көппен бірге аттанып кеткен. Аудан үшін тігілген көп үйдің қожасының бірі.

	* * *

	– Құлыным, тұра ғой. Таң атып келеді. Торыңды әкеп қойдым.

	– Басымды көтеріп алдым.

	– Жолымыз болсын де. – Атып тұрып күбірлеймін кеп:



	Сіңірлі, жер соғарлы, аяғы тік.

	Түлкі төс, тазы тізе, ит жіліншек.

	Шашақты, шақпақ етті, аласа ұршық,

	Құндыздық қалай біткен құйрыққа дөп.



	Бұл "Құлагер" поэмасынан алынған шағын үзінді.

	Жаттап алғамын.

	–Ау, Сәкенжан, не деп күбірлеп жатырсың? Түс көрдің бе? – деді Есімбек аға дауыстап.

	–Е, жоқ, – деймін.

	Қазақ үйдің алдында белағашта кер маралдай керіліп Торы тұр. Ауық-ауық құлағын қайшылап оқыранып қояды.

	– Торы, Торы, жақсылап демалдың ба? – деймін. Сырттағы сандық ағаштың үстінде Торыға сүйсіне көз тастап Есімбек аға отыр. Өз есебіне шаттанатын сияқты. Торы топқа қосыларда бір күн бұрын жүгенін сыпырып, ен жазыққа еркіндікке қоя беретін.

	– Ағатай-ау, шөп жеп, су ішіп, қарны тойып, ертең шаба алмай қалады ғой, – деп шаужайынан ала кеткенде, Есімбек аға:

	– Әй, балам-ай, жылқы қазақ мінезді мал. Кеңдікке, молдыққа әуес. Дала самалын жұтып, шүйгіннен оттап, мөлдірін семірмесе тынысың тарылмай ма? Кең даланың қасиетін сезінсін, – дейтін.

	– Өзіңнің бабың келіссе, мен шабуға тайынбаспын деп тұр ғой, Торы, деді осы сәт Есімбек аға.

	Бұл жолы оның мені қайрағаны. "Бабың деп тұрғаны менің жарыс кезіндегі айла-тәсілім. Әупірімде аттарды қоя берерде көптің ортасында шаң жұтып қысылып қалмауым... Шабыс жолға Торыны бейімдеуім. Жібек орамалымен Торының көзін сүртуім. Тышқан інінен сақ болу, әлде кіммен соқтығысып жүрмеуім. Қорыта айтқаңда, Торы атты жарыс кезінде бабында ұстауым. Есімбек ағаға талай рет құлақ қағыс қылсам да, мінезінен бір танбай-ақ қойды.

	– Торының басқа жүйріктерден несі кем. Жиырма бір рет бәйге алыпты. Жасаулап апарайын деймін. Шындығында ішін тартып, жер тарпыған сәйгүліктерге төгілдіріп ақ жібектен жабу жауып, ақ киізден байпақ кигізсе несі айып, – дегенімде Есімбек аға қабақ шытып:

	–Қарағым-ау, табиғаттың жанға да, малға да берген бітімі бар. Сұлу қыздың бәрі сұлу емес. Үкі таққан сұлу аттың бәрі жүйрік емес. Жағалбайдың теңбіл көгіне көз тастап көрші. Көркем аттың бірі. Көкірегі, шоқтығы биік. Кеудесі кең. Басы шалқақ. Өткенкеткенге шекесінен қарайды. Ал, соны Торымен жарысқанда байқадың ғой. Құйрық тістеуге жарамады. Ал, оны әшекейлеп әуре етеді, – деп Есімбек аға теріс қарап кетті.

	Жайлауға күн тау өркештерінің үстіне ілінгенде жеттік. Биіктен қарасаң, көз алдың тұнып тұр. Қазаншұңқыр алқаптың беті қызыл-жасылды теңізге, арғы жағы көгілдір мұхитқа ұқсайды. Теңселіп тұрған дүние. Белеңде қатарлай тігілген қазақ үйлер, түтіні бұрқыраған ошақ басы. Құбыла бет құж-құж тасты тау. Көзіңді барлай тастасаң, бүғының да, аттың да, еліктің де, тау ешкінің де жансыз бейнесін табиғат өзі қашап салғаңдай. Қазақ үйлердің маңдайына қай аудан екендігі қызылды-жасылды етіп жазылмаса, біреуді біреу білер емес. Құмырсқадай құжынаған ел, ары-бері сенделген машина, ат ойнақтатқан бала. Сөйткенше алдымыздан Жайлау жүгіре шықты.

	–Есаға-ау, екі көзіміз төрт болып, күні бойы күтудеміз. Бәйге аттарды тіркеп жатыр. Күн ысымай жарыс бастамақ. Былай жүріңіз, – деп ол шаужайымызға жабыса кетті. – Біздің ауданнан үш ат қосылады екен. Екеуі Ленин атындағы ұжымнан...

	Есімбек аға үндей қоймады. Шыр-пыры шыққан Жайлау енді маған қарап:

	– Әй,бала қалай тіркелеміз бе? – деді.

	Мен үн қатпадым. Шыны керек, Есімбек ағадан қорықтым.

	– Қызық. Үңдемеуге ант беріскен бе, мына жұрт, – деп Жайлау күңк етті. Сол сәт Есімбек аға:

	– Жөке, тізіміңе тіркете бер, – деді үні жарқын шығып. Жайлау томпаңдап жүгіре жөнелді.

	– Қазір, аға. Аудан басшысы Ғалымбаев та торыны сұрап, "тапта таптың" астына ап жатыр еді...

	Жайлауды құдды сұлу аттар галлереясы дерсің. Жан-жағыма қарап есім шығып кетті. Сұржекей, Құлагер, Тайбуырылдың бәрі осы жерде. Жан-жағына алақтай қарап, мұртын ширатып, дау іздеген даукес атбегілер де осында. Бойлары бәкенедей, кеудесіне номер тағынған атшабар балалар да қайшы алысады.

	–Қай ауданнансыздар? – деді бурыл мұртты сіліңгір қара гүр-гүр етіп, Есімбек ағаға қарап. Атбегі қитыға қалды. Оның орнына Жайлау Ақсай ауданы дегенді екі-үш рет қайталап үлгірді.

	–Шабыс нөмерлеріңді таңдаңдар!

	Осы кезде Жайлау жерде жатқан нөмірдің бірін алып бермек еді, Есімбек аға мені қозғап:

	–Сәкенжан, өзің ал нөмерді деп бұйырды маған. Жайлау сасып қалды. Сіліңгір қара Есімбек ағаға мысқылдай қарап:

	– Алсын, алсын, – деді.

	– Он төртінші, – дедім нөмерді алып.

	–Сөре анау арада, – деді сіліңгір қара саусағымен алаңқайды көрсетіп. Шамасы ат басын жіберер жер сол маң болса керек.

	Сәлден соң "Ат жарыс басталады. Нөмер бойынша орындарыңызды алыңдар. Белдеуден аттамаңдар. Кері шегініңдер" деген жарыс төрешісінің даусы естіліп қалды. Есімбек аға екеуміз елден шеттеу Торының жанында жарыстың жөн жосығын айтысып жатқанбыз.

	–Жиырма екінші айналымның жартысына дейін Торыны тежеп отыр. Ұқтың ба? Саннан жаңылма. Алдыға үш-төртеуін ғана оздыр. Бірақ араны алшақтатпа. Озғандар оза берсін. Тепкіленбе. Көзін сүртуді ұмытпа. Алғашқы айналымда жолды тексеріп өт. Суыр іні кездеспесін, – дейді бұрын айтқанын тағы қайталап.

	–Жол азығың бар ғой.

	Басымды изеймін. Жол азығы дегені – малта-құрт қой. Аузыңа сап, сорып отырғанға не жетсін.

	Есімбек аға Торының алды-артына кезек шығын, жалы-нан сипап әлдене деп күбірлеп жүр. Сонан соң әдеттегідей мені демеп атқа қондырып, қалың жұрттың ішіне кіріп жөнелді. Шамасы, толқыған сәтін көрсетпеуге тырысса керек.

	Кәдімгі қатарға тұрған әскердей он ауданның қырық жеті аты бір сызықтың бойында тұрмыз. Мініскердің дені он екі, он үш жасар балалар. Кәдімгі сайыскерлердей ақ орамал байланып, нықтана отырып, төреші белгісін күтулі.

	Бір сәт қызыл жалау төмен қарай жалп еткенде, тақымды қысып үлгердім. Шулаған ел, дүрсілдеген тұяқ, қалың шаң. Торының тізгінін тарта бердім. Оң-солымдағы аттар жанымнан өтіп жатыр. Ішімнен әлдебірі "қағып кетіптесе екен" деп тілеймін. Қою шаң сәлден соң сирей берді де, үдере шапқан топтың алды көрінді. Оқ озым жер ұзап кетіпті. Артыма қарасам, он шақты атты есік пен төрдей жерде екілене шауып қатарласа зулайды. Торы жел көтеріп келе жатқандай тым еркін, желкемдей жеңіл көрінді. Тас түйіп боп бекінгенін көз жанарынан аңғарған сияқтымын. Шындығында өзі ат екеш ат та адам сияқты ма қалай, көңіл күйін қас-қабағынан байқауға болады екен. Дегенмен де (бүгінгі бәйге қалпақпен ұрып алардай емес. Тақымымды қысып қалып ем, Торы құлағын жымырып ап, қос жиреннің жанынан зу етіп, өте шықты. Тізгінді қайта тежедім. Есімбек ағаның "асықпағаның жөн, бір қалыптан аума, шабар аттың жыры белгілі. Өзі іріктеліп қалады" дегені есіме түсті. Әп-сәтте екі ат жолдан шығып сала берді. Иесіне бас бермей айдалаға лағып кете барды.

	–Қырық төрт, Торы сеніменен қырық бес, – дедім ішімнен. Еңкейіп барып көздерін сүрттім.

	Үшінші айналымнан соң екі ат артта қалды. Бұрылыста алдыңғы келе жатқан қазмойын, айқасқа, шымқай күреңді байқадым. Одан кейінгі ат, бойы аласа жатағандау келгенмен жоны тұтас, кеудесі кең, бөкселі екен. Үшіншісінің де мықыны кең, кеудесі алшақ. "Қауіпті қарсыластар екен" деп өзіме-өзім күңк еттім.

	Торының еті қызып, екпіні күшейді. Көз қиығымен қалың жұртқа да көз тастаймын. Есімбек аға көрінер емес. Тек он алтыншы айналымнан өткенде ғана:

	– Сәкенжан, уәдені ұмытпа! Ұзатып алма! – деген даусы құлағыма естілді-ау. Алдыма қарадым. Он шақты ат жұбын жазбай зулап барады. Арамыз оқ бойы жер. Әлгінде қауым елдің алдынан өткеңде:

	– Әй, мына Торыны қараңдар. Үстіндегі баланың пысығын. Тізгінін тежеп отыр, – деген даурықпа айқайы да көңілге медеу боп қуанышқа кенелткендей.

	– Торы, шыда, деймін енді сыбырлап. – Тоғыз белес калды.

	Сәлден соң үш ат суырылып алға шыға бастады. Тақымымды қысып қалдым. Торы жермен жексен боп, зулап жөнелді.

	– Кете алмайсың, қазмойын, – деймін тістене күбірлеп. Торы бір топты артқа тастап, енді көсілгенде, тізгін тарттым.

	– Сәкенжан, асықпа, – деп Есімбек аға құлағыма күбірлегендей. Әлгінде алға шыққан үш аттың арасы да алшақтай бастапты.

	Жиырмасыншы айналымда жұрт ішінен:

	– Әй, Торы ат. Тізгінінді қоя бер, – деп әлдекім дауыстады.Қазмойын құйрық тістетер емес. – Құлағым зыңылдап кетті. Мынау не деп тұр? Шынымен Қазмойын Торыға жеткізбей ме? Есімбек ағаның даусы сияқты емес. Жанкүйер қауымның бірі де. Торы ат пен Есімбек ағаның жаны бір. Олар бірінбірі түсінеді. Яғни мен жиырма екінші айналымда тізгінді қоя беремін. Солай, Торы. Әзірге алдағы үш бәсекелесінді байқа.

	Құлағымның түбінен жел гулейді. Алып дала айналып жатқан ғажап әлем сияқты. Найза өркешті таулар легі бір сәтте қол бұлғап қарсы алғандай сыңай танытады да, сәлден соң артта қалып бара жатады. "Сойыл тиген ат сотқар келеді. Жүйріктің сауырына тиген қамшы оны қорлау болмақ. Онанда тақымыңды қыс. Сауырынан сипа, жалын тара. Сонда олда сені түсінеді". Есімбек ағаның әнгімесінің осы бір сөті есіме түскенде, еңкейіп барып көздерін сүрттім.

	–Жаным, Сәкенжан. Жібер енді.

	Есімбек ағаның даусы қарлығыңқырап шықты.

	Оған қоса елдің:

	–Ағыт торыны. Жібер басын! – деген дауыстары да естілді.

	Торының жалына еңкейіп жабыса түстім.

	–Айналайын, Торы, Есімбек ағаны да, мені де жерге қаратпа. Зула, айналайын...

	Торы менің күйімді ұққан сияқты. Құстай үшып келеді. Келесі айналымда алдыңғы үшеуге жақындай түстім. "Иө, сәт" деймін тісімді ерніме батырып.

	–Енді құтылып көр!

	Артына жалт қараған Қазмойынның атшабар баласының зәресі ұшып кетгі. Көзін уқалап-уқалап жіберіп, қайта бұрыл ды да, қасқыр көргендей атын тепкілеп қалды.

	Қазмойын алғашқыда екпін алып, біраз шапты да, қайта қалпына түсті. Бұл кезде жатаған сәйгүлікті басып озып, күреңге үзеңгілес келгенмін. Қарсыласымның:

	– Шу, жануар, шу, – деп атына дауыстап қамшы үйіргені естілді. Торы әбден бабына келген сияқты. Сырылып екінші орынға шықты, Қазмойын мен екі ортаны көзбен өлшесем, он бес метрдей ғана жер.

	– Торым, менің. Осы шабысыңнан тайма. Енді бір айналым қалды, – дедім Торымен сөйлесіп. Қазмойынның атқашабарының нөмер саны көрінді. "Екінші".

	Соңғы айналымның басталар түсында Торы Қазмойынмен қатарласып, ел алдынан мақтау алып өтті.

	– Нағыз тұлпар екен, – деп дауыстады әлдекім.

	– Торың әлі біразға сілтейді, – деді енді бірі.

	Дәл осы жолы менің ойым басқада еді. Торының озарына әбден көзім жеткені соншалық, Есімбек ағама үқсап "тілден, көзден сақта" деп ішімнен күбірлеймін.

	Адамның өзгеруі мұнша тез болар ма? Енді маған соңғы айналым бітпейтіңдей ұзақ көрінді. Әлсін-әлсін Торының көзін сүрте беремін. Қазмойын біраз жерге дейін құйрық тістесе келді де, шаңға көміліп қала бастады. Үстіндегі баланың әлдене деп дауыстағаны естілді. Қарсыласынан ұзап шыға, Торы екпінге екпін қосып зулай түсті. Жануар құдды көмбенің жақын қалғанын сезетіңдей. Бір сәт артыма қара-дым. Біршама ұзап кетіппін. Қарсы алдымнан соққан желдің екпінін енді байқағандаймын.

	–Шыда, Торым, айналайын. Жарты айналым қалды, – деймін.

	Дүйім жүртқа жақындағанда Торы тіпті есіліп кетті. Өзімнен-өзім қуанғаным сонша, көзімнен быртбырт жас ақты. Торының тізгінін тарттым. У-шудан ештеңе біліп болмас. Диктофоннан: "Бірінші боп мәре сызықты ақсайлық Торы қиды", – деген хабарлама естілді.

	Сол бір сәтте қамшылар беттен күрең биемен Есімбек аға кеп жетті.

	–Мықтанып отыр, Сәкенжан, – деді тізгінге жармаса беріп. Екпінін азайта беріп сары желіске түскен Торыны жетектей айдалаға қарай жөнеп берді.

	Жарты сағат өте Торыға үлкен шашақты кілем жабылып, қасында мен тұрдым. Қуанышым көл-көсір. Есімбек аға арқамнан қаға береді. Ақсайлықтардың мақтанышыда шек жоқ.

	* * *

	"Рақмет саған, Торы! Мың алғыс саған, Қоқты жері" деймін ішімнен күбірлеп. Есімбек ағада үн жоқ. Не ойласа да, ішінде. Күрең биені тебініп қойып бүлкек желіспен келеді. Кешегі жолдағы түйілген қабақ бүгін шайдай ашық. Маңдайы жазық, қыртыс-қыртыс әжімдері келмеске кеткен сияқты.

	– Сәкенжан, әлгінде Торыны бір сәт қинап жібердің. Бірақ артынша етек-жеңіңді жинап алдың? – деді Есімбек әңгімеге тартып. Бетіне жалт қарадым.

	– Иә, иә, – деді Есімбек аға өз сөзін өзі қостап.

	– Айтпаған менде кінә бар. Тегінде, қамшылар жақтан озба. Мұндай кезде Торының басына, көзіне қамшы тиіп кетуі кәдік.

	– Дұрыс екен, аға, жалпы уәдеден шықтым ғой, – дедім мақтан қысып.

	Ол күлімсірей басын изеді де, артынша күрсініп қалды.

	–Балам-ay, өмір дегеніңнің өзі де бәйге жарыс қой. Біреу озып бәйге алады, қуанады. Енді біреу артта қалып, күйініп қайғырады...

	Әңгімеміз енді қиюласа бергенде, сол жақ бүйірден үш салт атты шыға келді. Жүрістері суыт, артымыздан қуып келе жатқан сыңай танытады. Біз де ат тізгінін тарта қойдық.

	– Ассалаумағалейкум! – деп сәлем берді, алғашқы жеткен кеспелтек қара. – Бәйге атымыздың жөн-жоралғысын бермей, ала қашқаныңыз қалай?

	– Иә, деймін-ау, бұларыңыз ұят екен, – деп қостады екіншісі. Есімбек ағаның түсі суып, жағы қуқыл тартып сала берді.

	– Жоралғы сұрар кім едіңдер?!

	– Мұнау, шынымен құдайын ұмытқан екен. Бәйге торының иесі мына мен боламын!

	– Әй, не деп оттап тұрсың?!

	–Әуесбайды ұмытқан екенсің! Мына бәйге Торы, мына менің Торы тайым болатын... Солай.

	Есімбек ағадан үн шықпай, іштен тынды да қалды. "Бәйге Торы мына менің Торы тайым болатын" дегеңді естігенде, менің де көзім қарауытып, құлағым шыңылдап қоя берген еді.

	– Біз мына көршілес Аманеккенде тұрамыз. Мына жігітгің аты – Мәлімбай. Әуесбайдың туған нағашысы. Торы биенің құлыны бәйге Торыны көремін деп келіп тұр, деді осы кезде әлгілердің бірі. – Тіпті, түрлеріңіз бұзылып кетті ғой... Біздікі жәй. Әуесбай ақсақал мінгізген торы биенің түқымының олжасынан бөле-жара бірдеңе алсақ деген ғой.

	– Ау, жігіттер-ау, бағанадан сөйдемейсіңдер ме? – деді осы кезде Есімбек аға ес жиып.

	– Ақсақал, Мәлімбайдың мінезі осы. Түйеден түскендей сөйлейді.

	– Алыңдар, базыналарыңды, – деді Есімбек әйшайға қаратпай. – Үйге жүріндер. Құрметті қонағым болындар. Әукемнің аруағын риза етемін...

	– О, пәле, – деді сүйсінген Мәлімбай. – Әйда, кеттік.

	– Менің торы биемді әкеміз атақты Қаракердің тұқымымен шатысы бар дегенде сенбеуші ем. Шын екен. Оған көзім енді әбден жетіп отыр, – деді Мәлімбай әңгіме бастап.

	Бұған бәріміз елең ете қалдық. Кезінде Ақсай алқабында ауыздығымен құс тістеген Қаракер атты сәйгүлік болыпты, деді Мәлімбай атын тебініп. – Көне көздердің айтуынша, жаугершілік заманда барымталаған жылқымен қаракер айғыр ілесе кепті. Бір тойда сол Қаракер оза шауып бәйге алған екен. Қаракер аса бір сұлу да, елеулі ат болмаса керек.

	Жылқы аралап жүрген Бөрібай есімді көне көз адам, Қаракердің иесіне:

	–Әй, мына айғырың әлі жылқыға түсіп жарытпапты. Бөкен түмсық. Көзінің шарасы үлкен. Жарқабақ. Жылқы бір жылда үш жасайды. Мынаның нағыз бап шағы екен. Қоян тірсек, сіңірлі. Ұзаққа шабар. Бәйгеге қос, – деп ақыл беріпті.

	–Еһ, – деді сүйсінген Есімбек аға, – Жылқы малының қадірін кейінгі ұрпақ білмей өте ме, қайдам. Бәйге жарысы атаулының өзі сирек өтеді. Қайда барсаң, ат мінген бала жын қуғандай тұра шабады, түге. Қадірін білмеген соң, қайтсін. Атқа мініп, тұра шабу әбестік.

	– Мына балаңыз шабандоз екен – деді осы кезде қалақтай қара жігіт сөзге араласып.

	– Сәкенжан ба? Торының иесі осы, – деді Есімбек аға маған қарап.

	– Оп, бәле! Балаңыз бәйгенің қыр-сырын біледіақ екен. Өнерін көріп, риза болдым, – деді бағанадан бері сөзге араласпай тұрған ұзын сары.

	Сөйткенше біздің алдымыздан көгерең тартқан Қарақустың сайы көрінді. Киіз бетегесі үйысқан осы бір ойпатқа орналасқанға жиырма шақты күндей өткен. Апам: "Пай,пай жерім-ақ қой. Қаншама мал жерден басын алмай оттаса да шөбі таусылмайтын жайлы қоныс, осы Қарақуыстай-ақ болсын. Жоңғардың басып бұлт торласа, айналып-айналып кеп осы Қарақуыстың басына төнбей ме, жарықтық", деп отыратын. Қарақуыс алабы қазір де масаты кілемдей құлпырып көздің жауын алады. Қарай берсең, сұлулығына тоймайтын сияқтымын.

	– Аға, аға! Үйге шауып барып, сүйінші сұрасам қайтеді,– дедім Есімбек ағаға.

	– Тек, – деді ол. – Ауылға қарап шапты деген не сұмдық.

	* * *

	– Алақай! Алақай! Торы Алматыға баратын болыпты. Астанадағы ипподромдағы республикалық бәйгеге қатысады деймін бар даусыммен айқай сап.

	Қуанышымда шек жоқ Есімбек аға әлгінде ғана жылқыдан оралып, дем алып жатса керек. Қабағын түйе қарсы алды.

	– Әй, балам. Осыншама даңғой ма едің. Үйге қарай шапқаны несі?– деді бұрқ етіп келген бойда қалшиып тұрдым да қалдым. Қоңыр күздің күні нұр шашып тұр. Сонау төменде ойпаңдағы көк көкпеңбек көлге үқсайды. Әлгінде ғана оралып қазақ үйге бас тірегенім сол еді.

	Жайлау менің етекке түсіп, ауылға келгенімді естіп, әдейі іздеп үйге бас сұқты.

	–Әкетай-ау, Есағаңа айта бар. Бәйге торыны баптай берсін. Қазанның он бесінде Алматыда республикалық жарыс өтеді. Торының жұлдызы жанды. Біздің облыстан бәйгеге қосылатын жалғыз ат. Әкетайым-ау, Есағаңа дұрыстап түсіндір. Торы бүкіл Қазақстанға "Қаракөз"ауылының атын шығарса, одан артық қуаныш бар ма? Сөйт, әкетайым.

	– Ағатайым-ау, – дедім мен Жайлауға ұқсап.

	– Мына біз бәйге қуып астана кетсек, жылқыны кім бағады?

	– Түһ, баламысың деген, – деді Жайлау шала бүлініп.

	Осы елдің азаматтары құрып қалып па? Мен бағамын. Айтпақшы айта бар. Торыны машинаға тиеп апарамыз ба? Әлде өз аяғымен барар ма екен. Өткенкеткен елден хабар айтып жіберсін.

	– Құп болады, – деймін.

	– Әйтеуір Торы бабында ғой. Нағыз сәйгүлік. Анада бәрін жер қаптырды ғой. Әттең-ай, анау астанада сылап-сипаған сәйгүліктерді артқа тастаса ғой, – дейді ол тамсана.

	– Әрине, бұйырса, Торы да шабысынан жаңылмас,–деймін мен де.

	– Оп, бәле! Аузыңа май, астыңа тай. Атың озғанда, тіпті өзің озғандай есің шығып кетеді екен. Анада далпылдап жүріп сүрініп, тобығымды тайдырып алған жоқпын ба? Әй, қу бала пәле шабасың-ей, – деді Жайлау маған қулана қарап.

	– Атбегінің баласы емеспін бе?

	–Әй, қу бала, сөз тауып кеттің. Мен жеңілдім.

	Әмісе, алдыңнан жарылқасын!

	– Рахмет аға.

	Енді, міне, сол аспаңды алақандай, жерді туырлықтай жасаған алып-ұшпа көңіл шіркін, сап басылды. Есімбек аға маған бұрылып та қарар емес. Атымды аз суытып, ерін алып, жылқыға қосып, үйге келдім де, бұрышқа бүк түсіп жата кеттім. Ертеңгісін, таң бозынан оянғандықтан ба, сәлден соң ұйықтап кетіппін.

	– Әй, Сәкенжан! Тұр! Мұнысы не, күн жаумай, су болып түге. Ағаңның мінезі сол. Қазір-ақ бұлттан шыққан күндей жарқырап шыға келеді, – деді Ғазиза тәтем оятып. Ол да біздің екеуара тірлікті байқап қалған екен.

	Дастархан жасалыпты. Екі иінінен селкілдеп сары самаурын тұр. Сөйткенше есіктен еңгезердей боп Есімбек аға кіріп келді.

	– Сәкенжан, сонымен Торың астанаға барып бәйгеге түседі дедің бе? Ол малдасын құрып, үстел шетіне отырды.

	– Иә, – дедім күңк етіп.

	Мұным еруге қару жасаған түрім. Есімбек аға жымың етіп, Ғазиза тәтеме қарап көзін қысып қалды да:

	– Ал, бала әңгіменді айта бер, – деді. Мен Жайлаумен арада болған жайды толық баяңдап бердім.

	– Алматың да талай жер-ау, – деді Есімбек аға ойға шомып. – Ол жерде бізді құшақ жайып кім қарсы ала қояр дейсің?

	Мен Есімбек ағаның аузына бақырайып қарап қалыппын. Не деп отырғанын түсініп көр.

	* * *

	Айнабұлаққа дейін үш күн жол жүрдік. Есімбек аға "Торыны машинаға тиеп апарамыз" дегеннен үзілдікесілді бас тартты.

	– Кеудесінде жаны бар жануарды қайтып қана машинаға тие дейсіңдер. "Ет комбинатына өткізетін малым емес. Бәйгеге қосатын Торымды өйтіп қорлай алмаймын" деп қатты кетті.

	– Анау-мынау жер емес. Төрт жүз шақырым. Жол жүріп титықтап қалмай ма? дегендерге де көнбей қойды.

	Содан жол үстіндеміз. Үш жылқы, Есімбек аға және мен. Таң құланиектене жолға шығып, күн ыси сулы жерге тізгін тартамыз. Көкжиекке күн батып, қиыр беттен қияқ ай көріне тағы да аялдаймыз. Қатты да жүрмейміз. Бүлкек желіс, мимырт аяң. Күрең атқа теңдеп алған жүгіміз шешіледі де, киіз күрке тігеміз. Аттарды арқандап жіберіп, ас қамына кірісеміз. Жолай мекен атаулыға соққан жоқпыз. Тек бір рет қана Есімбек аға, биемен барып, облыс орталығынан азықтүліккке қоржынның қос басын толтырып қайтты.

	Мұндайда ой жан серік. Әншейінде байқамайды екенмін. Табиғаттың өзі ғажап суретші сияқты. Ұшы-қиырсыз сары дала. Сағымды белдер. Биіктен төмен қарай түксие қараған алып Алатау. Жыланша ирелеңдеген темір жол. Сақшыдай қараңдаған сым бағаналары. Анда-санда сары даланы дүр сілкіндіріп, сырнайлатып өткен поездар.

	Тау тіліп өткен шағын өзендер.

	– Бала, қазақ жері осындай. Осы дала төсінде тұяғынан от ұшқан талай сәйгүліктер өткен, дейді кейде бір көңілді сәтінде Есімбек аға:

	– Сол бәйге аттар қазір сиреп кетті ғой.

	– Неге? – деймін мен сұрақты төтесінен қойып.

	–Жалпы мал атаулының қадірі ұшып кетті, қазіргі заманда.

	Есімбек аға сәл үнсіз қалды.

	–Табиғатымыз малға жақын мына біздің өзіміз, енді оларға кекжие қараймыз. Қазақпын деп көкірегін соққан талай шолақ етектің керегесінде ілулі тұрған үкілі домбыраны көргенің бар ма?

	Есімбек аға маған жұмбақ жанарларын тіге қарады.

	–Жайлаудың үйінде домбыра бар. Әуелі пианиносы да, – деймін дау айтып. Есімбек аға мырс етіп күлді.

	–Ал сол ағаң сол домбыраны жылына бір тартып көрді ме? Балалары домбыраны қолына ұстай ма екен? Дәуітті де, Сауытты да жақсы білемін. Гитар құшақтап жүргенін бірлі-екілі көргенім бар. Басымды шайқадым.

	–Міне, бала. Жайлау домбыраны әншейін іліп қойған. Ал әр үйдің кілетінен ертоқым көресің бе?

	Тағы да басымды шайқаймын.

	–Сондықтан да қазір тұмсығымен құс тістеген жылқы тұқымы жоқ.

	Екеуміздің әңгімеміз ұзаққа созылмайды. Есімбек аға әлдеқандай белгісіз бір әуенді айтып жүріп береді. Өзі бір сары далада салатын ән сияқты. Елгезек ескек әлгі әуенді іліп әкетіп, кендікке жайып жіберетіндей жұлқына соғады.

	Қапшағай көпірінен түннің бір уақытында ат жетектеп өттік. Тақ-түқ еткен асфальттың даусы Есімбек ағаның жанына тиіп жатқаңдай.

	– Сәкенжан қарғам, ақырын жүр. Тұяғын алып кетеді,– деп ол ескертумен болды. Торы да, Есімбек аға да теңізді місе түтқан жоқ. Оның есесіне жол бойындағы жарқабақтардан тас құлап кете ме дегендей қауіптене қараумен болды.

	Тек "Ауыл" ресторанының жанынан өткеңде ғана барып:

	– Әу, мынау бір жақсы тірлік екен. Опыр-ау, баяғының қазағының ауылы осындай болса керек еді, – деп жылы күлімсіреді. – Өздері жұмыртқадай аппақ екен. Бір-бірінен аумай қалуын. Қане, бір тамақ ішіп алайық.

	Торы атты бөлектеу үйге жақын байлап, Есімбек аға табалдырықты аттай:

	– Ассалаумағалайкум! – деп ішке енді. Қазақ үйде ешкім жоқ екен. Есімбек аға сәл тұрды да, қарқылдай күліп жіберді.

	– Ау, бұл үйдің иесі қайда? Қазақ үй іші әсем жабдықталыпты, төр ортасыңда жатаған дөңгелек стол. Айнала жастық тасталыпты. Керегеге қазақы кілем ілініпті.

	Есімбек аға аяғын шешіп төрге шығын, жастыққа шынтақтай жата кетті. Бір рақат сезімге бөленгеңдігі көрініп тұр. Сол екі ортада қазақша киінген сүйкімді ғана қара торы келіншек кіріп келе жатты.

	–Есенсіздер ме? – деді ілтипатпен сәлем беріп. – Қош келдіңіздер. Қалауларыңызды айтыңыздар.

	Есімбек аға кеудесін көтеріп отырды да, келіншек ұсынған қағазға көз салып:

	– Ой, бәрекелді, – деп қағазды үстелге қойды да, қолдарын уқалап.

	– Шөл басатын қымызың болса әкеле бер. Ныспымыз қазақ қой, оны да ойларсың. Алыс жолдан келеміз, қалқам.

	Әп-сәтте үстел үсті жайнап шыға келді. Есімбек аға мәз.

	– Даланың қымызы болмаса да, қаланың қымызы ғой. Жаман емес. Бәрінен де дастарқанын айтсаңшы, – дейді разы көңілмен.

	Есімбек ағаның алты күн ішінде қабағын ашып, мәзмейрам боп күлгені бүгін. Тіпті даяшы келіншектен жөн сұрап, әңгімеге үйіріп әкетті. Қыза-қыза бара жатқан сапары туралы айтып, Торыны да таныстырып қойды. "Есімбек аға да анда-санда бір мақтанады екенау" деймін ішімнен.

	Қойшы, сонымен, ертеңгісін "Ауылдан" шыққан біз, түннің бір уақытында астанаға кеп кірдік. Жанжақтан жарқыраған шам көздің жауын алады. Есімбек ағаның шырқырап жаны шығып барады. Тақ-тақ еткен асфальт.

	– Байсалбайдың үйіне тезірек жетсек екен, – дейді.

	– Ат шабатын жерге таяу, Кіші Алматы арығының бойы болатын.

	Байсалбайдың үйін білген Жайлау. Телефонмен сөйлесіп қойыпты. Біздің ауылдың адамы. Ол да жылқы баққан. Баласы оқу бітіріп осында көшіріп алған. Бізге сүйек туыс.

	Қуыс-қуысты аралап келеміз. "Ал, Торы, жолымыз болса екен" деймін күбірлеп. Болар бәйгенің көмбесі мына түндей тұңғиық, жұмбақ.

	Есімбек аға түнімен кірпік қақпаған шығар. Әлсінәлсін сыртқа шығып, Торыға барып қайтады. Түсініксіз тірлік. Көрпені ашып тастап, әрі-бері аунаймын кеп. Не істеп жүргенін бақылайын десем, жүрегім дауаламайды. Жайлау уәдеден шықты. Байсалбай құрақ ұшты. Ауылды сағынып қалса керек, Есімбек ағамен төс қағысып амандасып, елді сұрап, есі шықсын. Баласынан бөлек тұрады екен.

	"Жалғыз бала болған соң жаным бір, қайтейін. Елді сағындым. Бүйткен тірлігі құрысын деп, көшіп кетейін-ақ деймін. Бірақ өз қолыңды өзің кесесің бе?" – дейді мұңын шағып.

	Шетте жүрген адамның әдеті ме, кім білсін, ауылдың әр түтінінің тыныс-тіршілігін сұрап шықтыау, деймін. Түннің бір уақытына дейін әңгіме бітпеді. Есімбек ағамен бір бөлмеге қатар төсек салдырған. Есбике апай да, төркіні келгендей, дастарқанға барын сап, ауық-ауық күрсінумен болды.

	– Тағдырдың жазуы да. Бір көрші бас сұқпайды. Құдды түрмеде тұрғаңдаймыз. Өңшең бір бөтен адамдар, – дейді кейіп.

	– Өй, бір тиын санап қалған адамдар түге. Жасайтыны сауда-саттық. Сатқаны кәкір-шүкір, – дейді Байсалбай кемпірін қостап.

	Жол ұрып тастағаннан болар, бір сәт көз ілініп кеткен екен. Таң ағара бастапты. Байсалбай мен Есімбек аға киініп жатыр.

	–Әлгі ат шабатын жерді көрейік. Біз қайтып оралғанша шай да дайын болар, – дейді Есімбек аға.

	–Оның да жөн екен, – дейді Байсалбай.

	Қойшы, біз келгелі алтыншы күн өткенде ипподромда жарыс жолында тұрдық.

	– Опыр-ау, мынау неткен қарақұрым ел, – дейді Есімбек аға таң қалып.

	– Торының жайы болмайды-ау, осы. Іші өтіп қалыпты. Дегенмен көппен көрген ұлы той. Мынау Қоқты емес. Айналымы шағын екен.

	– Торы бабында болса, ештеңе етпейді, – дейді Байсалбай басу айтып.

	– Жері құмдауыт екен. Айналымнан шатыспа. Отыз. Аттарды тым алысқа үзатып ап жүрме, – деп Есімбек аға да мені бәйгеге қосты-ау.

	Он бес айналымда Торы он екінші аттың қатарына ілікті.

	"Сәкенжан-ау, бұл жерде аудан емес, бүкіл Қазақстанның оза шауып бәйге алған сәйгүліктері жиналған ғой. Одақта бұрын аты шыққан дүлдүлдер де бар көрінеді. "Байқа" дегені есіме түседі.

	Жиырма алтыншы айналымда Торы алда келе жатқан бес атпен құйрық тістесті. Артыма қарасам, жатаған Қаракер ат жақындап кеп қалған екен. Сілтесі ғажап. Шабысы тегеурінді. Енді бір айналымнан соң Қаракер топтан оза бастады. Торы ышқынып қалды. Қаракермен қатарласып келді.

	Үстіне қонған он төрт он бес жасар боз бала әлдене деп дауыстап, маған күлімсіреп қойды.

	Соңғы айналымда Қаракермен қатарласа келе жатқан Торы деміге бастады. Тынысын ауыр алып, күшенгендей сыңай танытты. Оның есесіне Қаракер жұлдыздай ақты.

	– Айналайын, Торы ат. Саған не көрінді, – деймін. Артыма қарап ем, зәрем үшты. Қуғыншылар құйрық тістесіп қалғаңдай.

	– Қап, кетті-ау, мына Қаракер. Тақымымды қысып-қысып қалдым. Екілене зулаған Торы сәлден соң, қайта қалпына түсті. Бұл кезде көмбе де жақындап қалған еді... Көзімнен жас парлап кетті.

	– Сен екіншісің, Торы! Не болды саған?! – деймін күбірлеп.

	Есімбек аға ауылдағыдай атпен шауып кеп бүйірден қосылған жоқ. Торының аптығын басып, мәреге келгенде Есімбек ағаның анадайдан:

	–Сәкенжан, жазмыштан озмыш жоқ. Торыға рахмет, – ден дауыстады. Біреуді-біреу біліп болар емес. Ауылдағыдай Есімбек ағаны eci шыға құттықтаған жалғыз Байсалбай қарт болды.

	Торы ат осы бір жарыстан соң-ақ жөнге келмеді. Әлдекімге өкпелі сияқты. Қарақуысқа келгеннен бері іші мүлдем бүлінеді. Есімбек ағада тыным жоқ.

	–Бәрін бүлдірген құдықтың суы. Оған у дәрі араластырады екен ғой, – деп күңкілдейді.

	– Ойпыр-ау, онда ел неге ішеді, – деймін.

	– Әй, балам-ай. Адаммен жылқы тең бе? – дейді ол.

	– Мүмкін көз тиген шығар.

	– Ол да ғажап емес.

	–Әлде сонау Алматыға салпақтап барғанымыздың кесірі ме? – деймін мен.

	–Жылқы жерді өгейсиді, – дейді Есімбек аға. Арада жарты ай өткен. Суықтың басында тек жылқышылар қалып, қойлы ауыл етекке кеткен. Есімбек аға жылқыда еді. Таудың қары бір рет жауып та үлгерген. Кенет ат тұяғының дүрсілі естілді. Ғазиза тәтем үйде. Менің жолыма кажетті киім-кешек, азық-түлікті қамдап, есі шығып жатқам. Ертең келетін машинамен, етекке түсіп, интернатқа оқуға барамын. Сыртқа атып шықтым. Көрші "Қаракемер" ауылының жылқышысы Бақай қарттың Елемес есімді баласы екен.

	–Саған тез жетсін деп жатыр. Торы жығылыпты, – дейді даурыға дауыстап.

	Зәрем ұшып кетті. Кейінгі кезде Есімбек ағаның қабағы тым қатулы еді.

	–Елемес, ат тізгінін қоя бер, – дедім.

	Жылқы Қарасуық сайының өзенге бет бұрған, түбекте жатқан. Үрейім ұшып Есімбек ағаның жанына жақындап келдім. Төрт аяғы төрт жаққа кетіп Торы жатыр. Жанында басын көтеріп Есімбек аға отыр. Төрт-бес адам анадайда үнсіз қалған. Торы елеңдеп "сен де келдің бе?" дегендей, маған қарап, орнынан тұрғысы келді. Бірақ тұра алмады. Есімбек ағаның көзінен жас сорғалап отыр.

	– Торым-ай, жануарым-ай. Обалыңа мен қалдымау... Алматыда нем бар еді, – деп күбірлейді. Сөйтеді де Торының басын құшақтап иегінен көтереді. Енді бір қарасам, Торының да көзінен жас сорғалап қоя берді. Мен де шыдай алмай, еңірей жөнелдім.

	Енді бір сәтте Есімбек аға орнынан тұрып үстіндегі тері қажекейін шешіп, Торының басына жастады.

	–Әй, жігіттер. Торыға жасар, соңғы жақсылығым болсын. Аттарыңа мініңдер де, дәл мына тұстан дауыстап, құйғытып бір шауып өтіңдер. Өлер шағында Торым бір сілкініп қалсын, деп кемсеңдеді.

	Аттарды қамшылай айдап, қиқулап Торының жанынан өте бердік. Мұндай ғажапты көргенің бар ма, сатырлаған тұяқтың дүбірі мен адамдардың дауысын естіген Торы кенет орнынан атып тұрып, кісінеп жіберіп, шайқала жөнелді.

	–Торым! – дедім дауыстап. Ол жанымыздан зулап өте шықты. Әттең, бірақ алысқа бармады. Аспанға атылып барып оңқа-шоңқа боп жығылды да, жанұшыра екі-үш рет кісінеп жіберіп, гүрс етіп құлады. Біз жеткенде Торы жан тапсырыпты. Әлгіндегі кісінегені жануардың елмен, жермен, Есімбек ағамен, атбашар бала менімен соңғы рет қоштасқаны екен.

	Торыны жатқан жеріне жерледік. Жылқышы атаулы Есімбек ағаны жұбатумен болды.

	Ертеңгісін Торының басынан оралып үйге келсек, үстел үстінде бір жапырақ қағаз жатыр екен. Жайлау Есімбек ағадан сескеніп, етекке қайтып кетіпті. Оның да жазығы бар ғой. Бірақ Торының өлімінің себебі беймәлім. Тек Есімбек аға ғана:

	–Торының ажалы хлор қосқан судан болды, – деп өкінеді.

	Бір парақ жедел хат Алматыдан жазылыпты. Онда: "Ат иесі Есімбек Сарыбаевқа" делініпті. "Жақында болып өткен республикалық ат бәйгесі жарысында сіздің облыстан қосылған Торы ат бас бәйгені иемденді. Бірінші бәйге алды деген Қаракер аттың тосыннан қосылғаны анықталды. Жеңістеріңізбен құттықтаймыз. Әділқазылық жасамаған төрешілерге сөгіс жариялаңды. Сыйлықтарыңызды алыңыздар, республикалық жарыстың бас төрешесі О. Смағұлов" деген екен. Қағазға әлде не тырс етіп тамды. Ол желкемнен қағазға қарап тұрған Есімбек ағаның, менің әкемнің көз жасы еді. "Қайран, Торы!" деді көкірегі қарс айырылып.





ҰРПАҚ ҮНІ




	"Ел ебелек емес, ер кебенек емес"

	(Қаз дауысты Қазыбек)



	Жайлауға барар жолда.



	"– Әй, балам, тағдыр деген шөл. Өмір – айызың қанбайтын дария. Көрерің көп. Бейнетің де мол. Міне, мына Ақжалдан жығыларсың. Ауырсынба. Ағаштан құлап аяғың сынар, оны да бір күні ұмытарсың. Қиядан домаларсың. Жараң жазылар. Соның бәрі сенің биікке ұмтылғаның. Әкеңе сол қуаныш".

	(Әкемнің сөзінен)



	Маусымның өліарасына таяу әкем жазғы демалысқа шыққан мені жайлауға алып қайтты. Ақжалға қазақи ерді ерттепті. Атлас ат көрпе. Елік сапты қамшы. Тал түсте Суықтың биігіне көтеріліп, шырқау басына шыққан сәтте тізгін тарттық. Жайлаудың шекарасы осы тұстан басталады. Өркештерін ақ мамық шалған алып Жоңғарды ұйқыға ден қойған данышпан дерсің. Төменде "данышпанға" арқасын сүйеп, біздің Қабырғалы ауылы көлбейді. Көрпесі көгілдір бау мен шырша, қайың. Әлгінде ғана көкжиектен оймақтай ғана бұлт шыға кеп, балағы сұйылып, мөлдір тамшысын Суықтың кеудесіне төгіп-төгіп жіберіп, күні күркіреп, найзағайы жарқылдап, тау асып жөнелген. Артынша қиырдан сан түске боялып, кемпірқосақ көрінді. Үріккен еліктің лағыңдай бұлақтар жылға-жылғамен қашып әлек. Таудың қоңыр самалы желпіді.

	– Әу, құлыным, – деген үнге жалт қарадым.

	– Қанжығадағы торсықты әкелші.

	Әкем әлгінде жауыннан қорғалаған сулықты күнге қаратып жайып тастапты. Көк шалғынға молынан төселген аткөрпенің үстінде малдасын құрып отыр.

	–Әп, бәрекелді, – деді ол мен алып келген торсықтың аузын шешіп жатып.

	–Жарты жолға жеттік-ау.

	Төменде ғажайып әлем жатыр. Сарбалақ егін, айдаһардай ирелеңдеген өзендер, жаһұттай жарқыраған ғажайып мекендер, көмкерілген көкжиек...

	– Шыңғысжан! Жан-жағыңа көз салшы, – деді әкем бал қымызды сіміріп боп, жантая кетіп.

	– Қазекемнің жері-ай. Неткен ғажап! Телегей теңізі де, байтақ даласы да, асқаралы биік тауы да – еншісі. Даласына қарап мінезі. Қонағы келсе құшағы ашық. Дастарқаны мол. Әнші, домбырашы, ақын халық. Өйтпеуге қақысы жоқ. Кең даласында бәйгеге ат қосып, көкпар тартып, додаға түспесе қабағы ашылмайды. Тақым қысып, барымтаға бармаса, оның несі қазақ? Онысы ұрлық емес, ерлік қой, жаным...

	Әкеме аң-таңмын. Құдды бір әйгілі ғүлама сияқты. Есіліп отыр. Сонау бірде тоқсандағы Есқали қарттың:

	– Әй, бәрің осы Байболаттай-ақ болшы, түге. Мына таудың әр тасын, әр шоқысын ол сияқты тани да алмайсың. Қарағымның жылқы киесі бар. Бал татыған қымызын іш те, өзін сына. Нағыз қазақтың өзі. Баяғының жігіті табиғатында мұрт бастырып, сақал қоятын. Жарасып тұр, несі айып, – деп ел ортасында әкемді айды аспаннан шығара мақтағаны бар. Дәл қазір ол Есқали қарттың өзіне ұқсап қалғандай ма? Тек кейінгі кезде жүдеп бара жатқан сияқты-ақ, осы? Түнеріп алған түрін көрсең. "Жаушы" киносындағы басты кейіпкерден бір аумайды. Әкесін мақтап отыр демегін. Дәл солай.



	Күдеріден бау тағып,

	Кіреуке киер ме екенбіз.

	Жағасы алтын, жеңі жез,

	Шығыршығы торғай көз,

	Сауыт киер ме екенбіз.

	Қоңыраулы найза қолға алып,

	Қоңыр салқын төске алып.

	Жау қашырар ма екенбіз...



	Ойпыр-ау, әкем менің әлгінде ғана ойлағанымды қалай біліп қойды деймін күбірлеп. Шынында осы әкемнің бір қасиеті бар-ay. Сөйткенше ойыма әкемнің "Батырлар жырын" құшақтап алып жүретіні есіме түсті.

	– Әке, әке. Мәлике апайға дәл осылай етіп тақпақ оқысаңыз бес қояды, – дедім қуанып.

	– Солай ма?

	– Иә...

	Сәлден соң ол қабағын қайта түйді.

	–Әй, балам-ай. Бұл дүниені қатігез адамдар бүлдіреді. Бар пәле "мен адам емеспін, құдаймын" дегендерден шығады, – деді әкем.

	Ішім сезе қойды. Осыдан екі күн бұрын біздің клубта "Жаушы" кинофильмі қойылған. Қызықты қараңыз. Атам заманнан бері киноны "шайтанның ісі" деп жоламайтын осы ауылдың иегінде шоқ сақалы бардың бәрі таяғын ұстап клубтың алдына топырласа қалыпты. Бүкіл бала аң-таңбыз. Сондағы әңгімелерін естісең. – Қазағымның бағынан соры мол екен. Қара таудың басынан бұлт кетпей "Ақтабан шұбырынды, Алқакөл сұлама" деген қасіретті бастан өткізген, – деді Есқали қарт білгішсініп. Сол-ақ екен ауылдың шалдары дүрілдесіп кеткен.

	– Елді Абылай билегенін білеміз, – десті енді бірі.

	– Е, оған дейін ұлықтар бірікпей, қалмақтарға жем боп, ел қашып, қаншасы қырылды десеңші, – деді Әбішбек қарт.

	– Елі бардың ері бар. Қабанбай, Бөгенбай тумаса қайтер едің. Арыстандай жүректі, жолбарыстай білекті, қайран бабалар-ай. Соларды да Жер-Ана құшағына алыпты, – деді Есқали қарт.

	– О дүниеге де батыр керек болған шығар, – деген Әбішбекке Есқали ақырып қалды.

	Артынша кино басталып, әңгіме тұйықталып қалған. Ой, сондағы қарттардың делебесі қозғанын айтсаңшы. Әуелі дауыстары да шығып кеткен. Таң-тамаша боп біз отырдық.

	Әкемнің ойына да осы бір сәт елестеп кеткен шығар.

	Әуелі тақпақ жаттап алыпты.

	Кенет осы бір сәтке күркіреп отырған "батыр әкем":

	– Ойбүй-уу, бала-май. Мал не болды, жан не күйде, – деп орнынан атып тұрғанда күліп жібере жаздадым.

	Суықтан түсіп, саймен өрлей шай қайнатым уақыт өткенде, Аман биігі басталды. Одан ары біздің қоныс.



	САРЫБАЙМЕН "СОҒЫС". БОЗ ЖУСАННЫҢ ИІСІ-АЙ..



	Өмірде не көп? Зұлмат көп. Есіңде жүрсін. Арғымаққа мінсең, жаяу жүретініңді ойла. Құс төсекке ұйықтасаң, тері тулақта көз шырымыңды алғаныңды ұмытпа. Патша екеш патшалар да алтын тағынан түспейтіндей болған. Бірақ қара жер оларды да жұтты. Оған куә, мына дала. Боз жусан. Пах-пах жусанның иісі-ай.

	(тағы да әкемнің сөзі)



	Қойшылар көшуге дайындалып жүгін буып, белін сыбанып етектен машина күтулі еді. Әкем екеуміз Биесимастың бауырында жатқан жылқыны шолып қайтып келе жатқанбыз. Биіктен қарағанда малды ауылдың мекен жайын анық байқайсың. Бөлек-бөлек жайылған қой отары, андыз-андыз тігілген қазақы үй, тіпті көкпар тартып жүргендердің қай үйге тастар серкесіне дейін көрінеді.

	– Ау, Соқыр келіпті ғой, – деді елең еткен әкем. Бала күнінен бірге өскен құрдасы. Әйелі Шәрбан екеуіне тиесілі еншісі – автодүкен. Ақжалды тақымдап қап, әкем төмен қарай салды. Артынан мен кеттім.

	Әп-сәтте өкпе тұстан салдыртып жетіп келсек, Сарыбай енді ғана сусындап, есік алдына шығып тұр екен. Екеуі төс қағыстырып амандасып, мәре-сәре болды да қалды. Жөн-жосық сұраса отырып, арты әзілге шауып, бір-бірімен күресіп те кетісті. Балалар сияқты.

	– Пау, мыналарды қара. Әй, сендерді де әйелі, баласы бар ел ағасы дейді-ау, – деп іштен Мәкен шешем тілін безеп жатыр.

	– Мына кәрістің тәубесін есіне түсіріп алайын деп... Өзінің саған өктемсіген қылығы жоқ па? – дейді Сарыбай дауыстап.

	– Ажалды қарға бүркітпен ойнайды, – деді әкем де гүжілдеп. Ары-бері тіресіп ақыры екеуі де ырсылдап-гүрсілдеп көк шалғынға отыра кетті.

	– Пау, жарасып кеттіңдер, түге, – деді Мәкен шешем мазақтап.

	– Күштерің тасып бара жатса, анау қу қарағайды бұтап тастаңдаршы. Екеуінде үн жоқ. Бір-біріне қарап жымың-жымың етіседі.

	– Бала кезінде талай сабап ем, ішінде кегі бар екен, – деді әкем.

	– Соқ, өтірікті, – деді Сарыбай. Екеуіне қарап сүйсініп мен отырмын. Шіркін-ай, деймін. Балалық шақтағы жолдастардың қылығы бір-біріне жарасып тұрады екен-ау. Әуез екеуміз де осылай болсақ ше? Сөйткенше әкем гүж етті.

	– Соқыр, алжиын дедің бе? Ел ағасы дейді-ау, сені. Түріңді ұрайын, гүл дейсің. Онан да етектен бір уыс жусан үзіп ала келсең ғой. Соқыры – Сарыбай. Сөйтсем әкемнің автодүкеннің айнасына байланған бір уыс қызыл гүлге көзі түсіп кеткен екен.

	Сарыбай қызарақтап ыржың-ыржың етіп күлді.

	– Е, онда тұрған не бар? – деді сонан соң басыңқы сөйлеп. – Ана Шәрбан кемпірің ғой, жасарамын деп жүрген.

	– Әй, құрдас-ай. Ауылды, қырды сағынып кеттім. Екі айдың жүзі өтті. Жайлау-жайлау деп даланы ұмыттым. Бітпейтін тірліктің көбі-ай. Ту, өзі сенен жусанның иісі бұрқырап тұр ғой, – деді әкем.

	Шынында әкем жусан десе ішкен асын жерге қояды. Кейде таң-тамаша боламын. Етекте жүргенде Ақжалды төгілтіп-төгілтіп алып, жусан көрсе, оқыстан тізгінін тартып, жерге түсіп ерінбей еңкейіп, бір түп жусанды жұлып алып, рақаттана иіскейтін.

	–Пах, шіркін. Ен далаға алты қанат қазақ үйді тігіп тастап, шалқаңнан түсіп, пілдің құлағындай желпілдеген түңлікті түріп қойып, ашық аспанға қарап жатсаң ғой. Пау, дүние. Боз жусанның қышқылтым иісі бүрқырап тұрса. Шындығында жусанның иісі – қазағымның иісі емес пе? – деді есіліп кеткен әкем ойымды бөліп.

	– Мынау ақын болуға айналған ба? – деді жақындап келген Сарыбайдың келіншегі әзілдеп.

	– Е, несі бар. Қазақтың екісінің бірі ақын, бірі жыршы, – деді әкем қасарысып.

	–Мына дөйді ешкім жеңе қоймас, – деп күлді Шарбан. Мен сонда ғана жусанның не екенін білдім. Әкемнің жүзі қызарып, алабұртқан сезімнің құшағында отыр. Қою қабағы күрт түсіпті.

	–Тамақ дайын, – деген шешемнің дауысы шықпаса, әлі не боларын кім білсін. Әкемнің мінезі қызық. Кейінгі кез де көп нәрсені айтып, күрсіне беретінді шығарып жүр.



	ТОРЫАЙҒЫРДЫҢ ҮЙІРІ. ТҮН. СЫҢАР АҚҚУ



	Жыртқыштың ірісі не, ұсағы не? Бәрібір қан ішкен қанішер.

	(әкемнің сөзінен)



	Әкем мені таң бозынан оятты. Жайлаудың салқын самалы жүзіңді аймалайды.

	–Балам. Торыайғырдың үйірі жоқ. Шамасы етекке тартып отырды, білем. Жылқыны екеулеп Желісайға ауыстырайық, – деді ол.

	–Құп болады, – дедім орнымнан атып тұрып.

	–Түстен кейін етекке барамыз. Қуанып кеттім.

	Шынында ауылды, балаларды сағынады екенсің.

	Уәде бойынша түс ауа атқа қондық. Әкем Ақжалды еншіледі. Бәйге торы менің астымда. Тегінде таудың күні ұясын тез табады. Қия-қияны аралай біраз жүрген соң, кеш хабарын білдіре көлеңке сұрлана түсті.

	– Биесимастан күн жарықта асып кетсек, ар жағы оңай, – деген әкем. Кешкі жол ұзақ. Орағытып ойға түстік, желіспен өрге өрледік.

	– Торайғырдың ақылы бар. Мен білсем, Қарасуды бетке алды. Жылқы екеш жылқы да табан тірер жерін біледі. Көк шалғынын, бал көдесін аңсаған ғой, жануар. Ух, – деп күрсінді ол бір сәт.

	–Жарық дүниенің жақсысы-ай...

	Сәлден соң көкжиектен найзағай оты жарқ етіп, аспан "зеңбірегі" күркіреп қоя берді. Әп-сәтте долы қыздың көз жасыңдай суық жаңбыр төпеп жөнелсін. Тау табиғатының мінезі арсы-гүрсі. Демде жаңбырын төгіп-төгіп жіберіп, артынша түк білмегендей момақанси қалатынын айтсаңшы. Екеуміз самұрық құздың тасасына тығылдық. Жасырынбақ ойнағандай қияқ ай көрінбей кеткен.

	– Балам, шөлдедің бе? – деді әкем бір сәт.

	– Қымыз ішейік. Сөйтті де сүйкенісіп тұрған қос жылқының тасасына бір сәт көрінбей кетіп, сәлден соң қайта оралды.

	–Қап, бір айналдырғанды шыр айналдырады деген осы.Торсық тесіліп түбінде азырақ бірдеңе қалыпты. Мә, іше ғой, құлыным, – деді ол тостағанды ұсынып. Мен бас тарттым.

	–Құлыным, іше ғой. Үлкенді сыйлаған ізетіңнен айналдым. Осы бір мақтау кеудемді кернеп, тостағанды басыма төңкердім де, артынша өкіндім. "Осыншама әкеммен жағаласатындай аусар ма едім. Ол шөлдеп отырды. Иә, шөлдеді" дедім күйініп. Әкем торсықты қанжығаға байламақ боп кеткенде, өзімді-өзім жатып сөктім.

	Тұңғиық түн қоюланып, су қараңғы түнекке айланды да, жауын соңы желге ауысты. Басымызға сулықты жамылып, келесі сәтті күттік.

	– Адасқан сияқтымыз, балам. Етек табаны көрінсе керек еді, – деді бір сәт әкем күңгірлеп.

	– Ау, бірақ жаман адамдай жасымайыншы. Жамбастап жата кетсек мына жер бізді жатсынбас. Сөз аяғы құрдымға кеткен судай үзіліп бітті. Анда-санда сілкініп қойып Торы мен Ақжал тұр. Әлдеқайдан аю күңіренді. Құбыладан жапалақ жауап үн қатты. Әкем мені құшағына қысқан сайын өне бойым қыз-қыз қайнап барады. Демі ыстық. Ауық-ауық иіскеп "құлыным, жаным" деп күбірлейді. "Әке-ау мен он төртке шыққан дәп-дәу жігіт емеспін бе? Құрбыларым көрсе ұят қой" дегім келеді. Бірақ айтқым жоқ. Құшақтай түссе екен деймін. "Әкенің ықыласына жетер дүниеде не бар. Әкесі жоқтар өмір бойы оны сағынып өтетін шығар, ә". Кірпігім айқасып барады екен.

	– Әй, балам! Тұрдық, орнымыздан. Төменнен от көрінеді, – деді әкем түрткілеп.

	–Атыңа мін. Тізгініңді бекем ұста. Артта қалып қойма. Шақылдаған тасты елең қылмай алға жылжижылжи, бір сәт ай астынан шыға келдік. Шынында көз жетер жерде, төменде шөмшек от лаулап жанып жатыр екен. Қылыштай иілген қияқ ай көк аспанға ілініп қалыпты. Демде құбылған жұмбақ дүние.

	– Әй,балам. Алыстан көрінген от бірде үміт, бірде үрей. От бар жерде ошақ ие. Ошақтың несі тірі пенде. Тек адам аласы ішінде. Бейуақыт жүргенде байқау керек, – деді әкем.

	Шынында кейінгі кезде әкем тым ақылшы боп кеткен сияқты. Баяғыдай ақжарқын мінезі жоқ. Қою қабағы жиі түйіліп, күрсіне береді. Не ойлағанын кім білсін. Сары желіске түскен қос жылқы, құлақтарын жымырып тайпаланып келеді. Құлақтың түбінен уілдеген жел. Алдыда әкем. Ақжалға нықтана отырып алған. Құдды тұңғиық түнде жер шетіңде жатқан жауға аттанып бара жатқан қос сарбаз сияқтымыз. Енді бір сәтте от лаулаған маңға жақындап кеп, тізгін тарттық. Әкем көзін көлегейлей берген.

	– Әй, кімсіңдер? Тоқта! – деген жарықшақ үн естілді.

	– Адасып жүрген кейуанамыз, – деді әкем.

	– Отты бетке алып келеміз.

	– Онда жолдарыңнан қалмаңдар.

	Сөйткенше төбемізден ысқырған әлдененің үні естілді де, артынша от жалын бұрқ етіп, жер тұндыра, түнді селт еткізген мылтық атылды.

	– Тайып тұрыңдар, түге.

	– Атаңа нағылет. Мұнысы несі-ей. Әкем гүр етіп, тақымының астындағы бесатарды көзді ашыпжұмғанша жұлып ап, мылтық атылған беттің үстін ала екі рет атып жіберді. Мең-зең күй не істерімді білмей қалдым.

	– Таста қаруыңды, оңбаған, – деген әкемнің айбарлы үні саңқ етті. Ақжалды тебініп қап, лаулаған отқа қарай ақыра ұмтылды. Сөйткенше, шөмшек оттың жарығынан көлбеңдеген қос адамның сұлбасы көрінді. Ақжалдың қауіп-қатерден шатағы аз, баяғының батырының тұлпарындай тізгін тарта, қалт тұра қалды да, көкке атылды. Осы бір сәтте әкем жаугершілікке түн қатқан сарбаздай көрінді.

	– Ағатай, жаздық, жаңылдық... Қапелімде мылтық үшінші рет атылды. Қос адам тұтқынға түскендей қолдарын жоғары көтеріп тұр. Қатты қорқып кеткен сыңайы бар.

	– Қайдан жүрген адамсыңдар? – деді әкем дауыстап.

	– Аңшы едік, ағатай. Айып бізден.

	– Оқ жүрген жер көз жасы. Бізді атып тастамақ екенсіңдер ғой. Аң емес, адамбыз, – деді әкем қатқыл дауыспен.

	– Шынын айтайын. Жанымыздан қорқып, сақтанып ек. Қазір не көп. Банды көп. Мылтықтан қорқып жөніне кетер деп ойладық, – деді бірі дауысы дірілдеп.

	–Мынаның ақылы. Осының сөзін тыңдап, – деді шіңкілдек сары.

	Сақтықта қорлық жоқ деді ме, әкем еңкейе беріп құс мылтықты іліп алды да, оқшантайды талап етті. Шикіл сары лып етіп қолына ұстата қойды. Бәрін байқап тұрмын. Қос мылтықты иығына асып, әкем маған дауыстады.

	– Әй, балам. Мына қорқақ аңшыларды көрдің бе? Әуелі айдаладағы отты да қызғанады, бұлар, – деді ол. Жақындап кеп аттан түстім. Шикілсарыға "жан" кіре бастады.

	– Ағатай, мен Бердіқожаның әулетіненмін. Бұл өңірге ақылдылығымен, байлығымен аты шыққан киелі адам. Мынау ғой, Сабындының Сармақтайы. Жерді бір тепсең, біреуі шыға келеді. Ши сатып күн көрген. Ых, ых, – деді ол өп-өтірік күліп.

	– Ей, пақыр. Әулетінің мықтылығын мақтап мыңқылдаған сорлы. Жаныңдағыны қарақтап, оның әлсіздігін бетіне басып тұрсың ба? Басыңа бақ қонғаныңды қоңырсытқанша, адалдықты, адамдықты неге айтпайсың, – деді әкем түтіккен күйі. Осы бір сәтте әкемді қолдағым келіп кетті. Адамдар неге бірбірінен артық болғысы кеп тұрады екен. Әкем: баламай! Адамның бағасы тындырған тірлігімен өлшенеді деуші еді ғой. Әкем айтпақшы "әй, пенделер, (жек көрген адамын ол осылайша атайтын) әкем сияқты қиын тіршілікті бастан өткермеген екенсіндер. Менің жасым он төртте. Әкем қырықтың біріне қадам басты. Он бірінде әкесінен айырылып жетім атаныпты. Басын жерге соғып еңірепті. Арман қуып азап тартыпты. Шаршапты. "Шаршамаса өмірдің мәні жоқ," депті бір ғұлама. "Бірінші байлық денсаулық, екінші байлық ақ жаулық" деп менің анам Мекенге үйленіпті. Дүниеге мен келдім. Артымнан қарындастарымды ерттім.

	Байлықты, әулетті айтып шіренесің. Менің әкем неге мақтанбайды. Қазіргі бұл дүниедегі ең миллионер адам Байболат– менің әкем. Оның алтыны – бізбіз. Досы да жетерлік. Ал шикіл сары сен жаныңдағы адамыңды сатып кеттің. Үлкендер "әке тұрып, ұл сөйлемейді" дейді. Өйткені оның көргені мол. Әлгінде бізге қарсы оқ аттың. Ниетің де дұрыс емес шығар. Қате тимей, бата тисе мен қайттім? Жетім атанып, қара жамылуым керек пе? Ех, дүние-ай. Айдалада, кап-қара түннің аясында екі адам отыр. Екеуі де екі түрлі. Шикіл сарының молырақ ішіп жеуге, дәулет жинауға, басқалардан үстем болуға, қала бере досын, жолдасын, танысын жауға тастап кетуге дайын тұр. Қайыс қараның да тірлігі белгілі. Шикіл сарыға қарағанда, бір тоға жуастау. Айтқанға ергіш, уәдеге көнгіш. Талай рет басына таяқ тиген. Дегенмен де әкемнің сөзіне қайраттанып, көтеріліп қалды. Мүмкін демеушісі жоқ, жетім атанып, жасы өтті ме екен? Пау, мен не деп кеттім. Үлкендердің мінін айтып, мінезін таразы-лауға құқым бар ма?

	–Жылына ғой, балақай, – деді қайыс қара отты маған қарай жылжытын. Шикіл сары үнсіз. Қолынан билік кетіп, бос белбеу күй кешулі.

	Сәлден соң шикіл сары: – Батыр жігіт, саған байлағаным, – деп екі-үш үйректі әкеліп алдымызға тастады. Әкем бұл тірлікке мән бермеген күйі қара тастай қатып, мелшиді де қалды. Мылқау тыныштық. Сыртсырт жанған шөмшек от. Таң бұл сәт құланиектеніп, Жоңғарға таянып, қиыр бет ақ шапаққа бояна бастаған. Әкем үнсіз-түнсіз күйі шақшасын саптама етіктің қонышына қағып-қағып жіберіп, насыбай атты. Шикіл сары көз астынан ұрлана қарап, басын шайқады. Кенет Ақжал пысқырынып, құлағын қайшылады.Сөйткенше қақ төбемізден таңғы ауаны жаңғырықтыра сұңқылдап сыңар аққу ұшып өтті. Әкем аң-таң күйі қаракөк аспанға үздіге қарап, сыңар аққуды ұзатып салды. Шөмшек оттың сәулесінде жүзі қызараң тартқан ол қозғалақтай бастады да: – Әй, әулетті пенде, біз қай жерде отырмыз, – деді гүр етіп.

	– Майдакөлдің жағасындамыз, – деді шикіл сары елең етіп. Маңайды тағы үнсіздік басты. Көлдің алып түкпірінен "ауп" деген әупілдектің үні естілді. Таудың сұлбасы енді-енді айқыңдалып келе жатыр екен. Түн қараңғылығы қиырдан толқынды теңіздей жан-жағын кеулеп ауқымданып келе жатқан ақ шапақтан сескеніп, құбылаға қарай серпіліп барады. Төбеден андыз-андыз жұлдыз сығалап, қияқ ай өңі кеткен орамалдай бозарып, көкжиекке еңкейіпті. Бұл сәт сыңар аққудың тағы да мұңды үні естілді.

	– Бұл не жұмбақ? Әкем өне бойының сүйектері сықыр-сықыр үзіліп орнынан тұрды. Қасаң қимылмен мойынындағы бесатарды жұлып ап, оқ салып, шарт еткізіп шаппасын қайырды. Құдды дауыл алдындағы тыныштық бұзылғандай. Сыңар аққу төбемізді үшінші рет айналып ұшты.

	–Атаңа нағылет, тұрыңдар орындарыңнан, – деп әкем ақырып қалғанда селк ете түстім. Әкемнің қою қабақтары жауар күнгі бұлттай түксиіп, түктері жыбырлап кеткен екен. Қос аңшы орнынан атып тұрысты.

	– Кім атты? – деді әкем күркіреп.

	– Нені? – деді шикіл сары елпілдеп.

	–Зәндемнің түк білмей қалуын. Қудың сыңарын. Қазір көлдің жағасын тінтіп шығамын. Абыройларынды айрандай төгемін. Айт, қане. Әкем мылтықтың қарауылын екеуіне бағыттағанда зәрем ұшып кетті.

	– Әке, әкетай! Мұның не? – деп қолына жармаса кеттім.

	– Ата көрмеші. Ертең өзіңе пәле жабысады.

	– Жоғал ары, – деді әкем қолымды қағып тастап.

	– Екі арам өлсе, жер кемімейді.

	Саусағын мылтықтың шүріппесіне жақындатты. Дегенмен де адамға жан керек екен. Қайыс қара шикіл сарыға мойынын бұрып еді, онсыз да жаны мұрнының ұшында тұрған шикіл сары тізерлеп отыра кетті.

	–Құдай төбемнен ұрды. Аш көздіктің кесірі.

	Кешіре гөр, ағатай...

	Мұндай қорықпаспын. Ашулықпен атып жіберер деп зәрем жоқ. Әкемнің жүрегінің сарт-сұрт соққанына дейін маған естіліп тұрған сияқты.

	– Ақжалды әкел, – деді ол кенет мылтығын түсіріп, жүзін маған бұрып. Әкемнің түсі бұзылып, көзіне қан толып кеткен. Ат үстіне лып етіп қонып, қамшыны қонышына тығып, әкем кесек қараға бұрылды.

	– Әй, сен қара күшік, ынжық екенсің. Анау боқтығыңды жинап ал да, бұл маңнан көзіңді құрт. Сендей қор үшін мен жер боп тапталып тұрмын. Қалай ғана жыртқышқа есе бердің, – деді Ақжалдың басын бұрып.

	– Ал, сен күнаһар пенде, маған мүңлықтың сыңарын тауып бересің. Жерден қазған көр де саған артық. Көл түбіне шірітемін. Түс, алға.

	Гүрс етіп мылтық атылды. Шикіл сары жерге етбеттей құлады. Көкірегім тыз етті. "Өлтірдің" дедім жанұшыра дауыстап. Тау жаңғырығып кетті. Бұл екі ортада шикіл сары орнынан көтеріліп, тірі екеніне өзі де аң-таң, состиып тұрып қалды. Ақжалды шаужайлай жабысқан қайыс қара әкеме жалынып жүр.

	– Айналайын, ер мінезді қазағым. Ол менің бастығым еді. Аяушылық етші, – дейді. Әкем оған кекжие қарады. – Осы шірік үшін сонша таусылып, – деді мырс етіп.

	– Оллаһи, шыным. Аудандық электрлендіру мекемесінің бас есепшісі Сырбаз Сартбаев. Мен жүргізушімін. Әрі құрдас, – деді қайыс қара безілдеп.

	– Солай де. Жыртқыштың ірісі не, әлсізі не. Бәрібір қан ішкен қанішер. Сендей ынжықтан басбұзар тентегім жақсы. Жан керек екен, жоғал қане! Түнгі дауыс ағарып атып калған таңды жаңғырықтырып жіберді де, бір сәт "Жыртқыштың... ірісі не, әл...сізі... не. Бәрі...бі...ір қан і...ш...кен қанішер" деген дауыс қайтып оралды.

	– Адамды ақша, байлық есіртеді. Қала бере арақ-у еліртеді. Мен сенің дүмбілез көкірегінді басайын, мерез ит. Қане, түс алға.

	– Шикіл сарының жүрегі аузынан шығып кетердей. Алға түсіп, дедектей басып бапа қамысты иінге қарай беттеді.

	– Пау, дүние. Бұл адам баласына не көрінді. Өңшең қатігез. Бірін-бірі қуантудың орнына ренжітуге асық. Көңілін көтергеннің есесіне, ескі жараның аузын тырнап, қан қақсатады. О... жасаған-ай...

	Әкем күңіреніп кетті. Таң алдында осыншама күйзелгеніне менің де тауым шағылғандай.

	Енді бір сәтте қамыс ішіне бойлап кіріп кеткен шикіл сары өлеусірей басып, ат үстінде тұрған бізге беттеп келе жатты. Жүзімді тайқытып әкеттім. Әкем де жерге қарады.

	–Ит-ай, ит-ай. Дүниенің ақ-қарасын безбенге салар құны жоқ, мәңгүрт сорлы-ай. Қос аққуға бір оқтың жететінін білмеуші ме ең...

	Әкемнің дауысы дірілдеп шықты. Шикіл сары басын жерден көтерер емес.

	– Кешірші мені, азамат, – деді ол бір сәт күңк етті. Әкем басын көтеріп алды. Көк шалғынның үстінде қудың сыңары жатыр. Құдды той күні ақ шатырдай боп киінген әлжуаз, әсем қалындық дерсің. “Осыншама сұлу ма еді, киелі құс,” деп күбірледім.

	– Балалар, қаршығаны, бүркітті жыртқыш құстар санатына қосамыз. Ал аққу құстың жөні басқа. Ол– махаббат тәңірі. Бірі өлсе, сыңары өзін құрбандыққа шалады, – дейтін Кәмила апай.

	–Түс, алдыға, – деді осы сәт әкем

	–Мен сенің айуаннан бетер тасбауырлығыңды әшкерелейін. Билікті білегіне іліп, қатігез болған қандай екен?

	Әкем айтқанынан қайтпады. Шикіл сары мен қайыс қараны қос мөшек толы үйрек-қазымен, аққумен табиғат қорғау мекемесіне апарып тапсырды. Жылқыны тауып, жайлауға жеткенше түнерумен тіл қатпады. Осы бір оқиғаны есімнен шығарар емеспін. Әкем несіне қатты қайғырды екен.

	–Жеріме құрық салды. Көлімді лайлады. Бұл не деген тақсырет, – деп күрсінгенін айтсаңшы.



	ЖАЙЛАУДАҒЫ КӨҢІЛСІЗ БІР КҮН. ЖЕДЕЛ ЖӘРДЕМ



	"Дүние-ай, кімге опа бердің?"

	(әкемнің сөзінен)



	Түске таман тау-тасты аралап кеткенмін. Сәбидей күліп, күн күлімдейді. Жайлау үсті әп-сәтте сағым аққан дарияға ұқсады да қалды. Күн сәулесіне ілініп тұрған жез қоңырау – бозторғай көк аспанда шырылдап ән салады. Таяқ тастам жерде “тау суы таусылмайды” деп жар салып, құж-құж жағасын тынымсыз соққан Селдей күркірейді. Биіктен карасаң, оймақтай алаңқайда ертегі қоныс орнап қалғандай. Әне, Мәкен шешем бие сауып оралды. Дәкен жеңгем аяқ-аяғына тимей, түскі асты қамдап ұшып қонып жүр. Желідегі құлындардың маңында қызықтаған қос жиен Айдос пен Адайдың қарасы көрінеді. Әзірейілдей сұс танытқан Ақмойын да бүгін жуас. Мүмкін көңілсіз шығар. Арыбері кіріп шыққанды көзін бір жұмып, бір ашып қарсы алып, шығарып сап жатыр. Әкемді іздейтін сияқты. Ол болса төрт күннен бері төсектен бас көтермей сұлқ жатыр. Сонау күнгі етекке бөлініп кеткен торы айғырдың үйірін алып қайтқаннан бері, ыстығы көтеріліп, түнімен көз ілмей есі шықты. Жақын қоныстағы жора-жолдастары кеп көңіл сұрап, ауруханаға жатуын өтінген. Әкем міз бақпады.

	Ойымды құйғыта шапқан топ аттылының түяқ дүбірі бөліп кетті. Әлгінде ғана төменгі ауылдың жігіттері көкпарды үйге тастап, сыйын алып, басқа бір серкені құбылаға қонған ауылға әкеткені әкемнің көңілін аулағаны ғой. Дода десе ішкен асын жерге қоятын Мақан жиен, солардың ішінде торы айғырды мықты жылқы деп қалап алды. Анау алдындағы серкеге таласқан екінші бірі сол Мақан. Ертеңгісін біздің үй денсаулығына шарапаты тиер деп, әкеме арнап мал атап сойған.

	Қонақтар жинала құман ұстап, сүлгі ұсыну менің еншіме тиді. Ақкөңіл самаурын қазақ үйге кіріп, сан шықты. Белдеуде Ербек ағаның аты байлаулы тұр. Сонау етектен жайды естіп, атсоқты боп келген жайы бар. Әкемнің ағасы ғой.

	–Көзіңнен айналайын, – деп маңдайымнан сүйіп, бір күрсініп үлкендердің ішіне енді. Бәрі, бәрі былтырғы жылғы той жасағандай. Тек, дүние шіркін, тау асардай бұлқынатын асқақ ән шырқалмады. Оның есесін қабағы салыңқы көптің: "Е, дүние-ай! Өтіп бара жатқан уақыттың зымыраны-ай. Құдай алдынан жарылқасын. Ағайынды ағайынға қосқан көпшілім-ай" деп күрсіну мен шер басты. Әкемнің екі-үш күннен бері жағдайы төмендеп кеткен. Түнімен сандырақтайтынды шығарды. Көңілі жарым жүрген жайдан сақтасын. Әлсін-әлі тамағыма ащы өксік тығылып, жанарым жасқа толып кетеді.

	Тал түсте қызыл кресті жедел жәрдем машина кеп тоқтады. Ақ халат киген дәрігердін де сөзі қысқа екен. Елдің "дәм татыңдар, қымыз ішіңдер" дегеніне бас шайқап:

	– Ауруды киіндіріңдер, – деп әмір берді.

	– Жанына біреу отырсын.

	Барлық жағдай белгілі. Қанатжан ағайым жылқыдан аттап баса алмайды. "Шаруашылыққа қымыз керек" деп бас зоотехник жиырма шақты бие байлатқан. Мәкен шешем соның қамыңда. Дәкен жеңгем осы үйдің отымен кіріп, күлімен шығады.

	– Шыңғыс-ай сенің жөнің, – деді ыңқылдаған әкем. Қоршаған елдің аузын қайтіп тиярсың.

	– Баласын медет тұтқаны-ау, – деді бірі. – Қолдыаяқты бала ғой. Әкесіне жәрдемдескені жөн, – деді екінші бірі.

	– Ал Шынғысжан әкеңді дұрыстап емдетіп қайт. Тілеуіңді берсін, – деді Есқали қарт менің қолымды алып. Жедел жәрдемнің кереуетіне жатқызып, мен жанына отырып, машина орнынан қозғалғанда, әкем оң қолын көтеріп жағалай тұрғандарға "хош" деп күбірледі. Ақжалды да ұмыткан жоқ. Иесінің емханаға кетіп бара жатқанын жануар сезді ме кім білсін, басын көтеріп, құлағын қайшылап оқыранып қалған.

	–Ии... жануар-ай. Иесінің халін бұл да сезіп жатыр, – деді Далдабай жылқышы. Бірде ойға құлап, бірде өрге күшене ұмтылған машина әп-сәтте Биесимастан асып, Суыққа еңкейді. Әкем қалғып кеткен сияқты, көздерін жұмып алыпты. Ары-бері қисайған машинаны да елең қылар емес.

	Есіме әкемнің Ақжалды мақтағаны түсті.

	– Әй,балам. Жылқының пірін Қамбар ата, сиырдыкін – Зеңгібаба, түйенікін – Ойсылқара, қойдікін – Шопан ата, ешкінікін – Сексек ата деп атайды халық. Оның ішінде аса құрметтісі жылқы малы. Ердің қанатына теңеген. Бабам мініп, сауытын киініп, қылышын асынып, жауына ойран салған. Қазақ мінісін ат басындай алтынға айырбастамаған. Патша тағы арғымақ мінген жігіттің көлеңкесінде қалыпты. Пах, шіркін. Тұрған тұрысына көз салшы. Тфә, тфә. Ешкі бас, салқы төс, құс кеуде. Артқы аяқтарына салмақ тастап тұруын, – дейтін әкем.

	Шыңдығында Акжалдың да әкем десе жаны бөлек. Иесін көрген сәттегі тірлігін көрсең. Басын көтеріп, құлағын қайшылап, оқыранып жетіп келеді.

	–Әй, жануарым-ау. Мені сағынып қалдың ба? – дейді әкем де. Жалын қасып, сауырын сипаған сәт Ақжал да иесіне сүйкеніп, еркелеп есі шығады. Жануар екеш жануардың қоштасуын қарашы. "Иең де жазылар, әлі мауқынды басасың, Ақжал" деймін күбірлеп, тек сол күндер тез келсе екен.



	Тамыздың он жетісі. Төртінші бөлме

	Емхананың темір төсегі ауық-ауық сықырлайды.

	Көзім жұмулы, көңілім ояу. Тілеуберді дәрігер:

	– Бөке! Мәкен замандасымыз да жұмыс басты ғой. Бір үйдің тыныс тіршілігі, күн көрісі дегендей. Жаныңда балаң бар. Алып кел, барып келіңе жарар. Ауруың асқынып кетіпті. Емдерміз. Тек ештеңе ойлама. Асықпай жазылып шық, – деген әкемді алып келіп, түнімен укол салып, емдеген. Палатаның ішіне маған арнап кереует қойғызып, әкемнің жанына жатқызды. Әкемнің бір кездегі нарттай жанған жүзі бозарып, қан-сөлсіз. Жанарлары әлсіз шырақтай жылтырайды. Сақал, мұрттарына ептеп-ептеп ақ түсе бастапты. Жағаға жылжыған толқындардай, сызат-сызат әжім жүзін құрсаулап алған. Ауық-ауық ыңқылдап қояды. Отыра бергенге шыдамым таусылып сыртқа шығамын. Ұзыннан ұзақ созылған дәліз. Ұсқынсыз киім киген өңшең бір қабағы қатыңқы адамдар. "Шіркін-ай" деймін ішімнен күңкілдеп. Бұл дүниеде аурухана деген мүлде болмаса. Адам атаулы өмірін тек қызықпен ғана өткізсе. Мүмкін сонда олар бірімен бірі шығысып, өмірдің жақсылығын көріп, рақатын біліп өтер ме еді? Бірақ мен бір нәрсеге таңмын. Тіпті өздері ауырып жүріп, әкем екеуміз жатқан бөлменің жанынан өткенде, неге ғана бөрі көргендей шошынады екен? Түсініксіз жұмбақ. Әлде әкемнің ауруы қауіпті ме?



	Тамыздың он тоғызы. Әкемнің қуанышы

	Әкем түнімен ыңқылдап шықты. Жүзі домбығып ісіп, көздері қызарып, ерні көгерең тартқан. Емхананың тіршілігі дүрбелең. Келімді-кетімді адам. Ұйқың келмейді.

	– Әке, түнімен ауырып шықтың ғой, – дедім. Тіл қатысуымыздың басы осы. Ол басын шайқады.

	– Түс көрдім, – деді ол.

	– Жақсылық па, әке?

	– Әрине, – деді ол күлімсіреп. Жағы арса-арса боп, сүйегі шодырайып, көзі шүңірейіп тұр.

	– Құлыным, сен үлкен азамат боп өседі екенсің, – деді ол.

	– Оп, бәле, – деймін көңілін аулап.

	– Ақжалды мініп, сонау тауды асып кетіпсің.

	Маған қолыңды бұлғайсың.

	– Ойдайт деген-ай. Бірақ, әке мен сенің ұйықтамағаныңды сезіп жаттым, – дедім тақымдап.

	– Әке сен ауырдың. Ыстығың қырыққа барды. Укол салған медбибіге сыбырлап "баламды оятып алмаңдар" дедің. Осың жалған ба?

	– Ал, шын делік. Дәріні асап-асап жеп жатырмыз. Құдай қаласа жазылып, ел қатарына қосыламыз, –деді ол мені көңілдендірмек айлаға көшіп. Өңінің жүдеулігі, қабақтарына орнаған мүң, жарқылдап жүретін шағына көлеңкесін түсіріп, шуақ шашқан көңіліне кірбің орнатқаны белгілі боп тұр.

	– Балам, адам қорлықты аурудан көреді екен, – деді әкем сәл үнсіздіктен соң. Сөйтті де ол сөзін ары қарай жалғай алмай булықты. – Дұшпан атқан оқтай екен, мына дерт... Әкем тас мүсіндей қатып, көзін бір нүктеге қадап, тым-тырыс қалды.

	– Уайымшылемесеңғой, әке,–дедімжанұшырып. Әкем тырс үндемеді. Менің көз алдыма тор бүғауда қалған батыр елестеді. Ерте, ерте, ертеде, қырқысқан ойранда, Баян батыр қапылыста жау қолына түсіп, туған жерден алыста, тар қапаста жатады. Сынаптай сырғып күндер, аршындап айлар, жылжып жылдар өтеді. Сағынышы сары уайымға ұласып, кешегі тұлпар мініп, жауына қырандай шүйілген күндерін, көкжиекті белдерін, шомылған айдын көлдерін, әкесін, шешесін, жарын, балаларын ойлап құр сүлдері қалады. Соңда ол:

	– Ау, көк бұлт, шарықтай ұшқан құс, уілдеген жел, ел шетіне хабар айтыңдаршы, – деп зарланады екен. Бұл Құдайтағаланың құлағына шалынып, батырдың қос иығыңдағы періштелерін елге жіберіп, қол келіп, оны тұтқыннан босатыпты дейді. Бәтен әжемнің әңгімесі ғой. Бұл жерде емхана – зындан, дерттің алдын алушы – дәрігер ғана. Әкем менің ойлағанымды біліп қойған сияқты.

	– Балам, дәрінің пайдасы шамалы көрінеді. Үйге қайтсам қайтеді, – деді ол менімен ақылдасып.

	– Әттең, дәрігерлер жібермейді-ау.

	– Әке, сен Ақжалға, мен Торыайғырға мініп, бір шырқасақ, шіркін, – деймін әкемді қостап.

	– Қарасуыққа барар ек. Жаратқан жақсы құдайай. Көк сүңгі шыршаларды, таудан құлай аққан Селдейді тамашалап, саф алтын ауасын жұтып, жазылып кетер ме едім, – дейді ол қуанып.

	– Әрине.

	– Мұрныңды ұрайын. Осыны маған біраз бұрын неге айтпағансың.

	Кенет әкем қайта тұнжырады.

	– Құлыным-ау, балапаным-ай. Мен сені көңілдендіргім кеп кетті, – деді ол бір сәт жұлып алғандай. Өңі қызараң тартып, маңдайы жіпсіп сала беріпті.

	– Шай ішейік, әке, – дедім терезенің алдында тұрған термосты қолыма алып.

	–Балам, мына сөзің құдай жөні, – деді әкем қуанып. Алғашқыда қомағай тірлік танытқанымен әкем әп-сәтте өзгеріп шыға келді.

	– Ту, ыстықтап кеттім, – деді ол екі шыны аяқ шай ішкеннен соң, төсегіне бет түзеп.

	– Шыңғысым-ай, мына тірлікке шыдай алар емеспін. Қапаста жатқан тұтқыннан нем кем? Тырс үндемедім. Жаны жылап жатыр. Соның белгісі боп, кереует сықырлап қоя берді.

	– Әке, – дедім жанына жақындай.

	– Ауырып жатырсың ба?

	– Е, жоқ. Ішім пысып кетті. Адамның жұмыс істемегені өлгені ғой, – деді әкем түнеріп.

	– Әке, сенен бір нәрсе сұрасам айтасың ба? – дедім. Ол басын жастықтан жұлып алды.

	– Құлағым сенде, құлыным. – Әкем тершіген маңдайын сүртті.

	–Осы біз кім боламыз? – дедім.

	– Кімі несі? Адамбыз. Қос аяқты пендеміз, – деді ол таңырқаған күйі.

	– Бабаларымыз кім? Қайдан таралдық, – дедім сөзімді түзеп.

	Әкемнің көзі жайнап сала берді.

	–Жеті атаңды айтасың ғой. Тфә, тфә, тілім тасқа.

	Бұл ой сенің зердеңе қалай келді.

	–Бұл тірлік менің санама кірмепті-ау. Дұрыс-ақ. Мен айыптымын. Казақ қырық рулы. Бірақ жас бала ата тегін білген жөн. Әлгінде қайғырып отырған әкем, әп-сәтте құлпырып сала берді. Ары-бері бұрылып, бата бергендей ішінен күбірлеп алып, маған қарады.

	– Тыңда. Арғы атаң Кенже, – деді ол.

	– Кенже, – дедім мен де қайталап.

	– Кенжеден Сақай туады.

	– Ие.

	– Сақайдан Мырзақұл боп өрбиді.

	– Сонан соң?

	– Мырзақұлдан Тоқпанбет.

	– Тоқпанбет.

	– Тоқпанбетген Телібайдың тоғызы тарайды.

	– Оның қайсысымыз?

	– Сәл шыда, құлыным. Біз Болысбектің ұрпағымыз. -Иә.

	– Болысбектен менің әкем Асылбек туады.

	– Дұрыс-ақ.

	– Мен Асылбектің баласымын. Сен менің құлынымсың.

	– Оп, бәле.

	– Осыны ұқ, қарағым. Қане, қайталай қойшы, – деді әкем маған сынай қарап. Мен мүдірмей жауап беруге бар ынтамды салдым.

	– Міне, дұрыс. Сен арқылы біздің ұрпақ ары қарай жалғасады. Ошақтың оты сөнсе, қазан қараң. Ұрпақ өшсе, бәрі қараң, – деді әкем толқып. Көзіне жас кептеліп тұр. Көңілдендіремін деп күйіндіргеніме өкініп, қабағымды түйдім.

	– Әй, балам-ай. Мен қажып отырмын. Ерлік біткен жерде қулық, үміт біткенде торығу басталады. Мен енді қапаланбаймын. Сен жарадың, ұлым, – деді сәл еңкейіп кеп маңдайымнан сүйіп.

	Әкем тыныш ұйықтады. Мен қос бүйіріме кезеккезек аунап шықтым. Көзім бадырайып ашық жатыр. Терезе жаққа көз тігемін. Ай шалқасынан туыпты. Екіүш жаңасы болар. Әжеме ұқсап "жаңа айда жарылқа, ескі айда есірке" деп күбірлеп қос алақаныммен бетімді сипадым. Самсаған жұлдызды әлем. Әне бір жұлдыз көк аспанға жарық сызат жол жасап, көкжиекке сіңді. "Біреудің демі таусылды" дейтін әжем. "Дүниедегі тірі пеңденің өз жұлдызы бар. Ол сөнген күні сен де сөнесің". Сенерімді де, сенбесімді де білмей екіұдай оймен арпалысып есім шықты. "О, құдіретті күшті табиғат! Ешкімнің отын сөндірмей-ақ қойшы. Осы түнде бір ауру қарт дүние салды. Бәріміздің бойымыз аза бойы қаза болды. Әлгіндегі жұлдыз сенікі шығар. Кім біліпті? Менің жұлдызым қай жерде тұр екен". Терезенің жақтауынан кірген жел пердені тербеп өтті. Дүние деген бір қызық. Әкем неге көзіне жас алды? Түсініксіз бір жұмбақ.



	АЛТЫ САУСАҚТЫ АҚСАҚ БАЛА. ТАМЫЗДЫҢ ЖИЫРМА ЕКІСІ...



	Аяғымның ақсақтығы, саусағым алтау болғандықтан

	(ауру баланың сөзі)



	Ертеңгісін әлдекім есік кақты. Сыртқа шықсам, құлағы қалқиған, дөңмұрын бала тұр.

	– Мен саған келдім, – деді ол ыржиып. – Танысып қояйық. Менің есімім Тұяқ. Кешеден бері сыртыңнан сені көріп жүрмін. Мұндағылар ылғи кішкентай екен. Ол қолын маған ұсына берді. Мен де ұсына беріп, қолымды қайта тартып алдым. Денем түршігіп кетті. Алты саусақты бала. Бір-бірімен жарыса өскен сексеуілдің шырпысындай жіп-жіңішке, бас бармағы ересен дәу.

	– Қорықпа, – деді Тұяқ сәл күлімсіреп.

	– Аяғымның ақсақтығы, саусағым алтау болғандықтан. Әжем солай дейді. Тұяқ “р”-дың орнына л, ш-ның орнына “с” деп сақау сөйлейді екен.

	–Танысқың келмей ме? – деді енді кектенген Тұяқ. Қапелімде беймаза күй кешкен басым оны аяп кеттім.

	– Е, неге? Менің атым Шыңғыс, – дедім.

	– Тоқта, тоқта сен анау-анау атақты Шыңғыс жазушының баласысың ба? – деді көзін өңменіме қадаған Тұяқ.

	– Е, жоқ,– деппін сасқанымнан.

	– Менің өз әкем бар.

	– Онда сенің атыңды неге Шыңғыс деп қойған, – деп түйді Тұяқ. Кәдімгідей шын пейілмен айтып тұр. Жүрегім дүрс-дүрс соғып кетті. Шындығында мына бейтаныс бала ақылмен сөйлеп тұр ма дедім ішімнен.

	– Тұра тұр. Әлі мен де сен сияқты боламын. Аяғымды операция жасатып дұрыстайды. Сол кезде жазушының баласы екеніңді мойындайсың ғой, – деді Тұяқ мені мақұлдатып.

	– Иә, – деймін. Көзім тас төбеме шығып кеткен шығар.

	– Жүр, далаға шығайық. Мен саған машина айдауды үйретемін, – деді беті жыбырлаған Тұяқ.

	– Ол кімнің машинасы? – деймін Түяққа.

	– Бекзат ағанікі. Соны да білмейсің бе? Осында мені алып келген айқыш-ұйқыш қызыл машина ше? Жоламаймын десеңде Бекзат аға үйретеді, – деді ол.

	–Дұрыс-ақ, – дедім Тұяқтың арқасынан қағып.

	–Сен Бекзат ағаңа қазір барып машинасын үйрене бер. Біраздан соң мен де жетермін.

	– Рас па?

	– Оллаһи, шыным, – дедім.

	– Алақай, алақай! Шыңғыс менімен ойнайтын болды, – деді ол. Тұяқ екі қолын шапалақтап, дауыстап еді, дәліздің іші әп-сәтте дүрлігіп сала берді. Сөйткенше анандай беттегі жетінші палатадан бойжеткен қыз жүгіріп шығып, екпіндей басып Тұяққа жетті.

	– Бауырым-ау, енді көрсетпегенің осы ма еді? – деп еңкілдеп жылап жіберді. Тұяқ аң-таң боп, сәл тұрды да, қолды бір сілтеп, дәліздің бойымен сыртқа беттеді. Бұл екі ортада ақ халатты қос дәрігер шыға келмесе не болатыны белгісіз еді. Тұяққа да жан керек екен. Жанұшыра жүгіріп жетінші палатаға қойып кетті.

	– Ағатайлар-ай. Өкіл салмашы. Мен бұзық болмаймын, – деп шырқыраған үні жан дүниемді сырқыратып кетті.

	– Қор болған бала-ай, – деді бар оқиғаға куә атанған ақ басты әйел.

	– Не жазды екен, тәңірге.



	Тамыздың жиырма тоғызы. Ауылдан келген ағайындар. Жарық күннің жақсысы-ай...

	– Төртінші палата. Сіздерге біреулер келді, – деді есікті ашып-жапқан ақ халатты әлдекім. Әкем ұйқылы-ояу жатқан. Кереуеттен кеудесін бір көтеріп, қайтадан сылқ етіп қисая кетті.

	– Құлыным, кім екенін біліп келші, – деді күңк етіп. Зыр жүгіріп сыртқа шықтым. Есіктің көзінде бір топ адам тұр. Қанатжан ағам, Мәкен шешем, жезделерім Мэлс, Ахметбек, әпкелерім Жанат, Жарылқасын, Алтын, Бинүр, қарындастарым Сәуле, Шынар, Назгүл.

	– Қарағым-ай. Әкесіне сеп болғаныңнан сенің, – деді Алтын әпкем көз жасын іркіп, бетімнен сүйіп.

	– Бөкемнің халі қалай? Өзі жүріп, сыртқа шыға ала ма?

	Басымды изеймін. Жағалай қол беріп амандасып шыққанша Алтын әпкем тақымдап қояр емес.

	– Жаным-ау, бір жөніңді айтпаушы ма едің. Сұрақты жауапсыз қалдырып, кілт бұрылып, дәлізге кіріп, әкеме жеттім.

	– Әке, ағайын-туысқанның бәрі келіпті. Алматысы да, Қоғалысы да бар, – дедім. Әкем теріс айналып, күңгірлей жөнелді.

	– Туһ, бәрі естіп қойған екен ғой. Несіне әуреленді екен. Жұмысын тастап, жол жүріп шаршап...

	– Әке, әке. Ауырмайтын адамдай кеудеңізді көтеріп, ширақ басып дегендей. О, шіркіндер де бір қуанып қалсын, – деймін.

	– Құдай жөні, – деді әкем.

	Ол терезе көзіндегі дөңгелек айнаның алдына кеп аз-кем аялдады. Сақалы өсіп, құлағы қалқиып, бет сүйегі шодырайып, қысық көздері шыңырау түбінен көрінген судай жылт-жылт етеді.

	– Пәтір-ау, таң асырып бәйгеге жаратқан тұлпардай. Пай-пай дүние. Не боп кеткенсің, – деді ол дауыстай сөйлеп үнінен танданыс пен күйініштің аңысы сезілді.

	– Көңіл сұрап келген адамдарға не дейміз? – деді әкем сонан соң. Өз түрінен өзі шошынып тұрғаны анық.

	– Кетеуің кетіп қалыпты-ау. Мұнысы қалай? – деді ол сыбырлай өз-өзіне сұрақ қойып.

	– Ел мына менің түрімнен қорқып жүрер?

	Есік көзінде менің күтіп тұрғанымды ол енді ғана байқады ма, кебісін сылпылдатып көмек күткен жандай жаныма жақындап келді.

	– Әй, бала сен мені жаманда, – деді әкем сұқ саусағын шошайтып.

	– Тамақ ішпейді. Дәріге де зауқы жоқ де. Ұрысты мен-ақ естиін. Әкемнің бетіне таңдана қарадым. Әлсіз жанарынан "елді ренжітпейік. Олар да қабағын түйіп, күңіренбесін" деген сыңай танылды.

	– Уәде ғой, – деді ол қолын ұсынып.

	– Уәде, – дедім мен.

	– Тарттық, алға, – деді әкем күлімсіреп. Әкелібалалы екеуміз кең дәлізді аралай сыртқа беттегенде, ол күрсініп қалды.

	–Жарық дүниенің жақсысы-ай...

	Дәліздің түкпірінде тұрған елдің ары-бері қозғалғаны байқалды. Әкем көңіл сұрап келген жекжат-жұратты жан азабын сездіргісі келмей (уәде бойынша) анандайдан ақжарқын дауыспен:

	–Ау, ауыл боп көшіп келгенсіңдер ме, түге.

	Халдарың қалай? – деп сәлемдесті.

	Сәуле де, Шынар да, Назгүл де алғашқыда бос белбеу танытып үнсіз тұрған. Әкесінің дауысын ести сала, жүгіріп кеп, таласа-тармаса құшағына қойып кетті. Жанарлары жасқа шыланып, сабыр қылған топ, осы бір көрініске жүректері езіле қарап қалыпты.

	– Құлындарым, менің. Сағындым ғой, сендерді, – дейді әкем қыздарының кезек-кезек бетінен сүйіп, шаштарынан сипап.

	– Ау, балалар, болды енді. Әкелеріңді босатыңдаршы. Үп-үлкен Сәуленікі не. Өзі ауырып жүргенде. Бізге де әкелерің керек емес пе? – деп дуласқан әйелдердің дауы естілді. Ыққан балалар жоқ. Әкелерінің құшағынан шыққысы келмейді.

	–Амансыздар ма? – деді бір сәт есін жиған әкем.

	–Есен-саумыз, бәріміз. Бізді құдай ала ма? – деді Бәтен әжем көзін жасқа шылап.

	– Көке, қалайсың?

	– Дәрігерлер не дейді?

	– Ac ішуің қалай?

	Жан-жақтан жаңбырша жауған сұраққа, әкем бәрінің қолдарын ала жүріп ретімен жауап берді.

	– Жүр, сыртқа шығайық, – деді ол, аурухананың қатаң тәртібіне үйреніп қалғанын байқатып.

	– Дәрігерлерің ұрсып жүрмей ме? – деді бәйек болған бірі.

	– Олар да адам ғой. Біздің жайды да түсінер, – деді әкем.

	Аурухананың қақпасынан шығып, ашық далаға қарай жүгіре жөнелдім. "Ех... ех-ей, ғажап әлем! Сенің шарапатың осынша мол ма еді. Қаншама тіршілік, құшағыңа еніп, бойы жазылып сала береді. Әттең, анау көрінген көк шалғыныңа барып аунап алсам ғой. Мына дала құдды жас баладай керіле ме, өзі? Анау көк, қызыл шеңбер көмкерген табақша күн нұрын дәл осы бір тұсқа төге салғандай. Қараңғы да, қапас жерде жатып (әкемше – түрме) сыртқы дүниеден бейхабар тіршілік кешіппіз ғой. Міне, таудың самалы көше-көшені аралап кетті. Пах, боз жусанның ашқылтым иісі-ай. Танауды қытықтайды. Мына ғажап әлем мөлдірлік пен тазалықтың қазынасы шығар. Кәрі күн сәбидей күле ме? Анау көкжиекке көз тасташы. Бұлттар құдды аққудың қанаты сияқты. Шіркін, мына даланы кезіп жүре берсем-ау. Әттең, әкемнің дерті мені де, мынау емханаға әкеп байлап тастады-ау...

	Ары-бері сенделіп қайтып келсем, әкем бастаған топ орнынан қозғалмапты.

	–Әй, Шыңғыс. Мына ел мені жазғырып жатыр, – деді ол анадайдан араша сұрап.

	–Е, неге? – дедім. Мәкен шешем кәдімгі тергеушідей-ақ:

	– Әкеңе қарамайсың, білем. Әбден жүдеп, қу сүйегі қалыпты, – деді зілденіп.

	– Айтудай-ақ айтамын. Тамақ ішпейді. Аузына дәрі алмайды, дедім, "уәдеден" шығып.

	– Тумысымда емхана көрмеппін. Ине шаншытпаппын. Аузыма дәрі алмаған соң не сорым. Ептеп үйреніп келемін, – деді әкем жан-жағына мұңая қарап.

	– Сонау жақтан әуре боп келе бермеңдер. Қазір күздің қарбалас шағы.

	– Иә, Бөкем дұрыс айтады. Таң атқан соң, тауық боп шақырмасаң іс бітпейді, – деді Бәтен әжем.

	– Ал енді аман жүр, күнім. Бүкіл ел сенің тілеуіңді тілеп отыр. Тезірек бала-шағаңа оралғайсың.

	Әкем үнсіз ғана қол бұлғады. Өзіне салса мынау қапас дүниені тастап, бір үйдің асын ішіп, тірлігін еншілегендермен бірге еріп кеткісі бар. Әттең, дүниеай. Жүрегі дұрс-дұрс соғатын сияқты.

	–Әй, Қанатжан, – деді әкем інісіне дауыстап. – Тұра қашқандай, түге. Әкемнің үні қатқыл шықты. Қанатжан аға жүгіре басып бізге жетті. Ұзап бара жатқан топ аңтарыла артына қараған.

	–Тірліктерің қалай? Мал ше? – деді әкем.

	–Бәрі дүрыс. Жылқышы Далдабай кеше кешкісін Суыққа еңкейтті. Өткіз деп жатыр.

	– Ақжалды саған тапсырдым, – деді әкем.

	– Жүгенін шешіп, еркін қоя бердім. Қарасудың маңынан шықпайды,–деді Қанатжан аға.

	– Өте дұрыс, – деді әкем қуанып.

	– Ал құлағыңды сал. Дәрігерлер маған қан керек дейді. Үшінші группа. Бала-шағаларға білдірмей, өзің ұйымдастыр. Шыңғыс өзім ғой...

	– Құп болады, – деді Қанатжан аға. Әкем қайтарда тырс үндемеді. Бөлмеге келген бойда "ух" деп ауыр күрсініп, кереуетіне қисая кетті де күбірледі. "Ойпыра-ай, мына "түрмеден" қашан құтылармын. Бір минут жан саулыққа не жетсін. Жарық дүниенің жақсысы-ай..."



	Қыркүйектің оны. Әкем мен Қали жездем

	Әкемді орнынан тұрғызбайтын болды. Дәрігерлер қан құяды. Әкемнің кеудесін көтеріп отырғанының өзі бір қуаныш екен ғой. Кейінгі күндері ол қатты жүдеді. Ақ шүберектей қуарған өңіне қарап, ішімнен езіліп кетемін. "Ой, дүние-ай, шынымен әкемнің дерті асқынып, емдеуге шара қалмағаны ма? Сұмырай Далдабайдың сөзі рас боп жүрмесін. Анау көзіне көзілдірік киген батпан қараның келген сайын әкемді ары-бері қарап, біраз қарайлап, басын шайқап шығып кетуі қалай? Әжеме ұқсап "Жаратушы ием, әкемді қолтығынан демеп, дертінен айықтыр" деп күнде қолымды жайып, әкеме көрсетпей тілек тілеймін. "Әттең, дүние-ай, Қали жездемнің Алматыдан алып келген қуатты дәрісі шипа болғай" деп тілеймін. Алтын әпкемнің күйеуі ғой. Кімді айтсаң сол келеді демекші, осы сәт есік ашылып Қали жездем кіріп келді.

	– Бөке, ширақсың ба? – деді ол салған бойда жөн сұрап, қолын алып. Жауап орнына әкем басын изеді. Қысық көздеріңдегі мұң қоюланып, ерні сәл-пәл дір етті.

	– Бәрің амансыңдар ма? – деді сонан соң сыбырлай үн қатып.

	– Шүкір. Жиендерің сәлем айтып жатыр, – деді Қали.

	– О, танауларынан айналайын. Мені көрсе танымай қалып жүрер, – деді әкем.

	– Е, неге, нағашыларын ұмытып не болыпты, – деді күлімсіреген Қали жездем.

	– Әй, қара шотпақ, сен сыртқа шығып, бойыңды жазып қайт.

	Бас тартуға дәрмен жоқ. Оның үстіне әкем қабағын түйді. Шыға беріп, есік көзіне тоқтадым. Қали әкемді тұрғызып, орнын жөндестіріп, жаңа халат кигізді. Сонан соң білегінен ұстап, біршама үнсіз қалды.

	– Оу, Қали. Мыналар не дейді? –деді әкем, сәл үнсіздіктен соң.

	– Әзірге күшті дәріні қолданып жатыр. Әл беріп, қан толтырады, – деді Қали.

	– Тағы да талай күн мына тозақта түнейтін шығармын,–деп күйінді әкем.

	– Бөке, шыдайсыз ғой. Дүниеде дертті меңдетіп алған жаман. Батпандап кірген ауру, мысқалдап шығады. Өзіңізді өзіңіз қыстап тамақ ішіңіз. Ыстық сорпаның көмегі зор. Дәрі оңай жау емес, – деді жездем.

	– Жоқтан өзгені ойлап таусыла бермеңіз.

	Жүдегеніңізде сол ойдың кесірі. Әл жинау керек.

	– Әй, Қали-ай. Өзіңді өзің жамаңдыққа қию оңай дейсің бе? Жазмыштан асып қайда барасың? Міне, қырықтан асыппын. Әкем де осы жасыңда көз жұмған. Артымда улап-шулап бала-шағам қалады-ау дегенде, тұла бойым түршігеді,–деді әкем.

	– Бөке, шаршап қалдыңыз.Әңгіме осымен бітсін, – деді Қали сөзді бөліп.

	– Мен дәрігерлермен сөйлесейін.

	Қали есікке беттеп еді, әкем шала бүліңді.

	– Мына тірі аруақпен сөйлесуді ар көрдің бе, түге.

	Жездем екі-үш аттап кереуетке жетті.

	– Сен, сөз тында. Жер басып тірі жүргендегі түйсігім алдамаса, мен мына аурудан ұзамаймын. Онаңда ауылға қайтып, бірер уақыт бала-шағаның жанында болайын. Жөніңді айт, – деді әкем.

	– Бөке, бала болып кеткенсіз бе? Неден шошындыңыз,– деді Қали. Үні батымсыз шықты.

	– Бабам аян беріп кетгі. Дұрыстап жөнелтіңдер.

	Әкемнің жанына қойыңдар.

	– Түу, жазған-ай. Сіз мына түріңізбен жазылмайсыз. Қайдағыны-жайдағыны айтып,– деді Қали ашуланып.

	– Әй, сен ренжіме мыналарға бас-көз бол дегенім ғой.

	– Жаман айтпай жақсы жоқ. Ана Алтынды ренжітпе,– деді әкем ыңқылдай сөйлеп.

	– Тух, осыншама сұңғыла ма едіңіз. Бәрі орнына келеді. Тек ештеңе ойламаңызшы. Ал, мен кеттім. Дәрігерлер тарап кетеді. Сөйлесіп қалайын,– деді Қали жездем. Әкем тырс үндемеді. Есіктен кірген бойда;– Әке, әке. Сен жазылып кетесің. Жаңа Қали жездем айтты ғой,– деймін жүзіндегі терін сүртіп.

	– Балам, бәрін тыңдап тұрыпсың ғой,– деді әкем кері аунап түсіп.



	Қыркүйектің он бірі. Қали жездем ұмытып кеткен бір бума қағаздың сыры. Далдабай сұм.

	Әкем бір сәт мызғып кеткен. Ертеңгісін ойдажоқта ол: – Балам. Осы Далдабай келген жоқ па? – деп сұраған. Мен басымды шайқадым.

	– Е,– деді әкем.

	– Жұмыс шіркін адамның қанжығасына байланатын еншісі ғой. Ер жігіт жұмысқа жараған күні туады да, қолынан іс келмеген күні өледі. Малын шыр айналып, шыға алмай жүр ғой, бейшара. Неге сұрағаны беймәлім. Аз-кем үнсіздіктен соң әңгімесін ары қарай жалғастырған.

	– Балам сөз, тыңда. Ер жігітте үш жұрт бар. Өз жұрты, қайын жұрт, нағашы жұрт. Жақсы болсаң өз жұртыңның тізгіні қолыңда. Қайын жұртқа жұбайыңа қам-көңіл атансаң қадірлісің. Ал, нағашы жұрт сені төріне отырғызып қабылдап, жиен деп барын аузыңа тосады. Ішімнен зығырданым қайнап отыр. Адам аласы ішінде. Далдабай мен екеуміздің арамыздағы оқиғаны ешкімнің басына бермесін. Оның өзі бір хикая.

	Кенет көзіме қабырғаға қойылған орындықшаның үстінде жатқан түйіншек түсе кетті. Қолыма алсам, шиыршықталып оралған бір бума қағаз. Осыншама көрсеқызар ма едім. Алғашқы парақта "Күрес" қозғалысының үндеуі" деп жазылыпты.

	"Құрметті, қалайық! Қазақ жерін беймәлім боп келген қасіретті айуандықтың сыры мол. Қазақта "балаларын сыйлау үшін, бабаларын сыйлау керек" деген қағида бар. Қансоғыста, кеудесімен қорғап, жан алып, жан берісіп қалған қазақ жерінің қазіргі ахуалына құлақ салып көріңіз. Бүгінгі жай "Ақтабан шұбырынды, Алқакөл сұламадағы, туған жердей айырылған қиын екен, көзден мөлтілдеп жас келеді" дегеннен де қиын болып кетті. Сылқылдаған бұлақ, күрсінген көл, шулаған орман, сыбызғы шалған жел, жыртылып айырылған құс, аң не күйде? Терісінен тірідей, өлісінен өлідей айырылдық. Бұл нәубет жайлауымызды жапырып кетпесіне кім кепіл. Шындық тас жарады, тас жармаса, бас жарады. Олай болса халқым сөзден іске көшейік. Мынау нақты дәлелдер.

	"ТАСС хабары. 1981 жылы қарашаның он екінші жұлдызында, сағат он үште, Қазақ Советтік Социалистік республикасының Семей атом полигонында жер асты сынағы өтті.

	Сынақтың қуаты 20 мегатоннадан 50 мегатоннаға дейін. Радиациялық ахуал қалыпты жағдайда сақталуда. Сынақ еліміздің қорғаныс қабілетін күшейту мақсатында жасалды".

	"ТАСС хабары. 1982 жылы қыркүйектің он жетінші жұлдызында Семей атом полигонында жер асты сынағы өтгі".

	"ТАСС хабары. 1983 жылы қазанның 19 жұлдызында Семей полигонында жарылыс жасалды".

	Құрметті халқым! «Семей атом» полигонында жылына 18 ретке дейін жарылыс жасалып келді. Негізгі 1949 жылдың 29 тамызында қаланған сынақ алаңында, алғашқы 15 жыл бойына жер бетінде, атмосферада ашық сынақтар жүргізілді. Қырық жылдан астам уақыт ішінде қарапайым есептеулер бойынша жалпы қуаты 2,5 мың Хиросима бомбасына тең зарядтар жарылды. Соңғы он жылда Семей облысының полигон маңайындағы ауылдардан 104 адам асылып өлді. С... деген ауылда 22 жас жігіт бір жылда өз өмірін қиды.

	Қ... совхозында 32 адамның ақыл-ecі ауысқандығы тіркелген. Бала көтерген 10 мың өйелдің 40 пайызы қан аздығымен ауырады. Өткен жылғы мамыр айында А... ауданы бойынша дүниеге келген 70 сәбидің он бірі кемтар боп туды. Құбыжыққа ұқсас қол-аяқсыз, бассыз, бүйрексіз, мақау балалар дүниеге келді. Аталған аймақта рак, қан, сұйылу, шел қаптау, жүрек, қан тамыры, жүйке, ақ қан аурулары жиі кездеседі.

	Құрметті халқым! Аспанға түтін, жерге жел қожа атанды. Кешегі көлеңкесіне түйе тыныстайтын шомбал ши қайда? Табан астына қараңдаршы. Жер-Ана ерні кезерген жетім баладай сызат-сызат боп, қақ айрылып қатып жатыр. Сиыр жалағандай тып-типыл ақ нілі шығып жатқан ащы топырақ. Үйір жылқыны тойдырар талшығы жоқ, құр тақыр. Осының бәрі атом бомбасының кесірі. Безбүйректер бізге алып келген. Бір адамды алдауға болар. Тұтас халықты жалған айтып, көзін жұмуға болмас. Кешегі ұрпақ алданып келсе, бүгінгі ұрпақ көзіңді аш. Балаларымызға не дейміз. Еншісіне тастап кетер туған жердің саулығы үшін атоммен күресейік.

	Атом полигоны жабылды. Бірақ оның зардабы мол. Үкіметтен қаржы талап етіп, ауруларды емдетейік. Халық үкімі қаталдығын ұмытпау керек".

	"Күрес" атомға қарсы қозғалыс ұйымы. Көзім қарауытып еткендей. Жер неге өледі? Су неге құриды? Адамдардың есі ауысқаны қалай? Қос басты аяқсыз адамдар неге туады? Жасөрім жігіттер неге асылып өледі? Неге? Соның бәрі атомның кесірі ме?

	Қағазды қолыма ұстап алып, бөлмеден шықтым да дәрігер бөлмесіне жүгірдім. Пердесі түсірілген, есік ашық екен. Күңкілдей сөйлескен дауыс естілді.

	– Қали Иманұлы, жағдайды түсініңіз. Науқастың дерті айқын. Лейкоз. Әйелін шақырту керек, – деді дәрігердің бірі.

	– Күйеуіне көмектескені жөн. Баласы ауылға қайтсын.

	– Әттең-ай, қимаймын. Нағыз адам еді. Радиация бізге де жетті де, – деді Қали жездем дауысы дірілдеп.

	– Құйылған қанның әсері қалай?

	– Дәрігерсіз ғой. Бар жай анық. Міне, мынау облыс дәрігерлерінің диагнозы. Лейкоз – ақ қан ауруы...

	– Түсінікті, – деді Қали жездем.

	– Үмітсіз пенде жоқ. Қанша уақыт ұстай аламыз, – деді Қали жездем.

	– Ол аурудың өзіне байланысты, Қали Имамұлы. Дел-сал күйі тұрдым да қалдым. Ақ қан ауруы... Иә, иә.

	Далдабай қаныпезердің айтқаны тура келді. Атом бомбасы, "Күрес" қозғалысының үндеуі. Бәрі апайқын. Бәсе, бізді неге төртінші бөлмеге жатқызды деп ем. Елдің сұқтануы сондықтан екен ғой. Осыдан он шақты күн бұрын екі-үш күнге сұранып Қанатжан ағаға көмектесіп, Далдабайға жылқы өткізісіп қайтқанмын. Қозы түс кезі еді. “Далдабай қабылдайды” дегенде ішім жылып қалған. Ақжалмен жүйткітіп кеп, жылқы шетіне кіріп, әдеттегідей "ассалаумағалейкумды" дауыстап айтып жақындадым. Далдабай мойынын бұрып, ернін қыбырлатқан болды. Жақында ғана күзелген қоңыртайдың тісін ашып көріп жатыр екен.

	– Мынау тізімге үлкейтіліп жазылып кетпесін, – деді бұрқ етіп. Жылқының жасын тісінен біледі деуші еді. Далдабайдың жанында тапал келген, секпіл бет қара тұр. Сөйткенше:

	– Әй, Қанат. Мыналарың ше? – Далдабайдың қатқыл дауысы шықты. Табиғатынан томаға тұйық Қанатжан аға жеделдей басып Далдабайдың жанына жетті.

	– Мыналарың сорақы ғой, – деді жерден басын алмай күңкілдеген ол.

	– Жасы кіші малды үлкейтіп жазып, мені сорлатайын деп жүрсің бе, түге.

	– Оу, не деп тұрсың? Бұл менің өз құнаным ғой. Шатысып тұрсың. Тізімде жоқ, – деді Қанатжан аға шошынып.

	– Е, онда бұл артық мал ғой, – деді ендігі сәтте Далдабай шылп етпей.

	– Тізімге алу керек. Милиционер жолдас менікі дұрыс па?

	– Мынау не шатып тұр, – деді Қанатжан аға.

	– Ақ адал малымды тірі тұрғанымда тізгініне жармастырмаспын.

	– Мынау қалай-қалай сөйлейді. Заңнан асып қайда барасың? – деді Далдабай шұбар бет қараға жағымпазданып.

	– Керек десең, мына Ақжал да үкіметтің малы.

	– Былшылдапсың, – деді Қанатжан аға дүңк етіп.

	– Ол Бөкемнің құлын күнінен өсірген малы. О, найсап. Кеше ғана жанторсығы боп, қанжығасына байланып жүруші ең. Күнбағыстай өзгеріп тұрғанын...

	– Жолдас милиционер. Мынау сабай ма? – деді беті шылп етпеген Далдабай.

	Өзімді-өзім тежей алмадым. "Ауру әкемнің құлағын шулататындай жазығы не? Ақжалға қарғып мініп қамшымды білегіме іліп, еңіреп жылап жібердім де, алға ұмтылдым. Қанатжан аға көкке атылған Ақжалдың тізгініне жармаса берді.

	– Ойбай-ау, мынасын қара. Өңшең бөлтірік, әкеңнің қанын ағартып ауыртқан мен емес, – деді Далдабай талпақ қараның артына тығылып.

	Еңді, міне, жаманның айтқаны келмей сандырағы келді. Дәліздің бір бұрышына тығылып көз жасыма ерік бердім. "Шірік, Далдабай. Сен ешкімге туыс болмай-ақ қой. Жағымпаздың төрінен орын алатын алаяқты, әкежан-ау, сүйектуыс ағайын деп, нағашы атандырып ішіңе тарттың. Бұл дүниеден тек дос іздедің. Адалды азғырмай, шындықты жазғырмай, үстемдерге бас ұрмай, жақсыңды жасырмай өмір сүрдің емес пе. Сенің сол ілтипатың көрсоқыр Далдабайдың зердесіне қонбапты-ау" Көз жасымды сүртіп, төртінші бөлмеге қарай аяңдадым.



	Қыркүйектің он алтыншы жұлдызы. Менің үнім алысқа тарайды

	Ертеңгісін:–Байболатұлы! Міне, киімдерің. Ауылға қайтуың керек. Шешеңді жібер, – деген әкеме укол салатын медбикенің дауысы естілді.

	– Апай, әкемнің жағдайы шынымен ауыр ма? – деймін.

	– Әй, балақан-ай, дәрігерлер ауруды жазбаса, несіне дәрігер, – деді ол басымнан сипап. Көзіме жас келді.

	Әкемді ояттым. Сәл мызғып кеткен екен.

	– Мен ауылға қайттым, әке. Дәрігерлер шешеңді жібер дейді, – дедім.

	– Мұнысы дұрыс. Сені біраз демалтып алайын деген ғой, – деді әкем кереуеттен кеудесін көтеріп.

	– Ал, көріскенше қош бол, құлыным. Жанарыма жас кептеліп қалды.

	– Келші, мандайыңнан бір сүйейін. Шөлімді қандыршы, – деді әкем. Денесі от боп жанып тұр екен.

	– Ана қарындастарыңа бас-көз бол. Міне, мен де жазылып келемін. Түнде тыныш ұйықтадым. Әжеңе, шешеңе көмектес. Енді сен дәу жігіт емессің бе? – деді әкем. Басымды изедім.

	– Құп болады, әке. Менің қол жетпесім. Күбірлеген күйі теріс айналдым. Көзімнен жас парлап қоя берді. "Қош, менің алтын әкем".

	Сыртқа шықсам, есік алдында Тұяқ қолын шапалақтап:

	–Алақай, күн шықты, – деп ауланы басына көтере айқайлап жүр.

	Тұяқты аяп кетгім. Сен де әкем сияқты "бомбаның құрбанысың" деймін. Ол мені түсінер емес.

	– Шыңғыс, алақай, күн шықты, – дейді күнді көрсетіп. Ұзап шыққан соң артыма қарадым. Әкем жатқан емхана иесіз қыстаудай көлбейді. Ойыма Тұяқ түсті.

	– Әке! Мен енді есейдім. Дүниенің ақ-қарасын танып қалған сияқтымын. Оны үйреткен де сенің тағдырың. Тұяқтың тірлігі. Бұл дүниеде адамды ақылынан адастырып, қанын ағартып қинайтын нәубет барын, сен де, мен де білмеппіз. Мені енді тажалмен күресуші деп ұқ. Жүрегімнен жарып шыққан осы бір мақсат – ұлы арман, менің ғана емес, бүкіл ғаламдағы бала атаулының үні. Ол әлемді дүр сілкіндіріп, ұланғайыр жер төсін ұйқысынан оятып, дабыл қағып шарықтай түседі. Осыған сен, әке! Қош!

	Алдымда бұралаңы көп жол жатыр.





АППАҚ ДҮНИЕ, АҚ ҚАН, АҚ КӨЙЛЕК




	Қуанышты хабар



	"Ақсарбас, Ақсарбас. Шынымен көруге жаздың ба? Ил-лахи, айтқаның келсін. Жанымның садағасы. Екі қарғамның арқасы, қарайып жүргенім. Сүйіншіңді ал. Қалағаныңды айт!"

	Апамның қуанышында шек жоқ. Көл-көсір. Шалбар-шалбар әжім жүзі тегістеліп кеткендей. Оқалы камзолының қалтасына қолын салып жіберіп, ұқыптап түйілген түйіншекті алып шықты. Қолына ұстаған таяғын екінші қолына айырбастап,"ап, бісімілләсін" күбірлей, хат тасушы қызға:

	– Әй, құлыным. Мынаны жазып жібер,– деп ұсына берді. Сүйінші сұрап, өзін қуантқан жанға, дәл осы сәтте бар дүниесін арқалатып жіберердей.

	– Aпa, апа. Сіздің қуанғаныңыз, біздің қуанғанымыз. Біз үшін сол мәртебе, рақмет, апа,– деді хат тасушы қыз тартыншақтап. Сөйткенше апамның жанарынан от ұшқын жылт етті.

	– Әй, кімнің баласысың?-деді сонан соң қарсы алдында тұрған қызға қарап.

	– О, заманда бұ заман ата-баба жолынан жыра қашқан сені көрдім. Шоқынғандар шоқына берсін. Бірақ айтқанымды орындаймын...

	Апам таяқты жерге тастай беріп түйіншекке жармасты. Хат тасушы қыз, қарсысында тұрған шүйкедей қара кемпірдің ызбарынан сескенді ме ыңғайсыздана төмен қарады.

	– Көлденең пайдам емес. Берігім мен Серігімді бірін жетектеп, бірін арқалап жүріп еңбек етіп, маңдай теріммен тапқан пенсиям. Кедей боп қалмаймын. Құдайға шүкір, баршылық, – деп апам қос көк қағазды қызға ұстата беріп:

	– Ал, қарағым айтуға да аузым бармайды. Рақила кемпірдей қолымды көкке жайып, аңырап қалсам қайтемін. Қыздың көзі адырайып, біресе апама, біресе маған қарады.

	– Апатай, оның жолын ары қылсын,– деді сонан соң, күңк етіп.

	– Оп, бәле. Осылай десеңші, құлыным...

	Ех, дүние-ай, Рахила апамның көрген күнін ешкімнің басына бермей-ақ қойсын. Осыдан бір ай бұрын құрсаулаған бұл қайғы, біздің "Аққайнар" бөлімшесіне үлкен қасірет әкелді ғой. Әскердегі Жұмабай деген Берік ағамның қатарлас жігіттің денесін жәшікке жасырып, үш әскер машинамен алып келгенде, бәріміздің қабырғамыз қайысты. Алып қашпа сөз де көп еді. Біреуі "ауырыпты" десе, екіншісі "мылтықпен атып алыпты" десті. Қайсыбірі: "Танкінің астында қалыпты" деген қауесет таратты. Елдің аузына тиым бар ма? Түймедейді түйедей қып жеткізбесе іші кебеді. Өлімге кепіл болар хабарлама қағаздың да жөн жоралғысы түсініксіз. "Сіздің ба-лаңыз Жұмабай Қартайұлы әскери қызметті орындау үстінде қаза тапты. Н. бөлімшесі, полковник Егоров" деп жазылыпты. Рахила апаның қайғысы бір басына жетерлік еді ғой. Қылтамақ ауыруына ұшырап келіні қайтты. Тұңғышы Бекайдар авариядан көз жұмды. Енді кеп кенжесі мына қасіретке ұшырады. Рахила апай төрт керегені күзетіп, өлі мен тірінің арасында күн кешіп жатыр.

	– Тірі жүрген соң пенде шіркін тірлігін жасайды,– деп апам жас кезінен бірге өскен Рахила кемпірмен мұңдасып отыратын...

	Сөйткенше апамның:– Әй, Секентай! Үйге қайттық. Ел-жұртты, көрші-көлеңді қуантайық,– дегені естіліп қалды. Хат тасушы қыз жылжып жүріп кеткен.

	–Таяғымды әпер. Біз де елміз, жұртпыз. Тойтомалаққа дайындалайық. Ана Байғожа нағашыңдікіне, Бисара абысыным, е... Беріктай, Серіктай. О құдайым-ай. Е... кім еді. Есіркегенмен, Ұланнан, Төлеубектен сүйінші сұра! Ертеңгі күні өкпелеп жүреді. Байғожа үйге келіп кетсін. Ақылдасатын шаруа бар.

	Апамның өмірін зейін қойып тыңдауың шарт. Әйтпесе ағаш таяқ төбеңе ойнайтыны анық. Ұшып жөнелдім.

	–Әй, Сәкентай. Ойнап жүріп қалма. Үйге тез орал. Сонау қиырдан арып-ашып келеді ғой,– деді апам артымнан дауыстап.

	Үш-төртүйдіңесігіненкіріп, төрінешығып, ауылдың шеттеу жағын мекен ететін Байғожа нағашымның үйіне бұрыларда, ойда жоқта Бақыт кездесе кетсін. Әншейіңде ұрыншақ, жұдырығына жүгінетін ол, мені қайбір дұрыстап қарсы алды дерсің. Ағаштың тасасынан шыға келіп: – Әй, қарапұшық. Атыңның басын бері бұр,-деді қоразданып. Жоқтан өзгені сұрап, көркейдей күжірейіп тиісетін әдеті. Айтқанына көніп, айдауына жүрмесең, мектепке барғанда, «есеп айырысатыны» тағы бар.– Бұл жаққа сені қай құдай айдап келді,– деді ол жанындағы балаларға сестене қарап.

	– Берік ағайым, әскерден қайтып келе жатыр. Жеделхат алдық,– дедім тақпақ айтқан оқушыдай тақылдап.

	– Е, солай де. Жөн-жөн. Оу, ол ағаңның әскерге кеткеніне бір жылдан жаңа ғана асты ғой. Демалыс алған шығар,– деді ол ойлана күбірлеп.

	– Біржолата ауылға оралады,– деймін мен.– Түу, не деп тұрсың. Бұл бөлімшеден әскерге аттанғандардың тізімі мына менің алақанымда ғой,– деді мізбақпаған Бақыт.

	– Осы нені біледі дейсің,–деді миығынан күлген Асқар деген бала мені кекетіп. Бақыт досының қылығын жақтырмады.

	– Енді жетпеген сен қалыпсың,– деп түйіп тастады.

	– Серік-ау, ағаңды әскерге Абдалыға екеуміз шығарып салған жоқпыз ба? Онда күз еді. Қазір жаз. Өзің есептеші. Сенбесең сол жолы мен боксер қолғабын сатып алғанмын. Апаң үшеуміз Бектайдың машинасымен қайтқанбыз,–деді ол қолмен қойғандай дәлелдеп. Мойыңдамасқа шара қалмады.

	– Ия, солай екен,–деп басымды изей беріппін.

	– Берік ағаң, яғни әскерде жақсы қызмет еткен.

	Өзі қандай бөлімде еді?– деді Бақыт.

	– Шекарада, – дедім өтірік қосып жіберіп.

	Құтылмақ айлам ғой.

	– Түсінікті, – деді Бақыт күңк етіп.– Шпиондарды үстаған екен.

	– Кім біліпті? Ау, жолымнан қалдым. Апам әңгір таяқ ойнатады, – дедім асығып.

	– Онда жолың болсын! Ағаң әкелген сәлемсауқаттан құр қалмайын,– деді Бақыт. Басымды изейизей сырғи бердім. Ішім қыжылдап барады. Бақыттың шыны ма, сандырағы ма? Расында, айна қатесіз. Күзде аудандық әскери комиссариатқа Бақыт екеуміз бірге барғанымыз, тайға таңба басқандай анық. Сонда Берік ағайым демалысқа келе ме?

	Байғожа нағашым қуанышты хабарды ести сала жеңіл машинасын от алдырды. Күні нақ төбеден асып, көкжиекке еңкейген. Аптап басылып, ауыл маңы қоңыржай тіршілікке енген.

	–Қазір, уақыт сағат бес жарым. Абдалыға автобус жетіде келеді, – деді ол. – Алдымен апаңа жолығып шығайық. Сонан соң да жиеңді қарсы алуға үлгереміз. Үй ішін дүмеп алған жүрт. Есік алды бұрқ-сарқ қайнап, екі иінінен демалған самауырындар. Көрші келіншектер бауырсақ пісіріп, Бекетай сарыбас ісекті сойып жатыр. Жүздері жарқын. Әзіл-қалжың айтысып, күлісіп қайшы алысқан жұрт. Шіркін-ай, біздің үй күнде осындай қуанышқа бөленіп тұрса екен деймін.

	– Ал, біз кеттік,– деді апамды үйден ертіп шыққан Байғожа. Бар істі тыңдырған, көңілі тоқ адамның кейпін танытады.

	– Азық-түлікті өзім ала келемін. Қыңқ етпеңіз.

	Көмекшім де бар.

	– Оның кім тағы? – дейді абдыраған апам.

	– Мына жиен ше? Дәп-дәу жігіт емес пе? – дейді Байғожа көзін қысып.

	–О, танауыңды ұрайын. Бауырын қарсы алуға бара жатқан екен ғой. Ал жолдарың болсың! Абайландар,– деді апам бізге сәт тілеп. Жеңіл машина орнынан ытып жөнелді.

	Жол таусылар емес. Апшысын қуырған көлігіміз бір белеңді артқа тастаса, екіншісі қарсы алады. Сарыбалақ егін, көкорай шалғынды алаптар көкжиекке еңкейген күн. Аспанмен астарласқан ұшы қиырсыз дала. Аппақ бұлттар. Ағайымды көз алдыма елестетіп келемін. Ұзын бойлы, қақпан жауырынды, иығына екі кісі мінгендей ірі шығар. Әскерге аттанғанша, таң бозынан тұрушы еді. Турникте ойнап, гир көтеріп, ары-бері жүгіріп, дамыл таппайтын. Ондайда апам: –Ағаң түйе палуан болуға дайындалып жатыр, – деп мысқылдайтын. Мүмкін сүйсінгені де шығар. Жұмыс десе ішкен асын жерге қойып, Берік апамды тыбыр еткізбейді. Үлкен кісінің бұлданатыны-таңертең ерте тұрып, сиыр сауғаны. Ағайым құрылысқа жұмысқа кеткенде, турникке тартыламын. Ал, шойын темірді көтеруге шамам қайда? Зіл батпан. Жер тістеп жатып алады. Берік ағам өзгерді ме екен? Әскердегі тәртіп, адамды ширатып, есейтеді деуші еді. Күтпеген жерден Бақыттың күдігі ойыма түсе кетті.

	–Аға, аға. Осы Берік ағайым демалысқа келе жатыр ма? – деймін.

	– Е, неге? – деді Байғожа нағашым жалт бұрылып.

	– Біржолата оралады. Ие, солай жазылған.

	– Әскерде екі жыл қызмет атқармай ма? Теңізде үш жыл.

	– Дұрыс, – деді Байғожа нағашым. Сөйтті де ойланып қалды. Сәлден соң:

	–Ойпыр-ай, түсім бе, өңім бе. Берік кеткелі бір жыл жеті ай өтіпті, – деді күмілжіп.

	–Түсінсем бүйырмасын. Зырлап бара жатқан уақыт-ай, тіпті зер салмаппын. Жо... жоқ. Жеделхатта анық көрсетілген.

	Байғожа нағашымның бүркіт қабағы түйіліп сала берді. Машинаның спидометрі жүзге қарай ойысты. Шамасы Берік ағама кездесуге асыққан сияқты. Жөнжосықты тезірек білмек қой. Әлсін-әлсін:

	–Ой, астафыралла-ай. Мен ақымақ па, әскер ақымақ па, – дейді күңкілдеп.

	Күн көкжиекке жартылай ене, біз Абдалының автобус тоқтайтын шеттеу жағындағы мекенге іліндік. Құж-құж халық. Өткен-кеткен автобус легі. Кенет:

	– Серік, Секентай, – деген таныс үн естілді. Анандай жерде, қолында чемодан ұстаған Берік маған күлімсіреп қарап тұр.

	– Берік аға! Жанұшыра жүгіріп барып кеудесіне асыла кеттім. Байғожа қалбалақтап бетінен сүйіп жатыр.

	Өз көзіме өзім сенер емеспін. Ағайым өзгеріп кеткен сияқты. Әлде үстіне әскери киім кигеннен бе екен? Жо... жоқ... Көз астымен ұрлана қараймын. Кешегі гүсірдей денесі еңкіш тартқан. Қос иығы қушиып, белі тартылып, шөмиіпті де қалыпты. Бәрінен де жүзін айтсаңшы. Жағы суалып, сүйегі адырайып, көз алды көгеріп, екі ұртына құж-құж әжім үйелепті. Кешегі күні қос беті алмадай қызарып, жүзі жарқылдап тұрған жапжас жігітті әскер шіркін не жасап жіберген? Сорайған бойы ғана қалыпты. Бүкіл бетін иелік етіп, қоңқайып мұрны көрінеді. Бұл не сұмдық? Әскер тәртібі де оңай емес-ау. Бөтен жер, бөгде елдің іші. Өзіме салса, біздің Аққайнарды ат басыңдай алтынға айырбастамас едім.

	–Ауылға келдің. Өз елің, өз жерің. Көрген қиыншылықтарынды әлі-ақ үмытасың. Шешеңнің де сақтағаны мол шығар. Әлі ақ тыңайып кетесің, – деді Байгожа нағашым менің ойымды дөп басып.

	Аң-таңмын. Сұрауға батылым жетер емес. Түсініксіз шым-шытырық жұмбақ. Оның үстіне ағайым, мерзіміне жетпей ауылға оралып келе жатыр. Байғожа ағайым жауапшы. Берік сұраушы. Бір байқағаным, ағайымның қабағы қатыңқы. Көздерінің тұңғиық түкпірінде мұң тығылып жатқандай. Шаршағанның белгісі деуге аузың бармайды.

	– Берікжан-ай, біз Секенай екеуміз бір нәрсеге түсінбей келеміз, – деді Байғожа нағашым әңгімені төтесінен бастап. Ағайым "Не айтасыңдар" дегендей екеумізге аңтарыла қарады.

	– Әскерде міндетті өтеу мерзімі қысқарған ба?

	– Түсінбедім, аға,– деді Берік.

	– Мына сен бар ғой, елге бір жарым жылдан соң біржолата қайтып келе жатырсың.

	Бізге білдіртпеген боп, Берік ағайым қабағын кіржің еткізді.

	–Біздің бөлімше құпия әскер тобы ғой. Сонан соң... – деп күмілжіді ол.

	–Солай де. Дегенмен де естіп білмеген жай екен,– деді Байғожа нағашым әңгімеге жетектеп.

	–Ух,– деді ағайым.– Өзіңізге кейінірек айтып түсіндіремін. Әскери құпия ғой, аға.

	– А... Онда жөн екен. Байғожаның жүзінен күдік табы тебіндеп шыға келді. Сонда да білдірмегенсіп, жүзін жолға бұрды да, көмекейін көрсете күліп жіберді.

	– Біз де әскерге бардық қой. Оның үстіне ту десе, түкірігі жерге түспейтін пехота. Қазір өзі неше түрлі әскери бөлімдер қаптап кетті. Көріп білмеген әскери техника.

	–Ия, техника, – деп күрсінді Берік.

	Сәлден соң орындыққа қисая отырып ағайым қалғып кетті. Ауық-ауық ауыр демалып қояды.

	– Секен-ай, – деп сыбырлады Байғожа нағашым Берікті нұсқап.

	– Адам болғанынан айналайын. Құдды Бекмырза әкесі сияқты. Мінезі ауыр, салмақты да сабырлы. Тфә, тфә.

	Той түн ортасына қарай тарады. Апам Берік екеумізге қатар төсек сап беріп:

	–Әй, қарапұшық. Ағайды мазалап есін шығарма.

	Жолдан шаршап келді ғой, – деп ауыз үйге өткен.

	Кірпігім айқасар емес. Шым–шытырық ой. Бақытқа қайдан кездесіп ем. Сары уайымға салынып есім шықты. Байқожаға құпия дегеніне қарағанда, Берік ағам ішкі сырын жан адамға айтпауға ант етіп шыққан ба, қалай? Оның үстіне дастархан басында да ақжарқын отырмады. Жүзі қуқыл тартып, ақтарыла қойған жоқ...

	Көзімді ашып алсам, таң жарығы терезеге тіреліпті. Жанымда Берік жоқ. Ары-бері сипалаймын кеп.Тысқа шығып кеткен шығар, келіп қалар деп біраз күттім. Бұрынғы әдетке басып турникке ойнап, гир көтеруі де ықтимал. Орнымнан тұрып, жалмажан киіне бастадым. Аяғымның ұшымен басып, апам жатқан алдыңғы үйге шықтым. Қызықты қара. Апам жастықты тарс құшақтап, тәтті ұйқының құшағында. Шамасы мені жанында жатар десе керек.

	Жаздың аппақ таңы Жоңғардың найза өркештеріне ат шалдырып ап, еңді-енді етекке түскен сыңайы бар. Шоқы-шоқының арасына орын тепкен ауыл таң– жолаушының жақындауын күтіп мызғымай көлбеп жатыр. Қарауыстың ерке самалы тыңның хабаршысындай көше-көшені аралап жар салып жүргендей. Кең ауланың іші тым-тырыс. Ауық-ауық күйіс қайырып, ыңқылдай демалған сиырлар. "Ойпыр-ай, бұл қайда кетті" деймін күбірлеп. Есік алдындағы кілеттің есігін ашып қалсам, Кенже жеңешем мен Тұрарбек бауырым, бірін-бірі жаңа көргендей құшақтасып, бөлмені басына көтере қорылдап жатыр. Киімдерін де шешпепті. Әр жерде бір қарағай орындық, самаурындар.

	Үйді бір айналып шықтым. Алабөтен дыбыс жоқ. Жұмбақ дүние. Сөйткенше алдыңғы беттен елде кімнің жөткірінген әлсіз дыбысы шықты. Біздің үйдің қарсы алдында баяғының батырының дулығасындай шошайған үлкен шоқы бар-тын. Дауыс сол жақтан шыққан сияқты. Алакөлеңкеде сорайып көрінетін тау сұлбасы сұс танытып, ауылға төніп тұр. Ғажапты қара. Биік шоқының ұшар басында Берік ағайым. "Таң бозынан тұрғанға әдеттенген ғой" деймін ішімнен күбірлеп. Алғашқыда ұшқыр аттай тірлік танытсам керек, алқынып қалдым. Сәл демалып ап, шоқыға қайта өрмеледім. Әлде кім сыртымыздан көрсе... "Таң атпай шоқыға шығып сенделіп, мына Бекмырзаның екі баласын шалық ұрған ба" деуі әбден мүмкін. Мұндайда ғажап оқиғаны да адам бастан кешеді екен-ау. Есік пен төрдей жер жақындағанша Берік ағайым мені байқаған жоқ. Шамасы, ерте тұрар деп күтпесе керек. Шоқының ұшар басында көк шөп қалың өскен алаңқайға малдасын құрыпты. Құдды Бұдда құдайлары сияқты. Бұл жерден төменге көз тіксең Аққайнар ауылы ашсаң алақанында, жұмсаң жұдырығыңда. Ақшаңқан шатырлы үйлер, үш қатарлы біздің мектеп, әуелі сонау ойдағы Кыдырмолда талының ішіңдегі футбол ойнайтын ашық алаңға дейін көрінеді.

	–Берік аға, – дедім ақырын дыбыстап. Ол жалт бұрылды. Сонан соң жылы жымиып күлді де:

	–Ау, Секентай, мына жүрісіңе жол болсын, – деді ол. Ал, келе ғой, жаным. Сөйтті де бір жағына жамбастай жата кетті.

	–Ауылыңды сағынады екенсің,– деді дауысы дірілдеп.

	– Сары далада сарғайып көп жүрдік қой, сабылып. Ағайыма жалт қарадым.

	– Сіз шекарада болған жоқсыз ба?– дедім. Ол бала кезінде ылғи да шекарашы болсам дейтін.

	– Шекара дейсің бе? Ия, шекарада да сары жазық дала бар. Тауы да кездеседі,– деді ағайым кібіртіктеп.

	– Бірақ бәрі туған жерге жетпейді. Ұшқан құс, жүгірген аң, жүзген балықтың да өз ұясы, мекені бар. Мен басымды изедім.

	–Сізді гир көтеріп жүр екен десем... – Берік тағы жымиды.

	– Ол тірлікті саған еншілікке тастадым. Тегінде әскерге шымыр боп барған жөн.

	– Дайындалып жүрмін, – дедім енді мақтан қысып.

	– Дұрыс-ақ, – деді ол. Бір сәт үнсіздік басты. Таң шапағы бұл сәт біздің ауылға тізгін тартқан. Әр тұстан алақайлап әтештер шақыра бастады.

	– Тағы да бір таң атты,– деді күңк еткен ағайым.

	– Ауылды сағынғанда уақыт өтпей қояды екен. Әттең-ай... Даусы үзіліп қалды. Ағайымның соңғы сөзі сонау шыңыраудан естілгендей. "Мұңданғаны несі" дедім ішімнен күбірлеп. Сөйттім де ойда жоқта ауылда болған жаңалықтарды тізе бастадым. Сондағы айтқаным: бөлімшеге жаңа меңгерушінің келгені, Қиясбайдың қыз алып қашып, той жасағаны, Әсиманың бізге сынып жетекшісі атанғаны, Бекболаттың торысының аудан бойынша оза шауып бәйге алғаны. Тұрарбектің жаңа машинасына отырғаным... Қойшы, жақсылықты тауысып, енді Жұмабайдың өлімі туралы баяндай жөнелгенім сол еді, Берік ағай жерден басын жұлып алды. Қабағы түксиіп, қолын көлегейлеп жүзін сипады.

	– Аңқылдақ жігіт еді. Рақила апама қиын болған екен, – деді ол күрсініп.

	– Әттең-ай, бұл дүние неге барып тірелер екен. Інім-ай ешнәрсе түсінбейсің-ау. Туған жерден қарақанаттанып ұшып, қанаты қайырылған қырандай, өлі дене боп оралған қандай жаман. Екеуміз де үнсізбіз. Ағайымның жүзіне ұрлана қарасам, жанары жасқа толып, төгілгелі тұр.

	Есіктің көзінде тұрмын. Үй ішінен апамның әлдекімге өршелене дауыстап жатқаны естілді. Бір ашуланса, аспанды алақандай, жерді жөргектей жасамай тоқтамайтыны белгілі. Оу, не бүлініп қалды екен?

	–“Бірінші байлық денсаулық, екінші байлық ақжаулық,” деп қазекем босқа айтпаған. Құдай қолдап міндетіңнен аман-есен келдің... Есіктің саңлауынан сығаласам, Берік терезе көзіндегі жұмсақ орындықта отыр екен. Басын төмен салыпты.

	– Айтты деген осы. Қартайғанға дейін табаным тасқа тілініп, қабырғам қайысып, сендерді асыраймын деп-ақ құрып біттім. Шамам таусылды. Маған да көмекші керек. Құдайдан баланы ел несіне тілейді? Қолқабыс жасасын дейді. Қолыңды аузыңа алдың... Апам нағыз бабына еніп алған. Кесек сөйледі. Берік ағамда үн жоқ. Апам айтпақшы, өмірдің оғы дәл тиіп жатыр.

	– Біреудің обалына қалар шамам жоқ, – деді Берік ағайым дүңк етіп.

	– Үйбай-ау, мынау не дейді? Әйел алғанның бәрі обалына қарап жатыр ма екен. Енді не дейін, – деді апам өрекпіп.

	– Айттым деген осы. Мен кесімімнен қайтпайтынымды білесің ғой, – деді апам.

	– Апа, түсініңіз. Сізге жаным ашымай жүрген жоқ. Бірақ мен үйлене алмаймын, – деді Берік ағам орнынан тұрып.

	– Мен жағдайымды Байғожа нағашыма айтқанмын. Тірі боп, жер басып жүргенімді көп көріп жүрсіңдер ме? Ағайымның үні дірілдеп өксік араласа шықты. Әлгінде ғана қолын бүйіріне таянып, Берікке қасқая қарап "шабуылға" шыққан "батыр" апам жуаси қалды.

	– Мынау не дейді, ей. Байғожасы несі? – деді күңгірлеп. Осы сәт мен де түк білмеген адамша кіріп бардым. Апам маған жалт қарады.

	– Әу, Секентай. Саған өзі жеңге керек пе? – деді сонан соң көмекші іздеп.

	– Өзің біл. Шешеңнің де жайы кетіп бара жатыр. Ертеңгі күні жаман айтпай жақсы жоқ, көз жұмып кетсек, мына қаңыраған төрт керегеде жалғыз қаласыңдар.

	Берік бұл жолы да үн қатпады. Апам аң-таң.

	* * *

	Ойпыр-ау, мынау Киікбайдың қызы ма? Түсімнен шошып оянғандаймын. Биылғы жылы мектеп бітіріп, оқуға түсе алмай, балабақшада тәрбиеші болып істейтін бұйрабас бойжеткен. Есімі кім еді? Иә, ия Ботагөз. Өзі шын әдемі-ақ. Талдырмаш бойлы, қыр мұрынды, қалың қасты, бидай өнді, сүйкімдінің дәл өзі. Ағайымның бәлесін қара. Қыз тандай біледі, ә. Әлгі бірде апама үйленбеймін дегені қайда? Мүмкін, апамды ойлаған шығар. Түнгі киноға кіруге бата алмай, мұғалімдерден ығып, бой тасалап, клубты айналып жүрмесем ғой, мына қызықтың үстінен түспес ем. Әттең, апам көрмеді-ау. Қуаныштан есі шығып, көз жасын сығып алар еді. Екі орта есік пен төрдей жер. Екеуі бір-біріне қарама-қарсы қарап, қол ұстасып үнсіз тұр. Қияқ ай әлгінде ғана бұлтқа еніп кеткен. Шашылған гауһардай жарқыраған жұлдыздар. Әлдекімнің ән айтқаны, енді біреудің сиырын іздеп дауыстағаны ап-анық естіледі. Тымық түн.

	–Сен мені сағындың ба? – деді бір сөт Берік. Қыз жауап орнына басын изеді.

	– Уһ.

	– Неге күрсіндің?– деді қыз жанұшыра.

	– Өзіңнен келген хатты оқуға да уақытты зорға табушы ем,– деді ағайым.

	– Тек госпитальға түскенде барып көзім ашылды.

	– Хаттарыңды үзбей алып тұрдым. Бір қызық болды. Қыз сыңғырлай күлді.

	–Жетекшіміз хатыңды ұстап алып... Ақлима апай, ақылын айтып, өзіме қайтарып берді. Ешкімге дабыра да қылған жоқ.

	– Берік осы Н... бөлімі деген не?

	– Жасырын әскери бөлім,– деді ағайым. Ондағы өміріміз туралы тіс жармауға ант бергенбіз.

	– Мағанда айтпайсың ба? – деді қыз күліп.

	– Жаныңды ауыртып қайтейін Ол бір қарғыс атқан түс сияқты тірлік қой. Қыздың дауысы оқыс шықты.

	– Қарғысы қалай?

	– Ту, Бота қоймадың ба? Мен полигонда қызмет еттім. Бомба сынайтын жер,– деді дауысы қатқыл шыққан Берік.

	– Е, солай де... Енді-енді түсіндім.

	– Нені түсіндің? Қыз тырс үндемеді.

	– Бұл әңгіме осы жерде қалсын. Қаңқу сөз елге тез тарайды.

	– Түсінемін,– деді тағы да қыз.

	– Ойпыр-ай, Бота сен бәрін-бәрін қалай-қалай ғана тез біліп қойдың?

	–Бесіктен белі шықпаған бала емеспін ғой. Сен Берік атом полигонында борышынды өтедің, ә. Рас қой. Берік басын изеді. Н... бөлімшесі қай жерде?

	– Айтуға қақым жоқ. Екеуі тәжікелесе кетті. Бір сәт Ботакөз өкпелеп сырт айналды.

	– Сенің өскерден неге қайтқанынды жасырсаң да, бес саусағымдай білемін.

	Берік ағамның дауысы қатқыл шықты:

	– Жаным, Бота. Жамандыққа жорыма. Не деп кеттің? Ботагөз бетін басқан күйі қалың нуға қарай беттеді. Соңында Берік. Түкке түсінсем бүйырмасын. Ағайым әскерден оралғаннан бері, біздің шаңырақ бір тығырыққа тап болғандай. Анау күні Байғожа нағашымның Берікке қойған сұрағы жауапсыз қалды. Апаммен арадағы айтыс, бүгінгі Ботагөзбен кездесу. Бұл дүние тек жұмбақтың ордасы болған ба?

	* * *

	Ішім алай–түлей. Апама жеткізермін деген қуанышымның күлі аспанға ұшып, үйге қайтып келемін. Берік ағайым мен Ботагөздің соңынан аңдуға да құлқым жоқ. Бомба сынайтын полигон. Қарғыс атқан жер. Бұйра шашты қыздың – Ботагөздің бәрін түсініп қойып, Берік ағадан тұра қашқаны. Сонда Ботагөз нені түсінді?

	Қиясбайдың үйінің жанындағы жалғыз аяқ көпірден өтіп, үйге қарай бұрылғанда бір топ бала қараңғы түнектен шыға келді.

	– Тоқта! Селк еттім.

	– Өтірікші қолға түсті. Нөкерін ерткен Бақыт "батыр". Екпіні қатты.

	– Уәде қайда? – деді салған жерден ол.

	– Қайдағы уәде? – деймін.

	– Пәлі, мынау басқа дүниеде жүрген адам сияқты ғой. Әскерден бауыры келген балалар, маған бір сыйлық сыйлауға міндетті, – деп дікіңдеді Бақыт.

	– Ноғайбайдан екі пагон, Нарықбайдан значок, Беріктен пилотка, Сауыттан жұлдыз, Бекдауылдан десанттық белгі, Бақидан белбеу алдым. Олар уәделерінде тұрды. Ал сен ше?

	–Қалағаныңды ал.

	– Пәлі, Бақыт десант болайын деп жүр екен, ғой, – деді Сыдық таңданып.

	– Несі бар. Енді әскери киім, етік тапсам, дүнием толық. Ойпыр-ау, сенен не алсам екен, ә! Бақыт бір сәт ойланып қалды.

	– Ағайым шекарашы деп ең ғой, – деді ол бір сәт.

	Значоктері көп шығар. Енді ағаңа керегі жоқ.

	Бақыттың "салығы" мені састырайын деді. Көптің алдында Берік ағайымның мүшкіл халін сездіргім келмеді.

	– Мен сенен ешнәрсені аямайтынымды білесің,– дедім Бақытқа. – Жүр. Тек өзің ғана барғаның жөн. Апамның мінезі қиын. Бақыт жанып түсті.

	– Мақұл. Сендер қайта беріңдер, – деді ол достарына өмір бере сөйлеп.

	Атаманның бұйрығы нөкерлеріне бұлжытпас қағида. Есіктен кіріп, төрден шықтық. Апам алдыңғы үйде әлденеге шұқыңдап жатыр.

	– Бақыт, – дедім жайғасып отырғаннан соң.

	– Сенің айтқаның келді. Берік ағайым әскерден мерзімінен бұрын қайтыпты.

	– Қайтқаны қалай? Демалыс алмаған ба? – деді көзін жыпылықтатқан Бақыт.

	–Алмапты.

	–Қызық екен, – деді ол басын шайқап.

	Апам естімесін деп сыбырлай сөйлеп, оқиғаларды рет-ретімен айта бастадым.

	– Аузыңа берік бол, – деймін Бақытқа жалынып.

	– О не дегенің. Сүйінші сұраймын ба,– дейді Бақыт. Қанша бір озбыр атанса да, ол әңгіме ұзай, бүйрек беті бүлкілдеп, қою қабақтары түйіліп, беймаза күй кеше бастады.

	– Ойпыр-ай, ә. Құпия әскер тобы дейсің бе? – деді ол.

	– Бомба сынайтын жерді полигон дейді. Америка ол пәлені 1945 жылы алтыншы тамыз айыңда Хиросима мен Нагасаки қалаларына тастап, жапондықтарды қырып салған. Өзің тарихты білмейсің ғой. Балмағанбетов ағайдан сұрап көрші. Айтпақшы ағамның киімдері қайда?

	–Ағаң ракетші, – деді гимнастерканың жағасындағы түймеге қарап. – Ренжіме, Секен-ай. Осы сенің Берік ағайың ауырып жүрген жоқ па?

	–Мүмкін емес.

	–Әй, білмедім. Жұмабай да полигонда әскери борышын атқарған. Алып келген әскер балалардан сұрапты. Ел ауырып қайтыс болыпты деп жүр гой. Радияциядан қан ағарып кетіпті. Бақыт нағыз ғұлама.

	–Қаны ағарғаны қалай?

	–Солай. Біздің денемізде жүз алпыс екі қан тамыры бар емес пе? Сонымен қан ары-бері жүріп тұрады. Ал, егер қан ағарса, адамның саудасының біткені.

	Көз алдым тұмандатып кетті. Бақыт басын төмен салып үнсіз отыр.

	–Секен-ай. Мен сенен ешнәрсе алмаймын, – деді Бақыт орнынан көтеріліп.

	– Е, неге?

	– Атам бүлінгеннен бүлдіргі алма деген.

	– Ағайым нені бүлдіріпті, – дедім шап ете түсіп.

	–Түсінбедің сен. Полигон деген тажал. Ал, атом бомбасы адамдарды қыратын құбыжық. Солай, Секентай. Ал, мен кеттім. Ағаңнан сыр тартып, сұрап көрші өзің...

	* * *

	Берік ағайым талтүсте қайтыс болды. Жүрегім сенер емес. Дүниеде мұндай қасірет бар екен-ау.

	–Секентай, бауырым. Апаңа бас-көз бол,– деді ол басымнан сипап. Енді бір сәт үнсіз қалды. Осыдан үштөрт күн төсек тартып, қатты ауырған халі бар.– Аға,– деймін жанұшырып.

	–Сізге не болды? – Ол мұңды көздерін шаңыраққа тігіп, сәл уақыт қимылсыз жатты. Көзінен төмен қарай қос тамшы жас сорғалап түсіп барады.

	– О, не күнім,– деді кереуеттің аяқ жағында отырған апам орнынан тұрып. Ағайым естімеді. Қарашықтары жоғары қарай аунап бара жатты.

	– Ойбай-ау, бұл не сұмдық?! Апам еңіреген күйі Берікті бас салып жұлқылай бастады.– Құлынымау, не болды? Бірдеңе деші... Анандай жерде отырған Байғожа екі аттап кереуетке жеткен.

	– Берік, қарағым,– деді жүзіне үңіліп.– Шынымен бізді тастап кеткенің бе? Апамның түрін көрсең. Еңіреген күйі Берік ағайымды шөпілдетіп сүйіп жатыр. Бұл екі ортада айғайды естіген көршілер де келіп үлгерген. Апамды ағайымнан ажыратып, алдыңғы үйге алып жүрді.

	– Құлыным-ау, қарағым-ау. Мені алмаған құдайдың тамағы тоқ. Қу құдай, шүнақ құдай... Есім шығып төр ортасында сілейіп тұрып қалыппын. Бекбике ағайымның жүзін сипалап, көзін жапты. Осы бір сәтте ғана барып оның бұл дүниеден өткеніне көзім жеткендей еді. Лықсып келген жасты тоқтата алмай, еңіреп жібердім.

	– Енді менің бауырым жоқ. Жалғыз қалдымау,– деймін, бар дауысыммен. Кімді-кім біліп болар емес. Аңыраған жұрт. Апам әлсін-әлін талып қалады. Байғожа нағашым өзі жылай жүріп, Бекетайға:

	– Дәрігерге жүгір. Кемпірді өлтіріп аламыз, – деді. Бұл дүниеде ажалға қарсы тұрар дауа бар ма? Әп Сәтте алақандай ауыл азаға толып, күңіренді де кетті. Жанжақтан ағылып кеп жатқан жұрт. Шындығында адам атаулы қуаныш пен қайғыда бас қосады екен ғой.

	– Құлыным, ең құрмағанда артыңа алаңдайтын ұрпағың да қалмады-ау... Апамның егілуі бір тоқталар емес.



	Есіктің алды ақ қайың,

	Басымнан өтті-ау көп қайғы.

	Қайдан сені табармын,

	Айналайын, аппағым.



	Енді бір сәтте топ баланы ертіп, біздің жетекші Әсима кеп жетті. Еңіремегенде қайтейін. Кешегі күн ғана, "бауырым әскерден келеді" деп қуаныштан жүрегім жарылардай боп, достарыма барып хабарлаған жоқ па едім. Енді менің қайғыма ортақтасып олар келе жатыр.– Ағаң елдің маңдайына симай кетті. Нағыз сабырлы, салмақты жігіт еді,– дейді Бақыт көз жасын орамалымен сүртіп жатып.

	– Әттең менің тілімді кесер ме еді. Кешегі күні "ағаң ауырмай ма" деп сұрағанына жазықты боп тұрған күйі бар.

	Екі күн өте Берік ағайымды ауылдың батыс бетіндегі қалың бейіттің ішіне апарып жерледік. Еңбектеген баладан басқаның бәрі қатынасты. Қара жердің қойнауы әп-сәтте бауырымды жұтып, шағын төмпешікке айналды. Жүрегім езіліп кеткендей, өксігімді тия алар емеспін. "Әттең-ай" деймін. "Берік ағайым ішкі сырын ешкімге айтып та кетпеді-ау". Балалардың дені менімен бірге егіліп жүр. Досыңның көп болғаны да мұндайда медет екен ғой. Үйге жақындағанда апамның:



	Жалғанда көрген жалғызым-ай,

	Өзенге өскен жалбызым-ай.

	Құдайға нені жазып едім,

	Жер тіреп, мәңгі қалғыздың-ау.



	– деген зары естілді.

	* * *

	Уақыт шіркін орнында тұра ма? Сабақтан келіп, киімімді ауыстырып жүріп, көзім Берік ағамның қара костюміне түсе кетті. Үстіме киіп алғым келді. Олпы-солпы түрімді қызықтап айнаға жақындадым. Оң қалтасының тұсы ауыр тартқан соң, қолымды салып жібердім. Шағын қара кітапша іліне кетті. Костюмді орнына іліп, "олжамды" парақтай бастадым. Алғашқы беттеріңде Беріктің достарының, ағайын-туғандардың адрестері жазылыпты. Ішінде Ботагөздің де есімі жүр. Енді бір бетінің ішіне қайыңның жапырағын салыпты да, "Туған жердің тұмары" деп жазыпты. Ол қайда жүрсе де, туған ауылын ұмытпапты. Енді бір бетіне:



	Туған жер тұғырыңда гүлдеп өстім,

	Төсінде, топырағыңда кіндік кестім.

	Қашанда қажымаған қайран жүрек,

	Талмашы, шаршамашы, соқшы көп күн,



	–деп жазылыпты. Астына жүректің суреті кескінделіпті. Одан кейінгі беттерде күнделік жазылған екен.



	Қыркүйектін жиырмасыншы жұлдызы

	Бүгін шақырту қағазбен әскери комиссариатқа барып қайттық. Дәрігерлер сараптан өткізді. Десантқа түсемін бе деп ойлап ем. Жұмабай екеуміздің командамыз бір. 71 команда. "Жақын арада әскер қатарына жүріп кетесіңдер. Шақыру қағаз күтіңдер" деді бізге. Құдай басқа салған соң көрерміз. Дүниенің қай бұрышы бізге бұйырып тұр екен.



	Қазанның он тоғызыншы жұлдызы.

	Әскери комиссариат алды ығы-жығы халық. Көнекөз апалардан басқасы тегіс қуанышта сияқты. Қайран менің ақ пейіл апам-ай. "Құлыным, қарағым" деп есі шығып, ебі қашып жүр. Жүрегі шайлығып қалса керек. Ескі жараның аузын тырнап, сонау соғыс жылдарындағы майданға кетіп, оралмаған үлкен бауырын еске түсіріп, көзіне жас алды.

	–Пау, жаман ырым бастап, мұның не? Соғыс емес қой. Ер жігіттің міндеті. Екі жыл екі күндей өте шығады,– деді Байғожа нағашым апама ұрсып:

	–Қайтейін, қалқам. Жүрегім қорқады,– дейді ол. Ботагөз анандайдан ұрлана көз тастайды. Сүпсүйкімді момақан жүзінен, маған деген қимастық танылады. Жаныма келуге батылы жоқ. Елдің аузына қақпақ бола алмайсың. Оның үстіне мектепте оқиды. "Берік жаныңда жүрмесем де, жүрегім сенімен бірге" дейтін сияқты. Айналдым, сенен Ботакөзім!



	Қазанның жиырма тоғызыншы жұлдызы

	Зулап өткен күндер, құдды жолға шыққан поиз сияқты. Сары далаға түсіп алып, ауық-ауық сырнайлатып қойып, шығысқа қарап жол тартқанына төрт күн өткенде, жарым түнде бір станциядан түстік. Кімді-кім біліп болар емес. Арқақабымызды арқалап, ары-бері жүгірістік те қалдық.

	–Машинаға отырыңдар! – дейді түнді қақ жарған дауыс. Әлдеқандай есірік жел ызыңдай соғады. Өті неткен ызғарлы еді. Сығырая жанған светофор мен станция қалқанының әлсіз жарығы, сәлден соң бізді ұзатып салып қала берді.



	Желтоқсаның жиырмасыншы жұлдызы

	Үшы-қиырсыз ақ дала. Ызғарлы жел, құстың жүніндей жапырақталған ақ қарды ұйқы-тұйқысын шығарып есіре соғады. Сыммен қоршалып тасталған алаң. Аумағы ат шаптырым. Қарауылда тұрмыз. Иығымызда автомат. Әр қарауылдың арасы жүз қадамдай жер. Шынын айтайын. Нені күзетіп жүргенімізді білмейміз. Жасырын объектінің қырсыры беймәлім. Бір ғажабы алып тигаштар түні бойы әлде нені әкеп түсіріп жатады. Бізге жақындауға рүқсат жоқ. Әрбір төрт сағат сайын күзетке шығуың міндетті. Қалың түнде ұйықтамақ түгілі, жаныңмен қайғысың. Сақылдаған сары аяз. Бұл жерде өзіңнен үлкен шенді адамның әмірін орындамауға құқың жоқ. "Құп болады" деп қолынды шекеңе апарасың."Н" бөлімшесі. Бүгін Ботагөзден хат алдым. Менің сүйкімді аңғал сүйіктім. Серіктің хатында есеп жоқ. Мұрны пыс-пыс етіп, мойынағашпен су тасығанына дейін жазады. Апамның түс көруі белгілі жайт. Әскер міндеті аса қиын да емес. Тек тезірек бітсе екен.



	Наурыздың жиырма екінші жұлдызы

	–Қазақтың жаңа жылы– Наурыз. Көз алдыма ауылымды елестетіп отырмын. Әр үйдің шаңырағы бүгін қуанышқа толы. Серік апасы мен қосылып көп көжеге барған шығар. Қазақтың күміс күлкіні еншілеген кең дастарханы-ай. Қызыл қоңыр бауырсақтар, иісі аңқыған қаймақ жағылған нан, қарын-қарын сарымай, торсық толған сары қымыз, наурыз көже... Бәрінен де арнасынан асып ақтарылған көңілді айтсаңшы. Көңіл демекші, взвод командирі Бирюковпен шекісіп қалдым. "Біз қартайдық, сендер баласыңдар" деп бізге шіренген жауынгерлердің сөзін қолдап, жік-жапар боп жүргені. Әділдік қайда?– деймін.Ол маған мырс-мырс күледі кеп.

	–Аспанда ,– дейді ол.

	–Бір құдайдың қолында. Сөйлесіп көр, бұлармен. Біз өгіз емес шығармыз. Соның кесірінен наурыз мерекесі күні, түнімен казарманың ат шаптырым еденін жудым. Әй, бұл күнді ұмыта қоймаспын.



	Тамыздың он жетінші жұлдызы

	Сұмдық! Мүңдайды ешкімнің басына бермей-ақ қойсын. Біздің полигонда қару сыналды. Таң бозынан дабыл қағылды да, шырт ұйқыда жатқан біз, апылғұпыл киініп, машинаға отыра бастадық. Құдды соғыс басталып кеткендей. Еңгезердей ауыр машиналар батыс бетті алып жүріп берді. Бас көзге, ойлы-шұңқырға қарамай зулап келеді. Үрей билеген адамның жайы белгілі.

	– Қайда барамыз? – деседі бір-біріне. Жауап берер ешкім жоқ. Бір сағатқа жуық уақыт өте машина тоқтап, бәріміз жапа тармағай жерге түстік.

	– Противогаз киіңдер, – деді командир. "Бұйрық талқыланбайды, әмір орындалады". Сәл жүгірген соң, алдымыздан терең қазылған орлар кездесті.

	– Жатыңдар! Әскери сабақтан қанық жай, ор түбіне етбетімізден түсіп, бетімізді жауып жата кетістік. Кенет жер дүниені дүр сілкіндірген гуіл басталды. Әп-сәтте тып-тыныш жатқан жер, қатты қиналып толғатқан анадай тулай жөнелді. Противогаздан ештеңе естілер емес. Күңгір-күңгір. Сәлден соң өн-бойым дірілдеп, жүрегім дүрс-дүрс соғып, аузыма тығылды. "Шыда, Берік" деймін өзімді-өзім қайрап. Сөйткенше:

	– Тұрыңдар. Атакаға, – деген командирдің дауысы естілді. Ұшып келеміз. Бетіміз алдыдан көрінген аласа тау, тұманды дала. Үсті-басым малмаңдай су. Барар бағытымыз белгісіз.



	Желтоқсанның он бірінші жұлдызы

	Әскери жаттығу адамды шынықтырады десек те, адам көрге де үйренеді екен. Ауық-ауық өтетін соғыс "ойыны". Одан кейінгі дәрігерлік байқау, адамды мезі қылады. Сені бір жақсы көрмейтін “досың” серік боп қалыптасады. Ол-үрей. Күндіз де, түнде де адам сезіп білмейтін жұмбақ қарбалыс.

	–Жауынгер Бекмырзаев сіз госпиталға жатасыз,– деді кезекші күзетші түскі тамақтан соң. Шошып кеттім.



	Наурыздың он екінші жұлдызы

	Айналайын, аппақ дүние! Мен саған не жаздым. Жазығым қайсы. Мұндай қасірет шектіріп, қан жылататын болсаң, несіне өмірге әкелдің. Мен тірі әруақпын. Ауру адаммын. Лейкоз-ақ қан. Ғасыр дерті. Айналайын, анам-ай! Балаңды жамап-жасқап жүретін киең бар емес пе еді.

	Мұрны тершіп, артымнан қарыс елі қалмайтын Серік, Секентай інім-ай. Ағаңды енді сен де арашалай алмайсың. Боташым, сенің жүрегіңе пышақ сұққандай болдым-ау. Бірақ, оған сен де, мен де кінәлі емеспіз. Иә, солай жаным. Ух...

	Шағын күнделік осылай аяқталыпты. Қара кітапшаның ішінен бүктетілген үш парақ қағаз шықты. Бұл Берік ағайымның соңғы сөздері еді.Жанарым жасқа толып кетгі.

	Ана!

	"Қай ана құрсағынан шыққан сәбиінің қыршынынан қиылғанын құп көрер. Ауыр болса да, мен енді сендерге жоқпын. Маңдайыма жазған тағдырдың қысқа өмірі жақында үзіледі. Апа! Жылама! Өз-өзіңе берік бол. Жаныңда Серігің бар ғой. Жан ана,хош!

	Құлының Берік"

	Серігім!

	Артымнан ерген жалғыз жарығым. Секентай, сенің мойныңа ауыр жүк артып кеткеніме кешір, інішегім. Бетімді топырақ жапқан сәттен бастап, сенің есейетінің анық. Жаныңда анаң бар. Дүниеде жақсылығымды, ақылымды, мейірімді анама арнамақ едім, бірақ бұл өмірде жолым болмады. Сен оны ренжітпе! Менің анама салар топырағым, сенің мойныңда, жаным.

	Ақылды бол, Секен-ай.

	Бауырың Берік.

	Ботам!

	"Бота көзім. Мен өмірден кеткен күні жанарың жасқа толар. Еңірерсің. Жаһанда қалған жалғыздай сезінерсің. Құдайға шүкір, мөлдіріңе mac лақтырып лайлаған жоқпын. Мен соған қуанамын. Өмір алға басар. Өз еншісін де алар. Тек "алғашқы махаббатым" деп анда-санда есіңе алсаң, жұмсақ көрпемде бір аунап түсермін. Иә, Бота. Өмір бір орында тұрмайды. Әттең, дүние-ай. Қош жаным! Берігің.

	* * *

	Берік ағама бейіт қойып келген күннің ертеңінде, апам су жылытып, кір жууға кірісті. Күйі төмендеп жүрген апама көмектесіп жүрмін. Апам кір киімдерді әлгінде ғана сыртқа алып шығып, әлдебір шаруамен үйге еніп кеткен. Кенет көзіме ағайымның әскерден киіп келген ақ көйлегі түсті. Бас салып иіскесем, о, ғажап, ағамның тер сіңген иісі бұрқырайды. Жанарым жасқа шыланып, тамағыма ащы өксік тірелді. Жалмажан үйге қарай жүгіре жөнелдім. Апама көрсетуге болмас. Қарт адамға қиын шығар. Ал мен үшін бұл аса қымбат дүние. Ағамның көзі. Сағынғанда иіскеп, мауқымды баспаймын ба? Ех, дүние-ай. Аппақ дүние, ақ қан, ақ көйлек...





КІШКЕНЕ ШАЛ




	Біз тал түсте жасырынбақ ойнап жүргенбіз. Күн шыжып тұрғасын ойнауға кішкене шалдың үйінің көлеңке бетін таңдап едік. Кішкене шал деп ересектерге еліктеп айтамыз. Әйтпесе өзіне кезіккеніңде «Мақан ата» дейміз ғой.

	Кенет Жақан мен Ақан шарт-шұрт ұстасып қалды.

	Төбелеске себеп – ұзынтұра Ақанның шақпа тілі.

	– Сен, тәштек, кешке дейін бізді іздеп табаныңнан таусылатын болдың ғой,– деген ол Жақанға.– Ойнамай-ақ қойсаңшы, одан да.

	Тапал екендігін көзінше, бетіне басып айтқасын Жақан қалай шыдасын?! Тұра ұмтылған. Ақанның оны бұлайша кемсіткені дұрыс емес, әрине. Бірақ өзге сөзінің қисыны бар. Шынында да Жақанның жасырынбақ ойынында жолы болмайды-ақ. Жасырынбақ ойнаушылар үшін байқағыштық, шапшаңдық керек. Жақан жасырынған балаларды тез таба қояды, ал жүгіруі онша емес. Ол борсаңдап белгіленген жерге – үйдің қабырғасына жеткенше жасырынған балалар ұлардай шулап, алдын орап үлгіреді. Ойынның ережесі бойынша іздеуші олардан бұрын жетіп, кімнің қайда тығылғанын айтып, қабырғаны ұруы қажет. Бұл шарт орындалмаса, ойынды қайта бастауға тура келеді. Яғни, бұрынғы іздеуші тағы да көзін жұмып, өзгелердің жасырынып болуын күтеді.

	Жақан болса, бір емес бірнеше мәрте сөйтті.

	Бірі ұзын, бірі қысқа болғанымен, екеуінің күштері шамалас, итжығыс түсті. Осы кезде ту сыртымыздан әлдекімнің жөткірінгені естілді. Бәріміз жалт-жалт қарастық. Кішкене шал.

	– Бұл не апыр-топыр,– деді ол әрқайсысымызға бажайлай қарап. Балалардың ішіндегі бойшаңы болғасын ересек деп ойлады ма, сосын сұраулы жүзбен Ақанға мойын бұрды.

	Ақан сайқымазақтана тіл қатты.

	– Мәке-ау, тапалды тапал демегенде не дейміз?

	– Мәке дегенің кім?– деді кішкене шал тіксініп.

	– Сіздағы,– деді Ақан енді қыбыжықтап.

	– Ей, қарағым-ай, сен ғой баламның баласындайсың. Құрметтегің келсе, ата деп айт,– деді де, кішкене шал тізе бүкті. Біз де жүрелей отыра кеттік.

	– Бой салыстыратын болсақ, сенен де аласа екенмін,– деді ол бұдан соң Жақанға күлімсірей бұрылып. Бірақ «тапалмын» деп мойыған емеспін. Мәселе бойда емес, балалар, ойда.

	Ақан өздерінің керіс-таластарымен жанымызға келген атаны да ренжітіп алғанын аңғарып, қызарақтады.

	– Осыған орай әңгіме айтсам, тыңдар ма едіңдер? Балалар: «Айтыңыз, айтыңыз»,– десіп дүрлігіп кетті. Ол қабағын керіп, таудың өркеш-өркеш тұлғасына байыппен ойлана көз тастап, әңгімесін бастап кетті.

	* * *

	– Бір кезде мына жатқан сары даланы жұрт Сарыбай жазығы десетін. Ана бір көрінген төбенің баурайын Толыбай бекеті деп атайтын. Мен сол жерде дүниеге келіппін. Төңкерістің дүрбелең күндерінде, байлар тау асып, кедейлер елде қалғанда әкем мен шешем өкпе ауруынан қайтыс болыпты. Мен шырылдап емшекте қалыппын. Түр-түстері маған беймәлім. Әкенің панасын, ананың аялы алақанын кім аңсамайды? Ол кезде мынау шаңқан шатырлы, ақ шағаладай баспана қайда? Жаз жайлауда, қыс – қыстауда отырамыз. Жазда туырлықтың, қыста ауыз үйдің бұрышы еншіме тиеді. Өсе келе байқағаным, мен ауылдағы өзім тектес балалардың ең аласасы екенмін. Ана сүтінің бұйырмағанынан шығар. Жүре келе ата-ана қойған атым ұмытылды. Мен «Тәштек» атандым. Алғашқыда: «Мақан деп айтыңдар»,– деп қызыл кеңірдек болып, өзім сияқты жалаңаяқтармен жұдырықтасып жүретінмін. Бірақ әжемнің өзі «Тәштек» деп шақырғаны ғой, қайтейін. Еркелеткені шығар.

	Ол кезде тапшылық заман. Ауыл балалары бір-бір қап ұстап, таң бозынан Сарыбай жазығына тезек теруге шығамыз. Сондай күндердің бірі еді. Қабымды толтырып үлгергенім сол, еңісте отырған ауылдан зарлы үн естілді.

	– Тәштек, сенің үйіңнен...– деді балалар. Зәрем ұшты. Ертеңгісін әжем ыңқылдап-гүрсілдеп жүріп бір аяқ айранды әрең құйып берген.– Әй, байғүс балам, күнің не болар екен,– деген төсегіне уһілей қисайып.

	Ауылға қарай құстай ұштым.

	Қазақ үйдің белдеуіне екі-үш ат байланып қалыпты. «Бітті» дедім ішімнен. Әжем бұл дүниеде жоқ. Бірақ, көңілім сенгісі келмейді. «Қу жалғыз, жетім атандырмашы мені. Айдалада жалғыз қалғаным ба»? Үйдің құбыла жақ бетінен келіп саңлаудан ішке сығаладым. Әжемнің бетін жауып тастапты. Сақалды Ағзом молда күбірлеп, дұға оқып жатыр.

	– Әжем-ау, сүйенішім-ау! Мені қайда тастап кеттің?– деп, шыңғырып барып бас салдым. Жер таянған, екі-үш әйел менімен бірге күңіренді. Өздері сөйтіп отырып:

	– Мақан, айналайын сабыр ет. Жігіт те жылай ма екен? Қайта болаттай берік бол,– десіп, маған басу айтқан болады.

	– Бала емес пе? Өзінің де маңдайының соры бес елі екен. Қиын-ақ болды. Бірақ ұмытып кетеді ғой әлі,– деді біреу сырттан. Дауыс шыққан тұсқа жақ-тырмай қарадым. Қалайша ұмытамын? Балалардың ата-анасын, көріп жүріп, ішім қан жылағанда, әжемді медеу тұтып еңсемді көтергенімді біледі ғой, осы отырғандар. Ертеңіне шүберекке оралған аяулы әжемді арбаның үстіне көтеріп салып,қиыр беттегі көп бейітке қарай алып жүрді. Әжемнің басқа ауылда тұратын Ақмиса деген сіңлісі бар еді. Еңіреулі – екеуміз, жұбатушы көп. Көршіміз Кәлден шал: «Әжеңді жерлеген соң, ауылға ат қойып, елмен көрісесің»,– деп нықтады. Көзімнен жас ыршып кетті. Кеше ғана: «Жаным, тәштегім, құлыным»,– деп еркелететін әжем енді төмпешікке айналды.

	Кәлден қарт мені шабдар атқа қондырды да: – Ал, бала тарт!– деді.

	–Қош бол, әже!– дедім еңіреп.

	Тебінгенім мұң екен, шабдар жұлқына жөнелді. Ол екпіндегенде мен де екілене айқайға бастым. Бірақ, бетке ұрған жел аузымды аштырмайды. '

	– Әжем-ау, қорғаным-ау,– деймін дауысым қырылдап.– Кімге қалдырдың мені, әжем-ау, мен өскенше тұра тұрмадың ба?!

	Үйді көргенде талықсып кетіппін. Біреулердің ат тізгініне жармасып:

	– Су әкеліңдер,– дескені есімде.

	Көзімді ашып алсам, үй ішінде Ақмиса ғана бар екен. Көз алды домбыққан ісік. Ауық-ауық күрсінеді. Әжемді көргім келеді. Әттең, көзі тірісінде суретке де түспеген ғой.

	– Жиен бала, енді балалар үйіне барасың,– деді Ақмиса бір-екі күн өткен соң. Сөйтті де жаулығының ұшымен көзін сүртті. – Шотайбек ұрда-жық. Сыныққа сылтау іздеп, сені қамшының астына алса бір күні, арашалай аламын ба, мен байғұс?

	Төбемнен әлдекім мұздай су құйып жібергендей. Ауық-ауық Ақмисаға қараймын. Ол жүзін төмен салады да:

	– Шотайбек жақсы болса, әжеңе келмес пе еді?! Ақлима әпкемнің тірісінде екен ғой, құрақ ұшатыны,– деп, орнынан тұрып, сыртқа беттеді. Ақмиса апамның сөзіне сенгім жоқ. Сөйткенше, ол қайтып оралды.

	– Ағайын болып келістік. Дәркенбай екі күннен соң сені Көктерекке алып жүреді. Ал әжеңнен қалған дүниені сабақты инесіне дейін сақтап, өскеннен соң өзіңе санап өткіземін,– деді Ақмиса тәтем жаулығының ұшымен көзін сүртіп жатып.

	Осы күнге дейін ойымнан кетпейді. Сегіз жасар бала сол сәтте не ойлады десеңші. Дүниенің не екенін білдім бе? Ертеңгі күнімді көз алдыма қайдан елестете алайын. Тек туған ауылдың алыста қалатынын, мұндағы балалардың енді менімен ойнамайтынын білемін.

	Екі күн өте Дәркенбай қос дөңгелекті арбасын сайлап, ертеңгісін есік алдына келіп тоқтады. Ақмиса құрақ ұшып жүр. «Менен тезірек құтылмақ қой» деп ішімнен ыза боламын. Амал не? Ауыл адамдары түгел жиналды. Әжемнің төрт бұрышты ағаш сандығының іші – менің киімім, құрт, нан, ірімшік.

	– Ал, оң аяғыңмен атта,– деп, Ақмиса қолтығымнан демеді. Көзімнен жас мөлт ете қалды. Намыстанып сүрткен болдым. Жағалай тұрған елдің бәрі мүсіркей қарайды.

	– Көрдің бе, мына ел сенің асқар таудай әжеңді сыйлағаннан кеп тұр. Жөн-жосықсыз жылап, әлсіздігіңді көрсетпе. Дәм бұйырса, әлі-ақ дәу жігіт боп ораласың, осы шаңыраққа,– деді үйден шығарда Ақмиса көңілімді аулап.

	– Мақан-ай, Мағзом атаңның үйі үлкен шаңырақ қой. Дәм татып шық,– деді Дәркенбай.

	Жапырайған тамның есігі сықыр етіп ашылғанда, кәннің үстінде ыңқылдап отырған Мағзом қартқа көзім түсті. Қолын көлегейлей бізге қараған ол:

	– Бұл қайсың, ей?– деп қырылдай дауыстады.

	– Ақсақал, Ақлима замандасыңыздың немересі ғой,– деді Дәркенбай.

	– Е, солай де. Өтіп бара жатқан қу тіршілік-ай. Ренжіме атаңа. Бір уыс топырақ салуға да жарамады деп. Иманды болсын, әжең, балам. Аяқтан алды ғой, мына дерт,– деп, қарт көңіл айта отырып, өзінің халахуалын да сездіріп өтті.

	– Ақсақал, балаңыз ұзақ жолға шыққалы тұр. Көктерекке, балалар үйіне жүрмек. Батаңызды сұрап, үлкен үйден дәм татуға келді,– деді Дәркенбай уақыттың тығыздығын білдіре қаттырақ дауыстап.

	– Е, солай де. Беу, тірлік-ай! Қарт сәл кідірді де:

	– Жолың болсын! Қайда жүрсең де абыройлы бол. Ата-тегіңді ұмытпа. Бабалар қолдасын,– деп, басымнан сипады.

	Қатыңқырап қалған тандырдан бір жұлып жеп, сыртқа шығып кеттік.

	Арба Қарауылбекеттің дөңіне көтерілгенде артыма көз тастадым. Төменде осы Теректі жатыр. Туған жер! Көгіне аунап, көліне шомылып, шілігін ат қылып мінген Теректімнің жер бауырлаған тамдары, қорақопсылар кішірейіп, шашылған тарыдай әрең көрінді.

	– Қош,– дедім көмейіме ащы өксік тіреліп. Дәркенбай менің ұнжырғам түскен күйімді байқап қалса керек, бұрылып:

	– Адам емен ағаштай болуы керек. Ер жігіттің басынан не өтіп, не кетпейді,– деді арқамнан қағып.– Тек аман жүр.

	Осы сөз әлі есімнен кетпейді. Әлдеқалай алыс жолға шықсам, Дәркенбайды есіме аламын.

	Дәркенбай екеуміз қос дөңгелекті арбаны шиқылдатып, әп-сәтте Көктерекке жетіп бардық. Орыстардың бұрынғы мекені екені көрініп тұр. Қайда қарасаң да қарағайдан жасалған ағаш үйлер, ирелеңдеген көшелерді бойлай өскен шыршалар мен қайыңдар.

	Сәлден соң арба биік дарбазалы үлкен үйдің жанына келіп тоқтады. Дәркенбай маған делбені ұстатып, жерге түсті. Ал сарыла күт. Күн шыжып тұр. «Қашып кетсем бе» деген ой туды. Теректіге қазір-ақ жетіп барамын.

	Бірақ, барғанмен не деймін? Ақмиса қалай қарсы алар екен? Басым салбырап отырғанда Дәркенбай көрінді. Қасында ұзын бойлы, жирен мұртты орыс шалы. Жүзі жылы, мейірбан көзқарасы маған бірден ұнады.

	– Ой, совсем маленький,– деді ол маған іш тарта қарап. Тілін түсінбесем де, не дегенін көкірегім сезіп тұр.

	– Ал, балам, қош,– деді Дәркенбай жанары жасаурап. Қақпақ жаурынды зор денесі бүкшиіп, аласарып кеткендей. Оның маған жаны ашып, күйзеліп тұрғанын аңғардым.

	– Жазда өзім келіп, демалысқа алып кетемін. Жолдастарыңмен жақсы бол,– деді Дәркенбай маңдайымнан сүйіп. Сосын сандықты жерге түсіріп, шалмен қол алысты. Арба кері қайтқанда еңіреп жібердім.

	– Не надо,– деді мені жетелеген орыс шалы. Біз сияқты талай жетімдердің қамқоршысы болған Иван Иванычпен осылай таныстым.

	Балалар үйінің тәртібіне бірден көндігуіме тура келді. Иван Иваныч мені балалармен таныстырып, жататын орнымды көрсетіп, шығып кетті. Өзім сияқты көген көздер жан-жағымнан қаумалай тұра қалды. Дені орыс балалары екен.

	Араларындағы ұзын бойлы, бұйра шашты, көк көз бала мені жанына шақырып алды да, түсін суытып, былай деді:

	– Досыңды сатпайсың. Көрген-білгеніңді тәрбиешіге айтпайсың. Біреуде өшің кетсе, онымен тек жекпе-жекте сөйлесесің. Кәне, осыған ант ет.

	Кейін білдім, аты Костя екен. «Ішіміздегі ересегіміз, бізді бір шыбықпен айдайды» десті ол туралы өзгелері. Мына бір жағдай да мені жабырқатты. Қазақша «тәштектен» құтылдым ба десем, олар мені көрген бойда «еншісін»әзірлеп үлгеріпті.

	– Малый, төсек сал,– деді сол күні кешкісінақ әлгі Костя деген ересек бала бұйырып. Амал жоқ, айтқанын орындадым. Ал ертеңіне асханаға барғанымда:

	–Тамақ әкел,– деді басқа біреуі.

	Тамақтан қайтарда Иван Иваныч келіп, бәрімізді сапқа тұрғызып еді, «тым құрығанда балалардың біреуінен биік шығармын» деген үмітім де ақталмады, Ең аласасы екем. Көп кешікпей балалар мектептен қайтқанда кітап-қағаздарына дейін маған артып қоятын болды. Ондай кезде:

	– Где Малый, там и работа,– деп, Костя да мырс-мырс күледі. Зығырданың қайнайды, қайтесің, бойдың қырсығы. Бірақ, оқуға ынталылығым жағдайымды әжептәуір жеңілдетті. Костя есебімді көшіріп алған күні мерейім үстем. Ал оның менен көмек сұрамайтын кезі сирек. Сосын былдырлап жүріп, орыс тілін үйрендім. Басқалардай бүгін баға алдым, енді ертең сұрамас деп, арқамды кеңге салмайтынмын. Үйге берілген тапсырмаға мұқиятпын. Ешкім жауап бере алмаған жағдайда мұғалімнің менен сұрайтынын білемін. Тақылдап жауап беріп, орныма оралған сәтте, тәпелтек бойым өсіп, төбем көкке жеткендей болады.

	Сонымен бірге ересектер тарапынан маған намысыма тиетіндей де «жеңілдіктер» жасалды. Тәрбиешілер ағаш кесу, жүк көтеру үшін балаларды көмекке шақырғанда, мені шеттететін. «Кішкентайсың, әлсізсің» деп басқа жеңіл жұмысқа жұмсайды. Амал қайсы? Балалардан бөлінгеніңе әрі өкініп, әрі кіжініп қала бересің.

	Бірде Йван Иванычтың әңгіме үстінде:

	– Қазір дүние тынышсыз. Соңы немен тынар екен,– деп күрсінгені бар. Бұл сөздің мәнісін кейін түсіндік. Әдеттегідей сабақта отырғанбыз. Кенет есік ашылып, есеп сабағынан беретін Мария Петровна деген мұғалима кіріп келді.

	– Құрысын, Германия бізге қарсы соғыс ашыпты,– деп дауыстады да, еңіреп жылап жіберді. Иван Иванычтың жүзі сұрланып:

	– Шын айтасыз ба?– деп, қайта-қайта сұрай бергені есімде. Балалығымыз шығар. Бас тәрбиеші сыртқа шығып кеткендегі біздің әңгімеміздің сыңайы мынау:

	– Мені әскерге бірінші алады,– деді Костя. Сол кездің өзінде мұрты тебіндеп қалған еді. Содырлығы да бар. Әділдігі де бір кісідей-ақ. Қоңқиған мұрнының астынан әмір берсе, бүкіл балаларға заң. Тек анда-санда ғана ашуланады.

	– Мені де... Екі айдан соң он жетіге толамын,– деді тағы бірі.– Ал Малыйды алмайды.

	Балалар ду күлді. Сол сәт Иван Иваныч есіктен кіріп келді. Жүзі түнеріп, әжімдері қалыңдап кетіпті. Біздің күлкімізді естісе керек.

	– Соғыс күлкі емес, балалар,– деді ол қатулы күйі.– Ол – қасірет. Шекарадан өтпей жатып-ақ, жау ойына келгенін істеп жатқан көрінеді.

	– Бәрібір біз жеңеміз,– деді Костя.

	– Әрине,– деді Иван Иваныч столды жұдырығымен қойып қалып.– Наполеон Кутузовтан жеңілген. Сол сияқты Гитлер де өзі тұтатқан отқа өзі күйеді.– Бәріміз үнсіз қалдық. Оның ашуланғанын тұңғыш көруіміз. Аға тәрбиеші әрі-бері сенделіп жүр. Балалар тым-тырыс.

	Бір күні құрт-майын арқалап, артынып-тартынып Ақмиса апам жетті.

	– Ауылда еркек атаулыны жаппай әскерге алып жатыр. Дәркенбай кеше жүріп кетті.– деді ол.

	Қолымыз босаса, әскери комиссариатты төңіректейміз. Шым қорған арқылы военкомат үйінің шатырына өрмелеп, төменге көз тастаймыз. Сап түзеген әскер. Жаңа шақырылғандар. Оркестр ойналысымен олар сарт-сұрт адымдап келіп машиналарға мінеді. Жылап-сықтағған, қоштасқан жұрт. Сөйтіп қым-қуыт күндер басталды.

	Иван Иваныч та бірінен соң бірін – екі баласын майданға шығарып салды. Бірде ол:

	– Мені де алса, шіркін,– деді.– Арманым болмас еді. Жақсылап тұрып соғысар едім. Көзіне көк шыбын үймелетсе. Бірақ өлмелі, иығынан оқ тиген кәрі солдатты қайтеді.

	Қалың ойдың құшағында, сергелдеңде жүрген қарттың бұл сөзін түсіне қоймайтын кезіміз ғой. Білетініміз: бай-кулактармен соғыста болған, ревком атанған.

	Көп кешікпей балалар үйіне соғыстың алғашқы жетімдері қабылданып, жалпы санымыз алпыстан асты. Олардың «атаманы» Сидоров деген бала болып шықты. Неге екені белгісіз, Костя Астапов екеуі бір төбелесетін шығар деп жүрдік. Бірақ, ондай оқиға болмады. Сірә, мұның мәнісі – төртбақ, мығым денелі Сидоровтың айрықша көнтерілігінде болса керек. Ол тіпті Астапов өзіне қызбалана тап-тап берген сәттерде де, ашуын ақылға жеңгізіп, сабырлылық танытатын. Сонымен бірге жолдасы үшін жанын салатын екен. Осы қасиеттермен ол ақыры Астаповты жеңді де.

	Ол былай болды. Көктемнің жайма-шуақ күні еді. Қыс бойы даланың бетін көрмеген біздерге сол күні бір еркіндік тиген-ді. Алыстық-жұлыстық, доп қудық. Ақыр аяғында сілеміз құрып, көк шөпке сұлай-сұлай кеткенбіз. Кенет Астапов «баж» ете қалды. Бармақ басындай бүйі білегін шағып алыпты. Біздер оған қайтып көмектесерімізді білмей, есіміз шықты. Сол кезде Сидоров жүгіріп келіп, әлгі бүйі шаққан жерді сора бастады. Астаповтың білегі, бұдан кейін бір-екі күн қара дақтанып жүрді де, жазылып кетті.

	Бірақ есесіне Сидоров ауырды. Дәрігерлер «сорғанын түкіріп тастап отырса да, уланған» деп қалаға, ауруханаға әкетті.

	Оны қайтып көрмедік. Тәуір болғасын сондағы балалар үйіне қалдырыпты деп естідік. Рас, мен оны екі-үш рет кездестіргем. Иә, «Адамның кім екендігін көбіне қиыншылық танытады»– деген сөз бекер айтылмаған ғой. Бірде тықыр еткен дыбыстан оянып кеттім. Түн ортасы кезі. Сығырайған жетілік шамның әлсіз жарығында еңкеңдеп, әлдекім бір нәрсені буыптүйіп жатыр. Бекбау деген бала. Қимылы асығыс. Шықыр ете түскен ағаш керует жаққа жалт қарады да, қимылсыз қалды. Әдетте, балалар үйінде ұрлық атаулыға жаза қатал. Иван Иваныч айтқандай, «ұрлық түбі – қорлық». «Ұры» дедім ішімнен. Балаларды оятқаным жөн. Мүмкін, ол қашып бара жатқан шығар. Ол әлдеқандай нәрсені қолтығына бүктеп тығып, терезеге беттеді. Есіктен шықса, күзетші көріп қоюы мүмкін. Орнымнан атып тұрып:

	– Балалар, Бекбау қашып барады,– деп айқай салдым. Ол селк етті де, қалшиып бір орнында тұрып қалды. Балалар да абыр-сабыр оянып үлгерген.

	– Не болды, Малый,– деді гүж еткен Костя Астапов.

	– Көрмейсің бе, Бекбау бізді тастап қашып барады.

	– Солай де.

	Қашқын орнынан қозғалар емес. Астапов іш киім-шең күйі, қашқынға жақындағанда, балалар да оны қаумалай бастады.

	– Бұл қалай?– деді Астапов анадайдан кіжініп.– Берген серт қайда?

	Бекбауда үн жоқ.

	– Майданда мұның үшін атып тастайды.

	– Иә, соны айтамын-ау...

	– Мына қолтығындағысы несі?

	– Мүмкін ұры шығар. Балалар дуылдасып кетті.

	– Қараңдар,– деді Астапов бұйырып. Әлдекім қапшықты жұлып алып, қарай бастады.

	– Е-һе, мынау қашқын емес, ұры, Костя. Мына шалбар менікі.

	Бір күн бұрын ғана бізге жаңа шалбар берген. Бекбауда үн жоқ. Тұтқынға түскен жаудың солдаты сияқты. Бәрі белгілі болды. Бекбау бөлмедегілердің анда-санда бір киетін киімінің жақсысын таңдап алыпты.

	– Кешіріңдер, балалар,– деді тізесін бүгіп отыра қалған Бекбау.– Әкеме пәселке салайын деп едім.

	– Кешірім жоқ. Аяқ-қолын байлаңдар.– Менің де қыжырым қайнап кетті.

	– Үкімді ертеңгісін өзіміз шығарамыз. Ешкім білмейтін болсын.

	Қорсылдап жылаған «ұрыны» бұрышқа сүйретіп тастап, балалар төсегіне жайғасты. Ұйқым келсеші. Бекбаудың әкесі майданға кеткен. Барар жер, басар тауы жоқ. Мұны ойласаң жаның ашиды. Бірақ оның басқалардан жаны артық па? Әкесін ойлағышын, шіркіннің! Соғыс жүріп жатыр. Менің де жанашырым жоқ жетіммін. Астаповтың айтқаны дұрыс. Жазалау керек.

	Ертеңгісін Бекбауды балалар өзен бойына алып барды. Көзінің алды ісік. Түнімен көз шырымын алмаса керек. «Сот» басталды.

	–Мылжа-мылжасын шығарып сабау керек.

	–Балалар үйінің шошқа қорасын апта сайын тазалап тұрсын.

	– Ол жаза да аз. Тақырлап кете жаздаған жоқ па? Балалар ортасында тізе бүгіп отырған Бекбауға шүйлігіп алған. Жүздерінде ашу. Аяйтын түрі жоқ. Астапов қолын көтеріп:

	– Шуламай, тоқтаңдар,– деді гүж етіп. Бастық айтқан екен, біз үшін заң. Пышақ кескендей тыйыла қалдық,– Малыйдың жазасын тыңдайық.

	Бекбау мұрнын қорс еткізіп, көзінің астымен маған ұрлана қарап қойды. Түрі аянышты-ақ. Балалар дауласып жатқанда мен де ойланып үлгергенмін:

	– Ұрының жазасы,– дедім мен жан-жағыма қарап.– «Малый, прокурор сияқты»,– деді бірі мырс етіп. Балалар ду күлді.– Бір ай бойы бөлменің еденін жусын. Кезекшілік те осының мойнында. Жолдастарының алдында ұрлық жасамауға ант берсін.

	– Жеңіл жаза.

	– Соғыста атып тастайды.

	– Дұрыс,– деді Астапов қолын көтеріп.– Өйткені бұл, қиындықңа төзімсіздік көрсеткен алғашқы жетім. Әкең сенің бұл «сыйлығыңды» қабылдамайтын да еді. Әттең, сенің ұры екеніңді білсе! Енді қайталасаң, бізге өкпелемессің...

	* * *

	Тамыздың тымырсық шағы. Үш-төрт бала өзенде шомылып жүргенбіз. Мен ағынмен құлаштай жүзіп, балалардан ұзап кетіппін. Қол-аяғым талған соң,

	«өзеннің арғы жағалауына шығып, құмдауытта біраз жаттым. Орнымнан тұрып, жан-жағыма қарасам, қауындық көзіме шалынды. Арық-арықтың бойында теңкиіп жатқан қауын-қарбыздар сілекейімді ағызды. Көзімді ала алар емеспін. Балаларға қарасам олар күнге қыздырынып жатыр екен. Белді бекем буып, ытып бақшаға кірдім де, шеттеу жатқан қарала қарбызды үзіп алдым. Жерге бырш еткізіп ұрып, ашқарақтана жеп жатырмын. Бағыма қарай, қарбыз да әбден піскен екен. Мені тура жылы-жұмсаққа аузы енді тиген көкжал дерсің.

	Сәлден соң серіктерім де жеткен. Қабақтары қатулы.

	– Көртышқан,– деді бірі анадайдан дауыстап.

	– Пысығын шіркіннің!

	– Мынау не?

	Қолдарындағы қарбыздың қабығына көзім түскенде селк ете қалдым. Лақтырғаным суға түскен екен ғой. Жегенім желкемнен шықты деген осы.

	– Шөлдеп кеттім,– дедім балаларға шынымды айтып.

	– Малыйдың тамағы кең,– деді бірі кекетіп.

	– Жауап бересің.

	– Астапов не дер екен?

	Ертеңгісін орнымнан қиралаңдай әрең тұрдым. Сегіз көзім сырқырап барады. Елу бес баланың май құйрықтан ұрғаны әлі есімнен кетпейді.

	* * *

	Қырық төртінші жылдың күзінде балалар үйінен де майданға төрт жігіт аттанды. Біздің бөлмеден Астапов бар. Әншейінде байқамайды екенбіз. Бауыр басып қалыппыз. Асты-үстіне түсіп, шауып жүрміз. Ол да бізді қимайды.

	–Ұмытпаңдар! Хат жазып тұрыңдар,– дейді әлсін-әлсін.

	Ертеңінде балалар үйінің тәрбиеленушілері аулаға сап түзеді. Үрмелі оркестр ойнай жөнелді. Астапов бастаған төртеу балалардың алдына шығып, «Біз Отанымызды қорғау үшін майданға аттанып барамыз. Жеңіс жақын. Жеңіспен ораламыз!»– деп серт берді. Сол сәт әлі есімде.

	Иван Иваныч кейбірімізге Астаповты шығарып салуға рұқсат берді. Әдеттегідей жүктің ауыры менде. Жүк болғанда ағаштан жасалған қара сандық.

	– Малыйды ренжітпеңдер. Бойы кішкентай деп басынбаңдар,– деді ол қоштасарда. Бұл Костяны соңғы көруіміз екен. Жеңіске он шақты күн қалғанда «Берлин түбінде ерлікпен қаза тапты» деген қара қағаз келді. Біз де сол ауыр күндерде, мына өздеріңдей бала кезімізде, үлкендер сияқты қайғырдық.

	Жау жеңілді.Ұлы жеңіс қуанышын көзімізбен көрдік... Әскерден оралғандардың алғашқы тобын Көктетерек жұрты мерекедегідей қарсы алды. Балалар үйінің тәрбиеленушілері де көппен бірге көшеге шықты. Вокзал басы көңілді. Поезд үсті-үстіне гудок беріп, буын будақтатып барып тоқтаған сәтте, жұрт вагондарға қарай лап қойды. Майданнан жеңіспен оралғандар, біз ойлағандай тым салтанатты емес еді. Дені жаралы балдаққа сүйенгендер. Әр вагонның есігінен көрінген солдатты жұрт қаумалап көтеріп әкетіп, аспанға лақтырып жатты. Құшақтап, қуаныштан еңіреп жылағанардың даусы естілді. Ал енді біреулері күткендері келмей, үнсіз қалшиып тұрып қалысты. Атпен, арбамен қырдан келгендер әредікәредік әлдекімдерді құшақтап, дуылдасып жатты. Кенет құлағымның түбінен жанұшыра шыққан дауыс естілді.

	– Әке!

	Жалт қарастық. Бекбау ілгері қарай ұшып барады. Анадай жерде әскери киінген балдақты адам құшағын аша берді. Баласы жеткен бойда мойнына асыла кетті. Әлдене деп сөйлескен болады да, қайта қауышады. Біз де жүгіріп жеттік. Қол беріп амандасып жатырмыз. Бекбау неткен бақытты еді. Қуаныш жасы көзінен тарам-тарам болып ағыпты.

	– Менің достарым,– деді Бекбау бізді таныстырып өтіп. Көздерінде отты ұшқын ойнайды.

	Екі күн өте Бекбау балалар үйімен қоштасты. Әкесі ауылына алып қайтты.

	– Мына тұрған Суықсай ғой. Демалыста қонаққа келіңдер,– деді ол қоштасарда көзі жасаурап. Біз оны, ол бізді қимайды.

	* * *

	Осы бір қуанышты жылы бойым кішкентай болса да, мені біраз баламен бірге әскер қатарына шақырды. Костя Астапов сияқты балалар мен ұстаздарымыз алдында серт бердік. Оркестрдің үні, бізді көп жігіт майданға кеткен қақпадан шығарып салды. Перронда әскери адам тағы бір рет түгендеді. Менің фамилиям – Сауытбаев алфавит бойынша да соңынан аталды,

	– Мен,– деп шаңқ ете қалдым. Ел ду күлді. Тіпті әскери комиссардың өзі де мырс етті.

	– Бесінші вагон.

	– Құп болады.

	Поезд орнынан қозғалғанда:

	– Қош болыңыз, Иван Иваныч,– деп қол бұлғадық. Анамыз да, әкеміз де сол еді. Поезд ұзап кеткенше орнынан қозғалмай, соңымыздан қарап тұрды.

	Поезд Қиыр Шығысқа қарай заулап ала жөнелді.

	–Бір күні қызыл іңірде, қалың орман ішіндегі кішкене қалаға жеткенімізде:

	– Түсіңдер!– деген әмір естілді. Нендей қала, қай жер екені бізге беймәлім.

	– Сапқа тұрыңдар!

	Тағы да бәрінің соңында мен. Алдымдағылар омбы қармен, мен дайын жолмен жүріп келемін.

	Биік қақпаға енісімен моншаға түсіп, форма киініп, әскер' болып шыға келдік. Тағы да менің сорым қайнады. Өзіме қонымды киім табылмады. Солбырайдым да қалдым. Таныс жігіттер бірін-бірі іздеп әлек.

	–Малый,– деп дауыстады әлдекім. Мені тану опоңай. Өзіміздің Женя Сидоров деген бала. Астаповтың бүйі шаққанда қолын сорған Сидоров ше? Сол. Бірақ сөйлесуге үлгермедік.

	Жерлестерімізді басқа бөлімге әкетті де, мен бейтаныстардың ортасында қалдым. «Ә, Сауытбаев, енді көрер күнің қандай болар екен»,– деймін ішімнен. Әр нәрсе алғашқыда қиын. Саптың алдындағы еңгезердей солдат нені көтерсе, ең соңындағы ап-аласа менің де үлесіме тиетіні сол. Ең қиыны – сырттан қараған елдің саған күлгені. Бастаушы кеудесін көтеріп, аяғын масаттана нық басса, соңында менің шаң жұтып жүргенім. Сөйтіп жүріп темекі тартқан немді алған-ау! Жығылғанға жұдырық, кеудем қысылып, демігіп есім шығады. Баяғы Астаповтың үйреткені ғой. Ыза болып, темекімен қош айтыстым. Ертеңгісін ерте тұруға бізді балалар үйі үйреткен. Бұл жағынан қиындық көре қойған жоқпын. Ал бейқам өскен ауыл балалары үшін әскер тәртібі үлкен сабақ болды. Әскерде өзіңнен үлкен шендінің бұйрығын орындамауға қақың жоқ. Тәртіп темірдей. «Құп болады!»– деп, жөнеп бересің. Арысы мен берісі ат шаптырымдай қазарма ішін тілмен жалағандай жалтыратып жуасың. Салақсысаң түнгі ұйқыңмен қош айтысқаның. Әйтеуір мен, мүмкін пысықтығымнан шығар, бірде-бір жаза алмаппын. Әуелі бірде күзетте тұрып, командирдің өзін паролді тез айтпағаны үшін қатты састырғаным бар. Әскер тәртібі қызық. Ертеңіне жазалар деп қорқып жүрсем, мені сап алдына шығарып, алғыс жариялағаны ғой. Командир кім, мен кім? Бөлімшедегі, тіпті дивизиядағы ең кішкене солдатпын.

	Келесі жылы мені алты айлық сержанттың оқуына жіберді. Бой болмаса, тілім тас жарады. Оқу озатымын. Турникте аға сержанттан кейін құйынша айналатын солдатпын. Нысана көздесек, құралайды көзден ататын мергенмін. Бұл жағынан бәрі маған разы. Мені оқуға жібермегенде, кімді жібереді? Алғашқыда училищедегі командирдің өзі қомсынған. Документтеріме бір, бетіме екі қарап, ұзақ ойланды. Бірақ оқу бітірерде Сауытбаевқа үлкен командирдің өзі таң қалды. «Жарайсың!»– деп арқамнан қақты.

	Бөлімшеге сержант болып оралғасын, жаңадан келген солдаттарды үйрету менің еншіме тиді. Ойлап көріңдерші. Кіп-кішкене сержант елуге тарта солдатқа бас-көз болуы керек. Өз бөлімшемізде мендей бір аласасы кездессеші. Мүмкін соған қолымнан келген бар жақсылықты үйіп-төгер ме едім. Ал бойы ұзындарға әбден көңілім суыған. Сонау ес білгелі тәпелтектігімнен тартқан азабым ұмытылар ма?! Серейген біреуі жетіп келіп:

	– Жолдас сержант,– деп, төбеңнен мысқылдай қарағанда кәдімгідей-ақ еңсең түсіп қалады. Бірақ сырт көзге онымды білдірмеймін.

	Талай рет озат атандық. Сондықтан біздерді «Суворовтың взводы» дейтін полк командирі. Кейіннен білсем, өмірі жеңілмеген, Альпіден асқан атақты Суворовтың бойы да пәкене екен.

	* * *

	Мерзімді үш жыл бітуге таянғанда, алдымда екі жол жатты. Оның бірі – әскер қатарында қалып, туған жерден жырақтау, екіншісі – елге оралып, еңбекке араласу. Шындығында, туған жердің бір уыс топырағы, бір тал жусанына жетер не бар екен десеңші! Уақыт озған сайын дегбірім қаша бастады. Полк командирі менің өмірбаянымды біліп, қыр соңыма түсіп алған сияқты. Әскерге де қай жердегідей өзінің ісіне тас түйін берілгендер керек екен. Сөйткенше, әскерден босату туралы бұйрық шыға келгені. Салып ұрып командирге келдім де: –Сержант Сауытбаев ауылға қайтады,– дедім қолымды шекеме апарып. Ол басын шайқады.

	– Онда сенің туған-туысқаныңнан ешкім жоқ.

	Әлі де ойланғаның жөн,– деді.

	– Жолдас полковник, маған ондағылардың бәрі туыс. Туған жерге қайту керек. Ренжімеңіз,– дедім.

	– Жарайды, аға сержант Сауытбаев! Қайда жүрсең де, осындай бауырмал, азамат бол,– деді ол ескертіп. Мен қуана бас изедім.

	– Жолдас аға сержант, сізді кімдер қарсы алады?–деп сұрайды менің жайымды білмейтін солдаттар.

	– Әке-шешем, туыстарым, достарым,– деймін күлімдей қарап. Осындайда адам жалғыздығын біліп, жаны ауырады. Әжем, шешем, Алатаудай әкем қарсы алса, менен бақытты кім болар еді десеңші. Түтіні бұрқыраған паровоз вокзалға келісімен, достарыммен құшақтасып қоштаса бастадым.

	* * *

	Сібірден аттанарда Ақмиса әпкеме де, Иван Иванычқа да телеграмма салғанмын. Перронға шыққан соң жан-жағына қарап біраз тұрдым. Ерсіліқарсылы жүрген адамдар. Сандығымды қолыма алып, қапшығымды арқама салғаным сол еді, әлдекімнің:

	«Малый!»– деген даусы саңқ етті. Таныс үн. Жалт қарадым. Жанында топ бала бар Иван Иваныч құшағын айқара ашып, жақындап келе жатты.

	– Аға сержант Сауытбаев әскери міндетін ойдағыдай атқарып оралды,– дедім қолымды шекеме апарып. Көзімде ыстық жас. Балалар үйіндегі кішкентайлар серейіп өсіп кетіпті. Бәрі мені жерден тік көтеріп алды. Поезд терезесінен қарағандар аң-таң. Кеудемді мақтаныш кернеп, жүрегім дүрс-дүрс соғады.

	Иван Иваныч балалар үйіндегілерге ескертіп қойған ба, оркестр ойналды, тәрбиешілер қаз-қатар тұра қапты. Жақындаған сәтте аяғымды сарт-сұрт басып кеп: – Көктерек балалар үйінің тәрбиеленушісі, аға сержант Сауытбаев өздеріңе берген сертін орындады,– дедім. Әскерден оралатындарды осылай күтіп алу дәстүр болып қалыптасыпты. Жан-жағыма қараймын. Біздің бөлмедегілер тегіс әскер қатарына кетіпті. Үш төсектің қабырғасына жазу жазылыпты.

	«Астапов К. И, Хорунжий В. А., Асылбаев Б.Ұлы Отан соғысында ерлікпен қаза тапты». Бөлме балалар үйінің музейіне айналыпты. Қалпағымды алып, жазу алдында басымды идім.

	Түнімен дөңбекшіп ұйықтай алмай шықтым да, ертеңгісін Иван Иванычқа жолығып, жайымды айттым.

	– Дұрыс,– деді ол күрсініп,– Соғыс талайдың басына қасірет әкелді.. Шаруаны шайқалтты. Жұмыс ауыртпалығы әйелдердің басына түсті. Тракторды тізгіндеген де солар. Енді өзің сияқты азаматтар солардың орнын басып жатыр. Осында шоферлар курсы ашылды. Сен сонда оқы. Жатар орның, тамағың бізден болсын. Сен өзіміздің баламыз емессің бе?!– деп Иваныч менің көңіліме келіп қалды ма дегендей, сөзін шуақтай бітірді. Дарқан жанды адам еді. Үш айдың ішінде, сонда мына аталарың білдей шопр болды да шықты. Машинаны ұршықша айналдырады. Қолда күректей қызыл қағаз, іші толған кілең «бестіктер». Мекеменің бастығы шақырып алып:

	– Ал, Сауытбаев, курсанттарды сен оқытасың,– деп жата жабысты. Құтылып көр.

	– Менің мұнда үйім жоқ,– дедім ағымнан жарыдым.

	– Қалайша?– деді ол. – Үй болмаса, үй табамыз.

	Өмірбаянымды түгел айтып шығуға тура келді.

	– Солай ма?– деді ол таңданып.– Онда сен «Қызыларыққа тарт». Кеше ғана колхоздың бастығы шофер іздеп кетті. Жап-жаңа машинасы босқа тұр.

	–“Қызыларығы” қай жер?

	– Бұрынғы Теректі.

	– Менің туған жерім ғой.

	– Әбден жақсы.

	Адам табиғаты қызық. Әлгінде ғана мекеме бастығынан қуанып шығып, енді екі ойда отырмын. Жә, Теректіге барайын. Бірақ күтіп тұрған мені кім бар? Есіктен қайта кіруге жүрексініп отырмын. Қалай дегенде Ақмиса апайым сүйек-туыс емес пе. Әжемнің сіңлісі, дүниеде ең жақсы көретін адамым дүниеден өткенде, жер-дүниені басына көшіріп, егіл-тегіл еңіреді емес пе. Ия, солай, солай. Ал егер шопрлық орын болмай қалса ше? Онда не істедім? Алдымда екі айырық жол жатыр. Әй, Тәштек енді не істедің?

	Әй, бірақ сол Ақмиса осы жездемнің а дегені алғыс, қара дегені қарғыс, айтқанынан шықпайтын сияқты. Әйелінің туған әпкесі өліп, жездеме де бөтен емес, күйеу баласы емес пе, бір уыс топырағын салуға да жарамады ғой. Аулақ-аулақ. Өзінің түрін де көрмеппін. Ойға шомып отырып қалыппын. Шындығында бар пәле Ақмисаның өзінде жатқан жоқ па, осы. Пәленше облыс, пәленше аудан, Тобылғы сай деп апта сайын хат жазғанда, бір тілім қағазға. “Әу, жиен бала! Біз де аманбыз. Әжеңің басына барып тұрмын. Құран оқытамын. Қайда жүрсең де, есен жүр” деп тілек тілеп жазса, қолынан қалам түсіп кетпейді ғой. Қатігез жездем қолынан тартып алған жоқ шығар, қаламын. Әскер қатарында болмаған адам сағыныштың не екенін білмейді. Сонау түкпірден ауылдың хал-жайын есту деген бір ғанибет. Жаныңдағы солдатың ауылынан хат алып, сүйініш білдіріп жатқанда пендесің ғой, қызғанбасқа шараң жоқ. Тіпті конверттің құны бір-ақ тиын. Оған маркінің қажеті болмайды. Адресін дұрыстап жаз да, поштаның жәшігіне сал да жібер. Ойпыр-ай, соны да қиын көрді ме менің Ақмисанағашы әпкем?

	Дүниеде неше бір жандар бар-ау, жүрегі тастан жаралғандай. Сөйткенше сонадайдан жақындап келе жатқан үш-төрт жасөспірімді көріп қалдым.

	– Әй, мына тәштек адамды танисың ба? – деді бірі.

	– Жоқ,– деді баланың бірі.

	– Естуім бар. Ағайым таңданып келген.

	– Емтиханда бар сабақтан өте жақсы баға алыпты, шопрлық курсты бітіргенде.

	–Қойшы,– деді таңданған мұрны аузына тірелген сары

	–Машинаның тормозына аяғы қалай жетеді екен.

	– Алдын көру де қиын шығар.

	Осындайда жөнсіз сөйлеп, өзіңе тиіскенге, кіші болсын, ересек атансын жауап беруің қажет шығар. Жандарына жақын барып, қасқая қарадым.

	– Әй, батыр! Сен жетімдік көрдің бе? – дедім.

	Жасөспірім басын шайқады.

	– Ал балалар үйінде тәрбиелендің бе?

	– Жоқ, – деді ол.

	– Әскер қатарында ше?

	– Әлі жаспыз ғой, – деді ұзын тұра мырс етіп

	– Өй, түк көрмеген тоғышарлар. Аға сержант Сауытбаевтың взводына екі күн ғана қызмет етсеңдер, менің жанымды басқаша түсінер ең. Қане, сапқа тұрыңдар! Жасөспірімдер қызық көрді ме, менің командама бағынғандай. Әуестік пе, әлде әңгіменің әсері ме екені белгісіз.

	– Тарттық, жатақанаға, – дедім бұйырып. Сөйттім де отыз-қырық метр жердегі жатақанаға қарай жүгіріп бердім. Қызық-ай, “батырларым” менің соңымнан еріп келеді.

	– Жеңіл жүгіріспен,– деп әмір бердім. Тағы да тірлік қайталанды. Жасөспірімдер бұйрықты орындауда.

	Жатақана алдындағы алаңдағы турникке жете бере:

	– Жаяу жүріспен жүр, – дедім әмір беріп.

	Содан соң тоқтаттым да, турникке тартылуды ұсындым. Пысықтау ұзын тұра он екі рет тартылды.

	–Бағаң екі, – дедім қатқыл үн қаттым. Қалғандары оннан аса алмай, ышқынып, ыңқылдап есі шықты. Үстіндегі гимнастеркамды шешіп тастап, турниктің белдеу темірің ұстап, елуден аса бергенде:

	– Енді қанша тартылсын аға сержант, жігіттер, – дедім. Олар ойланып қалды.

	Жолдамамды алып, қоштасу үшін Иван Иванычқа бардым.

	– Рақмет,– дедім көңілім бұзылып.– Бәріңізге мың алғыс.

	– Ұмытып кетпе,– деді қарт. – Қолың босағанда әдейілеп келші. Малыйдың кім екенін білсін, мына бар болғырлар.

	– Уәде, Иван Иваныч!

	– Ал, келіп тұр. Хатты үзбей жаз. Сенен адасып қалмайын.

	– О, не дегеніңіз? Сібірден де осында келген жоқпыз ба?

	– Жолың болсын!

	Неге екені белгісіз, мені сол сәтте баяғы қимастық сезім қайта биледі. Әскерге жүрерде бір кезде осы балалар үйіне тартыншақтап, зордың күшімен келгенімді, енді одан итеріп шығарғандай, әрең кетіп бара жатқанымды ойлап едім-ау. Иван Иванычпен қоштасқанда да солай болды. Бұл оны соңғы көруім екенін қайдан білейін.

	Әлі күнге дейін Көктерекке соқсам, балалар үйіне бұрылып, одан шыға Иван Иванычтың қабіріне тәжім етіп, гүл қоямын. Балалар үйі – менің балдәурен шағым. Иван Иваныч – менің әкем мен шешем.

	Тал түсте жолға шықтым. Баяғы, осыдан талай жыл бұрын Дәркенбай екеуміз әжемді жерлеп, шиқылдақ арбаның үстінде мұңға бөгіп, балалар үйіне келетін жол.

	Ақмиса апам Тобылғысайда болатын. Бірақ үш жыл бойы жазған хаттарыма бірде бір жауап қайырмағандықтан, оларға ренжулі едім. Басқа кімнің үйіне барамын деп тұйыққа тірелемін. «Не көрініпті»,– деймін тағы да. – Туған ауылым, асыр салып, шілік мінген жерім. Мені жат көре ме? Мүмкін емес. Сөйтем де солдатқа тән кең адыммен көңілдене алға басамын. Былайша айтқанда, «алыптардың» бір аттағаны– менің екі қадамым.

	Биік белеңге шыға келгенде көз алдымда көлбеп, кір жуып, кіндік кескен жерім жатты. Бұл – «Қызыларық» колхозы, бұрынғы Теректі.

	– Туған жер!– дедім күбірлеп.– Сені көретін де күн бар екен-ау!

	Содан солқылдап жыла кеп. Қылшылдаған жігіт, аға сержант, курс бітірген дыңдай шофер жасын тыяр емес.

	Ауыл аумағы ұлғайған. Қорыққан әскери гимнастерка. Арқамда шинель. Қолымда кішкене сандықша бар. Арыққа беті-қолымды жуып, кішкене дамылдап алып, ауылға беттедім. Бөгде адамды балалар да таниды. Қорыққан қошақандай үдірейе қарасып, сәлем береді. Тіпті бір тобы ауыл орталығындағы колхоз кеңсесіне дейін ұзатып салды. Қамыс шатырлы үй екен. Әскер тәртібімен есікті тоқылдатып, кіріп бардым. Төрде қалпағын баса киген шомбал қара төмен қарап, әлде-неге шұқшиып отыр. Менің сәлеміме самарқау ернін жыбырлатты да, артынша бөтен екенімді біліп, бас-аяғымды көзімен тінтіп, мырс етті. Байқаймын, мені әкесінің әскери гимнастеркасын киіп келген көп баланың бірі деп қалса керек. Әйтеуір: «Шығып тұр!» демегеніне шүкір дедім ішімнен.

	– Аға сержант Сауытбаев сізге жұмыс бабымен келіп тұр,– дедім аяғымды сарт еткізіп. Ол енді орындыққа отыр деп мезірет жасады.

	– Ал, аға сержант, сөйле,– деді ол.– Осы ауылдың басқармасы Қожабайдың алдында отырсың. Даусында кекесін бар.

	– Мен шофер едім,– деп, қысқаша жөнімді айттым.

	Басқарманың даусы оқыс шықты:

	– Шоферсың ба?– Дүдәмал күйде маған бажырая қалыпты. Мен басымды изедім.

	– Дұрыс,– деді сонан соң,– Бұрын машина айда па едің? Басымды изедім.

	Жылдар өте шықты. Біздің Теректіні тың совхозы, деп атайды. Келгендер көп-ақ. Олар жаңандан ашылған бөлімшелерге кетіп жатыр.Әр түрлі ұлттың өкілдері жақа техника толып жатқан тракторлар, комбайндар, тұқым сепкіштер. Маған бір судай жана ЗИЛ тиген.

	***

	Еңбек етсең, емерсің! Шындығында, Сарыбай даласы жайқалып кетті. Алақандай ауыл көк теңіздің ортасындағы аралды елестетеді. Теңіз – жайқалған бидай да, біз-шоферлар, жүзіп жүрген бір-бір қайықтың иесіміз. Бірақ, біздің жақта қыстың кейде ерте басталатыны бар ғой. Бидай сарғайып піскенде, қар жауса, еңбегің еш кетеді.

	Августың орта шенінде пісіңкіремей қалған бидайға орақ түсті.

	– Малға шабатын шөп емес, мұнысы не?– деп таңданған көптің бірі – менмін.

	Бір күні шабылған алқапқа комбайн келді. Таңның атысы, күннің батысы қайнаған еңбек. Керіктей болып мойны сорайған транспортерлер әп-сәтте үйілген астықты екінші бір орынға ауыстыра салады. Кешегі ағаш күрекпен дәнді желге ұшыратын күн келмеске кеткен.

	– Ертең элеваторға астық тасимыз,– деді бірде совхоз директоры біздерді жинап алып.– Сауытбаев, сен алғашқы боп тиейсің.

	– Құп болады,– дедім мен.

	Ертеңгісін жүзге тарта машина тізіліп тұрды. Оркестр ойнап қоя берді. Машинаның қорабын алып тиегіш алдымен толтырды.

	Көктеректіктер бізді құрметпен қарсы алды. Элеваторға кірер қақпадағы лентаны да мен қидым. Сөйтіп тұрып, сонау майданнан қайтқан солдаттарды қарсы алған күнді есіме алдым. Қуанышты күндерді де, қиын сәттерді де көз алдыма елестеттім.

	Кенет әлдекімнің:

	– Малый!– деген даусы естілді. Жалт қарадым.

	Жиналған топтың ішінен біреу аюша қорбаңдап жүгіріп келеді. Жақындағанда таныдым. Сидоров.

	– Женя!– дедім.– Тірісің бе?

	– Бойың өсіпті ғой, Малый.

	–Екеуміз құшақтаса кеттік. Қоршап тұрған жұрт аң-таң.

	– Қайдан жүрсің?

	– Украинада едім. Үйленгенмін. Ел тыңға аттанғанда шыдап тұра алмадым... Иван Иваныч қайда? Мен үнсіз қалдым. Ол түсінді.– Әкеміздей еді, марқұм,– деді күрсініп.

	– Ал үйге жүр,– деді ол жалма-жан.

	– Осы қазір ме?

	– Жолдасыма таныстырамын. Біздің де бір «Малыйымыз» бар,– деді ол күлімсіреп.

	– Әттең, жұмыс уақыты! Әңгімелесеміз әлі,– деймін.

	Уақыт алға озған сайын көп нәрсенің көңілден өшетініне сол жолы көзім жетті. Тіпті ұмытылмастай болған Костяны бүйі шаққандағы оқиға да есімде қалмапты. Кездеспегенімізде ол оқиға ойымда жаңғырмас па еді, кім білсін.

	Сөйткенше Надордың: –Кеттік!, –деген бұйрығы естілді.

	Женя тұрағын айтып, қош айтысты. Астықты түсіріп тастап, Иван Иванычтың бейітіне тарттым.

	Артымнан Надор жетті.

	Мен өмір бойы қарыздар адамның бейітінің жанында тұрмын.

	– Рақмет саған, Иван Иваныч!– деймін күбірлеп. Надор да менің жай-күйімді түсінген сияқты. – Бізді қырманда күтіп тұр,– дейді ол.

	– Кеттік.

	Совхоз сол жылы Отан қоймасына тұңғыш рет көл-көсір астық тапсырды. Еңбек түбі – зейнет. Еңбегіміз атаусыз қалған жоң. Кеудеме жарқыратып, орден тақтым. «Теректі» совхозы “Еңбек Қызыл Ту” орденімен наградталды. Бірақ өмір деген қызық-ау. Жұрт бұрын кішкене шофер деуші еді, енді кішкене шал атандырды.

	Ол әңгімесін аяқтап, қайтадан бәрімізге көз тоқтата қарады.

	– Әңгімеңіз жақсы екен,– дедім мен сол кезде.

	– Солай ма?– деп езу тартты қарт.–Ұнаса, одан қорытынды шығарыңдар. Сонда неге ұнағанын да білесіңдер.

	Біздер бұдан кейін ол туралы сөз қозғалса, «Кішкене шал» деп айтпайтын болдық. Уәделесіп қойғандай, бәріміз де «Мақаш ата» деп атауға көштік.





АҚ КИІМДІ АДАМ


	күтпеген оқиға



	Күн Қышқаша тасаланысымен, ат шаптырым Жалпақсаз алабы ала көлеңке тартты. Тектұрмасты жағалай өскен қалың қамыс тым-тырыс қарауытады.

	Былайғы беттегі тау да, дала да тұнжырай мүлгиді.

	Шоқ-шоқ бұта шабуылға шыққан әскерлердей сұс танытады.

	– Түн қараңғы болады,– деді Көкә ренішін жасырмай.– Айтқанға көнбедіңдер, ертең келу керек еді.

	–Қорқатының бар, несіне ілестің?– деді Әуес дүңк етіп.

	– Жаның тәтті екен, сабаз!

	– Дауды қойыңдар,– дедім мен араға түсіп. Көкә оттың қып-қызыл шоғын көсей бере, басын жерден жұлып алды.

	– Сендер қорқытпайсыңдар ғой, ә?– деді.– Әйтпесе Ортайға айтамын.– Көкәнің көздері бадырайып, шаштары тікірейіп, үрейленіп тұр.

	– Е-е, сен тұрмақ, өзіміз де атар таңды көзімізбен атқызып жүрмесек,– деді Әуес.

	Ортай деп отырғаны біздің сынып жетекшісі.

	«Сөзіне ісі сай» деп апам аузынан тастамайтын. Тапалтақ шойын қара жігіт. Каникулға шығарда бізді жинап алып:

	– Сендер енді саяхатшысыңдар. Өлкемізді зерттейміз. Ақ шатыр тігеміз. Түнде далаға түнейміз. Тауға шығамыз, бүркіттің ұясын көреміз,– деген соң-ақ балалар жол қапшықтарын әзірлей бастаған. Ертеңінде Ортай үш баланы Жалпақсазға жеткізіп тастап, ауылда қалғандарды алып келуге жүріп кетті. Содан әлі жоқ. Күн болса, батып барады. Аппақ шатыр мен сатырлай жанған қу қарағай ғана, бұл маңда тіршілік барын аңғартып тұр.

	Сәлден соң ымырт түсіп, жұлдыздар аспан төріне шоғырлана қалды.

	– Ортай бүгін келмейді,– деді шатырға кіре Көкә.

	– Мейлі, ол келмесе де қорқа қоймаспыз,– деді Әуес. Өзі үнемі үлкен адам сияқты сөйлейді. Дауласуға әркез әзір.

	– Қорықанға қос көрінеді,– дедім мен. Үшеуі де үнсіз қалды.

	Түн. Шатыр іші ала көлеңке. Балауыз шам ала шыққанымыз оңды болар ма. Соның өзінде тарс бүркенген Көкәға қарап мен де елегізимін. Тезірек ұйқтап кетсем, шіркін! Содан кейін не болса, о болсын деймін іштей.

	– Мен ертегі айтайын,– деді арғы шетте жатқан Әуес. Аударьілып түсіп еді, жайылма төсек шықыр етті. – Уақыт өтсін.

	– Ал, мейлі.– Көкәның дауысы көрпенің астынан тұншыға естілді.

	– Ерте, ерте, ертеде, ешкі құйрығы бөрте екен. Қырғауылдың құйрығы ұзын екен. Алаңқай деген шаһарды бір патша билепті. Қазынасы алтынға, қорғаны әскерге толы, елге қытымыр, қаһарлы патша болыпты. Сол патшаның жан дегенде жалғыз ұлы бар екен. Ұлы күндердің күнінде дертке шалдығып, патша көңіліне қауіп кіріпті. «Аспандағы айды әпер» деп сандырақтайды екен. Сасқалақтаған хан жер-жерге ат шаптырып, бақсы-балгер шақыртыпты. Бірақ дертке дауа табылмай, күннен күнге баланың жағы суалып, ауруы асқына түсіпті. Амал таппаған хан ел-жұртына жар салыпты. «Кімде кім баламды емдеп жазса, дүниемнің жартысын беремін, қаласа өзіме уәзір сайлаймын»,–депті. Күндердің күнінде патша сарайының қақпасын ақ киімді, ақ сәлделі адам келіп қағыпты. Қақпа сақшылары салған бойда сарайға жүгіреді... Патша...

	Кенет Көкә ту сыртымнан нұқып қалып: «Былай қара!»– деді. Шатыр есігінен ақ киімді еңгезердей біреу кіріп келе жатыр. Сұмдық-ай, өңім бе, түсім бе? Ертегішінің де үні өшті. Теңселе басқан ақ киімді адам бізге жақындады. Міне, қазір мені бас салады. Жүрегім тоқтап қалғандай. Сөйткенше, ақ киімді кері бұрылды. Екі қолын жайып күбірледі, бата оқыған болып бетін сипады. Сонан соң Әуеске беттеді. Енді не істер екен. Әуесті буындырады. Батырсынған ертегіші, күнің бітті, Бірақ ақ киімді адам Әуеске де тимеді. Басын тұқырайтқан күйі шатыр ішінде сенделіп жүріп алды.

	Енді бір сәт әлгі тізерлеп отыра қалды.

	– Мынау шайтан емес,– деді Көкә құлағыма сыбырлап,– Бісмілладан қорықпайды.

	Ол жауап қайтарудың орнына, жауырынымның ортасынан шымшып алды. Бір уыс етімді жұлып әкеткен шығар. Айқайлап жібердім.

	– Ойбай-ай!

	Әп-сәтте біз күтпеген оқиға болды. Дауыстан шошынған Әуес пен Көкә қоса шыңғырып жіберді. Ақ киімді адам атып түрегеліп, ішек-сілесі қата күлді.

	– Әй, қорқақтар, мен Сапармын,– деген кезде, өз құлағыма өзім сенбедім. Иә, соның даусы сияқты.

	– Балалар! Мен сендердің кластастарың Сапар Биқожаевпын. Мені Ортай аға жіберді.

	Сол-ақ екен, шатыр іші ұмар-жұмар болды да кетті. Әуес ақ киімді «әулиені» алып ұрып, түйгіштеп жатыр. Зығырданым қайнағаны соншалық, менде кірісіп кеттім.

	– Ағатай! Мен қалжыңдап едім,– деп жалынады Сапар.

	– Қалжыңның көкесін көрсетейін саған, ақ киімді албасты!

	Төрт тағандап сыртқа ұмтылған Сапар қаша жөнелмек еді, әлденеге шалынып, омақаса құлады.

	– Кешіріңдер, балалар,– деп жан ұшыра дауыстап бетін қорғады. Бәріміз де қалт тұра қалдық. Көкә шиқылдап күліп жіберді. Оған Әуес қосылды. Мен ішімді басып, жантая кеттім. Сапар оранған масаханасын шешіп, жерге лақтырып тастады.

	– Өздерің кінәлісіңдер,– деді ол жыламсырап,– Сендердің ертегілеріңді естімесем, масахана жамылып қорқытпас едім.

	– Жүрегіміз жарылып кетсе, қайтесің?– деді Көкә шынын айтып. – Сау қалдың ғой, әйтеуір. Онан да су әкелші. Бет-аузымызды жуайық. Түу, бой-бой болып терлегенім,– деді Сапар.

	– Сауап саған, ақ киімді әулие,– дедім мен. Көп кешікей сырттан мотор гүрілі естіліп, есік алдына машина тоқтады.

	– Дала жиһангерлеріне сәлем!– деді кабинадан түскен басшымыз.– Қорыққан жоқсың-дар ма?

	Бәріміз бір кісідей басымызды шайқадық.

	– Машиңадан жүкті түсіріңдер, басқа шатырларды да құрыңдар!– деп бұйырды ол. Балалар машинаға лап қойды.

	Ертеңгісін керней үні оятты бізді. Барабандар дүрсілдеп қоя берді.

	– Тауға шығамыз,– деді Ортай ағай рапорт қабылдаған соң – Киікбелеңді, Биесимасты өрлеп, Қышқаш қорғанысына барамыз.

	–Балалар қуана дауыстап жіберді.

	– Алға!

	Шабуылға шыққан Суворов жауынгерлеріндей алға лап қойдық. Әншейінде тау аласа сияқты еді. Аздан соң аяғымыз тала бастады.

	– Отряд жарты сағат демалсын!

	– Біздің де күткеніміз осы,– деді Көкә мәз болып.

	Қапшықтарды жерге қойып, отыра кетістік те, төменге көз тастадық. Қышқаштан құлаған Селдей өзені ен далаға аранын аша ұмтылған алып айдаһардай ирелеңдеп, гүрілдеп ағып жатыр.

	– Біздің ауыл сонау тұста,– деді Әуес сұқ қолымен құбыла бетті көрсетіп.

	– Жоқ, мына жақта,– деді Сапар дау айтып. Мен атамды есіме түсірдім. Дәл қазір Қаракерді су-ғарып, жалын тарап жатыр-ау...

	–Қартайғанда осы бір малы құрғыр бәле болдыау,– деп апам күңкілдеп қойып, шай қамдап жүрген шығар.

	–Балалар, мен Биесимастың өткен тарихын әңгімелеп берейін,– деді Ортай. Біз алқақотан отыра кетістік.

	– Биесимас бұрын ақ пен қызыл соғысында Қытайға бас жолы болған

	– Қышқаш қорғаны әлі алда ма?

	– Тауға өрмелейміз ғой?

	– Қиын шығар, ә? Сол сәтте:

	– Шаршаған жоқсыңдар ма?– деді бізге сынай қараған Ортай ағай.

	– Жоқ,– деп балалар шу етті.

	– Алға!

	Қышқаш бекінісіне беттеген жол бойынан шошақ бейіт көрінді.

	«Біз айналма жолмен келеміз. Әдейі жер көрсін деп бұрылдым»,– деген әлгінде ағай. Шынында лагерьдің тұсы екен. Бетпен өрлесе, бейіттің өзіне қас-қағым сәтте жетуге болады. Алғашқыда ғажап мұнара ма деп қалдық. Терістік беті құлап, бүйірлері үңірейіп, сұс танытады. Айналасы мыжырайған ескі молалар, топ-топ шеңгел өскен.

	– Талай адамның жанын жаралап, көңіліне қаяу түсірген бұл бейіт,– деді Ортай ағай күрсініп.

	– Қалайша? Қайтіп?– Бәріміз жарыса сұрақ қойдық. Ортай ағайда үн жоқ. Алға қарай жүріп кетті. Балалар құбыжық көргендей аяғын сескене басады. Жүздерінде қорқыныш табы. Әсіресе қыздарда зәре жоқ. Бір-бірімен сыбырлай сөйлеседі. Кенет бейіт ішінен «Аллауакпәр!»– деген зарлы үн шықты. Қалт тұра қалыстық.

	– Әлі де әзәзілден арылмапты-ау бұл маңай!

	– Бұл бейіттің шырақшысының даусы. Бейпіл сөйлемеңдер,– деп ескертті Ортай ағай.

	Қалың қабағының астындағы ойнақшыған қара көздері жалт-жұлт етіп, от шашып, ашу танытып тұр. – Аллауакпәр!– Әлгі дауыс қайта шықты. Биіктігі он метрге жуық алып бейіт іші азан-қазан. Жан-жағымызға үрейлене көз тастадық. Айшықты қабырғалар, ши басына байланған ақ шүберектер. Жерден ойылған ошақтар, күл-қоқыс, сүйек-саяқ... Беткейде бір топ қой-ешкі жайылып жүр. Ортай ағайдың жүзінен мысқыл білінді. Түк түсінсек бұйырмасын. Мазарға жақындағанда ішінен басында ақ сәлдесі бар, шоқша сақалды бейтаныс жан шыға келді.

	– Астапыралла,– деді ол шошына,

	– Әрі жүріңдер, әрі!–Үнінде зіл. Ортай ағай ерегісе ілгері аттады.

	– Әулие бабамыздың маңынан аулақ. Ортай міз бағар емес. Шыжбалақтаған шырақшы есікке көлденеңдей тұрды. Демімізді ішімізге тартып, тырп ете алмай қалдық.

	– Алға!

	Ақ сәлделінің жүзіне ұрлана көз тастадым. Аумаған сиқыршы. Жақтары суалған, әжімдері сызатсызат. Қолында талдан жонып жасаған имек бас таяқ. Танауы қусырылып, терісіне симай ашуланып тұр. Таяғымен Ортай ағайды жасқамақ ыңғайда.

	– Осыдан екі шақырымдай жерде Қышқаш қорғанысы жатыр,– деді Ортай былай шыққан соң. Артыма қарадым.

	– Аулақ, аулақ,– деп дауыстады ақ сәлделі шырақшы.

	– Ал, ақ киімді адам, кәдімгі әулиені көрдің бе?– деді Әуес Сапарға тиісіп.

	– Кешкісін таяқ жонып беріп, әлгі атаның жанына жіберейік,– деді Көкә қосанжарласып. Сапар ұяла қызарақтады.



	ҚЫШҚАШ БЕКШІСІ. ҚҰПИЯ КЕЛІСІМ



	Қышқаш шоқысына уәделі уақытта кеп жеттік. Төменде кішірейіп шошақ бейіт көрінеді. Одан әріде біздің лагерь шатырлары. Желбіреген ту. Оның айналасы кішкене кок жалаушалармен қоршалған. Бірінші пост. Екінші, үшінші... Әрқайсысының жанында қалшиған кезекші.

	–Суборовтың лагері,– деді қиялшыл Көкә.

	– Мынау – Швеция Альпасы.

	–Швейцария Альпасы де,– деп түзетті әлдекім.

	–Не болса о болсын, қазір төмен қарай сырғанаймыз да, жаудың желке тұсынан шығып, тасталқанын шығарамыз,– деді Көкә.

	– Әй, сен қояннан ештеңе шыға қоймас,– дедім.

	– Түу, сен-ақ аяқтан шалып біттің ғой,– деді өкпелеп Көкә.

	– Қышқаш қорғанысының ұзындығы екі шақырымға жуық. Төбенің бауырын қуалай қазылған ескі окопты көріп тұрсыңдар ма? Қытайдағы қашқындарды қызылдар бейіт жақтан қарсы алған. Оңы мен солы құз, арты заңғар шың,– деді Ортай ағай шоқының басына көтерілгенімізде.

	Қашқын халықты қызылдар қолға түсіріп, әлгі әулие бейітке апарып жазалаған.

	– Қайтіп?– деді Сапар. Ортай ағай бәріміздің жүзімізге асықпай қарап алды да, окоптың ернеуінеқарғып шығып, отыра кетті.

	–Қазақты атып жазалаған. – деді Ортай бұған.

	– Қызық екен,– деді таңданған Көкә. Ортай ағай қабағын түйді:

	– Несі қызық? Аяусыз дүрелеп, құздан лақтырып, таспен атқылап өлтіргені ме? Ат құйрығына сүйретіп, жонын қамшымен тілгілеген. Міне, бір молда ойда жоқта дүниеге келді.

	– Періште болса, қанды бейітке неге келен?,– дедім мен. – Иә, дұрыс айтасың Бейбіт,– деп Ортай ағай арқамнан қақты да, шатырға кетті.

	– Бейітті бақылауға аламыз,– дедім сыбырлап.

	– Мені де тастамаңдар,– деді Көкә.

	– Бұл құпияны ешкім білуге тиіс емес,– деді Сапар.



	Түнгі жорық. Таңғалдырған істер.

	Әлдекімнің төсімді сипалағанынан селк ете түс-тім.

	Айқайлап жіберуге шақ қалдым.

	– Әй, Бейбіт,– деді әлдекім сыбыр етіп.

	– Әу.

	– Тсс. Ақырын. Киінсеңші. Енді ғана ойыма уәде түсті.

	–Қазір.

	Жастықтан басымды көтеріп алдым. Шатыр іші көзге түртсе көргісіз. Сыртта жел гуілдейді. Сипалап жүріп киімімді таптым.

	Түнгі дала. Ортай ағай шеткі шатырда. Біздің рұқсатсыз кеткенімізді сезсе, ертең сап алдында сүмірейіп тұрамыз. Бір сәт әр шатырдың тұсынан ши түбіндей қараңдаған бейнелер пайда болды да, бізге жақындай түсті. Сапар екеуміз отыра қалып санай бастадық.

	– Біреу, екеу... ей,– деді сонан соң Сапар.– Мыналардың біреуі артық.

	– Ол кім болды екен, ә?

	– Ортай ағай шығар.

	– Онда құрыдық.

	Қарайғандар бізден қалар емес. Енді адымымызды алшақ алдық. Олар тақымдай түсті. Біз де, олар да үнсізбіз. Неге белгі бермейді деймін ішімнен. Мұнысы несі? Есік пен төрдей жер қалғанда бар пәрменімізбен жүгіре жөнелдік. Олар қуып кеп берді. Бетіміз тау жақ, алда – мен, артта – Сапар. Өкпем өше бастады.

	– Жүгіруге шамам жоқ,– деді алқынған Сапар. Мұндайда арықтықтың да пайдасы тиеді екен. Сапар өзіне риза емес. Бөшкедей домалақ. Әрі ебедейсіз. Құдды робот сияқты. '

	– Екіге бөлініп жасырынайық,– деді де, ол кілт бұрылып борсаңдай жөнелді. Қуғыншылар менің соңыма түскен сияқты. Енді қайттім? Кенет оңқа-шоңқа боп ұшып түстім. Жасырынар пана іздедім. Шұңқырлау жерге жабыса қалдым. Тым-тырыс. Әлде қуғыншылар Сапардың соңына түсті ме екен? Сонау төменде лагерьдің дөңгелек отының алауы көрінеді. Аспан төрінде жымың қаққан шоқ-шоқ жұлдыздар. Сөйткенше соңына түскен қуғыншының қарасы көрінді. Мен бұға алдым.

	– Әй, балалар!– дейді ол қырылдай дауыстап.

	– Қайдасыңдар? Өй, қорқақтар, шығыңдар бері. Әуестің даусы. Ішімнен кіжініп жатырмын.

	«Мақтаншақ». Әуес жақындай берді.

	Олжасына атылған жолбарыстай дыбыссыз барып аяғына жармаса кеттім. Шіркін, батырға да жан керек. Дауыстап жіберді. Мұндайда күлмегенде қайда күлерсің. Ол мені қасқыр деп қалса керек. Ұзап барып, кері оралды.

	– Есеңді қайтардың,– деді ол өзіне-өзі келіп.

	– Бір де бір.

	– Сендер де қызықсыңдар. Атымызды атап шақырмаушы ма едіңдер. Өйткен операцияларың құрысын, сендердің.

	Әлдеқайдан пайда болған Сапар бұрқылдап жүр.

	Басқа біреу болса түтіп жіберуге бар.

	– Айдалада өстіп дауласу үшін келдік пе?– дедім.

	Сапар сөзден тыйылды.

	– Тарттық бейітке.

	– Әлгі бесінші адам кім, ей?

	– Болат қой.

	Сапар сеніңкіремей, Болатқа жақындап келіп бетіне үңілді.

	– Түу, қызық болды-ау,– деді де, кері айналды. Бейітке таяқ тастамдай жер қалганда тоқтап, тың тыңдадық. Бейіттің ұшар басындағы ойықтан әлсіз сәуле көрінді. Құлақ ұшынан аңызақ жел ызыңдайды. Беткейге көтеріліп келе жатырмыз. Шындығында барлаушы сияқтымыз. Су қараңғы түнде бейітті бақылап жатырмыз.

	– Тсс,– деді Сапар.– Кіммен сөйлесіп отырсың? Ақ сәлделі бейіт ішінде екені анық. Жападан жалғыз, бұл түнде не істеп жүр? Сапар аяғының үшымен басып, бейітті айналып шықты. Есігі жабық. Саңылау қалдырмай, әлденемен тұмшалап тасталыпты. Сұсты қабырғалар қарауытып тұр. Әлдеқайдан үкінің ауықауық қорқынышты үні шығады.

	– Қайткен күнде де шырақшының қайда екенін білу керек. Мүмкін онда басқа адам бар шығар. Мен бейіттің үстіне шығып бақылаймын,– деді Әуес. Пысықтығында шек жоқ. Нағыз барлаушыға лайық. Қиядан қиыстырып жол табады. Мен оның танауы қусырылып, қарақат көздері жалт-жұлт еткенін сезіп тұрмын.

	Болат пен Сапар іздеп жүріп, ұзынша сырық алып келді. Көкә екеуміз есікті тіредік.

	– Ал шық,– деді Әуес Сапарға сыбырлап.

	– Мықтап ұстаңдар. Кіп-кішкентай мені көтере алмайсыңдар ма? Құлатсаңдар, дүниенің бүлінгені!

	– Құп болады!

	Әуесті құдды маймыл дерсің. Сапардың мойнына қарғып мінді. Болат менің үстіме аяғын салды. Қойшы, әп-сәтте Әуес жарық көрінетін ойыққа жетіп үлгерді. Тым-тырыс. Жүрегім дүрсілдей соғады.

	– Ақша санап жатыр,– деп сыбыр еткен Әуестің алғашқы хабары келіп жетті.

	– Онысы несі?– деп күбірледі Көкә.

	– Ақшасын қобдишаға салып, жерге жасырды.

	Біраз уақыт үнсіздіктен соң: – Қалың кітапты оқуға кірісті,– деген күбір естілді. Шіркін-ай, осы сәтте Әуестің орнында мен болсам ше, деймін ішімнен. Иық тала бастады. Әуес үнсіз. Тіпті хабар беруді де қойды. Жоғарыға көз тіксем, Әуес жансыз мүсіндей қатыпты да қалыпты. Бар назары бейіт ішінде. Біраздан соң Әуес жерге түсіп:

	– Кеттік,– деді күңк етіп.– Есіктің тіреуін алыңдар.

	– Жалғыз қорқамын,– деді Көкә.

	– Тфу!–Сапар бейітті айнала берді. Лагерьге таяу келіп, жерге жантая кетістік.

	– Бұл ақшаны қайдан алды?– деді Әуес бізге сұрақ қойып. Адам түсінбес сыр. Шешілмейтін жұмбақ.

	– Көрген-білгеніңді айтсаңшы,– дедім шыдамай кетіп, ой үстінде отырған Әуеске.

	Әуес біздің ортамызда отырғанын жаңа аңғарған сияқты. Сонан соң серпіле сөйлеп жөнелді. Бейіттің төбесінен төменге көз салғандағы Әуестің көргендері: ақ сәлделі басын төмен салған күйі бейіт ішіндегі жер ошақтың басында ақша санап отыр. Бейіт іші кәдімгі үй сияқты. Шәугім, кесе, табақ жетерлік. Керегеде екі-үш көрпе-жастық жиналған. Бір бұрышта жиналмалы төсек. От басында бұталған ағаш. Дәу қарақазан ошаққа иелік етіп тұр. Керегеде әлсіз жанған балауыз шам. Ақ сәлделі бір кезде қолындағы кітапты тастай беріп, көрпелердің арасынан бір қорап темекі алып, бірін тұтатады. Сосын бұрыштағы құмырадан кесеге бір нәрсе құйып ішіп, тыжырынды.

	– Қызық екен,– деп мырс еттім.

	– Бұл тегін адам емес,– деді Болат.

	– Мүмкін құмырадағысы ғажап, қасиетті дәрі шығар.– Кім біліпті.

	Біз тым-тырыс қалдық. Шынында Ортай ағай шырақшыны неге жек көреді? Тіпті, бірінші көрген адамы ғой. Бір қобди ақша... Бір қорап темекі... Ғажап дәрі... Ақ сәлделі саудагер емес пе? «Діндар адам темекі тартпайды, – деуші еді апам. Бұл адамның кім екенін біліп көр, кәне!

	– Қайткенде бұл құпияның сырын ашу керек,– деді Сапар.

	– Уәде.

	– Әкел қолдарыңды!



	ТАҒЫ ДА ЖОРЫҚ. ОРТАЙ АҒАЙДЫҢ ӘҢГІМЕСІ.



	Керней тартылып, барабан дүрсілдей соғылды. Балалар күркеден шыға, орталық алаңға жүгірді. Сәлден соң рапорттар беріле бастады.

	– Құрал-жабдықтарың сай ма?

	– Сай!– дедік бірауыздан.

	– Алға!

	Үш құрам бірінің артынан бірі тізбектеліп, бетке өрледі. Алдыма қарадым. Сапар қайда? Көкәны түртіп қалып, сыбыр еттім. Ол басын шайқады. Әуес те, Болат та бейхабар. Отряд бұл жолы бейітке соққан жоқ. Бір шақырым жердей қашықтықтағы жотаға шықтық. Төменге көз тіктім. Бейіт алдында арба тұр. Төскейде шабдар ат жайылып жүр. Жер ошақтың басында бейтаныс әйел. Буы бұрқыраған қазанның маңында күйбеңдеп әлек. Жанында басына әлдене бүркенген бала. Шешесі жетектеп апарып арбаға отырғызса, бала қоярда қоймай жылап етегіне жармасады. Ақ сәлделі көрінбейді. Бұл адам неге жұмыс істемейді? Аяғы ақсақ, қолы шолақ, көзі соқыр болса, бір жөн. Онша кәрі де емес. Атам айтпақшы, тепсе темір үзетіндей адам. Кенет сүрініп етбетімен түстім. Тізем тыз етті.

	– Тапқан олжаңның жартысы менікі,– деп күлді Әуес.

	– Ақ сәлдеңмен қоса құры,– дедім бұрқ етіп.

	– Тсс,– деді нұқып қалған Әуес.

	– Міне, Саға жолдың басы,– деді Ортай ағай Селдейдің жарқабақты жағасындағы ескі сүрлеуді көрсетіп. Қиыршық тастар. Шырмала өскен қой бүлдірген сабақтары. Қиядан саулаған ұсақ тастар ойпаң жерлерді көміп, жол табаны дөңестеніп, шөп басып, кейбір бұрылыстар қияға айналыпты. Төменде, құдық түбіндегі судай жылтырап, Селдейдің арнасы көрінеді.

	–Белдеріңе арқан байлаңдар! Сақ болыңдар. Тас көшкінін байқаңдар!– деген әмір естілді. Әп-сәтте балалар дайын болды. Көгеннің түйіншектеріндей әредік-әредік бой көрсетіп жоғары өрледік. Ирекирек ескі сүрлеу. Самұрыққа ұқсаған құз. Алып түйенің өркешіндей найза тастар. Түбі шіріп, құлаған қарағайлар. Қыздар тау өсімдіктерін жинаумен шұғылданса, ұлдар түрлі-түсті тас теріп келеді. Өзеннің арғы бетіндегі биік жардың беті бытыра оқ тигендей шұрқ-шұрқ. Гуілдеген жабайы көгершіндер.

	Сәлден соң жол ауырлай түсті. Аңғар-аңғар құз қияны артқа тастап, биікке өрмелеп келеміз. Бізді тура кәнігі алпинист дерсің.

	Биік белеңге іліне: – Жарты сағат демалыс!– деген Ортай ағайдың даусы естілді. Төменге көз тастаймын. Шексіз дала, егін аңыздары. Әрлі-берлі зуылдаған автомашиналар легі құмырсқадай құжынайды.

	– Анау біздің шатырлар,– деді Көкә өзінен-өзі қуанып.

	– Шошақ бейіттің ұшы ғана көрініп тұр.-

	– Сапар не істеді екен, ә?– деді күрсінген Әуес.

	– Ағай, енді қашан жетеміз?

	– Жарты сағаттық жол қалды,– деді аға вожатый.

	– Тамақтарыңды ішіп, әлденіп алыңдар.

	Сәл тыныққаннан соң, Ортай ағай ортаға шықты.

	– Анау қияны Киікбелең дейді,– деп бастады ол әңгімесін.– Соның арғы жағына біз барған қорғаныс шіебі тиіп тұр. Мына жол қиыр беттен барып, тура түбінен шығады. Осы сүрлеумен жергілікті халық Қытайға ауған. Талай аттар аяғы тайғанап, қыстыгүні құзға құлаған.

	Біраздан соң жол ойламаған жерден түйыққа тірелді. Жылқыжон белдеудің үстімен жүре отырып, ені екі-үш метрдей жыраға келгенде бәріміз тұрдық та қалдық. Төменге көз тастасаң, басың айналады. Селдейдің арнасы ақ толқын атып жатыр.

	– Жыраның ең тар жерін таңдаңдар, ағаштан көпір саламыз,– деді Ортай ағай.

	Біздер іске жұмыла кірісіп кеттік.



	КҮДІК КҮШЕЙЕ ТҮСТІ.



	Саға жолмен Қышқаш қорғанысына жеткен соң, төңіректі біраз аралап, лагерьге оралдық. Ақсаңдаған Сапар қарсы жолықты. Оның мұнда қалу сырын тек қана төртеуіміз білеміз. Қара сұр жүзі күрең тартып, көзін қысты. Шаршап тұрғандығымызды естен шығарып, оның соңынан ілестік.

	– Обал-ай,– деді ол қысық көздеріне мұң ұялап. Ауық-ауық қалың ернін тістелей береді. Шашы қобырап кетіпті.

	– Баланың көзі көрмейтін су қараңғы соқыр екен.

	Ал мен білсем, ақ сәлделі нағыз алдамшы.

	– Асықпай айтшы. Не болды өзі,– деді шыдамсызданған Әуес.

	Бізден бөлініп лагерьде қалған Сапар амалын тауып, беткейдегі қалың қарағайға кіреді. Қой тастарды тасалай-тасалай бейітке жақындап келеді. Бала мен шешесінің әңгімесінің үстінен шығады.

	– Ауылға қайтайықшы,– дейді бала жалынып. Анасы баласына сонау Құмбелден екі күн ұзақ жол жүріп келгендерін айтып жалынады. Әйел баланың он жасқа келгенше көзінің көріп, тіпті оқығанын да есіне түсіреді. Бала:

	– Қорқамын. Бейітте жалғыз түнемеймін,– деп еңірейді. Шешесі ем үшін шырақшыға әкелген қойы мен ақшасын да айтып салады.

	– Сен менің жанымда отырасың. Шырақшын-ың айтқаны келіп қалар, ләйім. Әулие бабаның қабірінің жанына қонып шық. Ем қонып, жарық дүниені көресің,– дейді анасы балаға.– Мен-ақ соқыр болайын.

	Бала айтқанынан қайтпайды.

	Көңілім босап кетті. Ашық аспан, көгілдір таулар. Шырылдаған бала. Мылқау бейіт. Меңіреу молалар. Ши басына ілінер шүберектер. Соқыр болсам, адамдарды, апамды да, атамды да көрмеймін. Мен шын бақыттымын. Жолдастарымды, мына түнді көрудің өзі қандай! Қуанып кеттім. Ал анау баланы қарашы.

	– Сен далада арбаның үстіне жатасың,– деді соқыр бала.

	– Әрине, құлыным!– деді шешесі қуанып.

	– Анда-санда дауыстап қоясың ғой, мені тастап кетуші болма,– дейді бала.

	– О, не дегенің, құлыным! Ұйқым келе ме, сені жалғыз тастап...

	– Әйел көзіне жас алып, жаулығымен сүртеді.

	– Мама, сен жылап отырсың ғой,– дейді сезіп қойған бала.

	– Ал қойдым,– дейді анасы азар да безер болып.

	– Сен жылама,– дейді бала анасын жұбатып.

	– Мен әлі жазылып кетемін. Осындағы адам солай деген жоқ па?

	– Иә, балам,– дейді әйел баласының сөзін қостап.

	– Балалармен ойнаймын ғой,– дейді бала қуанып.

	– Айтқаның келсін, жаным,– дейді анасы. Сонан соң бала жолдастарын көргісі келгенін айтып армандайды. Адам жетектемей, өзі жүретінін айтып қуанады.

	Жан-жағыма қарасам, достарымның жанары жасқа шыланып әрең тұр.

	Ту сыртымыздан арбаның төніп келіп қалғанын байқамаппыз.

	Етбетімізден жата кетістік. Көзіміз арбада. Тау қылып тиеген қарағайды шабдар ат әрең тартып барады. Үстінде бір уыс боп сәлделі отыр. Асығулы кейіп танытады.

	– Үйіне әкетіп барады,– деді Көкә.

	– Көлікті пайдаланып қалмақ қой. Мұның аты алдау!– деді Сапар.– Баланы қамқорлыққа алып, үйіне қайтарудың амалын қарастыру керек.

	– Қайтіп?– деп шу ете түстік.

	– Бүгін шырақшы бейітке кеш оралады. Сондықтан түнде баланы құтқарып, шырақшыны жазалау керек,– деді Көкә.

	– Қайтіп?

	– Операцияның қиын жері де осы,– деді Сапар.

	– Ойланып отырып қалдық.– Мұндайда ақыл берер кім бар?

	Кешкі тамақтың дабылы естілді. Лагерьге қарай жүгіре жөнелдік.



	МЕНІҢ ОЙЫМ. ТАҢ АТҚАНША КӨЗ ІЛМЕДІМ.



	Кешкі тамақтан соң Ортай бізді сапқа тұрғызды. Мал санағандай ішінен күбірлеп шықты. Шамасы олда бір нәрседен қауіптеніп жүрген сияқты. Жеке шығып күбірлесеміз ғой. Әсіресе, қыздар қауіпті. Ауыздарына сөз тұрмайды. Неге олар сондай екен ә? Адамдар қызық өзі. Өткен өмірді көзімен көріп қолымен ұстағандай сөйлейді. Тарихтан беретін Бектұр ағайдың айтуынша бай да, кедейде екі аяқты адам. Бірақ байлардың да жұртына жасаған жақсылығы мол екен. Сонау Қарағаш деген жерде ағайында үш бай балаларға арнап мектеп ашыпты. Кедей деп, бай деп ешкімді бөлмепті. Әуелі кедей балаларын оқуға тартып, жатақана тұрғызып, киімін сатып беріп, оқу-құралмен жабдықтап оқытыпты. Жер дүниеден мұғалім шақыртып, оларға қомақты ақша төлепті. Дүкен салып, тауар әкеліп жұртқа сатыпты. Малын баққан адамдарды қамқорлыққа алып, азық-түлігін беріп, соғымын жыл сайын беріп отырған. Ол кезде уезд деген болыпты. Ал кейінде қызылдар билік басына келген соқ. Байдың барлық малын тартып алып, оларды Итжеккенге түрмеге айдапты. Не үшін? Малы көп болғаны үшін бе?

	Бұның бәрі атамның әңгімесі ғой. Онда да ешкім жоқта айтайын. Әлде кім кіріп келсе, қоя қоятын. Кейде сұрап қоймасам, “Әй, балам. Жұрттың бәрі бірдей емес. Отыз тістен шыққан сөз, отыз рулы елге жайылады. Біреуге жақсы, біреуге жақпайды. Сонан соң басым бәлеге қалмай ма”,– деп атам әңгімесінің артын жұтып қоятыны жұмбақ. Сұрайын деп тағы сауал қойсам, тұра қашады. Ол ол ма, кейде батырлар туралы сұрақ қоямын. Мұндайда атам сыбырлай шешіліп сөйлеп кетеді. “Біздің де Қабанбай, Қанжығалы Бөгенбай, Шақшақ Жәнібек сияқты елін қорғаған атақты батырлары болған” дейді. – Көзім ілініп бара жатып, селк еттім. Ойыма соқыр баланың тірлігі түсті де, өзімнен-өзім уайымға түстім. Жап-жас бала кімге не жазыпты. Қайран аналар-ай. Әрқашан біздің жанымызбен жаны бірге. Әбден амалы таусылған соң, әулие жерленген ақ күмбезге жеткен ғой. Қайран балалық шақтың тағы бір баласының шырағынан айрылғаны-ай. Жүрегімен сезгенімен жарық дүниені көрмегелі қиын-ақ қой. Оның үстіне осы бір жасына дейін көзі көріп, достарымен ойнап, мектепте оқып, күн кешкен. Өзің ойлашы, кешегі анасын, досын, құрбы достарының бет-бейнесін көрмей, қара түнекте қалған баланың келешек тағдыры не болмақ. Атасы айтқандай: “Жарық дүниеге келіп, оның жақсылығын көзімен көріп, қолымен ұстамаған тағдырдың несі қажет. Сонда да адам пенде ғажап күрескер ғой. Анау арыда Шөже ақынды айтпайсың ба? Дүниені көрмесе де жүрегімен сезіп, талаймен айтысып, жеңіп, қорлағанды тәубесіне келтірген ғой. Неткен ғажап адам десеңші. Берідегі Садық Кәрімбаев деген соқыр әнші болды. Өзі де талай ән шығарған. Жұрт алдына жетекпен шығып, көкейіндегі қуанышын, қайғысын әуенімен жеткізіп, ел қамқорлығына бөленді ғой” – деген әңгімесін есіме түсірдім. Оның сыртында әлемдегі музыка әуезіне үлес қосқан Бетховенді айтсаңызшы. Көзімен көрмей, қос көзінен айрылса да, “Түнгі соната” сияқты ғажап шығармасын әлем жұрты біледі ғой. Шіркін, анау соқыр баланың көзі кенет ашылып кетіп, мынау көк шалғынды, әсем тауды, мына Қышқашты, Селдейді көрсе ғой. Жүрегі қуаныштан жарылып кетпес пе екен. Қайран қор болған бала. Қайғырған ана. Атам айтпақшы, “іштен шыққан сұр жыланым” сонау алыстан жеткенін айтсаңшы. Ана бір ақ киімді шырақшыға қайдан кез болды екен. Үмітсіз шайтан. Сапар айтпақшы, баланың үйге қайтқысы келеді. Оның үстіне елді алдап, ақша жинап, ақ судан ұрттаған адамнан қайбір емші шығар дейсің. Ондайларға дүниедегі ең қажетті нәрсе ақша. Соны табу үшін жанын салып, пенделік күн кешеді. Ия, рас қой. Адамдарды неге сондай етіп жаратты екен ә?! Бұл дүниеде адам түсінбейтін небір жұмбақ көп.

	Басқаларға білдірмей сыртқа шықтым. Қияқ, ай енді-енді тау тасынан шығып, ақ сәулесін көлеңкелі түкпірлерге түсіріпті. Соншама ғажап күш-сәуле қаншама жердің түр-тұлғасын айқындап тұр. Нағыз керемет сол ғой. Табиғат – ананың адам атаулыға жасаған жақсылығы. Ал ертең ертемен айды қуалап күн шығады. Алдымен қиыр бетті ақ шапаққа бояп, Шыңғысқанның қалың қолы сияқты алқара көк аспанның бір бөлігін жаулап алады. Бұл сәтте алып жер ұйқыдан ояна бастайды. Сонан соң нұрлы найза шашақтарын жер-дүниеге тіреп күн сұлу шыға бастайды. Әлгіндегі Шыңғысханның бар әскері бұл сәтте ғайып болады. Есесіне таң атып, жер мен аспанның ашық бейнесі жарқ етіп көрінетіні ақиқат. Айтпақшы біздің таңда шақыратын әтешіміз– горн. Саңқылдап қоя береді. “Тұр тұрдан хабар келсе ұйқыдан маза кетеді”. Трусишең, мәйкішең орталық алаңға қарай тұра жүгіресің.

	Анау бір тоңғақ жұлдыздары қимай шатырға кірдім. Балалар тәтті ұйқыда. Әлде біреуі түс көріп, сөйлейді кеп. Бәрінен де айды да, түнді де көре алмайтын соқыр баланы айтсаңшы. Ертең операцияның нәтижесін анықтау үшін міндетті түрде бейітке аттанамын. Ойланып жатып,кірпігім айқасып кетіпті.



	ҚҰТҚАРУ ОПЕРАЦИЯСЫ.



	Айсыз түн. Жұлдызы жамыраған аспан. Әзірейіл бейіт. Қиыр беттен еңбектей-еңбектей, жерошаққа таяп келдік. Басына күпәйкесін жастанған әйел андасанда тұрып от көсейді. Баласы жанында. Ақ сәлделі қайда екен, ә?

	– Операцияға дайындалыңдар,– деп сыбырлады Көкә.

	– Бейіттің жан-жағына күзет қойылсын. Байқаңдар, әйелден сақ болыңдар. Әп-сәтте балалар жан-жақты түгел бақылап шыңты.

	– Операция басталды,– деді Әуес. Түрін көрсең, нағыз әулие. Кешке дейін жасанып үлгеріпті. Мұрт, сақалы бар. Аяғы жалаңаяқ, басында сәлде..

	– Қауіп төнсе, көмекке келіңдер,– деді ол. Сәлден соң «әулиенің» дауысы естілді.

	– Оу, шырақшы, неге алдайсың елді?

	– Әулие – пірім-ай! Кешіре гөр, бісміллә,– деп сыбырлай жалынған шырақшының үні естілді.

	– Арақ ішіп, темекі тартып, елден ақша жинап неге бейітті былғайсың. Құрт көзіңді. Елдің ақшасын өзіне қайтар. Тамұққа түсесің. Мен сені күнде бақылап жүрмін. Енді көзіме көрінбе! – Әуестің дауысы шырылдай естілді. Тым-тырыс тыңдап жатырмыз. Тезірек шықса екен деп тілеуліміз. Әуес нағыз артист қой. Уһ, ақыры шықты-ау!

	Былай шыға күлкімізге ие бола алмадық.

	– Әй, әулиенің не істейтінін бақылайық,– деді Әуес.



	ОПЕРАЦИЯ НӘТИЖЕСІН ТЕКСЕРЕМІЗ. ЖЕҢІС БІЗДІКІ.



	– Лагерде болған күндеріңнен күнделік жазыңдар. Бүгін демаласыңдар. Ертең ауылға қайтамыз. Кешкісін алау жағамыз,– деді ертеңгісін Ортай ағай сап алдында.– Тәртіп қатал сақталсын. Лагерден ешкім рұқсатсыз ешқайда кетпесін. Бекініс сақшылары орнында болсын!

	– Қап!– деді Әуес.– Мыналардың қорлығы-ай!

	Ары-бері теңселе басып, басын шайқаумен жүр.

	– Қайткен күнде бейітті бір бақылап келуге тиіспіз,– деді Сапар.

	– Осы жолғы тапсырманы мен орындаймын,– дедім достарыма.

	– Сақшылардың көзіне шалынбай өте аласың ба?– деді Көкә.

	– Амалдап көремін.

	– Дұрыс шешім,– деді Болат.– Жалғыз барғаның жөн. Бәрімізді байқап қояды.

	Ертеңгі тамақтан соң жолға дайындалдым. Штаб орналасқан шатырдағы кезекшілік тізімге үңілдім. Сәтіне қарай сақшының бәрі ұлдар. Қыздар қиын. Ортайға әпсәтте хабарлайды. Шатырлардан ұзай қалың ағашқа кірдім. Қиыр беттегі бекіністі сырығында жалауша желбірейді. Жанында Дулат солдатша қалшиып тұр. Біздің құрамынаң орталық шабуылшысы. Футбол десе, ішкен асын жерге қояды.

	– Тоқта!– деді ол анадайдан дауыстап.

	– Белгіңді айт.

	– Мен Бейбітпін ғой,– дедім жақындай түсіп.

	– Мен сені танымаймын. Белгіңді айт, әйтпесе штабқа хабарлаймын,– деді ол қасарыса түсіп. Қапелімде ойыма бір нәрсе сап ете қалды.

	– Кеше жасырынбақ ойнаған жерге атамның сегіз басты бәкісін тастап кетіппін,– дедім жалынышты үнмен.

	– Анада сен «Орбита» қақпасына гол соққанда, өзіңе көрсетіп едім ғой.– Дулаттың жүзіне сынай қарадым.

	Көше командалары арасындағы «Былғары доп» жүлдесі үшін «Орбитамен» ойында он бір метрліктен Дулаттың соққан добы бізге жеңіс әкелген.

	– Шіркін, сол голды қалай соқтым, ә!– деді мәмілеге келе, бөсе сөйлеген Дулат.

	– Қақпашы оңға құлады. Доп сол бұрышта тулап жатты. Блохиннің Майерге соққан добы сияқты,– дедім оған жел бере.

	– Е, айтқандай Айтыш еді ғой, сені шалып құлатқан.

	– Сазайын сен бердің,– дедім мен. Дулат мақтағанды жек көрмейді екен. Маған сыбырлай төніп:

	– Бүгінгі белгі «Футбол»– деді ол.– Әй, сен көп кешікпе. Бір сағаттан соң мені ауыстырады. Ортай ағай сезіп қойса, төбеме шай қайнатады.

	– Ол ештеңе емес қой. Бәкі үшін атам жонымнан таспа алады,– дедім мен.

	– Уақыттан кешіксең, дабыл көтеремін,– деді ол даусын салмақтап.

	– Уәде.

	– Онда без. Сәт тілеймін.

	Ішімнен Дулатқа ұрсып келемін. Адам деген қызық өзі. «Мақтаншақ. Саған бекіністі сеніп тапсырған жоқ па? Ал сен... Әуелі құпия белғіге дейін айтып қойдың. Дулат, сен аңқаусың, әрі мақтаншақсың».

	Қия-қияны аралай бейітке жақындап келдім. Жанжағымды бақылап алып, маңайға көз тіктім. «Жарайсың, Әуес!» деймін күбірлеп. Операцияның нәтижесін қара! Арба да, ат та жоқ. Демек шырақшы соқыр баланы анасымен ауылына қайтарып, өзі де қарасын батырған.

	«Нешауа» дедім атамшылап. Міндетімізді орындадық. Сөйттім де жүгіре жөнелдім. Құстай ұшып келсем, Дулат көрінбейді. Кенет әлдекім ту сыртымнан қапсыра құшақтай алды.

	Біздің отрядтың үш баласы.

	– Қарсыласуың бекер. Қолға түстің– деді бірі.

	– Сені Ортай іздеп жатыр. Түс алға! Лагерге жақындап келгенде, сап алдында тұрған Сапарды көрдім. Сөйткенше, үш бала маған қарай саптан шығып, тұра жүгірді. Бұлар Көкә, Сапар, Әуес еді.

	– Жеңіс біздікі!– дедім оларға. Балалар сапта тұрғандарын ұмытып кеткен сияқты. Жан-жақтан сұрақты жаудыртып жатыр.





БАЛДӘУРЕН ШАҚ ЕДІ




	Оқиға ойламаған жерден басталды. Облыстық оқу бөлімінің бастығы Сарбалаев мені ертеңгісін шақырып ап:

	– Бөлдекбаев жолдас, бригадаңыз дайын. Ақбекет ауданына жүресіз. Соңғы жылдары шеттеу мектептерді ойдан шығарып алдық. Қорқыту үшін емес, көмектесу үшін барасыз. Осы есіңізде болсын,– деді. Қатты қуандым. Туған ауылдан ыстық не бар? Көз алдыма балалық шағым елестеп кетті. Кір жуып, кіндік кескен жер. “Жаңатоған” мектебі. Алты класы бар шағын үй. Мырзаш мұғалім, Бектай дос. Тобылғысайдағы күндер. Бригадир ақсақ Омарбек. Ысылдаған қамшы. Соғыстан кейінгі көтерем өгіздер.

	– Жолыңыз болсын, кідірмей ертең аттанып кетіңіздер,– деді Сарбалаев.

	– Мақұл,– дедім орнымнан тұрып.

	– Байқағайсың, ауыл мұғалімдері ашушаң, айқайшыл келеді.

	– Түсіндім,– дедім Сарбалаевқа. Көз алдыма Мырзаш елестеді. Айқайшы, ұзын қарындаш Мұқашев мұғалім. Қайткенде “Жаңатоған” мектебіне баруым керек. Қайда екен менің құлындай тебіскен кластастарым?

	Толыбайдың даласы көз алдымда көлбеп жатыр. Анау Жанғараштың жалғыз талы. Мына бергі жалпақ алаптың осынау бетінде біздің шөпшілер күркесі тұратын. «Қызыларық» колхозынын пішендік жері. Тектұрмасты жағалай өскен шоқ талдар.

	Ойда жоқта Мырзаш мұғалім өңшең ұлдарды түстен кейін мектепке шақырды. Жақында ғана каникулға шыққанбыз. Жанында Омарбек бригадир. Соғыстан жаралы боп оралған. Бір аяғы тізесінен жоқ. Балалар жиналып үлгеріпті. Әркім өз партасында отыр. Мырзаш бізге көзінің қиығымен қарап өтті. Жүзінде ызғар. Орын ауыстырған бала жоқ па деп тексергені.

	– Орынбаев келген жоқ,– деді класс старостасы.

	– Нағашысы көшіріп әкеткен,– деді тағы бірі.

	– Оны жетімдер үйіне өткізген,

	– Түсінікті,– деді Мырзаш салқын үнмен.

	– Құдайбергенов қайда?

	– Жаңарыққа кеткен. Атасының қолында оқиды екен.

	– Шешесі күйеуге тиіп кетіпті.

	– Балабекова жоқ кой,– деді Мырзаш.

	– Шешесі пермеде. Ауру әжесінің жанында. Қырық үйлі жанның табанымен жер басып жүргенінің тіршілігі, ашсақ алақанымызда, жұмсақ – жұдырығымызда. Мырзаш түсін жұмсартпаған күйі Омарбек бригадирге бұрылды.

	– Мен басқармамен келіскенмін. Бұлардың бәрі барады,– деді ызбарлы күйі. Оның бізді қай бағытқа сілтегені, қайда аттанбағымыз беймәлім. Жайын сұрауға ешкімнін батылы бармайды. Әлдеқалай Мырзаштың қою қабағы кіржің етіп, ала көздерінен ашу оты жылт ете қалса, бөлменің бұрышында қалшидым дей бер.

	– Өгізді айдауға икемдерің бар шығар?– деді Мырзаш бізге сынай қарап.– Алтыншы кластар шөмеле салуға жарайды.

	Сұраққа қарсы жауап беретіндей бала ортамыздан шыға қоймағаны мұғалімімізге ұнамады ма, кім білсін, шалбарын делдите бөлме ішінде ерсілі-қарсылы жүріп кетті.

	Енді Омарбек бригадир тілге келген.

	– Балалар, енді сендер өздеріңді жігітпін деп есептеңдер,– деді ол бізге күлімсіреген күйі.

	– Шешелеріңе қолғабыс тигізетін уақыт жеткен сияқты. Ертеңнен бастап Тобылғысайға пішенге аттанамыз.

	Балалар бір-біріне қарасты. Жүздерінде қуаныш. Шынымен біз ересек адамдар қатарына қосылдық па деген көлденең сұрақ көз алдымызда көлбейді. Несін жасырайық, көбіміз жетімбіз. Әкеміз соғыста өлген. Бұрыштағы сіріңкенің қорабындай болған ағаш сандықта қатталып жатқан үшбұрышты хат, біздің үйдің шаңырағын осыдан біраз бұрын шайқалтқан. Балаларды біртіндеп шолып өттім. Шешемнің айтқаны айна қатесіз екен. Бүкіл кластағы ұлдардың екеуінің ғана әкесі бар. Бізден көмек сұраған екі әке алдымызда тұр. Ол – Мырзаш пен Омарбек.

	– Балалар, келістік пе?– деді Омарбек аз үнсіздіктен кейін.

	– Жаңатоғаннан көшіп кетсе көріп алдық, түге,– деді Мырзаш жұлып алғандай.

	– Онда Омар марқұмның ұстаханасының алдына жиналыңдар. Еркек емессіңдер ме? Таңғы тауық шақырған соң-ақ, дайындалып, қаруларыңды сайлап келе беріңдер,– деді Омарбек нықтап.

	– Егер қиындыққа шыдамай, ауылды тапқандары болса, менің құлағыма сал,– деді Мырзаш тағы түйіліп.

	– Төменгі класс пен қыздарды мен мия жұлуға апарамын.

	Есікке жете артына бұрылған Омарбек тағы да дауыстап қалды.

	– Жігіттер, ұйықтап қалмаңдар, жақсылап буынып-түйініңдер.

	Құдды осы бөлмеден жұмыс даласына аттанып бара жатқандаймыз.

	– Бәрінен де маған қиын. Өгіз атаулыдан қорқамын,– дедім мен. Балалар шу ете түсті. Әркім өз жайын айтып жатыр. Мақтанғандары бір төбе. Мендейлер баршылық екен.

	– Көз қорқақ, қол батыр дейтін атам,– деді Мамыр.

	– Үйреніп кетеміз.

	– Ертеңнен бастап Тобылғысайға кететініміз бәріңе белгілі. Бүгін бір ойнап қалайықшы,– деді Жеңіс.

	– Дұрыс-ақ.

	– «Атаман» ойнайық.

	– Жоқ, «Ақ пен Қызыл».

	Алтыншы кластың балалары әдеттегідей өз «әскерлерін» сұрыптап ала бастады. Көл бойы масатыдай құлпырған көк шалғын, қалың қоға, сары қамыс. Белуардан келетін мысыққұйрық, қияқ. Әлдеқалай алыстан осы тұсты байқай қалсаң, көк теңізді белуардан кешкен ғажайып адамдарды көретінің анық. Кейінгі жылдары құс атаулы көбейіп кеткен сияқты. Қызылтұмсық шағалалар ұясын қорғап, айқышұйқыш қалықтаса, үйректер көл бетінде жүзеді. Адам қарасынан қорыққанды ұмыт-қан. Мылтық атып үркітетін кім қалды, бұл ауылда. Қырық үйлі ауылдан қырық әке майданға аттанды. Төртеуі оралды. Екеуі ақсақ, біреуі шолақ. Азанбай ғана трудармияда болыпты. Колесной айдап жүр.

	– Не ойлап келесің?– деді Мамыр менің ойлы күйіме назарын аударып.

	– Жай.

	– Ал мен апамның жайына қиналып отырмын, еш нәрсеге құлқым жоқ. Шөпке жібере қоймас. Мырзаш ұрсар ма екен?– Мамырдың домалақ жүзі күреңітіп, қайқы мұрнының үсті шып-шып терлеп тұр.

	– Ой шіркін! Көңілі түсіп, босата қою қайда!

	Бұл екі ортада шекараны белгілеген дауыс шықты.

	– «Ақтар» оңға, «Қызылдар» солға.

	– Алдымен ағаш ұстайық, сонан соң, кімнің «ақ», «кімнің» «қызыл» екенін білеміз,– деді Жеңіс дау айтып.– Әділдік керек.

	– Түу, сен де бүйректен сирақ шығарып,– деді жақтырмаған Мамыр.

	– Міне, таяқша.

	– Сен өлшеп әкелген шығарсың. Алдымен ұста.

	Мамыр мен Жеңіс қолдасып таяқ ұшына жеткенде, Мамыр «тфу» деп жерге бір-ақ түкірді.

	– Ал сен-ақ “Қызыл” бол. Тұтқынға түссең, жазалаймыз.

	– Оны көрерміз. «Ақтар» “Қызылды”ешқашан жеңе алмайды.

	Сәлден соң балалар желмен тербелген шөп арасына сүңгіді де кетті. Кімде-кім қарсы жақтың адамын тұтқынға алса, ол «Қызылдар» жағына қосылады. Ал қарсы жақтың туын қолға түсіріп, «шекарадан» өз жеріне өтсе, жеңгені. Бұл ойынды ойлап тапқан өзіміз. Тек Мырзаш көрмесін. «Сұмдықты қайта бастадыңдар ма?»– деп жерден алып, жерге салады. Шешеміз де сазайымызды берер.

	Жеңіс бастаған топ бала басымыз біріге-ак шаруаға кірістік.

	– Бесінші кластықтар, шекараны, туды күзетесіңдер. Біздер жауға аттандык,– деді Жеңіс. Қалың шөптің іші тым-тырыс. Аңдысқан екі топ. Ту күзетуші – мен. Әзірге тыныш. Желмен баяу тербелген көк шалғын. Бірде әлгі Омарбек шыны ма, өтірігі ме:

	«Оқ дәрі күзеткен сақшының аузына шүберек тығып, штабқа алып келдім»,– деп еді. Сақ болған жөн. Уақыт қызыл іңірге таяу. Жан-жағыма байыптап қарап қоямын. Маңайдағы шөп басы қыбырламайды. Яғни, қауіп жоқ. Есіме бригадир Омарбек түсті. «Нөсерше себелеп тұрған оттың ішінде атакаға шықтық. Жау беттетер емес. Бір кезде ұшып түскенімді білемін. Госпиталда жатқанымда есімді жидым. Сол жолы оң аяғымды тізеден кестіріп, ағаш аяқ атандым». «Шындығында, соғыстың керегі не,– деймін ішімнен.– Адамдар неге бірін-бірі өлтіреді? Бірақ біздікі ойын ғой». «Әкеңнің есімі Бөлдекбай»,– дейді шешем. Анда-санда ашуланса ол кісі де қызык: «Бөлдекбайды сен жұттың, мені жесір атандырдың»,– деп менен көреді. Сонан соң кеп еңірейді дейсің. Үйден шығып айдалаға кезіп кеткім келеді. Шешемнің мінезі де тез, қайтымы оңай. Сәлден соң-ақ: «Баласың ғой, әлі түсінесің. Шерімді тарқатқаным ғой»,– деп соп-сомадай қылып мені сүйеді.

	Сөйткенше әлдекім арт жағымнан жабыса түсті.

	Қарсыласуға үлгермедім. Оңқа-шоңқа боп жығылдық. Мамыр екен. Үлкен емес пе, қолымды қайырып, артыма байлай бастады. Дауыстауға намыстандым. «Қап» деймін ішімнен. «Жау» асығар емес. Мені бір жағына қисайтып тастап, жан-жағына асықпай қарады. Сонан соң шөп басына байлаған туға қарай еңбектеді.

	Не істеу керек? Қапелімде аяғымды қоя қойып ем, ол етпеттей құлады. Жан дәрменіммен туға қарай жүгірдім. Барған бетте тудың ұшы аузыма ілінді. Жұлқып қалып ем, шешіліп кетті. Тұра қаштым, Мамыр санын бір-ақ ұрды. Тұрып қуса «қызылдың» жауынгерлеріне ұсталып қалады. Еңбектеп қуғанына жеткіземін бе. Мамыр өз шекарасына қарай еңбектеді. Ұсталып қаламын ба деген қаупі бар. Күліп жібердім. Мамырда зәре жоқ.

	– Сен ұсталдың, тоқта,– деді оның алдын ораған Жеңіс.

	– Жоқ,– деді ол.

	– Қарсылық жасама!

	– Қуып жет, әуелі.– Бұл екі ортада «қызылдар» тобы көрінді. Шарасыз Мамыр қолын көтерді.

	– Бастығы қолға түсті. Жеңіс біздікі,–деді біздің жақтың балалары – Былай қараңдар,– деді кенет Мамыр қолымен қиырды нұсқап. Бетімізді Шыңтөбе жаққа бұрдық. Шыңтөбедегі бидайдың миясын отаудан қайтып, отын арқалап келе жатқандардың ішінде менің де шешем бар.

	– Кеттік!

	Бұралаң-бұралаң соқпақтарды қуалай жүгіріп келеміз. Ауылға беттеген шешелерімізбен арамыз жақындаған сайын жылдамдығымызды арттыра түстік.

	Шешем Нұржамал бір арқа отынды жолдың жиегіне жыға сап, отыра кетті. Құшағын жая қарсы алды да, бетімнен шөп-шөп сүйіп алды. Күнқақты жүзінде қуаныш табы.

	– Көмектесейін деп келдің бе, құлыным,– деді ол шашымнан сипап. Басымды изедім.

	– Теріскеннің мол жеріне тап болғаным мұндай оң болар ма. Қыстың отын-суын жиып алсақ, жарадық, балам.

	– Мен де көмектесейінші,– дедім жұлып алғандай.

	– Сенің қолыңнан келсе, бейнеттеніп нем бар,– деп күрсінді ол. Көзімнің қиығымен бір арқа отынға қарадым. Шөкелей отырып жіптен үстап, көтермек ыңғай таныттым. Қара тастай зіл-батпан. Қозғалар емес. Намыстанып қайта ышқындым. Бұралып, ырғалып «әуп» деп орнымнан тұрдым. Кеудемді көтере тәлтіректеп кеттім. Онан кейінгісі адам күлерлік. Арба жүретін борпылдақ жолдың үстіне жете етбетімнен түстім. Бір арқа отын үстімнен басып тырп еткізер емес. Ызадан жарылып кетердеймін. Оның үстіне шешемнің сыңқылдай күлгені естілді. Сөйткенше отын да түсті. Үстімді қағып орнымнан тұрып, жан-жағыма ұрлана көз салдым. Әйтеуір балалардан ешкім көрмепті. Шешем отынды арқасына сап жатыр екен.

	– Ауыр екен,– дедім мен мойындап. Ол күрсінді де, үнсіз қалды.

	– Ауырдың ауыры әлі алда,– деді содан соң. Түсінбей бетіне бажырая қарап ем, ол орнынан жылжып кетті. Ләм деп жауап қатқан жоқ.

	– Қанша күшті болсаң да, Патсайдың мылқау баласына жету қайда?– дедім мен оған ызаланып.

	– Жетіскеннен алып боп жүр дейсің бе ол?–деді шешем күңк етіп.– Ол сияқты тақыр жетім атансаң, сені де көрер ем.– Шешемді қуантқым келді.

	– Әлі жігіт болайын. Сонда бар жұмысты өзім істеймін,– дедім. Шешем үндемеді. Басын төмен тұқырайтып әкетті. Аң-таңмын. Қуантамын деп ренжіткенім бе? Әлдене десем, жарасының аузын тырнап алардаймын. Бір сұрақ алдымнан көлденеңдей берді. Шешем неге жылады?

	* * *

	– Әй, Нұржамал!– Терезенің көзінен естілген дауыстан оянып кеттім. Ұйқылы-ояу шешем есікке беттеген екен.

	– Мыналардың ұйқысы қанбаған ба, тәйірі.

	– Енді таныдым. Бригадир Омарбек елді жұмысқа тұрғызып жүр. Шөпке баратыным есіме түскенде апыл-құпыл киіне бастадым. Сөйткенше тыстан шешем мен Омарбек кіріп келе жатты.

	– Балаңды әкетуге келдім.

	– Қайда? –деді оқыс саңқ еткен шешем.

	– О, көкшешек саған айтпаған ба? – Нені айтушы еді?

	– Шөпке барады,– деді түйеден түскендей дүңк еткен Омарбек.– Жалғыз сенің балаң емес, ауылдың бар еркегі.

	– Жібермеймін,– деді шешем.

	– Арпа ішінде бір бидай атанбақшысың ба? Шешем естімеген адамша түпкі бөлмеге кіріп кетті.Аздан соң қайта шықты да, киініп алған мені көріп қалшиып тұрып қалды.

	– Балалардан кеммін бе?– дедім мен де бұрқ етіп.

	– Міне, дұрыс,–деді Омарбек– Пау, бейбақ-ау, мына тұрысың не? Баламысың деген,– деді шешем аңтаң күйі.

	– Түсінсеңші, Нүржікен-ау, әке орнын бала басқан заман емес пе?– Шешем сөз аяғын күтпеді.

	– Барғың келсе, бар, кете бер,–деді,– жолың болсын! Дайындап қойған шүберек дорбамды иығыма сап, есіктен шыға жөнелдім. Сәл ұзап барып артыма бұрылдым. Омарбек пен шешем әлі көрінер емес.

	Мәмілеге келмей жатса керек. Менің үйге қарай беттегім жок. Сөйткенше:– Міне, еркек деген осы,– деген бригадир Омарбектің мені қуаттаған дауысы естілді. Шешем не дер екен? –Мынаны қарашы, ей. Жігітін-ой, шіркіннің,–деді ол анандайдан дауыстап. Қуанып кеттім. Еркелеткендегі сөзі. Қолымда қос таба нан. Дорбамды қолтығымнан жұлып ап, аузын аша бастады. Ат үстінде тұрған – Омарбек кеңкілдей күліп қалыпты. Алдында қапқа салған әлдене.

	– Ау, Нүржіке, той жаса балаңа. Отау тігіп бөлек шықты.

	– Төсек-орның ағаңда. Құрт-құмырсқадан байқа. Құдайдан бір, елден екі сұрап алғанда,–деді шешем.

	– Ойбай-ау, күн шығып кетеді, сырғиық,– деді енді Омарбек асықтырып.

	Ұзай бере артыма қарадым. Шешем үй артындағы үйілген жусанның жанында әлі қалшиып тұр. Не ойлағанын кім білсін? Көңілім бұзылып кетті. Ащы өксік тамағыма тығылды.

	– О, шірік неме, шешеңе тартқан жылауық па ең? Еркек емессің бе?– деген Омарбектің даусы ғана ағытылып келген жасқа бөгет болды.

	–Сен енді шешеңнің канжығасына байланғаннан кеттің. Бойым жазылып сала берді. Асқақ сезім алға жетелеп барады.

	* * *

	Омарбек топ баланы ұстаның алдына жинап үлгерді. Колхоз қорасынан Құдаш шал он шақты өгізді айдап шықты. Қос шалғыны қосақтап тіркеп Алматай мылқау жетті. Төсек-орынды арбаға теңдеп, шөпшілер керуені жүріп бергенде, Омарбек соғысты басқарған командирдей атымен орағытып алға сырғыды да:

	– Алға, жігіттер!–деп дауыстап қалды. Балалар дәл сол сәт өздерін шабуылға шыққан әскерлердей сезінген шығар. Қадамын ширақ алып, арбаның соңынан жүріп берді. Ирек-ирек соқпақ алға бастап жөнелді. Он үш үйдің он үш баласы тұңғыш рет ауылдан алысқа кетіп барады. Дені алтыншы кластықтар. Ауылдан ұзай бергенде әлдекімнің дауыстағаны естілді. Қолына ұстағаны бөркі болса керек, әлдекім қолын ауық-ауық бұлғап ұшып келеді. Жолдың қос бетіндегі қалың шөптен бойы анда-санда бір көрінеді. Сәлден соң шоқ қара сораның ығынан бойы тәпелтек, жалаң аяқ бала шыға келді.

	– Мынау Бектай ғой,– деді Жеңіс.

	Дәл соның өзі. Мырзаштың соғыстан оралмаған жалғыз ағасының баласы. Мұғалім жібере қоймаса керек еді. Қашып кеткен ғой. Бектай біздің ошарылып тұрып қалған ортамызға аққан бойда кеп кіріп кетті де, бөлектеу тұрған Омарбек бригадирдің жанына жетті.

	–Аға, мен де балалардан қалмаймын,– деді ентіккен күйі.– Мырзаштың айтқанына көнбеңізші, аға! Оның мені шөптен алып қалып, жасаған көмегі құрысын.

	– Әй, балалығың бар болсын, сенің,– деді Омарбек басын шайқап.

	– Мен бала емеспін, аға. Отын жарып, келісін түтіп жүрсем, соның,– деді Бектай тез-тез сөйлеп.– Ауылда көлеңкелегенше, шөпте күнге қақталайын.

	– Қуып келіп, алып кетсе қайтесің?

	– Байлап әкетпесе бармаймын.

	– Онын да дұрыс. – Омарбек басын изеді. Бектайдың қуанышында шек жоқ. Көзі жылтырап жан-жағындағы балаларға кезек-кезек қарайды. Әлдене деп күбірлеп жүр.

	– Рақмет, Омарбек ағаға,– дейді сөзінің артын қаттырақ айтып.– Мен білсем, Мырзаштың күңдігінен кұтылғаныма шешем қуанады.

	Арба дөңгелегінің шиқылы құлақ шыдатпастай.

	«Соп-собынан» Құдаш та жаңылар емес. Бір-бірімізді куалай ойнап, жол бойын шаңдатып келеміз.

	– Жұмысты осылай істесеңдер «Жаңатоған» колхозы жоспарды бәрінен бұрын орындайды,– деп күледі Омарбек.

	– Орындаймыз,–деді Бектай бәрі үшін жауап беpiп.

	– Міне, жігіт,– дейді Құдаш арба үстінен дауыстап.

	– Күлшекең марқұм ерен жігіт еді. Қыршынынан кетті ғой. Әп-сәтте ду да, шу да тыйылды. Бектай төмен қарап, ойланып қалды. Үнсіздікті бұза Жеңіс дауыстай ән бастап жіберді.

	– Маңмаңгер кекілің келте, жібек жалды, Тұрушы ең, қазақ үйде арқандаулы...– Бәріміз қосылдық. Сазды әуен мен шерлі сағыныш сары даланы шарлап кетті.

	* * *

	Аядай күрке ішіне сығылыса жатқан балаларды Құдаштың «подъем» деген дауысы оятты.

	– На атаку!

	Балалар атып-атып тұрысты да, киімдеріне жармасты. Жансұлтан деген бала өзімен-өзі ұрысып жүр. Жейдесін теріс киіп, басынан шығара алмай әуре. Онысына Бектай мәз. Ішін басып, ішек-сілесі қатқанша күліп қалыпты. Қолында сыңар бәтеңкесі. Өзін-өзі ұмытып кеткен сияқты. Енді ғана байқадым. Құдаштың танауы қусырылып, шыдамы таусыла бастапты.

	– Болыңдар тез! Мұнда ойнау үшін келген жоқсыңдар, бала-шаға,– деп қалды. Балалардың үні өшті де, артынша бірінен-бірі сытыла сыртқа жөнелді. Күрке артында қосақталған аттар мен өгіздер дайын тұр екен.

	– Шөмелешілер оң жаққа, өгізге мінетіндер сол жаққа!–Тағы да Құдаш. Даусы әмірлі, өктем. Сапқа тұрғандардың бас-аяғын асықпай көзімен тінтіп ойланған күйі арлы-берлі жүріп өтті. Сонан соң кілт бұрылып, бізге жақындап келді.

	– Мына күлегеш, Жансұлтан үшеуің өгізге мінесіңдер.

	– Құп болады,– деді Бектай бәріміз үшін жауап қайырып. Сәлден соң жұп-жұбымен жегілген шөп тартқыштарды жетектеп, Жабал жетті. Аша сияқты тарам-тарам қып, шыбықтарды бір белдеуге көгендей, шөп сусып түсіп қалмас үшін екінші бір белдеу ағашпен келесі басын тұйықтапты. Кейіннен білдік. Балакош дейді екен. Көлік жұмысқа дайын тұр.

	– Мен Аққасқаға мінемін,– деді Бектай қолындағы шыбық қамшысын шолтаңдатып.

	– Ал, жақында,– деді Құдаш оны өгіз үстіне отырғызбаққа айналып. Бәріміз қызыға қарап қалыппыз.

	– Әуп!–деді Бектайды қолтығынан демеп өгіз үстіне қондырған Құдаш. Бектайдың мұнша пысық екенін кім білген? Кәнігі өгізшідей тепкіленіп, алдыға шыға берді.

	– Ал, кәне, қайсысың?–деді тағы Құдаш.

	– Мен, аға.– Жансүлтанға да бір өгіз тиді. Кезек маған жетті. Қас қағым сәтте аласа келген шолақ мүйіз жануардың үстінде отырғанымды білдім.

	– Нұржікенің баласы өгізді қамшысыз-ақ бағындырады,– деді мырс еткен Құдаш.

	– Ал «соп» де.– Тебініп қалдым. Кенет әлгінде ғана момақансып тұрған қоңыр өгіз ата жөнелді.

	«Біттім» дедім.

	– Үстіне жатып ал,– деді Бектай. Құйымшағым пышақ қырына тигендей тыз-тыз етеді. Өгіздің мұндай мінез көрсететінін кім білген. Енді бір сәтте басын шайқап, өкіре ойнақтаған қоңыр өгіздің үстінен ұшып бара жаттым.

	– Ойбай-ай,– дегенге ғана әлім келді. Жерге дүрс еттім. Тұрайын десем, өне-бойым зіл батпан. Әлдекім жерге шегелеп тастағандай. Сүйретіліп барып тұрдымау. Оң жамбасым тызылдап барады. Күрке жаққа қарасам, Құдаш тырмаға жегілген торы атты ағытып ап, мінгелі жатыр екен. Балалар маған қарай жүгірді..

	– Бозөкпелеусің-ау, балам. Еті ауырған шығар.

	Жер көтереді,– деді Құдаш шал торы атпен шауып бара жатып, жұбата дауыстап.

	– Қарасан келгірдін көзіне көк шыбын үймелетейін. Құдаштың қарасы үзіле балалар мені қаумалап қоршай қалысты.

	– Сүйегі аман ғой, әйтеуір,– деді Жеңіс жаны ашып.

	– Өзіңе де обал жоқ. Қолыңа шыбық алмайтын ба едің,– деді Мамыр ұрысқан боп.

	– Өтер іс өтті. Әлі талай жығыласың.

	Сәлден соң қоңыр өгізді жетелеген Құдаш шал кеп жетті. Әлдене деп қарғанып әлек. Екі сөзінің бірі – ауылдағы Байжайлау ұста.

	– Алжыған екенсің, байғұс шал. Мынасы несі? Бәрін бүлдірген осы,– деді ол аттан түсе ашуын тыя алмай.

	– Өзіміз де байқамаппыз. Уықтың басы мынаның шатына кіріп кетіпті ғой. Бұл өкірмегенде, мен өкіремін бе? Қоңыр өгіздің ойқастаған сыры енді мәлім болды. Шап тартқыштың бір уығы жануардың тілерсегін тіліп түсіпті. Дәл осы сәтте онан жуас жануар жок. Құдаш шал маған тағы жақындап келді. Көзінен таныдым.

	«Әлгінде ғана басыңнан өткен қорқынышыңды ұмыт. Белінді бекем буып, өгізге мін» дейтіні хақ. Ойымда екі шешім ойқастайды. Бірі – бар дүниені ұмытып, қорқақ атанып ауылға қайту, екіншісі – белді бекем буып, қорқынышты қасқая қарсы алу.

	– Әй, балам,– деді Құдаш шал мені қайрап.

	– Бөлдекбайға ұқсап еркек атансаң, қоңыр өгіздің қожасысың. Нұржікенге тартсаң өзің біл.

	– Балалар іштей тынып қапты. Келесі сәтті күтулі.

	– Қорықпа!– деді өгіздің үстінде отырған Бектай.

	– Жығылсаң жер көтереді.– Үнсіз күйі қоңыр қаскаға жақындай түстім.

	– Демеп жіберіңіз.– Жануар осының алдындағы қоқанлоққыдан шайлыкқанын білдіре басын шайқап қойды. Өгіздің басын мықтап ұстаған мылқау бала «Оһ» деп гүр етті. Бұл екі ортада мен де өгіздің арқасына қондым.

	– Соп,– деді Құдаш. Қоңыр өгіз аяңдай жөнелді. Осының алдындағы әбес мінезін ұмытқан сияқты. Бұйданы бағыттаған жағыңа алаңсыз бұрылады. Жан-жағыма қарадым. Балалар мені қоштап: «Дүрыс істедің, міне, батылсың» дейтін сияқты.

	* * *

	Көк шалғын даланың кеудесінде күмбез орнатып жатқан кішкентай батырлар дерсің бізді. Жеңіс пен Мамыр бастаған топ жиындыға түскен шөпті қуалай шөмеле салады да, төрт шөп сүйретпе соларды маялайды. Патсайдың баласы Алматай мен Құдаш шал маяшы. Әлсін-әлсін кезекке тұрып жүреміз. Мұндайда пысықтық керек. Неғұрлым өгізің кеуделілеу болса, жеңіс те сенікі. Басқаларға бас бермей киіп-жарып өтесің.

	– Әй, көкшешек, оңға, солға,– деп Құдаш әлек. Кейде қияс кетсең, Алматайдың да мінезі жаман. Жұдырығын түйіп, дүр-дүр етіп, өгізіңнің арқасынан ашаның сабымен көсіп қалады. Жұрттан бөлініп шыға бересің де, қайта айналып соғасың. Тәубаң есіңе түскен соң, қайткенде дұрыс жүруге күшіңді саласың.

	– Әй, бала-шаға, бастарыңа су салдыңдар ма? Шыжып кетті ғой, мына күн,– деп Құдаш дауыстайды. Бұл маяшы шалдың шаршағанын білдіргені.

	– Баланың істегені білінбейді,– дейді ол көлеңкелеу маяға малдасын құрып отырған соң. Төрт бұрыштап ұқыппен бүктетілген газеттің шетінен жыртып ап, қолдан жасаған темекіден шылым орай бастайды.

	– Нұрди шешеннің темекісінен жасадым,–дейді мақтанып. Құдаш шалдан оның жөн-жосығын сұрап жатқан ешкім жоқ. Қолымен тырмалай темекінің күлін салатын жер аршып алуды да ұмытпайды.

	– Екі ортада шөп өртеп, түрмеге кетер жайым жоқ,– деп күңкілдейді.– Ей, бала-шаға, сіріңке шағып, от жағушы болмаңдар, тегі қурап тұр ғой, мына дүние.– Сонан соң темекісін тұтатып, асықпай сорып, көкжиекке қарап ойланып қалады. Бұл сәт көкжиек шаңытып, дала төсінде тербелген алып толқындар елес береді. Жарқ-жұрк еткен ғажайыптар да, әсем шаһарлар да дәл жаныңа кеп қоныстап қалады. Нақ төбеден түскен нұрлы күн алапты жарқырата қыздырып, өртеп жіберердей күй танытады.

	– Нешауа,– дейді бұл сәт Құдаш шал бір сәт орысшалап.– Нөсердей жауған оқтың ортасынан да мына әкелерің аман-есен оралған. Бередовойда болдым.

	Бұл әңгіменің басталар шағы. Онсыз да жанжағындағыларды біздей тілімен сұққылап, әжуаға айналдырып өзін де, өзгені де езу жиғызбайтын Бектай кеп, Құдаш шалдың жанына жақындайды.

	– Өзі немістің түрін көрдіңіз бе?–дейді Бектай төтеден сұрақ қойып. Көзін қысып жіберіп, түк білмегенсіп, шалды қайрай түседі.

	– О, жасаған, не демейді жас адам. Мына атаң ордендерді жылтыратып босқа тақты дейсің бе? Әуелі дөйдің өзі, армияның командашысы арқамнан қаққан жоқ па.– Бектай бұл кезде қыстырыла кетеді.

	– Мен сізден немістің өзін сұрап отырмын,– дейді.

	Құдаш шал жанып түседі.

	– Мынау не деп отыр өзі? Ордендерді маған қарызға берді дейсің бе? Сөйлейді екенсің. Әкең жапжақсы адам еді. Әй, білем нағашың жаққа тартып кеткенсің-ау.

	– Мен білсем, сіз немістің түр-түсін де көрген жоқсыз,– дейді Бектай қасарысып.

	– Бәкенедей боп мынаның қорлығы-ай,– дейді Құдаш шал жан-жағындағы бізден көмек сұрағандай боп. Сонан соң қарсы алдында отырған Бектайға қулана қарап, ыржыңдай күледі.

	– Мен қан майданда жүргенде, сен жаялықта жататынсың, бала.

	– Ал, солай делік.– Бектай «қарсы шабуылдан» ығар емес. Домалақ жүзі бүлк-бүлк етіп, қадалған жерінен тас кенедей жабысып айырылар емес.

	– Солай болса, тыңда! Днепр деген үлкен дария бар. Біздің взводқа арғы жаққа жүзіп өтіп, жаудан «тіл» алып келу жүктелді. Тіл деген – қарсы жақтың адамы деген сөз. Жауып тұрған оқ астында дарияны кешіп көр. Мына әкең анау Терісаққанның тізеден келетін суына аяғын тыққан емес. Бұйрықты өлсең де орындауға міндеттісің. Бізге бұтақтары кесілген шолақ бөрене дайындалыпты. Түн ортасы ауа суға түстік.

	– Ей, Құдаш средину,– деді Игір деген командиріміз. Көпті көрген ғой. Барлауға кімді алатынын біледі. Қолма-қол шайқассақ, біреу емес, маған екі немісің қол емес.

	– Оп, бәле!– деді Бектай.

	– Несі бәле?

	– Сөздің мәтелі ғой, ақсақал,– деді Бектай жаймашуақтап, Құдаш шал әңгімесін ары қарай жалғастырады.

	– Тірі адам тірлігін жасайды. Қалғандары сияқты томаршаға жабысып, қолыммен есе бердім. Су ағынға қарай сүйрейді. Біз қарсы жүземіз. Алғашқыда жүрексініп, артынша етім үйреніп алды. Тек бір нәрседен қорықтым. Каңғыған оқ кеп тисе, су түбіне кеткенім ғой, балықтарға жем болып...

	Құдаш шал бір күрсініп алды. Әңгіме айтысы қызық. Аузынан қолы бұрын жүгіреді. Шүңіректеу көздері алақ-жұлақ етіп, айтар сөзінің мағынасын алдын ала білдіреді.

	– Қойшы, ары қарай өтіп шықтық. Қараңғы. Арғы жаға жарлауыт сияқты. Ракета жарқ ете қалса, өзен бойындағы домалақ тастардай сұлқ жата қаламыз.

	– Қолайлы бекініс табу керек,– деді командир. Фашистер оқты төпеп берсін. Жалт-жұлт еткен оқ іздері. Қойшы, жанымызды шүберекке түйіп, жарқабақтың түбінен бомба түскен ойық тауып алып, таң атуын күттік. Кезек-кезек күзет қойып, көз шырымын алдық. Таң құланиектене басымызды көтеріп, жан-жағымызға қарадық. О, жасаған! Түйетайлы жардың астында отырмыз. Үстіміздегі қабақ үстінде серейіп-серейіп фашистің зеңбіректері тұр. Мұндайда саспағанда, қашан сасарсың.

	– Бекіністі өзгерту керек,– деді командир. Еңбектеп жылжыған күйі тоғай ішінен пана таптық. Ол жерден фашистердің тұрған жері ап-анық көрініп тұр. Ара қашықтық елу метрдей ғана. Сақшы ары-бері сенделіп жүр.

	– Бүгін кешке қанжығаға байлармын сені, фашист,– дедім ішімнен.

	– Фашисте жан жоқ па екен?–деп сөзін бөлді Бектай. Құдаш шал естімегенсіп, әңгімесін жалғастыра берді.

	– Уәдемде тұрдым. Жауынгер Молдасов, тапсырма орындауға аттан!– деді командир. Еңбектей ала жөнелдім. Қараңғы түн – менің көмекшім. Он үшімнен отызыма дейін байдың жылқысын бақтым ғой. Ық беттен жақындап келемін. Жүрегім дүрс-дүрс соғады. Жан тәтті емес пе? Шарбы бұлт бетін бүркеген қияқ ай аспан төріне қонып, әлсіз ғана сәуле төгіп тұр.

	Сақшымен араны санай бастадым. Сақшы ойына ештеңе келер емес, каскасы ай жарығына шағылыса, ары-бері сенделеді. Ол қабақтың үстінде, мен астындамын. Арамыз есік пен төрдей. Міне, ол маған жақын кеп бұрыла берді. Жолбарыстай атылып барып, аузына жабыстым да, төмен қарай сүйрей жөнелдім. Қолдың қырымен кеңірдектен бір ұрып, үнін өшірдім де, аузына шүберек тығып, арқама сап ала жөнелдім. Міне, Құдаш сол жолы «Славаны» таққан. – Құдаш шалдың әңгімесіне сенгеніміз сонша, бәріміз де күрсініппіз. Тек тілін тартпаған Бектай:

	– Ойбай-ау, әңгіме бұзау емізер, бұзау таяқ жегізер,– деп қыңыр мінезіне басып, дауыстап қалды. Шыны керек, балалар бұл жолы күлмеді. Онысы – Бектайды жақтырмағаны. Құдаш шалды мақтаншақ деп мазақ қылуға болмайтын сияқты. Сөйткенше Құдаш шал да орнынан көтеріліп:

	– Перет!–деп әмір берді. Онысы «жұмысқа кіріс» дегені. Тұра салып, табанымен көлеңкесін өлшеген Жансұлтан да басын шайқап:

	– Түстікке әлі жарты табан уақыт бар,– деп күңк етті.

	* * *

	Жұмыстың ғажап құдіретін көрген кім бар? Жаратқан сайгүліктей тыңайып алған балалар алғашқы жарты айды өткізіп те жібердік. Баланың істегені білінбейді деген рас екен. Тектұрмастың бойында алып жұмыртқадай домаланған маялар саны күннен-күнге көбейе түсті. Соның бәрін Омарбектің «жарайсыңдары» мен Құдаштың «переті» жасағандай. Ересегіміз – Патсайдың мылқау баласы. Жігітсымақ. Құдаш арқасынан қақса, онда дамыл жоқ. Күс-күс алақаны жырым-жырым. Бұлшық еттері бүлк-бүлк етіп, Құдаш айтпақшы, бір шөмеле шөпті биік маяның басына допша атады. Сонан соң маңдайынан жерге тырс-тырс тамған терін бір сүртіп:

	«Мені көрдің бе, мен күштімін» дегендей жанжағына мақтанышпен көз тастайды. Біз оған шынымен сүйсінеміз. Өтірік не керек, «Патсайының Алматайына тартсақ-ау» деген арман да жоқ емес. Оның бір әлсіз жері бар. Құдды бала сияқты. Өзінен екі-үш жас кіші балалардың ашса алақанында, жұмса жұдырығында. Тұр десе – тұрады, жүр десе – жүреді. «Атаман» болып басқарсам-ау деген ниет жоқтың қасы. Тек көзін жыпылықтатып, басын изейді.

	– Әй, балалар, Алматайды тастамаңдар. Ренжітпеңдер. Ол да өздеріңдей ғой,– деп Құдаш әлек.

	Күн найза бойы көтерілген шақ. Ертеңгісін шөпшілер күркесінен Айғаным апайдың қара шайын ішіп аттанғанбыз. Жан-жақтан ағылатын сүйретпелер Құдаштың есін шығарып әлек. Алматай да тайсалар емес. Тиеліп келген шөмелелерді әп-сәтте босатып ап, сүйретпенің өгізін «ыңқ» дегізіп ашаның дүмімен бір салып қалады да, кезекте тұрған екіншісіне «тез жүр» деп тепсінеді. Біздің міндет– шөп иіру. Үлкендердікі – мая салу. Олар қуалайды, біз қашамыз. Кейде ұзап кетеміз. Бірақ шөмелешілер мен шалғышылар жақындатпайды. Дегенмен маяшылар да ширақ. Әпсәтте жайылып жатқан шөп еңсесі көтеріліп, маяға айналады.

	– Бүгін екі отау тіктік,– дейді Құдаш шал әзілдеп. Сөйткенше күрке жактан әлдекімнін екпіндете шапқан қарасы көрінді. Өгіз үстінде отырған Бектай тақылдап қоя берді.

	– Бригадир келеді. Қимылдаңдар, жігіттер! Әдетте қанша қамшыласа да аяғын басып болмайтын атын тепкілене, жұмыстың шама-шарқын алыстан бақылап, жеңіл шоқырақпен жақындайтын Омарбекке бүгін не болды екен? Мұндайда қуаныш та, қайғы да кесекөлденеңдейді.

	– Ат қойғандай аласапыран соғыс өтті ғой,– деді Құдаш күрсіне. Жұмыс жайына қалды. Тек ашасын бекем ұстап, тынбай жүрген Алматай ғана. Ауық-ауық басын көтеріп aп, ашасына сүйенеді де, мұрнын қорсқорс тартып, танауы пысылдап қайта кіріседі.

	– Сүйінші, сүйінші!– Омарбектің даусы қарлыға шығады. Бәріміз дүрліге орнымыздан тұрдық. Алматай бізге қарап аң-таң. Омарбек есік пен төрдей жақындап, аттан қарғып түсіп, ентелей жүріп келді. Бәріміздің бас-аяғымызды шолып өтіп, қалт тоқтай қалды.

	– Патсайының баласы қайда?–деді оқыс. Бәріміз жан-жағымызға қарадық. Мылқау ұшты-күйлі жоқ. Жан-жаққа жүгірістік. Сөйткенше мылқаудың қарасы көрінді. Омарбектің қамшы ұстаған қолына сүзіле қаpaп, қабағын түйді. Шамасы, ұрады деп ойласа керек.

	– Әй, Алматай бөркіңді аспанға ат! Әкең келді!

	– He дейді?–деді Құдаш.– Шын айтып тұрсың ба?

	– Ойбай-ау, шын. Сізді алдап не көрініпті маған.–

	Түкке түсінбеген Алматай әлі серейіп тұр. Шойнаңдай басқан Омарбек мылқау баланың қасына жетті де:

	– Әкел, мынаны, сүйіншім. Әкең келді,– деді мылқаудың басындағы төрт құлақтай байланған орамалды жұлып ап. Алматай қорқып кетті де, артқа карай шегінді. «Не жаздым саған» дегендей. Көл-көсір қуанышты сезінер емес. Шыдамай кеткен Бектай жүгіріп жанына жетті. Сөйтті де қолын ары-бері сермеп, түсіндірді-ау, әйтеуір. «Мүмкін емес, ол өлді. Қара қағаз келген»,– деп, Алматай қолын бір-ақ сілтеді. Бектай бой берер емес. Өңешін қайшылап, Омарбекті көрсетті. Мылқау сенер-сенбесін білмей сәл абдырап тұрды да, басын изеген болды. Омарбек бұл сәт өзінше ымдап, иығын көрсетіп жатты. Алматай кенет ашаны шөпке лақтыра шаншып, ауылға қарай жүгіре жөнелді. «Уһ» дедік бәріміз. Мылқау бала сәл ұзап барып артына қарады. Бізге сенбеген сияқты.

	– Бар, бар,–деді қолымен Құдаш ауылды нұсқап.

	– Баламысың деген-ау,– деп күңк етті Омарбек. Бар бала Алматайды ұзатып сап қала бердік. Былтырғы көктемде балаларды Мырзаш дене шынықтыру сабағында жарыстырғаны бар. Дәл сонда озып келген баланы қазір Алматаймен жарыстырса, бірі шаңына ілесе алмас еді. Сонау Тектұрмас бойындағы қалың қамыстан анда-санда басы қылт етіп көрініп қалады. Саябырлар емес, қайта екпіндей түседі.

	– Қайран, әке-ай,– деді малдасын құра отыра кеткен Құдаш. Сонан соң өзімен-өзі сөйлесіп болып, бізге жалт қарады.

	– Алматай әкесі Патсайы солдатқа кеткенде, баласы неше жаста еді. Тоқта, ойланайыншы. Айдарбек, Көкиман, Тұрарбек, Есіркеген, Толябек, иә, жетінші кеткен Патсайы. Одан кейін екі адамнан кейін мен. Қырық бірінші жыл екен. Қазір ол он үште. Ойпырай, төрт жасар бала не білді? Мысалы, мына Бектай әкесінің түр-түсін де ажырата алмайды. Солай емес пе?

	– Таныр едім,– деді қасарысқан Бектай. Құдаш оқыс қарқылдай күліп жіберді де, бізге қарап кілт тоқтады. Бар бала көздерінен ашу оты ұшқындап, Құдашқа зәрлене қарап қалыпты.

	– Мыналар қайтеді-ей,– деп ол жан-жағына жалтақтай қарады.– Ал, қойдым. Әкелеріңнің қалжыңын да түсінбейсіңдер ме?

	– Әй, жігіттер! Араша-араша,– деді Омарбек ортаға килігіп. –Мен мына орамалды Алматайдың басынан босқа жұлып алды дейсің бе? Ырым емес пе? Жақсылыққа жазсын дедім. Мүмкін, бәріңнің де әкелерің келіп қалар.

	Сол сәт ортамызда бригадирді жақсы көрмеген адам қалмаған шығар. Мейірімді жанарынан бізге деген аяныш пен сүйініш нышаны танылады. Бәріміз де «аһ» ұрып қалдық. Құдаштың «перетін» де тыңдағымыз жоқ. Омарбек Алматайдың әкесінің хикаясын бастап жіберді. Патсайы жеңістен соң Германияда қалып, біраз жыл комендатурада жұмыс істепті. Сонан соң елге қайтыпты. Болғаны осы. Балалар шөпке жантая кетті.

	– Патсайының қасында біздің ауылдан ешкім болмады ма екен?–деді Бектай тосын сұрақ қойып. Бәріміз басымызды көтеріп алыстық.

	– Иә, соны айтсаңшы.

	– Оны сұрауға мұрша болды ма?–деді Омарбек мойындап.– Ести сала әйелім ұл тапқандай осында шапқан жоқпын ба.

	– Шынында, болса болар-ау.

	– А... Әбден мүмкін.– Бектайдын, сөзі үзіліп қалды. Құдаш та, Омарбек те, үлкендер де Бектайға бет бұрды, Бектай бізге қарады.

	– Балалар, Алматайдың әкесіне сәлем берейік,– деді ақ жарқын дауыспен.

	– Табылған ақыл,– деп шу ете түстік.

	– Қазір кетсек қайтеді.

	– Давай!

	Омарбек бригадир орнынан тұрып, ашулана бұрқ етті.

	– Не деп кеттіңдер, түге? Бұл жерде ересек адам жоқ, па сендерге? Жұмысты ақсатуға қақым жоқ.

	Балалар үнсіз қалды. Тек Мамыр қарсы жауапқа келді.

	– Ашуланбасаңыз да түсінеміз,– деді күңк етіп, Омарбек жалт қарады. Танауы қусырылып, жүзі түтігіп кетіпті.

	– Мұғалімдеріңе айтамын.

	– Мейлі,– деді менің жанымда отырып сыбыр еткен Бектай.

	– Азар болса, бір таяқ жерміз. Балалар орындарынан зорға көтерілді. Көк аспан мен алып даланың арасын мұң жайлап кеткендей. Түйілген қабақтар, ойлы жүздер. Омарбектің біздің сыңайымызды танығаны бірден белгілі. Алғашқыда ашу үстінде айтқан сөзін жайып-жуып:

	– Әй, балалар, Тобылғысайды бітірген соң үйлеріңе қайтасыңдар әлі. Шешелеріңді сағынып қалдыңдар ма, түге?–деді. Жауапқа Бектай да тайсалған жок.

	– Қашамыз түнде,– деді сыбыр етіп.– Бізді ешкім тоқтата алмайды.

	– Перет,– деді Құдаш шал орнынан көтеріле беріп.

	– Шешелеріңнің бидай көжесі де дайын болар. Бұл жолы өгізге таласа мініп, күркеге қарай жарыс салатындар да шыға қоймады. Омарбек пен Құдаш атқа мінгескен күйі жанымыздан өте шықты. Олардың:

	– Ал, жігіттер, жарысасыңдар ма?– деген қалжыңы да нысанаға дарымаған оқтай айдалаға кетті.

	* * *

	Берген серт – атылған оқ. Ауылға кету жоспары талқыланып, тек жүзеге асуы ғана қалды. Қызыл іңірде әдеттегідей «Ақ пен қызыл» ойнаймыз. Біраз уақыт бізден күдіктеніп осында түнемекке бекінген Омарбек бригадирдің алдында кесе-көлденеңдеп сенімге кіреміз. Сонан соң ойнай жүріп Жамбастоғанға жетеміз. Ар жары – қалың құрақ, бұта, топ қурай. Түннің бір уағында Патсайының үйінің терезесінен сығалап тұратын шығармыз. Он үш бала, он үш үйдің еркегі, мына түнде ауылды адаспай таппай не көрініпті? Омарбек қоңыр қасқаны тепкіленіп бізді іздегенше, таң атып, тауықтар шақырар.

	Ойын әдеттегідей ерте басталды. Айғаным апаның қара шайын сілтеп сап, орнымыздан тұрдық.

	– Алысқа тығылмаймыз, естеріңнен шықпасын. Мен «атаман»,– деді Бектай. Бектайдан қулық артыла ма? Бәкенедей боп Құдаш айтпақшы, «жерді құртқан бәле». «Тілімен де, ісімен де дүниені шайқайды». Онсыз бізге күлкінің де ауылы қашық. Шуылдасып жүрген топ бала әп-сәтте Жамбастоғанға жиналдық та, Бектай бастап, ауылға тарттық та кеттік. Бізді үміт жетелеп келеді. Патсайыдан әкемізді сұрамақпыз. Бала жүрегі де осынша асқақ та, мұңшыл ма еді? Әке деген ардақты есім жер басып тұрғызар емес. Топ баланың әңгімесінің бастауы да сол.

	Ай таудан сығалай бастады.

	– Иінбаймен жүреміз. Сонда өкпе тұстан шығамыз,– деді Мамыр. Ай сәулесі түн қараңғылығын әлі жеңе қоймаған. Шоқ-шоқ ши түбі, алакөлеңке даланы күзетіп жүрген сақшылар сияқты қалшиып қатып қалған. Бірін артқа тастасаң, екіншісі қарсы алады. Қасқыр атаулы биыл көп-ақ. Есік көзінде жайылып жүрген біздің ата қазды тал түсте алып кеткен соң не шара. Қолымызда бір-бір таяқ. Тап келген жауды қарсы беттетпейтін қауқар бар сияқты. Қорқыныш та жоқ емес. Бір-бірімізден бір табан қалғымыз келмейді.

	– Қорыққанға қос көрінеді. Еркек емеспіз бе?– деді біздің қорқынышымызды сезген Мамыр.

	Ақбелден асып түстік. Алақандай ауылдың сығырайған терезесінің шамдары көрінді.

	– Ертең таң бозынан осы жерде кездесеміз. Таңғы тауық шақыра орындарыңнан тұрыңдар. Көп күтпейміз. Омарбек те кеп қалар,– деді ішіміздегі ересегіміз Мамыр. Сөз аяғын күтпеген Бектай:

	– Патсайыны көрмейміз бе?– деп күңк ете қалды.

	– Мырзаш ағаң да сонда шығар. Төрге отырғызып бас ұсынбас,– деді Жеңіс мырс етіп.

	– Тіпті терезеден қарармыз,– деді Мамыр. Бектай шап етті:

	– Әңгімесін қайтіп естиміз? Кіммен бірге болғанын сұрамаймыз ба?

	– Иә, солай,– деді Жансұлтан. Мамыр тілге келді.

	– Патсайының келуі келген шығар. Бар ауылдың бала-шағасы, келін-кепшігі осы үйде. Ұлы той. Мырзаштың келуі міндет. Еркек адам. Мұғалімсіз той өтпейтіні белгілі. Біз сау етіп кіріп барайық дедік. Дұрыс-ақ. Артымыздан аттан сап Омарбек жетсе, мәселенің қиынға айналғаны емес пе. Еркекше аттанып, қашқын атанып, ұятқа қалуымыз қалай болар екен.

	– Онда өткелдің аузынан Омарбекті күтеміз,– деді ойламаған жерден Бектай.

	– Ойдайт деген-ай!

	– Біздің бәрімізді қолға түсірмек қой.

	– Қамшының астына сап жаяу айдап барсын.– Балалар шуласып кетті.

	– Жоқ,– деді Бектай қатқыл үнмен.– Балалар, бригадир бізді түсінеді.

	– Сонда қалай Омарбек басымыздан сипап, арқамыздан қағады дейсің бе?

	– Арқамыздан қағады, басымыздан сипайды.– Бектайға түсінсек бұйырмасын. Даусы дірілдеп шығады:

	– Қателігіміз үшін кешірім сұраймыз. Қорқақтарың қалыңдар. Мен кеттім. Терезеден сығалар жайым жоқ. Алыстан келген адамға қол беріп сәлемдескен жөн.

	Шыны керек, бізді Бектайдың мысы жеңді. Үлкеніміз, кішкенеміз бар, соның соңынан ердік. Меңіреу тыныштық. Әркім өз ойымен арпалысып кетсе керек. Тым-тырыс. Қара түсті матаға жамаған жамаудай белең астынан өзен суы алыстан жылтырай көрінеді. Алда келе жатқан Бектай кілт тоқтады да, жол шетіне шоқиып отыра кетті. Бектайдың сөзінің жаны бар. Омарбектің бұл өткелдің тұсына ат басын тіреуі анық. Бұқпаның тасып жатқан шағы. Бірақ бригадир артымыздан қуғын сап келе ме, жоқ па?

	Ой үстінде отырған топты баланы қасқа жол жақтан шыққан ат тұяғының дүрсілі елең еткізді. Бектай мен балалар қандай оқиға кездессе де қасқая қарсы алуға дайын тұрған. Омарбектен басқа ешкім бұл түнде шауып жүруге тиісті емес. Біраздан соң анадайдан ат қарасы да көрінді. Омарбек атын ойқастата кеп тоқтады.

	– Ал сөйлеңдер, қашқындар,– деді анадайдан дауыстап.– Соғыс кезінде болсаңдар, нағыз опасыз, қашқын атанар едіңдер.

	Омарбек тістене сөйледі. Бәріміз үнсізбіз. Төмен қарап қатып қалғанбыз.

	– Біз опасыз емеспіз. Біз Патсайы ағайға сәлем беруге кетіп барамыз,– деді Бектай.

	– Шешелеріңнен де рұқсатсыз жүре беруші ме едіңдер?

	– Аға, айып бізден. Кешіріңіз. Сұрансақ жібермей ме деп қорықтық. Сонан соң сізді күтіп... Әйтпесе ауылда жүретін ек.– Омарбек ойланып қалды. Сөйтті де күрсінді.

	– Ертең жұмыстан қалмайсыңдар ғой, ә?

	– Уәде, аға.

	– Онда дұрыс. Бұл қылықтарыңның басы да, соңы да осы болсын.

	– Рақмет, аға.– Омарбек алға тебініп жүре беріп, тізгінін тартып, қайта бұрылды.

	– Мырзаш мұғалімдерің де сонда шығар. Көзін алайтып жүрмесе.

	– Мейлі,– деді бәріміз үшін жауап берген Бектай.

	Әй, қарғам, олай деуің асылық. Мұғалімдерің емес пе? Meн рұқсат етті деңдер,– деді Омарбек. Бригадирдің басынан құс ұшырсақ та аз. Біздің жанымызды ұққан әке осы Омарбектей-ақ болсын.

	Өткелді кемерлей кешіп, арғы бетке өте, асығыс киініп, Патсайдың үйіне қарай салдық. Сағыныш па, әлде ынтызарлық па, адам біліп болмайтын бір сезім бойымызды билеп алғаны анық. Құдды үлкен адамдардай сабырлымыз, аяғымызды нық басып, орнықты сөйлейміз. Ауыл төбеттері үдере шуылдап барып басылды-ау, әйтеуір. Патсайының үйі ауыл шетінде топ ағаштың ішінде болатын. Есік алды жаулықты әйелдер, буы бұрқыраған қазан-ошақ, екі иінінен демалған самаурындар. Қараңғыдан шыға келген топ баланы көрген әйелдер қауымы шу ете қарсы алды.

	– Ойбай-ау, қайдан жүрсіңдер?

	– Мына түнде біреу қуып келе ме?

	– Алты жасар бала алыстан келсе, алпыстағы ақсақал сәлем береді деген,– деп бәріміз үшін жауапты бұл жолы Мамыр берді.

	– Мен кірдім,– деді Бектай алға бастап. Ауыз үйден өтіп, төр бөлменің ашық есігіне жақындағанда, көзіміз төрде отырған арық, қара торы адамға түсті. Әскери шинелін желбегей жамылып, сөйлеп отыр. Оңында Алматай, солында Мырзаш.

	– Есенсіз бе?!–Бектайдың даусы естілді. Артынша кіп-кішкентай, қара домалақ, жалаңаяқ бала төрге қарай жылжып бара жатты. Оқыс жалт қарасқандар алғашқыда сәлемшіні көзімен тініте есік жаққа қарады да, Бектайды көре салысымен шұрқыраса кетті. Баланың сыпайы да, ерекше сәлемі Патсайыны елжіретіп жіберді ме, орнынан ұшып тұрып қолын алып, бас сап құшақтай алды. Артынша бөлме ішін сәлемші балалардың үні кернеп кетті.

	– Ассалаумағаликум.

	– Аман-есенсіз бе?

	– Қалыңыз жақсы ма?

	Мырзаш та қарап қалған жоқ. Балаларды таныстырумен әлек.–Бекшойын ағаңның баласы, Бексейіттің інісі, Өтегеннің кенжесі, Бөлдекбайдың жалғызы,–дейді. Бетінде қорасан дағы бар, кішкене бойлы адам сәлем алып болғаннан кейін, жағалай отыра қалысқан балаларға ойлана көз тікті. Не ойлап отырғанын кім біліпті.

	– Өтегенмен бірге аттандық қой,– деді сонан соң.

	Мамыр орнында отыра алмай қозғалақтап қалды.

	– Брянскіде айрылдық. Сонан соң қазақ атаулыға кездеспедік.

	– Шынымен бе, аға?–деді таң қалған Бектай.

	– Біздің ауылдан қырыққа жуық адам майданға аттанды деген Құдаш атам.– Патсайы жымың етті.

	–Әй, балам, кімді-кім көрген заман. Сан мың әскердің іші емес пе?– Көңіліміз су сепкендей басылды. Әттең-ау, жалған болса да бір көріп едім, жаумен бірге шайқасқан едік десе қайтеді. Біз де тыныш, ол да тыныш. Әншейінде алғыр, қайсар, қара бала Бектай басы төмен салбырап, сөлбірейіп орнынан тұрды. Енді бұл жерде отыру қызықсыз сияқты. Түнделетіп жалаңаяқ, жалаңбас салпақтап, Омарбектен сөз естіп, жаман атты аттанғанда білгеніміз осы болса, Кұдаш айтпақшы, жетіскен екенбіз.

	– Кеттік,– деді сыбыр еткен Бектай.

	– Өтеген ағамды сұрайын да,– деді Мамыр нұқып қап.

	– Ал, тез,– деді Жеңіс асықтырып.

	– Аға,менің көкеммен майданға бірге кірдіңіз бе?– деді үні әрең шықкан Мамыр.

	– Дайындықта бірге болдық. Ол зеңбірекке, мен пеходқа кеттім. Сонан соң көрмедім.

	– Дұрыс екен, аға.

	– Мүмкін мен сияқты тағдыр жазса келіп те қаларау.

	– Патсайының бұл сөзі жасанды, құр көлгірси шықты. Жапа-тармағай орнымыздан тұрдық.

	– Әй, отырыңдар, тамақ ауыз тиіңдер,– дегеніне ешкім қараған да жоқ. Аузымыз күбірлеп, рақмет айттық. Ішіміз от боп жанып келеді. Сөндіруге дәрмен жоқ.

	– Мұғалімдері отырған сон ұялғандары ғой,– деді бір әйел. Алматай бізбен ере шықты. Мәз-мейрам.

	«Отырыңдар, қонақ болыңдар»,– деп ымдайды. Онымен бірге: «Менің әкемнің пагоны бар»,– деп күпсінеді. Біз бас шайқасақ, аузын бұртитады. Жібергісі жоқ.

	– Мұғалімді көрмейсің бе, осы сәлемімізді де көпсініп отырған шығар,– деді Бектай Алматайға.

	– Ертең шөпке барамыз. Бригадир ұрсады.

	– Бектай мылқаудың ішіндегісін тез сезді. Аузын қимылдатып, қолын ербеңдетіп жүріп көндірді де.

	– Әлі келеміз. Әкеңнін әңгімесін тыңдаймыз.

	Ертең сарқыттан мол ала кел.

	– Алматай қуана басын изеді. Әкесі бар адамдар жетім емес. Ішіміз алай-түлей. Қияқтыдан көтерілген жартыкеш ай төбеге көтеріліп қапты.

	Бұрғанның жарқабағында отырған он үш бала. Өңшең жалаңаяқ. Патсайының үйінің ауласынан ән естіледі. Баяғы:

	«Ауылың алыс кеткенде, қалқатайым, Көз жасыңды көл қылып жылай берме, угай-ай». Осы бір мұңды да, сазды әннің айтылғанына талай жылдар өтсе де ұмытылар емес. Көз жасын көл қылған көптің қайғы шері де осы әнмен тарқаған сияқты ма, қалай?

	Ебінің желі есті. Әлгінде ғана мең-зең дүние тербеліп, тіршілікке енді.

	– Ертең күн тағы да жанады,– деді Мамыр.

	– Жұлдыз жиі.

	– Ұйықтап қалмайық, бригадирден ұят.

	– Не көрініпті.

	– Менің ұйқым келмейді,– деді Бектай.

	– Менің де,– деді Мамыр.

	– Демалған жөн,– деді Жеңіс.

	– Тарайық.

	Көңілсіз қол қысыстық та, тарай бастадық. Әркім өз ойымен әлек. Мен не ойлады десеңші. Әкемді ойладым. Балалардың өзін ойлайтынын біле ме, сол әкелер. Осы ел жетім деген қасіретті сөзді қайдан ойлап тапқан?

	* * *

	Тектұрмастың тұмсық жағындағы жарға әп-сәтте іліндік. Балалардың бәрі көңілді. Кешегі бір қайғылы түнді бастарынан өткермеген сияқты. Сықылықтаған күлкі, жаяу жарыс, өтірік өлең. Ертеңгі шық аяғымызды малмаңдай су қылған. Салқын ауа. Тәтті ұйқыны қия алмай жатқан алып, шексіз дала. Әлдекім өлең бастай жөнелді.

	Жігерлі де асқақ басталған ән кең даланың төсіне шарықтай шығып, көгершінше қалықтап біраз тұрып алды да, сәлден соң талмаурап барып, көкжиекке сіңіп жатыр. Сыңғырлаған сәби үндер.

	Біз күркеге тақай бергенде, Құдаш шал көрінді. Бізді көрді де, состиып тұрып қалды. Не ойлағанын кім білсін?

	– «Перет» бізді қалай қарсы алар екен?–деді Бектай. Өзінің «жауынан» бас сауғалап келе жатқанын ішім сезеді. Қазір-ақ шайқасатын шығар. Айтқандай Кұдаш шал анадайдан-ақ:

	– Ей, қашқын бала, жол болсын!–деп дауыстап қалды. Бектай да оңай «жау» емес.

	– Ататай, қашқаным құрысын, түнімен сіздің перетіңіз түсімізге еніп шықты,– деді тілін безеп. Тымтырыс келе жатқан балалар ду күлісті. Бұл Құдаш шалды онан сайын ашуландырды білем, басын бұра бepiп шырт еткізіп түкірді де, су ішкен кұстай басын қайқайта көтерді. Иегіндегі шоқ сақалы жыбырлап сала берді.

	– Баяғыда жұрт жаудан ығып босушы еді, сендер еңбектен қашқан жалқаусыңдар, түге– деді ол.

	– Соғыста бұйрықсыз шегініп көрші. Жалғыз оқ жаныңды жаһаннамға аттандырады.– Құдаш шал бізге қабағын түйе қарады. Жанарында жалтылдаған ашу оты.

	Басымызды төмен салған күйі айыбымызды мойындап қақидық та қалдық. Әншейінде бой бермейтін Бектайда үн жоқ. Осы бір тұрысымызға жаны ашыды ма, кім білсін, Құдаш сәлден соң тағы бұрқ етті.

	– Тұтқынға түскен фашистің жаман солдаттарындай болмай, көтер еңселеріңді! Бектай, сен ана атқа мініп өгіздерді жина. Қалғандарың аша-саймандарыңды ретте.

	Бөгетті бұзған нөпір судай бәріміз лап бердік. Бектай қоңыр бестіге қарғып мінді.

	– Әй, қашқын бала, ақырын, үркетіні бар, ол иттің,– деді Құдаш дауыстап. Бөксесі ерден әлсінәлсін көтеріліп, үзеңгінің сабауына ілінген аяғына шіреніп Бектай кетіп барады. Ол өзінің кінәсын мойындап, Құдаш шалдың алдынан кесе-көлденең өтпеді. Онысы түсінгендігі. Құдаш атқа қонған Бектайдың ширақ қимылына мәз. Атты әрі-бері бұрып, өгіздерді бықпырт тигендей қуалап, алға беттеді.

	– Құдды әкесі. Ат құлағында ойнауын қарашы,– деп күңк етті Құдаш.– Жалғызы ғой, марқұмның. Өзі кетсе де, көзі қалыпты.

	Бектайдың әкесі Батылбек кезінде Құдашпен бірге колхозда жылқы бағыпты. Қу тілді, пысық, еңбекқор жігіт екен. Бір әке, бір шешеден туса да, Мырзаштан садаға кетсін. Елге жүғымдылығы тым бөтен. Батылбек үйге енсе, Жаңатоған жұрты ішкен асын ұсынады екен.

	– Жақсының аты жақсы. Мына кішкентайдың кешірімділігін, ақылдылығын, қарашы,– деді Құдаш өткен күнді есіне түсіріп.

	– Талай қыршындарды жұтты ғой, қу соғыс, уһ! Ашаға сүйеніп тұрған күйі ойға кеткен Құдашты көріп, бәріміз үнсіз қалдық. «Соп, соп» деген Бектайдың даусы жақыннан шығысымен Құдаштың да «переті» естілді.

	* * *

	Жамбастоған бойы екі айдың ішінде жыпырлаған шөп маяларына толды. Тіпті өзіміз де сенгіміз келмейді.

	– Соңғы маяны саламыз, сонан соң ауылға қайтамыз,– деді Құдаш шал. Күн тас төбеде тұр. Алғашқы рет Тобылғысайда күркеге түнеп, тұңғыш жұмысқа шыққан күнгі түстей ыстық емес. Балалар іске құлшына кірісті:

	– Әй, құлындарым, оқуларың жақындап қалды-ау, әттең! Шаршадыңдар-ау,– деді Құдаш шал аңқылдап.

	–Келесі жылы тағы да келеміз,– дейді Жеңіс.

	– Ендігі шөп шабымда шөмелешілер қатарына қосыламын.

	– Мен Құдаш атама көмектесіп мая саламын,– дейді Мамыр.

	– Оп, бәле, аталарың тірі жүрсе ғой. Тағдыр шыбығы ұзын емес пе,–дейді Құдаш шал. Мұндайда шыдайтын Бектай ма. Өгізден қарғып түсіп, жеделдей басып жанына жетті.

	– Сіз өлмейсіз,– деді бетіне бажырая қарап.

	– Фашист өлтіре алмады ғой, сізді.

	– Дұрыс айтасың, қарағым.

	– Онда сіз көп жасайсыз.– Бектай Құдаш шалды әжуалап, мысқылдаған жоқ, шынын айтты. Балалар екеуіне сүйіне қарап қапты.

	– Әй, Бектай, әкең Батылбекке тарт. Ол өлген жоқ. Сен барсың. Сен тірі Батылбексің, қарағым.

	– Құдаш шалдың даусы дірілдеп сала берді. Қарт адамның іштені шыққан жан лебізі. Қарсы алдында тұлымы желбіреген Бектай. Киіктің лағындай момын да сүйкімді. Осы уақытқа дейін шәлкес сөзіне, тентек қылықтарына ауыл атасынан кешірім сұрап тұрғандай.

	– Әй, Бектай, атаңның сөзін әрқашан есіңе ала жүр.

	– Құп болады, ата.– Бектай басын изеді. Әр бала өзінше ойланған сияқты. Тұңғиық ой мені де тербеп өтті. Менің әкем қандай адам болды екен? Шешем де қызық. Әлі кішкентай бала сияқты көреді мені. Сонау жолы Омарбектен шөптегі менің тіршілігімді сұраса, бригадир сұқ саусағын шошайтып «во» депті де, атын кері бұрып жөнеледі. Шешемнің сұрамағы – менің қарным ашпағандығым, ауырмағандығым ғой.

	Мая үстінде тұрған Құдаш шалдың сілтесі бүгін ерекше. Құдаш шал маяның орнын дұрыстап қалады да, жан-жақтан лақтырылған шөпті жайғастыра бастады. Алматай сол кеткеннен келген жоқ. Естуімізше әкесінен қалмай, егіс суаруға шығыпты.

	Түс ауа маяның төбесін шығарып бітірген Құдаш бір сәт сырғып жерге түсті.

	– Ал, жігіттер, ендігі жазға дейін Жамбастоғанға “қош” деңдер. Өгіздерге мінгесіңдер. Төсекорындарыңды менің арбама салыңдар. Перет!– деп қалды. Біз ауылға асықтық.

	* * *

	Қырық тоғызыншы жылы дала қыдыр шашты. Жаңатоған колхозы астықтан да, тарыдан да алға шықты. Ел де, жер де риза. Бірін-бірі қатықсыз қара шайына шақырған жұрт. Тек бір ғана адамның қатал жүзі біз дегенде өзгерген жоқ. Шітірейген тік қалпақ, шиқылдақ әуенді қара етік, галифе сым, әскери белдік. Сентябрьдің алғашқы күні мектеп есігіне кіре, жаздағы жайсаң күлкі мен асау тайдай асыр салған еркіндіктің ауылы алыстап кеткендей еді. Оның себепкері – Мырзаш пен күміс қоңырау. Бірақ табиғат сыйлаған балалықтың қияс та, тентек мінезін кім тартып алады.

	О ғажап! Топ бала класқа кіріп келсек, артқы партада бейтаныс қыз отыр. Аузымызды аңқитып ашып, босағада тұрып қалдық. Қою бұйра шашын екіге жарып тарап, алқызыл лента тағыпты. Қоңыр көйлегінің жағасы ақпен көмкерілген. Аппақ белдемше, құлағында жылтыраған сырға. Ақ сары жүзі шиедей қызарған қыз төмен түқырайды. Мұндайда тек тұратын Бектай ма?

	– Балалар, біздің класқа бір көгершін қонақтапты,–деп тақ ете қалды. Қалжыңнын да, әзілдің де жөні бар ғой. Дәл осы жолғысы сиырға ертоқым ерттегендей болды. Енді біз ұялдық.

	“Сәлеметсіңдер ме, балалар?–деді орнынан тұрған бейтаныс қыз. Тайсалар емес. Ақ сары жүзіне мейірім оянап, бізге жақындап келді. Балалар аузын жыбырлатты.

	– Менің есімім көгершін емес, Раушан,– деді Бектайға. – Сендермен бірге оқимын. – Бектай оның қолын алды да:

	– Бектай,– деп шарасыз күбір етті. Бәріміз жамыраса атымызды айтып кеттік.

	– Жеңіс.

	– Мамыр.

	– Жансұлтан. Сөйткенше қыздар шу етті.

	– Ағай келе жатыр.

	Асыға орнымызға жылжыдық. Бектай отыра беріп, маған күңк етті.

	– Пысық қыз екен.– Мұғалім есіктен сыздана кipiп, баппен басып терезе көзіндегі үстелге жетті. Әдетінше байыппен журналды қойып, балалардың үсті-басын тінте, көзімен сүзіп шықты да, соңғы партадағы бейтаныс оқушыны көре таңдана, қара сұр жүзі әп-сәтте жылы шырай тартып, жалп етіп, орнына отыра кетті.

	– Жаңа оқу жылдарыңмен,– деді сонан соң. – Рақмет, ағай,– деп шу етістік. Аң-таңбыз. Жауап бұлттай боп түнере кірген Мырзаш неғып аяқ асты өзгере қалды? Бір гәп бар мұнда.

	– Сіз қай жақтан келдіңіз?–деді сыпайы ғана жаңа оқушыға.

	– Қарағанды қаласынан, № 13 мектептен. Атыжөнім – Құндақбаева Раушан.

	Құдды бір командирдің алдында жауап беріп тұрған солдат дерсің.

	– Құндақбаева Раушан...– Мырзаш әдетінше журналдың басын өзіне қаратып, сол қолымен жаза бастады. Бөлме іші тым-тырыс.

	– Өте жақсы,– деді сонан соң.– Мұнда көшіп келдіңдер ме?

	– Папам соғыста қайтыс болды.Мамам әжеңнің қолынан оқисың деп, осында әкеп тастады.

	Сөзінің басы мұңды естілді де, аяғы әлдекімге деген наласын танытты.

	– Жиен болдың ғой, біздің ауылға,– деді Мырзаш алғашқыдағы «сізін» тастап «сенге» көшіп. Ерін ұшында болар-болмас жымиыс көрінді. Раушан ұялшақтап басын төмен салды да:

	– Не разбираюсь,– деді орысшалай күбірлеп.

	Бектай мені нұқып қалды.

	– Мына қыздың бәлесі-ай,– деді сыбырлап.– Әлі бұл Мырзаштың өзін оқытады.– Сөйткенше мұғалім орнынан тұрды.

	– Түсінікті,– деді сонан соң.– Отыра ғой, әке. Ал балалар, сабаққа келмей қалған оқушы бар ма?– Шетте отырған класс старостасы Жеңіскүл деген қыз орнынан ұшып тұрды да, тақпақ айтқандай саңқылдап қоя берді:

	– Майемегенова Қызылораққа көшті. Қойбағаров әке-шешесімен жайлауға кеткен. Әлі келген жоқ. Берікболов Қарақастекке кетті.

	– Еңбеккүнді көп таптыңдар ма? Жұмыстан қашқан ешкім кездеспеді ме?–деді Мырзаш енді бізге кісімси төніп. Мұндайда сөзге Бектайды жібер, Орнынан ытып тұрды да, баяндай жөнелді.

	– Бөлдекбаев – 45, Нұршалов Қансұлтан – 45, Күсемісов – елу жеті. Бізден шөмелешілер озып кетті.– Егер Мырзаш «түсінікті» демесе, Бектайдың тоқтар түрі жоқ.

	– Отыр... Қітап, қағаздарың толық па? Кәне, алдарыңа қойыңдаршы.– Класс іші әп-сәтте қозғалысқа кірді. Мырзаш алдыңғы партадан бастап тексеруге кірісті.

	– Дұрыс,– дейді анда-санда. Бір сәт жаңа оқушының жанына жете қалт тоқтады.

	– Қаланың аты қала-ау,– деді сонан соң.–Мына бір заттарыңды балаларға көрсетші.– Раушан ештеңені түсінбеген жандай мұғалімнің бетіне қарады.

	– Қарашы, бәрі жеткілікті. Міне, сиясауыт, сызғыш, он таяқ, циркуль...– Сөйтті де сөзін аяқтамай кілт тоқтады. Қолына қарындаш сияқты әлдеқандай затты алды. Мынаның аты не, қарағым?

	– Авторучка. Мынау – пенал. Алғашқы сабаққа кірердегі таңданыс таңданыс па, бәріміз жаңадан келген оқушыға аңырайдық та қалдық.

	– Дневник,– деді сол сәт Мырзаш қолына алға бір қалың дәптердің сыртын оқып.

	– Оған баға қойылады,– деді Раушан. Мұғалім ары-бері парақтап көрді де, қолына ұстаған күйі төрге қарай жүрді.

	– Екі дәптерді бір-біріне қосып дневник жасаңдар,–деді бізге бұрылып.

	– Ал, Батылбеков, сен қоңырау соқ. Ертеңнен бастап толық сабақ басталады.– Біз, бәріміз, ғажайып дүниелерді көруге асықтық.

	* * *

	– Кино келіпті,– деді жанұшыра есіктен кірген Бектай. Ентігін баса алар емес– Полуторкамен алып келді. Мекайнігі қоңқақ мұрын орыс. Жақсы адам екен. Жаныңа бір бала тауып маған көмектессең деді.– Күтпеген жаңалық. Ай-шайға қарамай, Бектайға: – Кеттік,– дедім.– Ол орнынан қозғала қоймады.

	– Ол кісі маған сүт пен нан тауып әкел деп еді. Біз де сиыр жоқ қой. Саған келдім.

	Кішкене табақшаға сүт құйып ап, жарты таба нанды қолтыққа қыстырып, мектепке қарай жүгіріп бергенде, бізден бақытты адам жоқ сияқты еді.

	–Ең алдында отырамыз,– деді Бектай масаттана сөйлеп.

	Мектеп маңы қарақұрым бала. Анандай жерде полуторка машина тұр. Аппақ төрт бұрышты шымылдықша ілініпті. Қоңқақ мұрын, сары орыс әлденені гүжілдете айналдырып жатыр.

	–Меники друг,– деді Бектай жеткен бойда сүт пен нанды ұсына беріп. Механик маған күлімсірей қарап басын изеді.

	– Хорошо,– деді жұмысын ары қарай жалғастырған күйде.

	– Он бір табақ екен,– деді Бектай сыбырлап. Көзімен екіге бөлінген табақшаларды санап шықты. Сөйткенше шыр айналдырып тұрған лента шарт етіп үзілді де, айналаға саудырай төгілді.

	– Тфу! Черт возьми,– деді механик. Қалтасынан қайшы алып, лентаның кішкене бөлекшесін қиып тастады да, үзілген екі бөлікті желімдей бастады. Енді бір сәт дөңгелектер қайта айналды да, механик мұрнын тартып қойып, сақтана жұмысқа кірісті. Екеуміз де үзік лентадан көз алар емеспіз. Топырлап кеп ентелеген балаларды механик ала көзімен атып, түсініксіз тілде бұрқ етті де, қуып жіберді. Біздің тірлігімізді байқаған ол үзік лентаны алып, Бектайға берді.

	– Аманкелді Иманов,– деді үзікті күнге үстап. – На коне, видишь.

	Бектай екеуміз жерден жеті қоян тапқандай мәзбіз. Шынында, лента ішінде басына орамал таққан, зор денелі адам қылышын көкке көтеріп, шауып бара жатыр. Соңында сарбаздары. Шынында, Аманкелдінін өзі. –Пацаны,– деді сүт ішіп, нан жеп болған механик шелекті нұсқап.– Воды надо. Мотор заводить.

	Бұрғанға қарай жүгірдік. Екі орта талай жер. Біздің өзенге бет алғанымызды көріп, балалар да соңымыздан ерді. Қуып жетіп, сұрақты жаудырды дейсің. Бектай бәріне жалғыз өзі жауап беріп жатыр. Әулие сияқты. Балалар аң-таң. Бектайдан қулық аспас. Қолындағы метрге жуық лентаның бір көрген құнын есептеп, суы шүпілдеген шелек кезек-кезек балалардың қолына өтеді. Лентада жалғыз-ақ кадр. Мектепке жақындағанда Бектай шелекті өзі қолына алды да, танауы пыс-пыс етіп дедектей жөнелді. Соңында мен. Балалар қала берген.

	Күн бата мектеп төңірегін екі-үш электр шамы самаладай жарқыратып жіберді. Шешем асығар емес. Жетілік шамның әлсіз жарығында қою қара шайды асықпай сілтеп отыр.

	– Кино басталып кетті,– деймін тықыршып.

	– Елдің аяғының астына тапталасың,– деді ол. Онымен қоймай, бүгінгі күннің ыстығын баяндап, шөлі қанбай отырғанын айтып, қыжырымды қайнатты. Шыдамым таусылып, «кетемін» деп салдым.

	Алғанымнан қайтпайтын доң мінезімді білетін ол, «үйбай-ау» деп орнынан тұрды. Төрге жиналған екі-үш көрпені ысырып сап, ағаш сандықтың құлпын ашты. Әредік ауыл ішінде болатын тойға киетін гүлді шыт көйлегін алып шықты. Басына қоқитып орамалын байлады.

	– Ау, жерге сыймадық қой,– деп есікке беттеді. Ішімнен күңкілдеп ұрсып жүрмін. Шындығында, мына түнде оның сәнденгенін, не кигенін кім көріпті? Басталып кетсе, масқара сонда. Колынан жетектеген күйі дедектете жөнелдім.

	Ел ішіне кіре Бектайды іздедім. Кімді-кім біліп болар емес. Керегеге төрт бұрышталған ақ мата ілініп, оған бағытталған аппарат жарық шашып тұр. Бала атаулы мәз. Қолдарын, саусақтарын жыбырлатып, қабырғаға аюдың, түлкінің, қоянның кескінін жасайды. Еңбек еткеннің еншісі бөлек. Шешемді ел арасымен жетектей-жетектей алдыңғы жақтан орын алдым да:

	– Бектай,– деп дауыстап қалдым. Жүгірген күйі мектепті айналдым. «Мен мұндамын» дейтін ол жоқ. Бектайдың шешесімен менің шешемнің қатар отырғанын анық білемін. Бұл қайда? Жарықтан жарқанаттардың ары-бері ұшқаны анық көрінеді. Көзіңді қағып кетеді дейтін шешем. Бетімді бүркемелей мектептің екінші жағына шықтым. Тоқтай қалдым. Сөйткенше әлде кімдердің күңкілдескені естіледі.

	– Бектай,– дедім дауыстап.

	– Адасып кетемін деп қорқып тұрсың ба? Бері кел. Жақындап келсем, он шақты баланың ортасында бәкенедей Бектай тұр.

	– Бейбіт шақырып келсін, артынан келген айыбы өзінен.

	– Кімді?– дедім еді нәрсені түсінбеген мен.

	– Мамырды.

	– Қай жерде отыр?

	– Қөзің бар ғой. Ең алдыңғы қатарда. Раушанның жанында.– Қызықты қара. Бірден түсіндім. Пысығын шіркіннің. Бар балалардан бөлініп, Мамыр Раушан екеуі алдыңғы қатарда отыр. Еңбектеген күйі жандарына жеттім де, Мамырға сыбыр еттім.

	– Мектептің артында балалар шақырып жатыр,– дедім. Оның барғысы келмеді білем:

	– Менсіз әңгімесі қызбай жатыр ма,– деді мырс етіп.

	– Қорқақ болсаң, отыр,– дедім зілденіп. Бұл жолы Мамыр қыбыжықтай бастады. Намыстанды білем, орнынан тұрды да, Раушанға бұрылды.

	– Мені балалар шақырып жатыр. Қазір келемін,– деді.

	– Не боп қалды?– деді ол былай шыға көлгірси.

	– Әңгімеміз қызбай жатыр,– дедім әлгіндегі жауабының есесін қайтарып. Әншейінде гүр-гүр етіп қожыраңдайтын Мамыр бұл жолы үнсіз тынды. Маған ерген күйі кеп балалардың ортасына енді. Ауылдағы анда-санда болатын той-томалақ, шілдеханаға ере барғанда, үлкендер «хан сайламақ» деген ойын ойнайтын. Бүгінгі «хан» Бектай. Үйірілген балалардың ішіндегі өктем сөйлейтіні де сол.

	– Сен Өтегеннің ұлы, үлкенмін деп бөспе,– деді ол сәлден соң.

	– Мұрныңды көтеріп барасың.

	– Иә, солай-ау.

	– Біздің жанымызға жуығысы келмейді.

	–Не істеп қойыппын?– деді ол.

	–Мысық бола қалуын. – Хи... хи... Мамыр енді ашулана бастады.

	– Ей, балалар, не болса да айтып өлтірсеңдерші.

	Сол сәт Бектай шүйлікті.

	– Біздің класта он жеті оқушы бар. Оның сегізі ұл, тоғызы – қыз. Солай емес пе?

	–Раушан қосылды ғой,– деді Мамыр күңкілдеп.

	–Иә, мәселе сол Раушанда. Бектай тағы бір сәт үнсіз қалды да, сөзін жалғастырды.

	– Қыздардың да, ұлдардың да бәрі бірдей.

	– Оны өзім де білемін.

	– Балалардың келісімі былай. Сен бір апта жанына отырасың, сонан кейін басқа бала.

	– Ендігі кезек менікі,– деді Жансұлтан.– Олай болмаған күнде сөз басқаша.– Бектай Мамырға кәдімгідей-ақ дікіңдеп тұр. Балалардың көптігінен қорықты ма, Мамыр үнсіз басын изеді. Мен де Бектайдың шешімін құптадым. Сөйткенше әлдекімнің «басталды» деген даусы естілді. Шамасы, балалар «хабаршы» қойса керек

	– Қазір Раушан бәрімізбен бірге отырады,– деді Бектай. Сөйттік те жүгіре жөнелдік.

	* * *

	Бұл бір күтпеген жаңалық еді. Аманкелді Иманов ұшқыр атты сарбаздар. Көкке көтерілген алмас қылыш. Ду-ду еткен бала. Қоңырау соғылғанша әңгімеден ауыз жимадық. Тек Мырзаш есіктен кіре тынды-ау. Уәде орындалды. Сөйткенше Мырзаш :

	– Құндақбаева,– деп қалды. Бәріміз жалт қарастық.

	– Сен алдыңғы партаға отыр.Класс старостасысың.

	– Түндегі келісім, дүр-дүр әңгіменің күлі көкке ұшты. Раушан алдыңғы партада жалғыз отыратын болды.

	– Тәртіп бұзғандарды жазып алғайсың,– деді сонансоң қатқылдана. Әншейінде Мырзаштың жанторсығындай еш нәрсені қалдырмай жеткізетін Гүлзаш атты capықыздың басы төмен салбырап сала берді. Бектай мұндайда тек қала ма. Сорғыштың бетіне «орныңнан түскеніңмен» деп жазып Мамыр арқылы аттандырып үлгерген. Күтпеген оқиға осы жерде басталды. Парақты оқыған Гүлзаш өксіп-өксіп жылап жіберді де, партаға жата кетті. Мырзаш та килігіп үлгерді. Ол қағазды төңкерістіріп қарады да:

	– Мынау сенің жазуың ғой,– деді Бектайға төне ақырып.

	– Менікі,– деді ол. Сөйткенше ол қабырғаға қарай ұшып түсті. Мырзаш Бектайды шапалақпен жанып үлгеріпті. Қапелімде не істерге шарасызбыз. Бөлме іші тым-тырыс. Сүйретіле орнынан тұрған Бектай Мырзашқа қасқая қарады. Сол сәт оның танауынан қан тамшылап тұрғанын байқадық. Мырзаш жүзін бұрған күйі дүңк етті.

	– Жуып кел, ары.– Үнінде әлі қатқылдық бар. Жүзі қара қошқылданып, жағы қусырылып кеткен Бектай қолымен мұрнын бір сүртті де, Мырзашқа қарай жүріп берді.

	– Мынауың не?– деді сонан сон.– Сені туыс деп жүрсем.– Келесі сәтті күтіп партаға жабыса түстік.

	– Садаға кет, ағайындықтан.

	– Қысқарт,– деді айқай салған Мырзаш. Бектай тайсалар емес.

	– Менің әкемнің жоқтығына көзің жеткені ғой.

	– Қысқарт енді, қу мәстек.– Алғашқыдай емес, Мырзаштың даусы бәсең, тек жай қоқанлоққы ғана сияқты.

	– Өлтіресің бе, ал өлтір.– Бектай тісін шықырлатты. Жанары жасқа толып кетіпті. Тау тұрса да, тайсалар емес.

	– Жетім деп қорлағаның ғой?

	– Қой деймін енді саған.

	– Әкем жамандығынан, ажалынан өлген жоқ. Неміс өлтірген оны.

	– Қернеп тұрған жас ағытылып қоя берді.

	– Мына отырған бәріміз жетімбіз. Иә, бәріміз жетімбіз.

	– Мынау жынданған шығар,– деді орнынан тұрған Мырзаш.

	– Әттең, әкем болса, көрер ем өнеріңді!

	– Мынаны сыртқа апарып, бетін жудырыңдаршы,– деді Мырзаш бізге бұрылып. Топ бала орнымыздан тұрғанымыз сол еді, Бектай ентелей басып орнына жетті де, шүберек дорбасына кітап-қағазын асығыс салып, есікке беттеді. Біз соңынан ердік. Босағаға жете бере Бектай Мырзашқа бұрылды.

	– Сенен оқығанша, қаңғып кетейін,– деді дауыстап. Сөйтті де есікті тар жапты. Біраз ұзап барып бізге бұрылды.

	– Ей, балалар, сендерді қимаймын. Қош,–деді қолын бұлғап. Даусында діріл бар. Шамасы, жылап тұрса керек.

	Ертеңгісін Жансұлтан жетті. Екі өкпесін қолына алып, асығып келгені бірден белгілі.

	– Бектайлар Қызылораққа көшейін деп жатыр.

	Жүгін тиеп боп қалды,– деді.

	Көзімді тырнап ашып, есікке ұмтылдым.

	–Таң бозынан қайда жөнелдіңдер, тегі?–деп шешем бәйек.

	– Қазір келемін.

	Есік алдында жаздағы жүйрік қара өгіз жегілген Құдаштың арбасы тұр. Төңірегі қарақұрым бала-шаға, кемпір-кепшік. Анандайда ат байлайтын ағаштың жанында бүк түсіп Бектай отьтр. Жан-жағын қоршап алған балалар. Мырзаш – Бектайдың әкесінің інісі. Екі үйі көрші тұратын. Ортадағы шоландары ортақ. Бектайдын шешесі Бибатима әлдене деп күңкілдеп жүріп жүк тиеуде.

	– Нағашы әжемдікіне көшіп барамыз,– деді мені көрген Бектай.– Сол жақтан оқимын. Кеше Мырзашпен ит жеместі жестік. Сазайын алды, сатқын. Бізді асырап отырғандай бұлданбасын, сол дүрбелеңнің мәні түсінікті еді. Мырзаштың әйелі Күнсипа жалынып әлек.

	– Ау, Бибі-ау, бір ашуыңды маған кисаңшы. Ол доңыздың мінезі емес пе,– деп еңірейді.

	– Жалғызымды жалдыққа бергенім жоқ,– деді Бибатима. Сөйдеді де жүк тиескендерге жөн нұсқады.

	Қызылорақ – бізден бес-алты шақырымдай жердегі жеке колхоз. Тектұрмасты сағалай жаяу жүріп берсең, шай қайнатым уақыт өкпе тұстан жетіп ілінесің. Бір кезде жүгіре басып Раушан бастаған қыздар тобы жетіп келді.

	– Ағай шақырып жатыр,– деді ол салған бойда.

	– Біраздан соң барамыз,– деді көп үшін жауап берген Жансұлтан.– Досымыз көшіп бара жатқанда... Бәрі Мырзаштың кесірі.

	Істің анық-қанығына көздері жеткен қыздар тосылып қалды.

	– Азар болса бұрышқа тұрғызып қояр,– дедім мен. Жүк тиеліп болып, арба артына қоңыр сиыр байланып, бұзауы құйрығына қосақталды.

	– Шу, ей,– деген Құдаштың даусы естілді. Бибатима Күнсипамен құшақтасып қоштасты. Еңіреп жіберуге жақын тұр.

	– Ауыл арасы жақын ғой,– деді сонан соң өзінеөзі қайрат беріп. Арба шықыр-шықыр етіп орнынан қозғалды. Біраз ілесіп барып қала берген көрші-қолаң:

	– Тағдыр ғой, Бибі-ау. Аманшылықпен кездесейік,– десті. Енді бірі:

	– Көрші ауылда да түстенетін, шай ішетін жер табылады,– деп әзілдеген болды. Біз қолындағы шыбығымен жер шұқылай, арба соңынан ерген Бектайдың жанындамыз. Қыздар да қалысар емес. Тек мектептің жанынан өтер қара жолдың тұсында:

	– Келіп тұруға уәде бересің,– деді Раушан. Бектай басын изеді. Қыздар қол алысып, қоштасып мектепке беттеді.

	– Мырзаш терезеден қарап тұрған шығар.

	– Мейлі.

	Бектай мектеп жаққа мойнын бұрды. Жылы ұясын қимайтын балапан сияқты. Ерні дірілдеді. Сөйтті де жұдырығын түйді. Бұл Мырзашқа деген лағынеті шығар.

	– Ал, Бектайдың жолдастары, достарыңмен қоштасыңдар. Әлі келіп тұрады ғой. Өзім жіберуге уәде етейін,– деді анасы ауылдан біраз ұзап шыққан соң. Бектай балалармен құшақтаса кетті.

	– Қош болыңдар!– деді ол сыбырлап.

	– Сау бол!

	– Келіп тұрасың ғой?

	– Әрине.

	Сөйтті де, ұзап кеткен арба соңынан жүгіре жөнелді. Тамағыма әлдене тығылып тұрғандай.

	– Жақсы бала еді,– деді Жансұлтан.

	– Енді бізді күлдіретін де ешкім қалмады-ау.

	– Шын-ау...

	Басымызды төмен салған күйі ауылға қарай жөнелдік. Әлгінде ауыл жап-жақын жерде сияқты еді, енді алыстап кеткендей.

	– Екінші сабақтан соң барамыз,– деді Жансұлтан.

	– Мына Тектұрмастың бойына біраз дем алайық.

	– Мырзашқа не дейміз?

	– Азар болса, бір таяқ.

	– Корыққандарыңа жол әне, әп-сәтте мектепті адаспай табасыңдар.

	Шөптің қатқан шағы болса да, өзен бойы көк шалғын.

	– Әне, Қарауылтөбеге көтерілді,– деді бір бала сұқ саусағымен көш кеткен жақты нұсқап. Қараңқұраң етіп теңселген арбаның ықтасын жағында екі адам кетіп барады.

	Ағараңдаған орамалдысы – шешесі, аласа бойлысы–Бектай. Бізді ауылдан көшкен алғашқы үй – осылар.

	–Бектаймен қоштасқан күннің ескерткіші болсын.

	Әр жыл сайын дәл осы жерге кеп қайтайық.

	–Онан да хат жазысып, Бектаймен жолығып тұрайық.

	–Дұрыс.

	Мамыр табанымен көлеңкесін өлшей бастады.

	–Екінші сабақтың қоңырауына аз қалды. Ұштық,– деді.

	– Мұғалімге не дейміз?

	– Өзі де білетін шығар.

	– Көкемізді көрістірер.

	– Мейлі.

	Шұбырған күйі ауылға беттедік. Алма-кезек топ бастаймыз.

	* * *

	Түнімен кірпігім айқасар емес. Әкем сап беріп кеткен шағын екі бөлмелі үйдің іші қап-қараңғы. Тек алақандай терезеден себезгілеген ай жарығы ғана бөлменің жарты бөлігін ала көлеңкеге бөлеп тұр. Шымшытырық сезім. Қос бүйіріме кезек-кезек аунаймын. Әншейінде шешем қабақ шыта күрсінсе, бая-шая болушы ем. Енді өзім де соның кебін киіп жатырмын. Менен екі қадамдай арыда, түкпірде жатқан шешемді айтып түсіндіріп көр. Мырзашты даттасаң, екі қолын көкке көтеріп, қиқылдап-шиқылдап ұрсып әлек. Жалғыз менің шешем емес, тіпті ауылдағылардың бәрі Бектайдың анасындай біртоға шешімді емес. Иіліп төсек жайылып жастық. Онымен қоймай Мырзашқа бізді тұтқындап, тізгін-деп берді де қойды. Айтары бір сөз. «Еті сенікі, сүйегі біздікі». Бектай көшкен күнгі оқиғадан соң Мырзаш бізді класқа кіргізген жоқ. Қағаз-кітап салған қапшығымызды да өзі иеленді. Бас июге біз де құлықты емеспіз. Мырзаштың сол күнгі байсалдылығы ғажап. Аң-таңбыз.

	– Шешелеріңді шақырыңдар!–деді де, класс есігін жауып алды. Топ бала тағы да шүйіркеле кеттік.

	–Менешкімді де шақырмаймын,– деді Жансұлтан.

	–Өзі жұмыстан шаршап жүргенде, көз жасын көл қылып ренжітер шамам жоқ. Мырзаш өзінен-өзі келісімге келуге тиіс. Осыдан қара да тұр.

	–Дұрыс шешім,– деді Мамыр.

	–Онда тек қыздар мектептен қайтқанда ғана үйге ораламыз. “Ақ пен қызыл” ойнайық.

	Топ бала жүгіріп, өзен бойына түстік.

	Сөйтсек, мәселе шешілмепті. Ертеңгісін класқа кіргенде Мырзаш бізге жаман қабақ көрсетпеді. Тек екінші сабақ аяқтала «тұтқынға» түскенімізді бір-ақ білдік. Бұған дейін «жеңіс» біздің жақта еді. Қоңырау шыңғыр етіп соғылысымен есіктен жапырласып біздің шешелеріміз кіріп келе жатты. Партаға жантая кетістік.

	–Бәрін бүлдірген қыздар,– деді Жансұлтан. – Қорлығы-ай, мыналардың,– дедім мен.

	Содан кейінгі жай белгілі. Мырзаш – хан, шешелеріміз – қауым ел, біз – басы саудаға түскен құлдар. Қыздар – куәгерлер. Түсініп көр, бұл дүниені. Жазығымыз не? Бектайдың кінәсы қайсы? Шешем қатты ашулы. Бөлмеге кіріп-шығып, бұрқылдап жүр.

	– Сен несіне жетісесің, қу жетім,– дейді көз жасы мөлтілдеп. Менде үн жоқ. Ішім қара қазандай қайнап барады. Шыдамның да шегі бар ғой.

	– Бектайдың жазығы не?– деймін дау айтып. Шешем бұл оқиғадан хабардар. Жалт қарап, оқты көзін өңменіме қадады:

	– Намысқойын, мұның. Өз күніңді өзің көріп ал,– деп дауыстап қалды.

	–Көріп жүрмін,– деймін күңкілдеп.

	–Шикін-ай, ақылдысын мұның. Керемет болсаң, менің орныма жұмыс істе.

	–Істеймін. Тіпті оқуыңның керегі жоқ.

	–Не дейді?– Шешем ентелей басып жаныма жетіп келді де, шапалақпен жағымнан тартып-тартып жіберді. Көзінде жас. Жарылып кетердей. Безеріп тұрып алдым. Әншейінде жер тепкілеп үйді басына көтеретін менің анам бүгінгі мінезіме таң-тамаша күйі сылқ етіп, орындыққа отыра кетті.

	–Ержеттім деп тұрсың ғой, ә?–деді кемсеңдеп. Шешемнің мына күйіне шыдай алмай, сыртқа шығып кеттім. Үйінді жусанның тасасында отыра кеп, ал жыла. Балалық жүрегімізді қан қақсатқан соғыс-ай! Жер дүниеде бар қарғыс сенің мойныңда. Көзімді сонау әкем кеткен қасқа жол жаққа бұрдым. Шаңыт басқан сары дала. Бозаң жусан өскен тақия төбелер. Көлбеңдеген сағым бел.

	Сәлден соң шешемнің даусы естіліп қалды.

	– Әй, Бейбіт-ай.

	– Мен мұндамын.

	– Жүгіріп барып су әкеле ғой.

	– Мақұл.

	Екеуміздің ортамызда өткен кикілжіңнің ізі де қалмағандай. Тек кешкісін ұйқы алдында ғана:

	–Ақылың бар ғой, құлыным. Жалғыз шешеңді ұрыстыра бергеннен не табасың,– деген.

	Енді мен қараңғы үйде қан қақсап жатырмын. Ертеңгісін ояна келе байқағаным, жастығым су болып қалыпты. Жылаған шығармын. Көздің жасы да. Жастығымды шешеме көрсетпей, бұрышқа көрпелердің астына жинадым.

	Күз аяғы келе біздің ауылда күтпеген оқиға басталды. Таңның атысы, күннің батысы себелеген ақ жауын. Табиғаттың бұл тіршілігіне онша мән бермеген жұрт, алғашқы дүрбелең басталғанда санын бір-ақ соқты.

	Жансұлтанның үйінің төбесінен тамшы ағып, іргесі дымданып, ақыры тал түсте жел кұлатқан жыртық күркедей жалп ете түсті. Тайлы-таяғымен барған жұрттың көргені, тек Жансұлтанның анасының зар қағып жылағаны, досымыздың басын төмен салып шоқиып отырғаны. Бір айналдырғанды шыр айналдырады деген осы. Ат арба ұйымдастырылып, мектептің бір бөлмесі әкеп кіргізді.

	– Бәрін айт та, бірін айт. Қамбадағы астық шіритін болды,– деп Омарбек ертеңгісін мектепке келді. Жиналыс ашты.

	– Ел ризығын жерге шашатын болдық.

	– Мектепті тараттық. Бар бала Ақдаладағы заготзерноға астық тасиды,– деді Мырзаш.

	– Ойбай-ау, мына жауында ма? – деді шешелеріміз.

	– Ештеңе етпейді.

	– Еркегі қайда, бұл ауылдың? Омарбектің шыдамы таусылды білем, дүңк етті:

	– Олар астық тиейді. Мырзекең – заготзерноға өткізуші. Мырзаш балалардың алдында тұрғандай қабағына ашу бұлтын қондыра, кіржің етті.

	– Өкіметтің жұмысы. Балалар өкіметтікі. Түсінікті болар, әйел жолдастар, – деді ол. Әйелдерде үн жоқ. Келіскен сияқты.

	– Жалғыз ұйқтай алмаймыз ғой,– деді әлдекімдер.

	– Оны қабағы ашылмаған құдайдан көріңдер, – деді Мырзаш.

	– Құдайдың салғанын көрерміз. Сөз осымен бітті. Үйді-үйге тарастық. Ертеңгісін өгізімізді арбаға жегіп, қамба алдында, тұрдық.

	– Аспанның түбі тесіліп кеткен бе?–деп, Құдаш ақсақал көк жүзіне көзін тігіп, табиғатпен ұрсулы. Әр үйден жинап құраған жиырма-отыз арбаның иесі өңшең бала-шаға. Қолдасып та, арқалап та науаны толтырып әлек.

	Түс қайта топты арба аттанып та кеттік. Алда Құдаш бізше бастық, өзінше «сопробуждающий». Баяғы аузынан тастамайтын «переті». Қия бетке өрлейтін жол иір-иір. Өгіздердің қиналатын тұсы да осы Киікқабақ. Алғашқы керуен басының арбасын белең басынан итермелеп шығарып, етекке түстік. Келесі сәтте екінші арба бізді күтіп тұрды.

	Біраз уақыт өткеннен кейін керуен алға жылжыды. Амантөбенің басына шыққан соң, жап-жазық жол. Тынымсыз сіркіреген ұсақ тамшы. Басымызға шошақшалап киген қаптың өзі, сәлден соң қорғасындай ауырлай бастайды. Аудан орталығы Бекетпен біздің Жаңатоған колхозын бөліп тұрған – осы Амантөбе. Алда келе жатқан Құдаш жерге қарғып түсіп, дауыстап қалды.

	– Артқы дөңгелектеріңді байлаңдар. Кәне, тез.– Балалар асығыс күйі іске кірісті. Заготзерноға түсер бет – құлама. Жан-жақтап жүріп алғашқы арба сай табанына түсті. Артынша екінші, үшінші арба сапқа тұрды. Бекеттің қисық көшелерін аралай (біздің колхоздағыдай шаңдауыт емес) биік қақпалы үйге тірелдік. Жұрттың басы-аяғы жиналып біткенше, Құдаш бізді заготзерномен таныстырып үлгереді.

	– Анау шойын жол,– дейді құбыла беттегі қос рельсті нұсқап.

	– Біз астықты сонау мұнараға төгеміз. Оны ұшырып кептіріп, поезға тиейді. Сонан соң сонау алысқа алып жөнеледі. Біздің «Жаңатоған» колхозының да дәні Отан қамбасына түсіп, халық қажетіне жарайды. Ал түгелдендіндер ме? Жылжыдық. Сақ болыңдар! Қалада «жиен» атаулы көп болады. Мойындарыңа мініп жүрмесін.

	– Жиені несі?– деп сұрады Жансұлтан.

	– Ұрылар ше. Мұндайда адам атаулыға сену қиын. Құдаш шүңірек көздерімен бізге төне қарап, шоқ сақалы селкілдеп:

	– Әңгіме бұзау емізеді, бұзау таяқ жегізеді,– деп күңкілдеді. Сонан соң:

	– Мен Мырзекеңді іздеп келейін. Көздеріңе қараңдар,–деді. Бүкшең-бүкшең басқан шүйкедей шал қақпадан кіріп кетісімен, топ бала жан-жақты ой мен де, көзбен де тінтіп кетеміз.

	– Москваға барады, мына поездар.

	– Әрине.

	– Шіркін, осы жерде тұрсам, паравоз айдар ем.

	Сөйткенше Құдаш шалдың қарасы көрініп қалды.

	– Бірінші арба перет!– Соп-соптың астына алып, өгізді айдап жөнелдім.

	Күн ұясына бата жаңбыр да саябырлады. Біз де тайлы-таяғымызбен жолға шығып үлгердік. Қиырға қызыл-жасылды кербез кемпірқосақ орнап қалыпты. Бұлт тасасынан шыққан күннің алтын нұры бел-белге асылып асқар тауды әсем бір күйге бөлеп, кұлпыртып жібергендей. Күмістей жылтыраған ойдым-ойдым шалшық. Арбаның дөңгелегінің әуеніне балалардың әлсін-әлсін ысқырып өгізді асықтыра айдағаны қосылып, тау аңғарын жаңғырықтырады. Жанымда отырған Құдаш қарт әлгі де мызғып, қалғып кеткен сияқты еді, енді ыңылдап ән айтып отыр. Не ойлап отырғанын кім білсін? Әттең осындайда Бектай болар ма? Күлдіріп, әзілдеп көңілді отырар едік. Шынында, мен Бектайды өмір бойы aшyланбайтын шығар деуші едім. Бекершілік екен. Пәлесі-ай өзінің. Бір-ақ күнде дауыл боп соғып, жол қуалап тартып отырды.

	– Ата, ата, әлгі Бектайдікіне барған жоқсыз ба? деген сұрақ аузымнан шығып кетті.

	– Есіме дұрыс түсірдің-ау, қайда жүр екен, сорлы бала?– Құдаш шал әжім-әжім жүзі қыртыстанып, ойланып қалды.

	– Болатын бала. Балалық жасамай оқып кетсе, шіркін. Тағы бір Мырзаш шығып жүрмесе алдынан.– Қарттың жүзі қатуланғаны бірден белгілі. Көзі жыпылықтап кетті.

	– Есіріп кетті ғой, түге. Қаршадай бала қағанағын жарды ма? – Ойлап қарасам, Құдаш шал Бектаймен анда-санда жүз шайысып қалса да, оны өз баласындай жақсы көреді екен.

	– Досыңды көргің келе ме?–деді қарт күтпеген жерден.

	– Әрине, ата,– дедім қуанып кетіп.

	– Онда Киікқабаққа жеткен соң, арбаны Қызылораққа бұр. Қалғандары жүре берсін. Таң бозынан ауылға жетсек бопты.

	Қуанышым көл-көсір. Құдаш шалдың мойнынан құшақтап алғым келді. Бектай бізді қалай қарсы алар екен? Ойпыр-ай, шынымен қазір барамыз, ә?! Қызыл іңір қарауытьш, түнге ауысқан. Ауылдың төбеттері бөтен екенімізді білді ме, шаужайлай жүріп біраз жер ұзатып сап, екінші бір тобы қарсы алып жатты. Жауын тағы сіркіреді. Өгізді қақпайлап айдап, Құдаш шал шеттеу үйдің есігінің алдына кеп тоқтады.

	– Қартаймасам, осы үй Бектайдың нағашысынікі.

	Кіріп шығайық.

	Ерсілі-қарсылыүйдіңауызбөлмесіндегісығырайған балауыз шам, есіктен кірген ауаның лебімен жалт етіп өшіп қала жаздап, әупіріммен қалды. Сөйткенше құбыла беттегі бөлмеден Бектайдың анасының даусы шықты.

	– Бекен, біреу келді ме?– Кұдаш шалдың жанынан өте шығып, есікке жүгірдім.

	– Бектай! Мен Бейбітпін ғой.– Сығырайған жарыққа шыға келген ол ештеңеге түсінбей қалшиып тұрды да қалды. Танымаса керек. Малмаңдай су болған қарт екеуміз құдды көктен түсе қалғандай шығармыз.

	– Бейбіт!..– деді ол бір кезде.

	– Досым менің!– Екеуміз құшақтаса кеттік.

	– Шын сенбісің,– дейді ол.– Сағындым ғой, сендерді.

	– Мен де сені сағындым. Құдаш атам да. Ол кісі қайда?–Мен мұндамын, Бектай.– Бектай дауыс шыққан жаққа қарай ұмтылды. Туған атасындай оны да бас салды.

	– Ту, дәу жігіт бопсың ғой,– дейді Құдаш еркелетіп. Бұл екі ортада қарсыдағы есік шиқылдап ашылып, әлсіз жарыққа көзін көлегейлей тіккен Бектайдың анасы көрінді.

	– Тәте, тәте төркінің келді,– деді Бектай ақ жарқын дауыспен қуанышын білдіріп.

	– Оп, бәрекелді! Мынау Бейбіт пе? Жарқыным, амансың ба?– Бибі апа маңдайымнан сүйді. Құдаш қартпен сыпайы ғана:

	– Есенсіз бе?–деп амандасты.

	– Жоғары шығыңдар,– деді сонан соң. Адамдар бір-бірін осынша сағынар ма? Арада өткен екі айға толмайтын уақыт бізді бір-бірімізге ынтықтырып қойғанын қарашы. Шағындау ғана бөлме. Төр алдында аласа столдың үстінде жетілік шынысы бар шам жылтырайды. Оң қабырғада пеш. Сол жаққа жүк жиналыпты. Лып-лып етіп от жанып жатыр. Бектай, маған, мен оған қарай береміз. Көздерінде жылт-жылт етіп қуаныш оты ұшқындайды. Әңгімені неден бастарымызды білмейміз. Менің байқауымша, Бектай қазір «Жаңатоғанды» көз алдына елестетіп отыр. Ауыл шетіндегі мыжырайған қорасы бар үйі. Әкесі майданға кетпей салған. Есік алдын күніне екі-үш рет сыпырып асық ойнайтын жайдақ алаң. Көлеңкесіне киіз жайып, күресетін едік. Бәрінен де мектептегі достар. Жансұлтан, Мамыр, Жеңіс. Сары бантикті әдемі қыз Раушан, Мырзаш мұғалім.

	–Біздің мектеп сендердікінен жақсы,– деді Бектай –Төбесі шатырлы. Ағаштан салынған.

	– Мұғалімдері қандай?–дедім оқыс сұрақ қойып.

	Аңдаусыз сөзіме өзім қысылдым.

	– Во!–деді ол әдетінше бас бармағын шошайтып.

	– Ұрыспайды.

	– Сөйтті де, біраз үнсіз қалды.

	– Мырзаш сияқты содыр емес.

	– Онда жақсы екен.– Күңкілдеп отқа жусан салып отыр. Жүзінен қабағының түйілгені бірден байқалды.

	– Осы сенің аузыңнан Мырзашың түспейді екен,– деді қыстырыла кеткен шешесі. Бектай. үндемей қалды.

	– Қазір біз ауданға бидай тартып жүрміз,–деді үнсіздікті бөлген Құдаш қарт.

	– Мына Бейбіт керуен басы,– деді мені сөзге қосып.

	– Шын бе, ей?– деді Бектай жұлып алғандай.– Оқу оқымайсыңдар ма?–Жауап орнына басымды изедім.

	– Қамбаның төбесінен тамшы ағып, әуре-сарсаңға түскен жай,– деді Құдаш.

	– Әттең, мен де бірге болмадым-ау!–деп күрсінді Бектай.

	Шай соңынан Бектай екеуміз далаға шықтық. Әлгінде ғана түнеріп тұрған күн самаладай жарық. Жартыкеш ай нұрын ауыл үстіне төгіпті. Сонау бір қиырда анда-санда бір жалт еткен шыбық от. Қарақуыстан ескен жібек самал. Шөміштей иілген Жетіқарақшы.

	– Далаға жатайық,– деді Бектай. – Үйдің төбесіне төсек саламыз. Көптен бірге жатпадық қой. Жаздағы шөпте бірге ұйқтайтынымызды есіне алып тұр. Бектайдың шешесі біздің көңілімізді қимады.

	– Әй, жаңбыр жауса, тағы көшіп жүресіңдер ме?

	Мейлің,– деді.

	Түн. Ай Жетіқарақшыны айнала бастаған сәт. Көк жүзіне көз тастап, біраз жаттық. Самсаған жұлдыз төменге төніп тұр.

	– Қазір күздің аяғы,– деді Бектай.

	– Иә.

	–Қыс өтеді, сонан соң көктем, жаз, тағы бір күз келеді.

	–Иә, тағы да.

	–Сонда мен тура он төртті бітіріп, он беске шығамын. Ауылдан кеткеніме бір жыл толады. Солай ғой!

	– Мен алтыншыға көшемін. Сен өскенде кім болғың келеді?

	– Білмеймін. Ал сен ше?– Бектай тым-тырыс қалды.

	– Соттың оқуын оқимын,– деді сонан соң.

	– Бөс.

	– Оллаһи, шыным. Ойлап-ойлап соған тірелдім.

	– Неге өйттің?

	– Сот әрқашан әділ болады,– дейді тәтем.

	–Ал, әділ болсын делік.

	– Мырзашты есіртпес едім. Әкесі жоқтарға әкіреңдеп есті шығарды ғой.– Сөйткенше Құдаш шал:

	– Әй, балалар, жақсы жайғастыңдар ма? Бейбіт ертеңгісін ұйқтап қап жүрме. Өгізге де көз қырыңды сала жат,– деді дауыстап.

	– Мақұл, ата,– деді Бектай менен бұрын жауап беріп.

	– Қазір ылғи беске оқып жүрмін,– деді сонан соң

	– Бұл жердің оқуы оңай ма?

	– Жоқ. Бәрі бірдей. Қәкима тәтейдей ешкім сабақ бере алмайды. Қандай мейірімді адам. Күйеуі майданда қаза тауыпты. Әкесі жоқтардың қамқоры.– Бектай әңгімесін жалғастырды.

	Құлағым досымда, көңілім түнгі даланы шарлап кетті. Шешемді ойладым. Ол да Бектайдың мұғалима апайы құсап жалғыз қалды ғой. Жансұлтанның шешесі. Maмырдың... Біреу, екеу, үшеу... Ұзын саны он жеті. Payшанның апасы. Әкенің бәрін қу соғыс жұтты ғой.

	– Ей, Бектай, сен ауылға қашан барасың?

	– Есейгенде бір-ақ,–деді Бектай біраздан соң. Таң құланиектене Құдаш шал екеуміз аттанып кеттік. Бектайды оятуға қимадым. Таңқы танауынан ақырынғана дем алып, ұйқтап жатыр.

	– Сені шешең, мені кемпірім іздеп жатқан шығар, –деді Құдаш қарт.

	Қамбадағы астықты орталай, Омарбек Құдаш қартты басқа жұмысқа алып кетті де, ішіміздегі ересек Мамыр керуенбасы атанды. Таң бозынан жүріп кетеміз. Қас қарая жұбымызды жазбай ораламыз. Алғашқыда шаршап кеп, сілеміз қатып мұрттай түсетінбіз. Келе-келе үйрене бастадық. Шүберек дорбаға нан мен сүтімізді кешкісін даярлап қойып, таң бозынан көзді тырмалай ашып, өгізге жүгіреміз. Жаңбыр толастар емес. Ауық-ауық қара қошқыл бұлт төніп келіп, құйып-құйып жіберіп, аяғы сұйылып шыға келеді. Артынша тағы бір тобы төпейді кеп.

	– Дәнге су тигізбеңдер! Көздеріңе қараңдар! Өткізу қиынға түседі. Өкіметтің наны,– дейді Мырзаш кісімси. Бас изеуден басқа шара жоқ. Кейінгі кезде бір байқағанымыз, мұғалім арақ ішіп алатын сияқты. Көзі кілегейленіп, аяғын шалыс басып, тілін шайнай сөйлейді. Мұндайда бізге тым қатал, бөтенге өте жұмсақ. Әзілкеш.

	Сол күні тал түсте астық пунктіне жеткенде Мырзаш мені көңілді қарсы алды.

	– Қалай жеттіңдер!–деп сұрады ол.– Қамбадағы астық бітетін түрі бар ма?

	–Төрт-бес күнде бітеді,– деді керуен басы Мамыр.

	– Өткізуге кірісіңдер!–деді сонан соң басқаларға қарап.– Сен Бөлдекбаев, соңғы арбасың.

	– Мақұл.

	– Ал, Мамыр, мыналарға бас-көз бол.

	Керуен легі қақпадан өтіп болған соң, Мырзаш менің жаныма келді.

	–Аналар бидайын төгіп кете берсін. Біз нағашымның үйінен тамақ ішеміз.

	– Бидайды ше?

	– Қабылдаушы түскі тамакқа кетеді. Бүгін мен де үйге қайтамын. Жеңгең сағынып қалған шығар.– Келіспей гөр. Мырзаш жаяу жүріп, мен өгіз арбамен артынан ілесіп келемін. Шамасы, арбаға отырғанға намыстанды білем. Бейтаныс мекеннің әр үйі таңсық. Ауық-ау аузым аңқайып, әлденеге қарап қалсам, Мырзаш шала бүлінеді.

	– Көзіңе қара!–дейді тіксініп. Ақыруға қымсынды. Ары-бері сенделген жұрттан ұят. Ирек-ирек көше таусылар емес. Ағаштан салынған үйлер, қаңылтыр шатырлар, биік қақпалар. Алмалары жыпырлаған мәуе ағаштар. Әскердей тізілген сым бағаналар. Қалашықтың шетіне шыға Мырзаш мені тоқтап күтіп алды да, қарғып арбаның науасына қонды.

	– Келіп қалдық. Анау үй.

	Жан-жағын тал бүркеген ағаш қақпалы үйге жа қындағанда Мырзаш лып етіп арбадан түсті де, аулаға енді.

	– Сәл күте тұр,– деді сонан соң маған бұрылып. Мырзаштыц бүгінгі мінезіне таңмын. Ұшып-қонып жүр. Тым елпілдек. Қабағын шытқанымен, құр қоқанлоққы сияқты.

	Сәлден соң қақпа айқара ашылды да, жүгіре шыға қап, Мырзаш өгіздердің ноқтасынан жетелей жөнелді.

	– Айда!–деді ол сыбырлай дауыстап.

	– Осы жерде тұрғаны дұрыс, ағай,– дедім мен.

	– Бол тез!– Бұл жолы даусы зілді шықты. Арбадан қарғып жерге түстім. Әп-сәтте арба кең аулаға кіріп, қақпа тарс жабылды. Мырзаш не істейін деп жүр? Жанында қапсағай денелі адамға Мырзаш арбаны нұсқайды. Ол болса, күрегін бекем ұстап, науаға шығуға ыңғайланған. Мырзаш ұры деген ой сап ете қалды. Ішіп жүрген арағының мәні енді мәлім. Үкіметтің астығы деп зар қағатыны қайда, мұның? Не істеу керек? Арбаны иесі мен емес пе? Адам осынша азғын атанады екен-ау. Жеделдей басып жанына жеттім. Мырзаш мені адам деп елер емес. Қаптың аузын айқара ашып тұр. Үй иесі апыл-құпыл салып жатыр.

	– Бұларың не?– деп дауыстап жібердім.– Үкіметтің астығы емес пе?– Мырзаш әлденеден оқыс шошығандай қапты қоя беріп, басын жерден жұлып алды.

	– Ақымақ бала! Ағасымен қалжыңдаспайды. Өткізетін мен, әкелуші сен. Қабылдайтын Сәкең. Солай.– Даусы ызбарлы шықты.

	– Сенің аузың берік жігіт екеніңді білем, Бөлдекбаев.

	– Мен сіздің ұры екеніңізді білмеппін.

	– Не дейді?

	– Сөйдеймін.

	– Жағыңды ұсатып, тіліңді кесейін бе, сенің?

	Мырзаш тұра ұмтылып еді, ортаға Сәкең түсті.

	– Бала дұрысын айтып тұр,– деді Мырзаштың кеудесінен итеріп.

	–“Балалы үйдің ұрлығы жатпайды” деп айтпай ма, қазекең. Астығыңның керегі жоқ. Ұры деп тұр сені.– Мырзаш қапқа өзі жармасып, бидайды түсіре бастады.

	– Ұрлық емес, Сәке. Ақшасының керегі жоқ. Ол бала ертеңгі күні астық жетпесе, маған көмектеспес.

	– Ә, мына ойың дұрыс. Қазақтың баласымыз ғой. Кілетімді аямаймын. Астық жетпеген күні өзің әкетесің. Бірақ балапан үшеуміз ғана білейік. Әйтпесе тордың ар жағында отыруға ешкімнің зауқы жоқ,– деді үй иесі байыппен басып кеп, табалдырыққа отырып. Үшеуміз дай-даймыз.

	– Сәке-ау, өзің білесің, нық сүйенері жоқ жанмын. Су бидай. Жетпей қалса, желкем үзілмей ме? Қателік менде де бар. Әлгінде баласынып сырымды айтпап ем.

	– Енді жөніне көштің. Анау ақырға төк. Көз көрген таныссың. Бір дәнін алмаймын. Міне, бала куә,– деді Сәкең сөзін нықтап. Шым-шытырық дүние. Тайталас. Мырзаш ертеңгі күнін ойлап, астық қаптап жатыр. Үй иесі таныстығын айтып, басын арашалауда. Ал менікі не тұрыс?

	– Бөлдекбаев, мынаны ел көрсе, сен де сау құтылмайсың,– деді бір сәт Мырзаш.

	– Өзің де енді елге үндей алмайсың. Қақың қанша?

	– Мырзаш сөзіне зіл тастап, күшене сөйледі.

	– Ал мейлің, өзің біл. Мен көзімді іліп алайын. Алақаныма жылан ұстағандаймын. Өне бойым дір-ді етеді.

	– Аға, ақшаны өзіңіз алыңызшы. Мен ешкімге ештеңе демеймін.– Мырзаш басын қайта көтеріп алды.

	– Баламысың деген. Мына түріңмен жалғыз шешеңді қалай асырайсың?– деді ол таңданған пішін таныта. «Адал еңбегіммен» деймін ішімнен күбірлеп.

	– Ұйқтап барады екенмін түу, балақан-ай,–деді сонан соң өп-өтірік. Шарасыз басым, не істейін? Өз бармағымды өзім тістедім. Өшімді өгіздерден алып сыбап келемін.

	Ауыл ішіне кірген сон, Мырзаш «тоқта» деп әмір берді.

	– Осы жерден түсіп қалайын. Ақылды адам бай болады. Өзіне жаның ашымаса мейлің. Тек елге кәкір жасама. Уәде осы жерде қалады. Әкел алақанды.– Дәрменсіз күйі қолымды ұсына бердім.

	– Ақылың кірді, білем. Оқуды менде оқисың ғой. Ол зымиян күлкімен кері бұрылды. Ішінен түк қалдырмай сыбап бара жатқанын сездім. Ол жеңді. Мен жеңілдім. Салым суға кетіп, үйге оралдым. Астыүстіме түсіп жайымды сұраған шешеме:

	– Шаршап тұрмын,– дедім. Мені қалжыратып тұрған калтамның түбі. Мырзаш күштеп тыққан көк ақша.

	Не істеу керек? Тамақ соңынан кән үстіне жантая кеттім. Сәлден соң шешем қор ете түсті. Еппен турып аяғымның ұшымен басып, сыртқа беттедім. Жетілік шая сығырайып жанып тұр. Үйді айналдым да, кешеу көктемі де шешем екеуміз құйған үйінді тезектің тасасына сығылып отырып, сіріңке шақтым. Шешем көрсе, соңымная қалмайтыны анық. Демімді ішіме тартып, қалтама қолымды салып, бүктелген көк қағазды алып шықтым. Жүз сом. Ұрлық ақша. Өн-бойым мұздап кеткендейі. Шырпының отына ұстай бердім. Мақтадай жанған «олжа» күлге айналғанда, «уһ» деп орнымнан тұрдым. Әлдекімге сыйға берсем, ол да ұрыға айналар. Өзімен-өзі кетсін. Жүгірген бойы үйге кірдім де, төсегіме қисая кеттім. Бойым жеңілденіп қалған сияқты. Әлсін-әлсін «өзімен-өзі кетсін бәлекет» деп шешемнің жаттанды сөзін қайталай бердім.

	* * *

	Адам өз арманына өзі қожа. Содан бері талай жылдар өтіпті. Аршынды апталар, ат желісті айлар, жылжыған жылдар. Ой тұңғиығында отырған мені автобус тежегішінің шиқылы бөліп жіберді. Бұл екі ортада қолында түйіншегі бар, шоқша сақалды, қарашұбар шал есіктен еніп келе жатты. Ыңқылдап, гүрсілдеп, жастау жігітке орын беруін ымдап өтінді. Анау да бір мың жасағыр екен. Атып тұрды. Нықтана отыра беріп, мыжырайған сабан қалпағын автобустың алдындағы белдемшесіне лақтырып тастап, қолымен маңдайын сүртті.

	– Өстіп жүріп бір күн жер астына кетеміз-ау,– деді сонан соң.

	– Мә, сенің де несібең бар ғой.– Қалтасынан бір сарқұлақты алып, автобус жүргізушінің алдына тастады. Шофер жақтырмады білем, жаман көзімен оқтала қарады да, қайта бұрылып кетті. Алдымда отырған жанның бірі әзілдеген боп:

	– Еңбекпен тапқан дүниенің өнбегі бар-ay, ақсақал,– деп күліп еді, қара шал бетіне бажырая қарады.

	– Өнбегін бірақ дәл сен білмейсің,– деді мырс етіп күліп.

	–Сапты аяққа ас құйып, сабын сақшы заман емес пе? Заманың түлкі болса, өзің тазы бол. Ex, ex... ей.

	– Қателесесіз, Мырзеке,– деді жігіт оның бетжүзіне қарамай. Мырзеке. Оқыс селк еттім. Мынау Мырзаш па? Дәл соның өзі ғой. Ешкі бас, қушиған жақ. Кауқиған шал бопты ғой. Баяғы шаласауат, Бектайды қуған озбыр мұғалім Мырзаш.

	Ойымды жігіттің сөзі бөлді.

	– Қартайсаңыз да мұғалім күнгі мақалыңызды ұмытпапсыз,– деді ол даусына зіл сала.

	– Сол мақалдан жаман боп отырсың ба?– деді Мырзаш. Әлгі жанның сөзі сонымен тынды.

	Ішімнен:

	– Сені есірткен соғыс қой,– дегім кеп кетті. Орнымнан тұрып, жақындауды ыңғайсыз көрдім. Автобус «Жаңатоған» совхозының кеңсесінің алдына кеп тоқтағанда, Мырзаш жерге бірінші боп түсті. Бар ынтызарым алдымда келе жатқан жаңағы бейтаныс жігітте. Елді итермелей соған қарай ұмтылдым.

	– Сіз Жансұлтансыз ба?– дедім мен оның қарсы алдына тұра қап. Ол жүзіме аңтарыла сәл қарап тұрды да, басын изеді.

	– Сен Бейбітсің бе, жаным-ау?!

	– Иә, менмін. –Екеуміз құшақтаса кеттік. Ажырай бере бір-бірімізге таңдана қарап, қайта қауышамыз.

	– Күтпеген кездесу. Әу, Мамыр қайда?–деймін мен қуаныштан есім шығып.

	– Осында инженер.

	– Жеңіс ше?

	– Көрші колхозда агроном.

	– Раушан ше?

	– Ауруханада бас дәрігер.

	– Әу, үйге жүрсеңші. Тентектерді көр.

	– Барамын, барамын.

	– Әлгі өзіміздің Бектай ше?

	– Ол ма, ол аудандық халық соты. Құдаш шал осыдан үш жыл бұрын дүниеден өтті. Әне, анау мүғалімің Мырзаш.– Қүнжың-күнжың етіп қоржынын көтерген ол бізден ұзап кетіпті.

	– Қазір пенсияда. Совхозда ахран. Түкірігі жерге түспейді.– Жансұлтан жымия күлді. Біздің алдымызда шежіресі мол, балалықтың бал қаймағын бөле есейген, туған аулымыз жатыр.





ТАУДАҒЫ ЖАЗУ




	Оянып кеттім. Шағын ғана бөлме ішінде кереуетте жатырмын. Таң атып келеді екен. Басымды көтеріп алдым. Бөтен бөлме, бейтаныс балалар. «Мен қайдамын» деймін күбірлеп. Кенет сол жақ кереуетте тәтті ұйқының құшағында жатқан Тобылды көргенде барып, есімді жидым. Бұл Ақбел емес. Ақтастыдағы балалар лагері. Сонан соң кешегі бір күнді есіме алдым. Бәріне кінәлі әжем. «Ел көресің, жер танисың. Қай бала үздік оқып лагерьге барады екен. Танауыңнан айналдым. Ақылың бар ғой “демесе келмейтін едім. Ауылдан тал түсте автобуспен шықтым. Ақбелге көтеріле жауынның төпемесі бар емес пе. Апам қуанып жатқан шығар деп ойладым. Қарт адамның мінезі қызық.

	– Күн жарықтық таудан күркіреді, сүт көп болады. Бала-шағаның несібесі ғой,– дейтін ақ табақтың түбін ағаш қасықпен соққылап. Дәл қазір ала сиырдың бауырына отыра қап, сиыр сауып жатыр. Табынға сиырды бүгін өзі қосады. Көмекші атанып жүрген мені, лагерьге бар деп неге қыстады екен? Бірақ әжем айтпақшы «Бір айға қоян терісі де шыдайды».

	Кері аунап түстім. Пыс-пыс демалып, Долдай ұйықтап жатыр. Кешегі мені қарсы алған, домалақ жүзді, сөзуар, пысық бала. Қолын ұсынып есімін айтты. Сарышұбар завхозды да, еден жуатын апаны да таныстырып үлгерген де осы. Сөйткенше керней үні естілді. Кереуеттеріне атып-атып тұрған балалар жалма-жан сыртқа беттеді.

	–Жүр, тезірек,– деді Долдай күңк етіп.– Кешіксең жазаланасың.

	* * *

	Жаттығу соңынан Долдай, Тобыл үшеуміз жатақханаға бірге қайттық. Күн көтеріліп келеді. Тобылдың ызасы тарқар емес.

	–Қашып кетсем бе екен?–дейді бұрқылдап.

	– Сен лагерьге Сарышұбар үшін келген жоқсың ғой,– дейді Долдай қарсыласып.

	–Әттең, әкемнің мінезі жаман,–деді Тобыл күрсініп. Сарышұбар интернатта бухгалтер боп жұмыс істеп, пенсияға шығыпты. Интернат жанынан «Саяхат» лагерь ашылған кезде, завхоз боп жұмысқа кірген. Тынымсыз жан. Соқтықпайтын адамы кемде-кем.

	–Лагерь кенес жиналысын көрсең. Жанат екеуі қатты ұрысты. Бүкіл залға дауыстары естіліп жатты,– деді Долдай әңгімесін жалғап.

	– Оқушыларды жәбірлемеңіз,– деді Жанат.

	– Балаларды дұрыстап тәрбиеле,– дейді оған Сарышұбар ашу шақырып.

	– Ата-аналары балаларын мұнда демалсын деп жіберген,– дейді Жанат.

	– Қолыңнан келсе, айдатып жібер,– дейді Сарышұбар сес көрсетіп. Жанат ағайдың жаны жайсаң, жақсы адам ғой. Сөйтсе, тәрбиешілердің бәрі Сарышұбарға жабыла ұрысыпты. Содан берібалаларға жоламап еді, бүгін тұтанып тұр–деді Долдай.

	Кенет Тобыл ысқырып қалды.

	– Менің Ақтұмсығымды қара! Қалай-қалай қалықтайды.–Долдай да дауыстап жіберді.

	– Ақмойын, Ақмойын!–Жерден үрдіс көтерілген жиырма шақты көгершін аспанда біраз қалықтады да шатырға қона бастады. Тобыл мені жетектей жөнелді.

	– Кеттік.

	– Қайда?

	– Шатырға.

	Балалар шатырға кіре, көгершіндер аспанға қайта көтерілді. Тобыл мен Долдай аң-таң.

	– Мыналар әлденеден шошынып жүр,– деді Тобыл.

	– Мүмкін жабайы мысық кіріп кеткен шығар.

	– Мына жәшіктер кеше жоқ балатын,– деді Долдай. Демімізді ішімізга тартып, үнсіз қалдық. Қапқараңғы түнек. Шатырдың шиферінің андыз-андыз тесігінен сығалаған сәуле.

	– Шатырдың ішін түгел, мұқият қарап шығайық, – деді Тобыл.

	– Жабайы мысық кісіге шабады. Байқау керек,– деді Долдай. Жүрегім дүрсілдеп қоя берді.

	– Қорыққанға қос көрінеді,– деді Тобыл мені қайрап.

	– Мен әкем үйден қуып жібергенде бейітке түнегенмін.

	– Бөспе,– деді Долдай дүңк етіп жақтырмай.

	–Шын. Мінеки.– Тобыл саусағымен мойнын қайшылады.

	Құбыладағы кішкене сәулені бетке алып жүріп келеміз. Әлсін-әлсін тоқтап тың тыңдаймыз. Тымтырыс. Кенет Тобыл жықпыл-жықпылы көп бөрененің қуыстарына қолын жүгірте бастады. Әлдене деп күңкілдеп жүр.

	Көктұмсықтың ұясында бір жұмыртқа бар. Енді біреуі қалды,– деді. Сөйтті де қалтасынан әлденені аузына салып, шайнай-шайнай ұяға салды. Долдай да серігінен қалар емес.

	– Ақмойын әлі жұмыртқаламапты.

	– Таңданған күйі екеуінің қимылына қарап қалыппын. Шынында, мұндай балалармен достасу керек деймін күбірлеп. Әттең, менің осылардай көгершіндерім болса деген арманым да бар.

	Балалар алға жылжып жүріп кетті. Жуан діңгекті айналып өтті де, қалт тоқтай қалысты.

	– Ақшағаланың ұясы бітіпті,– деді Долдай.– Енді жұмыртқалауға тиіс.– Сөйтті де, Тобылдың жанына жақындап келді.

	– Менде бір ұсыныс бар,– деді сонан соң.

	– Биқожа басқа интернатқа ауысты ғой. Қазір Ақшағаланың иесі жоқ. Адайға берсек қайтеді.

	– Табылған ақыл. Тез үйренісіп кетеді,– деп мақұлдады Долдай.

	– Тек түсте бір уақыт келіп тұруды ұмытпа!

	– Мақұл,– дедім қуанышымды жасыра алмай.

	– Бірақ Сарышұбардан байқа! Көріп қойса, күніміз қараң.

	– Құп!

	Әлсін-әлсін тұра қап тың тыңдастық. Бұл сәт көгершіндердің қанатының суылы естілді.

	– Қонып жатыр,– деді Тобыл қуанып.

	– Ішінде сенің Ақшағалаң бар.

	– Менің Ақмойыным.

	– Сенің Көктұмсығың. Шатырдың батыс бетіндегі тесіктен сыртқа көз тіккен бізді ешкім байқар емес. Лагерь ауласы жыпырлаған балалар. Бірінші мен екінші отряд стадионда футбол ойнап жатыр.

	– Тсс,– деді Тобыл кенет.

	– Сарышұбарды қара!– Демімізді ішімізге тартып тұра қалыстық. Қолтығына көнетоз қапшығын қыстырып алған Сарышұбар, аяғын паңдана басады.

	– Не ойлап бара жатыр екен?–деді мырс еткен Тобыл.

	Қайтар жолда қолымды ұяға жасқана тықтым.

	Шағаланың мекені.

	– Ертең міндетті түрде келемін,– дедім ішімнен күбірлеп.

	Үшеуміз жатақханаға кеп кіргенде, кешегі көрген үй сыпырушы кемпір бас-аяғымызды көзімен тінтіп өтіп:

	– Ойын баласы-ау. Бірін-бірі таба қалыпты,– деп күңкілдеді.

	* * *

	«Он бес күн өтті»,– дедім ішімнен. Уақыт зырлап барады. Ертеңгісін керней үні шығады. Сосын тамақ. Тамақ соңынан кейде саяхатқа шығамыз. Тау-тас. Көкорай дала. Қала бере футбол ойыны. Жанат ағайдан үйренген күйлер. Кейін апама тартып беремін деймін.

	Ой үстінде келе жатыр ем, алаңға қонған Ақшағаланы көрдім де, кілт бұрылып, асханаға қарай жүгірдім. Ақшағаланың тамағын ұмытып кетіппін. Анау шеткі қонған сол. Алақаныма қонып еркелей гуілдейтінін қайтерсің. Өрлей-өрлей иығыңа шығады. Берген тамағыңды там-тамдап қылғып сап, шатырға қарай ұшады. Мекиенінің жанына баратыны анық. Сонан соң тұмсықтасып тамақтандырады. Көк мекиен қос жұмыртқаны бауырына басып жатыр. «Жұмыртқама тиме» дегендей қолыңды ұсынсаң ауыртпай тістейтіні де бар. Долдайдың Ақмойыны, Тобылдың Көктұмсығы да шатырдан алысқа ұзамайды. Жұбына тамақ тасиды. Ертеңді-кеш қамқоршы.

	Асханаға кірер есікте ойламаған жерден әлдекімге соқтығысып қалдым. Бір нәрсе шалдыр ете түсті. Сынған терезенің әйнегі. Сарышұбар! «Құрыдым» дедім ішімнен. Айдаһар көрген қояндай шегіне бергенім сол еді, Сарышұбар сап етіп, құлағыма жармаса кетті. Жұлып алардай.

	– Ойбай! Ағатай,–деп шыңғырып жібердім.

	– Ә, тәубең есіңе түсті ме?– деді ол нығарлай сөйлеп.

	–Байқамай қалдым, аға,– дедім ентігімді баса алмай. Сарышұбардың тыңдар түрі жоқ.

	– Көзіңе қарап жүретін боласың,– деді дүңк етті. Сөйтті де, мұрындықтаған тайлақтай дедектете жетектеп, тәрбиешілер бөлмесіне қарай жүрді.

	– Жіберші, аға. Өзім жүрейін,– дедім жаным мұрнымның ұшына келген мен.

	– Қашып кетпексің ғой,– деді Сарышұбар айызы қана нығарлап. Сөйткенше Сарышұбардың қолы босап сала берді. Әлдекімнің шаңқылдай шыққан даусы естілді.

	– Біреудің баласын жәбірлеуге қақың жоқ. Жібер қане!– Енді ғана байқадым. Үй сыпырушы кемпір.

	– Нең бар мұнда? Сонда бұлар дүниені шағып бітуі керек пе?–деді қарсы дау айтқан Сарышұбар.

	– Шағылса мен төлеймін. Алпыс сомды сенақ ал. Бар баламды оққа беріп жер жұтқанда да күн көргемін.– Көз алдыма апам елестеп кетті. Еңіреп жылап жібердім. Сарышұбар шынымен сескенді. Ортадан жылжып жүріп кетті. Бұл екі ортада Тобыл кеп жеткен. Суға тұншығып есеңгіреген жандай дел-сал тұрып қалыппын. Тобыл мені жетектей жөнелді. Ұзай бере үй сыпырушы кемпірдің даусы естілді.

	– Сенікі ақ та, менікі қара екен ғой. Жүр, бастығыңа айт. Осы дүниені анау көрге бірге алып кетсең, көрерміз. – Осы бір қамқор үн жанымды елжіретіп барады.

	– Апам молодец. Тәубасын есіне түсірді. Әйтпегенде кабинетіне апарып, миыңды мұжитын еді,– деді Долдай. Досымның қамқорлығында шек жоқ. Көзі ойнақшып, ұшқын атып сөйлеген, оның жүзі жауын жеңген батырдай қуанышты.

	– Байқамай соқтығысып қалып ем, қолындағы әйнектері сынды,–дедім енді мәселенің мән-жайын түсіндіріп. Бөлмеге келіп, кереуетке отырған соң:

	– Апайдың қыр соңына түсетін болды-ау,–деді Тобыл күрсініп.

	– Апам ештеңеден қорықпайды,– деді Долдай басу айтып.

	–Қайтіп?– дедім бетіне таңдана қарап.

	–Кәдімгідей. Тәрбиешілердің бәрі апама жақ. Оның үстіне апайдың үш ұлы майданнан оралмай ерлікпен қаза тапқан. Оны бүкіл ел сыйлайды.

	– Шындығында, апайдың жазығы жоқ қой,– деді Тобыл тағы.

	Шатыр іші ала көлеңке тартыпты. Алда келе жатқан Долдай оқыс бүк түсті де:

	– Қайран көк көгершінім-ай!–деп дауыстап жіберді. Жылап жіберудің аз-ақ алдында тұр. Үні дірілдей шықты.

	– Обал-ай, біреу ұрған ғой,– дедім мен.

	– Мүмкін.– Долдай маған бұрылды. Момақан кұс мәңгілікке көз жұмыпты. Денесі әлі жылы. Долдай көгершінді ары-бері аударыстырып көрді.

	– Еш жері жараланбаған,–деді таңданып.

	– Онда ауырған шығар.

	– Уланған жем жеген.– Долдайдың көзі шарасынан шықты.

	– Онда Қөктұмсықтың да саудасы біткен шығар?– деді мұңлы күйі.

	– Қайтіп?

	– Көк көгершінді тамақтандырып жүрген сол емес пе?

	– Солай-ау.– Мойындап басымды изедім. Қенет Долдай шатырдың тесігінен басын шығарып, қатты дауыстап қалды.

	–Көктүмсық!.. Көктұмсық!..– Өзінің қай жерде тұрғанын ұмытып кеткен сияқты. Сарышұбар байқап қалса қиын.

	– Өй, үніңді өшір,–дедім мен оны жұлқылап.– Сарышұбар естісе бәленің басталғаны.– Долдай кері шегінді. Өз-өзіне енді келсе керек. Сылқ етіп жерге отыpa кетті. Бұл екі ортада Долдайдың иығына кеп Көктұмсық қонды. Долдай жыларман.

	–Көктұмсық, мекиеніңнен айрылдың,– деді Долдай. Құс та жақынын біле ме, кім білсін, көгершін мекиенінің жанына қонды да, гуілдеп екі-үш рет айналып шықты. Шамасы, тірі жатыр десе керек. Тұмсығымен шоқып көрді. Сөйтті де пыр етіп сыртқа қарай ұшты.

	– Өздерін кішкене күнінен жем беріп үйретіп едім. Ауылдан қойныма тығып осында әкелгенде бөтенсімей шатырды мекендеп қалып еді. Мені қимаған шығар. Атам өлгенде бұлар жұмыртқаны жаңа жарып шыққан балапандар болатын.

	– Сендерде бастауыш мектеп пе?–деп сұрадым Долдайға жаным ашып.

	– Е, жоқ. Жалпақсазда бұдан да жаңа мектеп-интернат бар.

	– Сонда оқымадың ба?

	Долдай жерге түқырайған күйі күрсінді.

	– Атам тірі болса, менің бұл жерде нем бар. Күнсипа апам қолды-аяққа тұрмай күйеуге тиіп кетті де, әжемді Нұрбек нағашым қоярда-қоймай көшіріп әкетті. Ал менің онда барғым келмейді. Анау ақ бас шыңды көрдің бе? Олар соның бауырында тұрады. Ит өлген жер. Маған салса, Жалпақсаздан ешқайда бармас едім.

	– Атаңның сенен басқа балалары бар ма?– деді Адай досын әңгімеге тартып.

	– Болған. Ол майданда қаза тауыпты. Тірі қалғаны Күнсипа.

	– Жалпақсазда тұра бермедің бе?

	– Күнсипа ғой,– деді Долдай ернін дүрдитіп.

	Екеуі бір сәт үнсіз қалды.

	– Әттең-ай, кім у сепкен жем тастады екен?– деді Долдай өкінішін тауыса алмай.

	– Кім біліпті. Сөйткенше:

	– Әй, қайдасыңдар?– деген Тобылдың даусы шықты.

	Тобылдың кеудешесінің түймесі салынбаған, алқам-салқам. Жаяу жарыстан келгендей.

	– Мынаған не болған?–деді ол көгершінге қарап.

	– Соның жауабын таба алмай отырмыз,– дедім мен Долдай үшін жауап беріп. Тобылдың көзі бадырайып кетті. Көк мекиенді ары-бері аударыстырып көрді де:

	– Басқалары аман ба?–деді.

	– Түгендеген жоқпын,– деді Долдай селқос.

	– Мен қазір,– деді орнынан көтерілген Тобыл. Біраз уақыт көрінбей кетті. Тек тамаққа шақырған дабыл естілген кезде ғана келді.

	– Қалғандары дін аман,– деді ол күрсініп. Ертеңгісін шаң-шұң дауыстан оянып кеттім. Құлағымды түріп біраз жаттым. Ұр сушы Сарышұбар мен үй сыпырушы кемпір. Біздің қамқоршы апамыз.

	– Жұмысыңызға салақ қарайсыз,– деді Сарышұбар.

	– Мендей-ақ болсын ел,– деді апай.

	– Завхоз кек алуға кірісті,– деді Долдай сыбыр етіп. Ол да оянып алыпты.

	– Жұмыстан шығарып жіберудің айласы,– дедім мен. Сөйткенше Сарышұбар тағы гүж етті.

	– Оның үстіне лагерь балаларын маған қарсы тәрбиелейсіз. Аңдитыныңыз – менің ізім.

	– Сен азық-түлік қойма-қопсыңа ие бол. Тәртіпті болуын тәрбиешілерден талап ет,– деді апай жөнін айтып.

	– Пай-пай. Ақылыңызды соларға айтыңыз. Жұмыстан шығып қалсаңыз көмектесер сізге,– деді Сарышұбар дікеңдеп.

	Апай шарт ете түсті.

	– Сен мені қорқытпа. Уақыты келгенде осы шелек пен еден жуғышқа мені байлап қойсаң да тұрмаймын.– Даусы нық, өктем шықты.

	– Директорға доклодной жазамын.

	– Мен де қарап жатпаспын,– деді апай ерегісіп.

	Сарышұбар есікті тарс еткізіп қатты жапты.

	– Завхозың бүгін кектеніп келген екен,– деді Тобыл.

	– Құр қоқанлоққы,– деді Долдай ернін шүйіріп.

	– Апайға барайық,– дедім мен.

	Апыл-құпыл киініп сыртқа шыққан үшеумізді көрген кемпір, істеп жатқан жұмысын тастай беріп, бізге таңдана қарады.

	– Апай, ол сізді жұмыстан шығара алмайды,– дедім мен.

	– Иә, солай.– Апай бізге күлімсіреп, жақындап келді.

	– Әй, менің кішкене қамқоршыларым-ай,– деді ол. – Сендер естіп жатыр екенсіңдер ғой.

	– Иә.

	– Біз сіздің бар жұмысыңызға көмектесеміз,– деді Тобыл.

	– Суыңызды әкелеміз,– деді Долдай.

	– Ағашыңызды жарып береміз,– дедім мен.

	– Ал жаңағы ағаларың мені жұмыстан босатып тастаса қайтесіңдер?– Біз шынымен ойланып қалдық.

	– Қайғы жемеңдер, құлындарым. Бұл дүниеде әділдік деген бар. Түбі сол жеңеді. Осы сөз естеріңде болсын. Кешегі соғысқа да бармаған ол. Есепшотпен күн көрген. Қиындық та көрген шығар, кім біліпті. Мүмкін сол бейнеті үйреткен де болар.

	– Қызық екен,– деді Адай.– Сіз оны қорғап тұрсыз ба?

	Апай сәл ойланып қалды да мырс етті.

	– Ағаларың сонау біздің заманның сендердің замандарыңа қалдырған өкілі. Ол бейшара өз көлеңкесінен де қорқады. Ептеп жымқырмасы бар. Соны білдіргісі келмейді.

	Әдеттегідей топты бастап жеткен Тобыл кенет бүк түсіп отыра қалды.

	– Мына сұмдықты қара!– Түқырайған күйі жерге төнді.

	– Қап!–Артынша Долдай тізерледі. Көзім шарасынан шыққан күйі сілейіп тұрып қалыппын. Қөгершіндермен бүгін бір сойқанның болғаны анық. Быт-шыт боп жарылған жұмыртқалар. Ұйқы-тұйқысы шыққан ұя.

	– Мынау айуандық,–деді Долдай бүк түскен күйі фонарын төндіре жағып.

	– Кішкентайлардың ісі.

	– Мен де солай ойлаймын,– деді Тобыл.

	– Жәшіктер орнында жоқ. Сарышұбар соларды жұмсаған. Олар айды аспаннан шығарған.

	– Сазайын беру керек,– деді ашулы Долдай.

	– Обал-ай.

	Бұл екі ортада: «Ойбай, аттан»,– деген байбалам дауыстан селк ете қалдық. Сарышұбар.

	– Өртейін деп жүрсіңдер ғой, өңшең жүгірмектер.

	О, жауыздар!

	Сарышұбар қолына кесек ұстаған күйі жақындап келді.

	–Менің басым екеу емес. Түрмеге қаматпақсыңдар ғой? Тәрбиешілерің үйретті ме?

	– Біз көгершіндерімізге келдік,– деді Долдай.

	– Біреулер жұмыртқасын жарып тастапты,– деді Тобыл.

	– Пысықтарын шіркіннің,– деді Сарышұбар жекіріп.

	– Бәсе, бұл екеуі дүниені бүлдіреді. Мына үшіншісі қосылыпты. Құдай оңдап үстінен түскенімді қарашы.

	Шегіншектеп келе жатқан балалар бөренеге арқа сүйеді. Алдында тұрған Тобылды да, Долдайды да Сарышұбар ұстай алмады. Артынша мен де ыршып түсіп, достарыңның соңынан ілестім. Салған бойда тәрбиешілер бөлмесіне беттедік. Бағымыз жанбады. Бөлмеде жан баласы көрінбейді. Біз іздеген Жанат аға көрінбейді.

	– Тұрыңдар ана бұрышқа,– деп Сарышұбар ақырып қалды. Оқыс айқайдан үшеуміз де селк еттік. Қолын артына алған Сарышұбар қылмыскерді тергеген тергеуіші сияқты. Қызараң тартқан жүзі жыбырлап, бөлмені ерсілі-қарсылы кезіп жүр.

	– Бәрінен де мынаны айтсаңшы. Біздің миғүла аздай,– деп бір сәт ол маған төнді.

	– Кәне, айт, шатырға неге шықтыңдар?–деді бұйырып.

	– Көгершіндерді тамақтандыру үшін,– дедім шынымды айтып.

	– Көгершініңмен қоса құрыңдар, түге,– деді Сарышұбар жақындай келіп.

	– Өртейін деп жүрсіңдер. Темекі тартасыңдар сендер! Қане, көтер қолдарыңды.– Сарышұбар тұтқынға түскен “барлаушыны” тексерген жендеттей қалталарды тінте бастады. Ызбарлы жүзін суытып, дікің-дікің етеді.

	– Мынауың не, жауыз?–деді ол сол сәт Долдайды қалтасынан алып шыққан фонарьды көрсетіп.– Сендердің ойларың бөлек.

	– Аға, біздің осында үйретілген көгершіндеріміз бар. Шатырдың іші қараңғы болған соң,– деді Долдай үшін Тобыл жауап беріп.

	Бұл екі ортада есіктен Жанат ағай көрінген. Capшұбар бажылдай жөнелді.

	– Міне, мақтаған балаларың,– деді ол Жанатқа бажырая қарап. «Жүзінде мен жеңдім, сен жеңілдің» деген мысқыл табы бар. Тобыл күңк етті.

	– Аға, біз көгершіндерімізге бардық.

	– Жоқ, сен өртейін деп жүрсің,– деді оның сөзін бөлген Сарышұбар.– Жұмақтың құсы болса да бәрін қырамын

	– Олардың жазығы жоқ қой,– деді Долдай қасарыса.

	– Шындарын айтып тұрған шығар, – деді Жанат бізге болысып.

	– Сонда ақымақ мен де, балалар ақылды ғой.– Сарышұбар шап ете түсті.

	– Онда мен кеттім. Бала-шағаға ойыншық болар жайым жоқ. Шындық қайда?– Есік сарт етіп жабылған сәтте Жанат бізге иек кақты. Мұнысы «кете беріңдер» дегені еді.

	* * *

	– Ақтұмсықты құтқару керек! – Көкмойынды...

	– Ақшағаланы. Тіпті қолдан келсе бәрін...

	– Қалайша?– Балалар үнсіз қалды. Кенет Долдай жер шұқылап отырған жерінен атып тұрды.

	– Зорлық-зомбылықтың мекенінен кетеміз .

	– Табылған ақыл. Мен әжемді сағындым. Көгершіндерімді Сарышұбардың өлтіруін күтпеймін,– дедім.

	– Ұштық шатырға,– деді Тобыл.

	– Алдымен киім-кешегімізді алайық.

	– Мен терезені ашамын. Сендер сырттан келіңдер.

	– Ол да дұрыс екен.

	Үшеуміз шатыр ішіне кіріп, көгершіндерімізді шақыра бастадық. Алдымен Ақмойын, артынша Ақшағала жетті. Көктұмсық біраз бөгелді. Тобыл жер басып тұра алмай сенделумен жүр.

	– Сені Ақтастының өткелінен күтеміз,– деді Долдай.

	– Мені тастап кетіп жүрмеңдер,– деді Тобыл.

	– Көктұмсықсыз келме. Асыға күтеміз.

	Түбі көрінген мөп-мөлдір өзенге екеуміз үзақ қарап тұрдық.

	– Бізді ұстап алып, қайта апарса қайтесің?– деді Долдай.

	– Нағыз тұтқын сонда атанамыз,– дедім мен.

	– Мені байлап тастаса да қашып кетемін,– деді Долдай.

	– Мен де сөйтемін.

	Бұл екі ортада бізге беттеген Тобыл көрінді. Жүзі түнеріңкі. Қолында қос көгершін.

	– Атып жатыр, жауыз. Қырып жатыр,– деді көзінен жасы мөлтілдеген ол.

	– Мен бергі қақпадан шыққанда, Сарышұбар мылтық алып батыс қақпадан кірді.

	Сөйткенше мылтық гүрс ете қалды.

	– Өлтірді-ау, мынау,– деді Долдай көгершіндерінің басынан сипап.

	– Сенің момақан туыстарыңды атып жатыр.

	– Жауыз!..

	Сәлден соң мылтық даусы басылды. Төмен қарай тұнжырай қарасқан үшеуміз тілге келдік.

	– Өлексесін жинап жүрген шығар көгершіндердің?

	– Әлбетте.

	– Қақтап жейді ғой.

	– Тфу!..

	– Көрсек қайтеді?

	– Жүзім шыдамайды,–дедім мен. –Жолға дайындалайық.

	– Ақтастының көпірінен үшке бөлінеміз,– деді Долдай.

	– Көлік кездессе жақсы болар еді,– деді Тобыл.

	* * *

	Сағымды даланың төріне ғажап шаһарлар орнап қалыпты._ Иен қиыр нұрға бөгіп жатыр. «Анау тауды асып түссем, Ақбел көрінеді. Апам қуана қарсы алатын шығар». Кезерген еріндерімді жалап қойдым. Осыдан сәл бұрын ғана балалармен қоштасқан сәтті есіме алдым.

	...Кіндіктастың белеңіне көтерілген соң жол айрығында үшеуміз шоқиысып отыра кеттік.

	– Ауылға барған соң Ақшағалаға жылы ұя жасап беремін,–дедім мен.

	– Мен де,– деді Тобыл.

	– Онан да бір жылдан соң, дәл бүгінгі күні осы жерде кездесейік,– деді Долдай.

	– Мынауың жөн екен,– деді Тобыл қостап.

	– Уәде!– Үшеуміз қол алыстық.

	– Бір-бірімізді ұмытпаймыз. Мәңгілік доспыз.– Үшеуміз құшақтаса кеттік.

	– Ал бір-бірімізге қарамай өз жолымызбен жүріп кетейік.– Үшеуміз үш айырық жолға түстік. Артыма бұрылып дауыстап қалдым.– Жолдарың болсын!..

	Жан-жағыма қарап қойып, аяғымды ширақ алдым. Сиыртаңдайлана иілген белдер, тақия іспеттес төбелер, шоқ-шоқ талдар. Көгенге ұқсаған сым бағаналары. Адам қарасы көрінбейді. Алып жыландай ирелеңдеген жол. Бір белеңнен асса, екінші белен, қарсы алады. Сонау күні Ақтастыға автобуспен келгендегі күн әлі жарысып келеді.

	Сөйткенше артымнан дауыстаған әлдекімнің даусы кеп жетті. Жалт бұрылдым. Тобыл мен Долдай. Қара тер боп жүгіріп келеді. Қуанып кеттім. Сәл таңдана қарап тұрдым да, қарсы жүгірдім.

	Үшеуміз жол шетіне отыра кеттік.

	– Менде бір идея бар,– деді Долдай.– Жаудан жеңілгендей боп қашқанымыз дұрыс емес сияқты.

	– Енді не істейміз?

	– Сарышұбарға ұқсап одан үйренгендер, ертең бүкіл ауылдағы көгершіндерді қырып салмасына кім кепіл.

	– Ондайлар бар әлі. Тіпті көгершіннің бейбітшілік құсы екенін де білмейтіндер кездеседі. Мысалы, Сарышұбар.

	– Ех, солардың сазайын тартқызса,– деді Тобыл шыдамай сөз арасын киіп кетіп. Әңгімесі тоқтап қалған Долдай бізге қулана қарап алды.

	– Анау Ақтастының биік шоқысына көз салыңдаршы.– Балалар бәрі солай қарай көздерін тікті.

	– «Әлемде бейбітшілік сақталсын» деп жазылған,– дедім жұлып алғандай.

	– Ал біз соның астынан «Қөгершінді атпаңдар, адамдар» деп жазамыз.

	– Тамаша,–деді Долдай.

	– Жазу ауылға, жолдан өткен адамдарға көрінеді. Автобуспен өтетін жолаушылар қаншама. Біздің ескертпемізді бәрі оқиды. Тек Ақтасты емес, бүкіл елге жайылады.

	– Тарттық алға,– деді шыдамаған Адай. Үшеуміз ентіге басып, шоқыға шығып демалдық. Лагерь ауласы қарақұрым бала. Сапқа тұрғаны бесенеден белгілі.

	– Қазір түскі тамақ уақыты. Олар асханадан шыққанша жазып үлгереміз,– деді құлшынған Тобыл. Жарысып тас тере бастадық. Аспан айналып жерге түскендей ыстық.

	«Көгершінді» жазып біттік. Сәл дем алайық,– деді Долдай.

	Сәлден соң Тобылдың «алға» деген даусы естілді. Ақ тастардың жетерлік боп табылғаны мұндай жақсы болар ма.

	– Төменге,– деді Долдай.

	Жол жағасына жете бере бұрылып, биікке көз тастадық. Биікте «Көгершінді атпаңдар, адамдар!» деген жазу көлбейді.

	– Лагерьге тарттық,– деді Долдай,

	– Сарышұбар не дер екен?

	– Мейлі.

	– Балаларға оқытамыз.





	Оглавление

	ЫЗҒЫРЫҚ СОҚҚАН ЖЫЛ

	БӘЙГЕ ТОРЫ

	ҰРПАҚ ҮНІ

	АППАҚ ДҮНИЕ, АҚ ҚАН, АҚ КӨЙЛЕК

	КІШКЕНЕ ШАЛ

	АҚ КИІМДІ АДАМ

	БАЛДӘУРЕН ШАҚ ЕДІ

	ТАУДАҒЫ ЖАЗУ





Notes


	[←1]

Ясу' Сәлемдескен грек сөзі





