	Медеу Сәрсеке

	Ноқталанған тарихшы



	Деректі роман-эссе





	Жарық дүниеге келген әрбір пенде өз қалауынша өмір сүруге ерікті. Ермұхан Бекмаханов та мейірімді Алла пешенесіне жазған дарын-қабілеті арқасында өз қатарынан қара үзіп шығып, Қазақ Елі тарихының қатпарлы сырларын тереңдете қазып, туған халқына елеулі еңбектер беруге құлшынған білімпаз еді. Амал қанша, батыл ойға тұсау, еркін көңілге кісен салған қатыгез заман оның ең алғашқы қарымды еңбегіне тыйым салып, қазақ тарихнамасының төрі түгілі, босағасынан да орын бермей, үнемі қуғын көріп, нағыз дер шағында өмірден озды.

	«Ноқталанған тарихшы» ғұмырнамасында деректі жанрдың шебері Медеу Сәрсеке шерменде тарихшының өмірін әсірелеусіз баяндап, оның жолын кескен қаскүнем замандастарының есімдерін де, қастандық әрекеттерін де ҰҚК-нің жабық мұрағатынан алған деректермен нақты сипаттайды. Кешегі кер заманның қитұрқы зауалын бүкпесіз ашып, билік басындағылардың сорақы қиянаттарын әшкерелейтін деректі туынды бүгінгі оқырманды бейжай қалдырмайды деген үміттеміз...





	«Тарихты бұрмалаушыларды жалған ақша жасаушыларды соттағандай етіп қатаң жазалау керек».

	М. СЕРВАНТЕС,

	«Дон-Кихоттың» авторы, XVIII ғ.



	«Қазақтың орысқа бағынбастан бұрынғы тарихы айнадай болып әлі ашылған жоқ. Сондықтан тарихтың сөзі әдебиетке сәйкес келе ме, келмей ме − күмән нәрсе...»

	Халел ДОСМҰХАМЕДҰЛЫ,

	«Аламан», 1924 жыл



	«За годом год хромали годы,

	Прошло их много с той поры.

	Как вольный сын степной свободы

	Казнен батыр Кенесары.

	Но дух его бунтарской воли,

	Его борьбы кровавый след

	Был маяком казахской голи

	До дней свободы, дней побед!»

	Әлихан БӨКЕЙХАНОВ,

	«Материалы к истории султана

	Кенесары Касымова», 1923 жыл



	«Қадірін білмеппіз ғой тірі кезде», деп боздар сорлы қазақ сен өлгенде...» деген сөзімді бір кезде Мұхтар мен Қанышқа бағыштап жазып едім, соны енді бауырым, Ермұхан, саған арнап отырмын. Жатқан жерің мамықтай жұмсақ болсын. Көзім жұмылғанша сені ұмытпаймын...»

	Бауыржан МОМЫШҰЛЫ,

	1966 жыл





Бірінші тарау




	«Мені көрсе жүгіреді алып-ұшып,

	Күзеткен қорамызды ала күшік.

	Содан соң қызыл сиыр – асыраушы,

	Ержеттім ертелі-кеш сүтін ішіп...»

	Е. Бекмахановтың дәптерінен





«ҚАРАҒАШТА САЯТ ҚҰРДЫМ ҚҰР АУЛАП, ЖАСЫБАЙҒА ШОМЫЛДЫМ ҚҰМЫНА АУНАП1»





1


	Түн көрпесі түрілмеген сәт. Көл жағасынан талықсып жететін бақалар шуылы саябырлап, түн жәндіктерінің бейберекет ызыңы толастап, көл үстінен көтерілген самал лебі осы атыраптағы тірлік иелері мен жан-жануар атаулыны жаппай өбіп, күн шыққанға дейін тыныс берген өліара мезгіл.

	Тастан қаланған ескі қыстаудың төргі бөлмесінде, жер төсекте жатқан екі бүлдіршіннің бірі кенет үстіндегі қырық жамау жұқа жамылғышты ысырып, тазқарын керілген кішкене терезеге еңбектеп жетті де, желкедегі биік шоқының ұшар төбесіне назарын тіктеп ұзақ тұрды. Қараңғылық тұмшалаған аспан кеңістігінен іздегені, сірә, таң алдында көрінетін Шолпан жұлдызы. Іздегенін тапқан соң-ақ балақан шырт ұйқыда жатқан досын иығынан түрткіледі. Таңғы ұйқы қандай тәтті! Әсіресе балғын жастың уысындағы балақан үшін. Бәкір шіркін ояна қоймады. Амал қанша, қолтығына қолын жүгіртіп қытықтауға тура келді.

	Ұйқышыл досы әрі қарай аунап түсіп: «Ой, қойсаңшы!» деп еді, оятушы оның аузын алақанымен басып, үстіндегі жамылғышты сыпырып алып, түнде жатарда аяқ жағына қойған киімдерін қолына ұстатты. Сөйткені сеп болды, досы біржола оянып, апыл-ғұпыл киіне бастады. Екеуі қабырғаны сипалап ауыз үйдің есігіне жетті. Күршекті ағытып, ағаштан қиылған ауыр жаппаны әрі қарай итеріп қалғанда, топсасы майланбаған көне есік байбалам салып шиқылдап коя берді.

	− Әй, жүгірмектер, таң атпай қайда зытып барасыңдар? – деген Бәпіш ананың үні естілді кенет.

	Табалдырықтан аттап үлгерген екі дос түн қараңғылығына сіңіп кете барды.

	− Кешіктік білем. Бой жасыратын тасаға жеткенше таң аппақ атса, құрлар о жерге бүгін жоламайды. Солар келгенше қорымға ілігу шарт. Бас аяғыңды!.. – деп құрық бойы алда келе жатқан досы әлгіден бетер бөйтеңдей жөнелді.

	Содан қараңғылық көрпесі түріліп, төңірек жарықтана бастағанда екі бала Төренің қарағашы атанған ну жыныстың таудан асып үзілетін қолтығына әупірімдеп жетіп, сәл аялдады. Қарағаштың арғы беттегі жынысы көл жақтағыдай жиі еместігін Бәкір кеше байқаған: қарағайы сиреп, ішінара қайың қаулап, ал ойға құлайтын саздауық етекте тал-шілік өскен; сол жерде бір ауыл қонғандай ашық алаң бар; оның өне бойы қалың қау...

	Кеше өздері тұзақ құрып кеткен алаңға саяткер досының тұп-тура алып келгенін Бәкір бірден аңғарды. Тастай қараңғыда қиыс кетпей, қалың ағашты тік жарып өткен ізшілдігіне қайран қалып, өзінен бірер жас кіші серігіне сүйсіне қарасын. Бұрын ол: «Аңшылыққа әлей құмармын, құр мен бөденені керегінше тұзақпен ұстап жүрмін, қар жауғанда шылды да шыбындай қырамын...» – деп талай мәрте әңгіме соққанда, «Бөс, бөсе түс, Қарағаштың мақтаншақ аңшысы!..» деп миығынан күлетін-ді. Кеше ол сабақ үстінде: «Әй, Бәкір, тездетіп үйге жетелік. Мен саған ертең құройнақтың көкесін көрсетемін. Менің аңшылығыма сонда сенесің», – деп ауылына шақырған. Айтты, бітті. Соңғы сабақтың қоңырауын ести сала екеуі Жасыбай қайдасың деп тартып берген. Көлдің жатаған өзекке ұласатын, жергілікті жұрт Қазанауыз атайтын шетіндегі Төре ауылына жетіп, Бәпіш апаның өздеріне сақтағанын ішіп-жеп, аш құрсағына аз-маз ауыл қондырғасын шөп қораның жабығында қыстырулы тұрған бір уыс жылқы қылын қойындарына тығып алып, мал көздейміз деген сылтаумен осы жерге келіп, қылдан тұзақ ескен-ді. Ақыры соларды қалың қау өскен алаңның әр жеріне, қайың мен тал-шіліктің бұтақтарына да әскездеп құрды. Ендігі гәп – құройнақта естері шығып, мәңгу күйге түсетін саңырау құрлардың тұзаққа ілінуінде. Бұл да аңшы атаулының шеберлігінен гөрі, аузының салымдығына орай болатын жайт. «Шынтуайтын айтқанда, мұндай саятқа тұңғыш рет шығып отырған мына сенің жолыңа қарай оралатын жоралғы...» – деп аңшы досы бүгінгі сапардың жай-жапсарын ақыр аяғында өзіне тіреп, көңілін алабұртып қойған. Міне, сол сәт...

	− Не дегенмен дер кезінде жеттік. Құр шіркіндер түнгі қонысынан қозғала қоймапты. Саспа, сәлден соң келе бастайды. Қане, маған жақында, мына ағаштың түбі екеумізге қаптал жетеді, тек құрлар біздің шалт еткен дыбысымызды естімесін, қалқиған бойымызды да аңғармасын. Ұқтың ба? Бой жасырып тып-тыныш отыр. Сөйлеу түгілі, жөтелуге мұрсат жоқ. Мен құсап жер бауырлап жат, ал екі көз тасада отырып, аспан мен жерді бірдей көруге берілген, – деп жолбасшы досы бұтағы жайыла өскен тырбық қайыңның түбіне арқасын беріп жайланып отырды.

	Бәкір қақ қасына жайғасты.

	Бір мезетте досы аспанды иегімен нұсқап, талдырмаш денесі ағаш діңгегіне жабыса түсіп, қатты да қалды. Серігі нұсқаған көк айдынына телміре қарады: әлгінде ғана сүртілген әйнектей мөлдіреп тұрған аспанда ноқаттай қарақошқыл теңбілдер пайда болып, құдды бір түпсіз терең көк дариясының өздері отырған тұсына ұп-ұсақ бұлт үйіріліп, солар енді тас төбеден жаңбыр, иә бұршақ болып құйылуға төніп келе жатыр; бірақ ылғал иісі білінбейді; ал қарақаттай ноқаттар арқан бойы жақындағанда үй тауығындай қара құстарға айналып, алаң үстіне жеткен соң әрлі-берлі ойқастай бастады. Сірә, аялдар жердің ой-шұңқырын биіктен сүзіп шығуды жөн көрген. Құрлардың алғашқы тобын көргенде-ақ есі шыққан Бәкір еркінен тыс қуанып, қолын соғып:

	«Иә, сәт!» деп қалған-ды. Кенет ол талмауыр бүйіріне сарт еткен тепкіден бұта түбіне мұрттай ұшты. Әлдеқалай белдесе қалса, бәкене бойлы досын ол оп-оңай жығатын-ды. Өзін одан әлді сезінетін. Ал қазір қапыда қалды. Қарымта қайырмақ болып орнынан тұра беріп еді, қой көзі шатынап ашуға мінген аңшы серігі өздерінен қол созымдай жерде төрт аяғын бірдей созып, жасыл шөптің арасында торғай аңдыған мысықтай боп бұғып жатқан ала күшікті иегімен нұсқады. Тыныш отыра алмаған оспадар қылығына бұл ымбаның орынды ескерту екенін ұққан Бәкір қау түбінде тырп етпей тыныш жатуға мәжбүр болды.

	Дес бергенде қара ноқаттардың екінші, үшінші легі шоқ ағаш іргесіндегі аңшыларды көрген жоқ. Алғашқы топтың айналымын қайталап әрлі-берлі ұшты да, ақыры алаң үстіне шоғырлана бастады.

	Бәкірдің ынтасы бір уақ солардан әріректе жер бауырлап ұшып жүрген қара құрларға ауып, сарыала айдары айқын көрініп, көлем-тұрқы ұрғашыларынан гөрі қомақтырақ, қанат қағыстары да басымырақ сияқтанған, құрық бойы жоғарыда тынымсыз қалықтап жүрген әтеш құрларға көзі түсті. Бұлардың аспанда сусылдаған салтанатты шеруі ұрғашыларынан гөрі ұзаққа созылды, сірә, махаббат ойынына кірісерден бұрын денесін қыздырудың амалы. Таңданарлық қабілет: қоңыр күздің ызғары денеңді бүрген қара суығы андыздаған желтең күндерде қайың бұтақтарына қонып, жалауша жалбаңдап отыратын осы құрларға арқан бойы жақындай алмайсың; салт атты түгілі, бұқпантайлап келген жаяуды да олар жақын-жуық жолатпайды; қараңды көрген сәтте-ақ дүр етіп шырқау биікке көтеріледі. Бір ағаштан екінші қорымға қонып жүріп, ақыр аяғында тастақты қияндарға шығып кетеді. Ал қазір? Соларды құрық сілтем жерден, өзі жайғасқан бұқпадан ап-анық көріп отыр: әтеш құрлар төмендеп, қау арасында жүрген тауық құрларды жағалай бастады; жем теруге де кеңшілік бермей, тұмсықтарын жұмсап, қанаттарымен де қағып, қуалауға кірісті...

	Қынаменде ойынының қызған шағында ол осы саятқа өзін еліктірген досына көз тастаған. Жас серігі тіршіліктің өзге әуенін тарс ұмытып, алаң үстіндегі қызыққа ынтыға қарап отыр. Құдды бір қиян беттен қылт еткен қызыл түлкіні астына басып, тояттап отырған қыран бүркіт дерсің. От шашқан қой көзі нұрлана түсіп, тас төбесінде әрлі-берлі ұшып, қанаттары сусылдап, түпсіз аспан астын тілгілеп жүрген, сөйтіп, өздерінше сайран салған құс базарын тамашалап, содан да жан рақатын тапқандай айран-асыр қуанышқа елтіген әлпеттен титтей ауар емес. Бәкір досының әрнеге еліккіш екенін жақсы білетін. Бүгін көргені соның бәрінен де асып түсті. Найзашоқының арғы бетіндегі Боштай мен Шөкі қыстауларының үлкен-кішісі қызғаныштан, әлде шынайы тамсанудан: «Төре ауылының осы жеткіншегі жаратылысынан ширақ туған, әлден-ақ нағыз бөлтіріктің нышанын көрсетіп жүр...» – десетін лебізіне тағы да тәнті болды. Бүгінгі жүріс-тұрысы да соның белгісі. Баянауланың ақар-шақар тау-тасын мекендейтін тағы құрлардың тап осы жерге, қазірде екеуі бұғып отырған қорымның үстіне ұшып келіп, ойынға кірісетінін бұл шіркін қайдан білген десеңші?! Демек, құройнақты бұрын да көрген, бақылап жүріп ой түйген. Тұзақты тап осы жерге құруын айтсаңшы. Мұның жасындағы балалар ұйқы құшағына беріліп рақатқа батар еді, ал мынау үлкен-кішіге бірдей тәтті таңғы ұйқыны тәрк етіп, Шолпан жұлдызының тау үстіне ілінер сәтін дөп басып, өзін осы жерге дер кезінде бастап келуін не деуге болады?! Әсілі, бұл – үлкендердің пешенесіне жазылған сергектік... Иә, ауылдастары дұрыс айтады. Бұл балақан төре тұқымына біткен бекзаттық қабілетті бойына дарытқан. Тек сол әулеттің бұқара халыққа әлімжеттікпен қарайтын дөңайбатын, мейірмандықтан ада зұлымдығын бойына жұқтырмаса екен? Ал бөлтірік атаулының бір мәрте қар басқан соң-ақ нағыз көкжалға айналатыны әлмисақтан мәлім. «Соны мен таң қараңғылығында көрдім. Тізеге салып шырт ұйқыдан оятты. Осы жерге жеткенше неше мәрте сөзбен де, қолымен де түйгіштеп дедек қақтырды. Ал аңсаулы бұқпаға жеткенде істегені әлгі... Бұ да оның қара халық емес, ақсүйек атанған текті тұқымның ізбасары екендігінің нышаны. Ең қиыны, күш-қуатым жете тұрып қияпас қылығының бірде-біріне қарсы тұра алмадым, қарымта қайтардым ба? Жоқ! Бұл да мына балақанның әншейін жан иесі еместігінің белгісі...» – деп қиялға шомған Бәкір қияли ойларын үзіп, алаң үстінде басталған айран-асыр қызықты бақылауға ойысты.

	Әтештері бастаған қытықтауға ұрғашы құрлар еліге бастапты. Келген беттегі бейберекет ұшу бой жазу екен. Ал қараңғылық көрпесі түріле-ақ шағылыс тілеген жұптар бірін-бірі қуалап, алаңның қалың қау қаулап өскен түбіне сүңгіп кетіп, бірқанша уақыт тыпырласып, сірә, әбден тояттаған сәтте қайқаң етіп қайта шығады. Алайда кең аспанның төріне көтеріліп, құзар биікте қынаменде ойнап жүргендер де аз емес. Бір ғажабы, махаббат қызығына берілген құрлардың төменде, ну жыныстың қалқасында демін жұтып, өздерін бақылап отырған пенделерде жұмысы болған жоқ. Сірә, ләззат қызығына түскенде ештеңе сезбейтін сияқты. Есіл-дерті бірі-біріне ынтыға жанасып, мауығы басылғанша сипасып, әлде бөтегесін, әлде құйрық-бауырын тұмсығымен шоқып қытығын қоздыру ма, жоқ, жылына бір-ақ мәрте тұл бойында туатын құмар істің, табиғи шағылыстың рақаты мол ләззатына мас болу ма – кім білсін, әйтеуір ұзын саны жүзге тарта, бәлкім, одан да молырақ тауық пішінді, айдарлы әтештері де аралас құрлар тау астындағы ауылдан жырақта, екі аяқты пенделердің көзі көрмес, құрығы жетпес қиянда, қалың жыныс қоршаған алаңқайды азан-қазан қылып, бірін-бірі қуып, ұстала қалса бірін-бірі аймалап, құдды бір сағынып көріскен ғашықтардай қауышқан мауығу артық-кемі жоқ шай қайнатым уақытқа созылды. Ең шатағы, құмар ойыны үстінде бейшаралар табиғи сақтығын ұмытып, әрлі-берлі тыпырлап жүріп, екеуінің кеше кеште құрып кеткен қыл тұзақтың шырмауына ілігіп, соны бұзып шыға алмай, бірқаншасы қау түбінде қалып қойды.

	Екі дос көріп отыр: махаббат ләззатына берілген сәтте әтештен гөрі тауық құрлар мүлдем керең болып, қауіп атаулыны сезінуден біржола айрылып қалады; әрлі-берлі далбаңдап, онда-мұнда қойқаңдап жүреді де, тұзаққа шырмалып қалғанын бір-ақ біледі. Енді тыпырлағаннан не пайда? Бірнеше құр ағаш бұтағындағы тұзаққа ілікті. Әйтеуір добалдай құрлар екі-үш қабат өрілген жылқы қылын үзіп кете алмады. Сірә, аңшы досы тұзақты өрудің де кілтипанын меңгерген. Тек бір құр, айдарынан жел ескен әтештің айғыры іспетті қарамдысы, әсілі, қыл баудың бұтаққа бекуінде осалдық болған, соны үзіп, тұзаққа шырмалған қалпы жан дәрмен аспанға көтерілді. Бірақ әрлі-берлі тыпырлағанмен, қылға матасқан аяғын босата алмады, ақыры екеуі жасырынған тасадан қол созымдай жерге жалп етті. Бәкір соған да жаны ашып:

	«Ойбу, мына сорлы қапыда мерт болды-ау?!..» – деп дауыстап қалып, кенет серігіне қымсына қараған.

	Тап іргесінен саңқ еткен адам үнінен есін жиған ойыншылар дүр көтеріліп, тұңғиық көктің көз жетпес тереңіне сүңгіп кете барды...

	Ағаш тасасынан бой көрсеткен аңшы бала шыдамсыз серігіне зәрлене қарап:

	− Тағы да бүлдірдің, сенімен аңға шығуымның соңы осы болсын. Бұл маңатқа олар енді бүгін жоламайды. – Сонсоң «кә-кә-лап» итін шақырды. – «Бұйырғаны – піскені, ауызға келіп түскені...» деген. Жүр, тұзаққа түскендерді жиялық...

	Жүгіре жүріп жиырма шақты құрды бауыздап, қапқа салып алып, екі аңшы ауылға қайтты.

	Бұл кезде күн тау желкесінен құрық бойы көтеріліп, төңірек түгел ақ сәулеге шомылып тұр еді. Бәпіш ана да бастары жұлынып, ошақ басына төгілген құрларды көргенде басын шайқап:

	− Сендерге дауа жоқ екі жүгірмек, жұмыртқа салып, балапан басуға әзірленген сорлылардың обалына қалдыңдар. Бұларды ойнаққа түскен кезде емес, балапаны жетілген күзде ұстағандарың жөн еді, қайтейін. Айран ішіңдер де ұйықтаңдар. Түскі асқа не істеймін деп мен де енді қиналмайтын болдым, – деп бір емес, бірнеше күнге нәпақа боларлық құрлардың жүнін жұлуға кірісті.

	Енді жас аңшының есімін айталық: ол Ермұхан еді, Төре ауылының момын азаматы Бекмахан шаңырағында дүниеге келген үшінші перзент...

	* * *

	Төре тұқымы Төртуыл2 елі мекендеген Баянаула атырабына XIX ғасырдың бас шенінде қоныс аударған. Әлбетте олар бұл жаққа «әр руға бір төре, бір қожа, бір би» дәстүрі бойынша, Ресей патшасының ресми құзырымен келген-ді. Билеуші өкімет 1822 жылы қолданысқа енгізген Сібір қырғыздарын3 басқару Ережесіне сәйкес хан билігі қазақ даласында мүлдем жойылып, жаңадан құрылған дуандарды аға сұлтандар басқаруға тиісті еді және олар тек қана төрелер тұқымынан сайланбақ-ты. 1833 жылы құрылған Баянауыл дуанына алғашқы аға сұлтандыққа Абылайдың Қасым есімді бел баласының бесінші ұлы, Кенесарының інісі Бопы төре ұсынылған. Алайда жасы сол күнде сексенге іліккен осы елдің билеушісі Шоң би Едігеұлы патша шенеуніктеріне Төртуылды хан тұқымына билетпейтінін мәлімдеп, сайлауға жиналған халықты тік көтере соңынан ертіп кеткен. Ақырында бидің дегені болды. Қайыра шақырылған сайлауда Едіге баласы Шоң аға сұлтандыққа өтіп, бұл қызметті ол 1835 жылға дейін, яғни өз ажалынан қайтыс болғанша атқарады. Келесі жылғы сайлауда Баянауыл дуанына Маман Аблаев есімді төре тұқымы ие болады. Бірақ оның да жолы болмапты. 1837 жылы Ақмола маңында бұрқ еткен қазақтар көтерілісі Баянауыл дуанына қарасты бірнеше болыс елді де қамтыған. Кенесары Қасымұлы бастаған қарулы көтеріліске бұл елдің жаппай қатысуы – төре ұрпағының Төртуыл жұртына айтарлықтай билік жүргізе алмаудың салдары деп ұққан патша шенеуніктерін аға сұлтандыққа бұдан былай жергілікті рубасыларынан іздеуге мәжбүр еткен. Осы жайтты төрелер әулетінің білімпаз өкілі Шоқан Уәлиханов 1857 жылы қағазға түсірген «Баянауыл дуаны туралы» жазбасында: «Басқа рулармен салыстырғанда төрелердің беделі бұл өңірде кем болды, оның түп себебі оларды пәрмені күшті рубасылары, яки адуын билер басқарып, қарауындағы халыққа өз дегенін істетті...» – деген.

	Қадірменді оқырман, менің мақсатым − XIX ғасырдың саяси оқиғаларын тарату емес, ғұмыр жолын айшықтауды мұрат еткен тұлғаның ата-бабасының Баянауыл атырабына түпкілікті қоныстану тарихын түсіндіру: Төртуыл жұрты жаңа ережеге көшкен шағында Бопы, Маман төрелерді сағалап, сірә, сулы-нулы Баянаула қолатынан шұрайлы жер иемдену ниетімен хан әулетінің бірнеше адамы осы жаққа қоныс аударған. Солардың қатарында Орта жүздің соңғы ханы УӘЛІ-нің 14 ұлының бірі – ТӘУКЕ балалары (бертінгі құжаттарда ұрпақтары ТӘУКЕХАНОВ болып жазылған). Тәукенің бір перзенті – ЖАНПЕЙІС, одан – ЖАНБӨБЕК туады. Осы әулет Жасыбай көлі жіңішке өзекпен жанасатын жайдақ жағалауы Қазанауыз қолтығынан шамалы жер алып, қарағай, қайың аралас өскен құйқалы қонысты 1837-1840 жылдары еншілеген.

	Тәуке немересі Жанбөбектен үш ұрпақ өрбиді, есімдері – БЕГЕН, Бегедай және Жошы. Бегеннен – БЕКМАХАН мен Жармұхан (Жармұхамед). Бекмаханнан төртеу − Тоқаш, Дінше және ЕРМҰХАН... Тоқаш сәби күнінде опат болған; ал Ермұханның соңынан Қамия аталған қыз бала дүниеге келген.

	Бекмахан Бегенұлы жайында біздің заманға жеткен нақты дерек мүлдем аз. Ауызекі әңгімелерде Бегеннің үлкен баласының мінезі біртоға адам екені айтылады. Бекмаханның өзі бай ауылдарға жалданып, тұрмыс тауқыметін ауыр еңбекпен өткізген. Мысалы, он бес жыл ұдайы ол Шорман бидің немересі Зынданың жылқышысы болған. Өткен ғасырдың бас кезінде Зында болыс Жасыбайдың теріскей жағасындағы тар қолтыққа шілде айында бірнеше үй тіккізіп, өрен-жарандарымен көлге түсіп, күнге қыздырынып, өздерінше сауық-сайран жасаған. Сол күндерде де Төре қытауының үлкен-кішісі осы ауылға қызмет көрсетіп, сауын малдарын ұстауға жәрдемдескен. Ал Бекмахан сорлы алты ай қыс Шорман әулетінің жылқысын бағып бейнет тартқанымен, асқа да, малға да жарымай дүниеден өткен. Соған айғақ – артында қалған дәулеттің мардымсыздығы: тастан қаланған екі бөлмелі ескі қыстау, тайынша-торпағымен бірер сиыр мен оншақты ешкі (аяқ артар аты болмаған); қалың жыныстың іргесінде қоныстап отырып, сол жердегі мол ағаштан үй салуға, сірә, уақыты жетпеген, әлде мойны жар бермеген, бәлкім, үй шаруасына ынтасы болмаған...



	1910 жылы аймақтық көші-қон басқармасының Павлодар уезінде жүргізген санақ мәліметтері жарияланған анықтама кітаптың («Материалы по обследованию хозяйства и землепользования киргизь Семипалатинской области», Павлодарский уезд, Семей, 1912) деректеріне қарағанда, ауыл ақсақалы Бегедай Жанбөбековке 11 түтін қарап, оларда 39 еркек, 33 әйел болыпты. Он бір түтіннің меншігінде 5 шана, 48 арба, 85 жылқы, 193 сиыр, 212 қой-ешкі, 3 түйе болыпты. Шабындық жетіспегендіктен 8 шаңырақ қолындағы малға қысқы шөпті басқа шаруашылықтардан сатып алған. Егін салатын жері болмаған.

	XX ғасырдың басында қағазға түскен ресми дерек Жасыбай көлінің жіңішке өзекпен шектелген тар қолтығына қоныс тепкен Төре ауылының жан басына бір жылқы, үш сиыр және сонша ұсақ малдан келетін көнтерімді тірлікпен күн кешкенін, сол себептен де басқа ауылдар құсап жазда жайлауға шығып, иә күзектеп отырып, қысқы жайылымын үнемдеуден ада болған. Яғни қысы-жазы қолындағы азын-аулақ малды амалдап бағып, соның сүмесімен өмір сүргенін шүбәсіз айғақтайды. Бекмахан шаңырағы төрелер әулетіндегі ең кедейі болған деседі...



	Бекмаханның жары – Бәпіш Қоңырбайқызы – Арқа еліне атағы мәшһүр Балуан Шолақ (азан аты – Нұрмағанбет) Баймырзаұлының (1864-1919) шөбересі, яки палуанның бел баласы Мақажанның немересі. Әкесінің есімі – Қоңырбай, ол болса Мақажанның бел баласы. Төре ауылының момын перзентінің сонау Көкшетау өңірінде туып-өскен Балуан Шолақ жұрағатымен қалайша және қай шамада құда болуының жөн-жосығын білмейміз. Бізге нақты мәлім жайт: Қоңырбайдың Нәскен, Бидай, Бәпіш есімді ұрпақтары Баянаулада туып, Ермұхан Бекмаханұлымен нағашылы-жиен болып, көп жылдар бойы дәм-тұзы араласып, аралас-құралас өсуі. Біздіңше, Балуан Шолақтың жауырыны жерге тимеген алып күш иесі болуымен бірге дүйім жұртты таңғалдырған дүлділ әншілік әрі ән шығарымпаздық өнері, жаратылыстың мирастық заңына орай, Бәпіш шөбересіне де ауысып, соның сарқыншағы одан туған жиендеріне де көшкен. Осы әулетке жиен Иген Баязитовтың өзі де, оның балалары мен немерелері де түп-түгел ән-әуенге үйір болып, Баянаула атырабына әншілік өнерімен танылған...

	Қалайда нұрлы көзі шырағдандай жайнаған, ақыл-парасаты да бір басына жетерлік Бәпіш бойжеткеннің Төре ауылына қадамы құтты болған: Бекмахан отағасына ол жан-жақты өнерлі ұрпақ сыйлады; әмбе үй-ішінің ғана емес, тұрмыс қажетіне байланысты күнбе-күн туатын шаруаны да білегін сыбанып істеп тастайтын пысықтығы үнемі ат үстінде жүретін, өз шаңырағына оқта-текте қатынайтын үй иесі үшін кәдеге асты; қайда жүрсе де, қаншаға кетсе де бала-шағам не күйде болады деген сияқты тіршілік тауқыметіне Бекмахан төре ақыл тауысып қиналмаған...

	Ағын судай тоқтаусыз жөңкілген дүние бағзы қалпында тұрмады. Ермұхан туралы естелік жазушылар (бір емес, бірнеше адам, бәрі де жас күніндегі ойын достары) кенже баласы бес жасқа шыққанда әкесі опат болған деп, бірсарынды дерек айтады (тарихшы ғалым Әбу Тәкенов ұстазы туралы бір еңбегінде: «Әкесі Ерекеңнің алты жасында, яки 1921 жылы қайтыс болған» депті). Бәпіш бәйбіше отағасынан қаршадай үш баламен жесір қалған. Үшеудің үлкені – он төрт жасар Дінше, Ермұханы – алтыда, кішкене қызы Қамияны омырау сүтінен жуықта ғана айырған. Қатал тағдырдың аяусыз жазасына сорлы әйел не істейді? Еті де, сүті де шиеттей балаларына талғажау болған бес-алты ешкі отағасын құрметтеп жөнелтудің бодауында кетті. Бекмахан шаңырағының ендігі тірлігі жалғыз сиырдың төрт емшегіне қарап қалады...





2


	Төртуыл елінің жасөспірім ұрпағына оқу іздеп, Ертіс бойындағы қалаларда білім алуға құштарлық XIX ғасырдың орта шенінен етене болған, дәулетті ауылдардың жастары арасында бұл өнеге, тегінде, өзара бәсекеге айналған. Сол үлгіден Төре ауылының бергі буыны да қалыс қалмаған.

	Бұл турасында баянауылдық ескі зиялы Төкен Оразов 1967 жылы, тарихшы ғалым опат болғанына бір жыл толғанда қағазға түсірген естелігінде сөз етіпті: «1926 жылы Ермұханның Семейде оқып жүрген ағасы Дінше екеуміз Найзатастың баурайында отырған Бекмахан үйіне келдік. Партия мектебін бітіріп Павлодардан мен, Семейден Дінше келген соң бізге қошамет көбейді. Бір күні Найзатастың басына серуенге шықтық... Ермұхан бізден бір елі қалмайды, шоқы үстіне көтерілген соң ой түсті ме, шалбарының балағын қайырып алды да, жалаң аяқ, жалаң бас қалпы өздерінің тас үйіне қарай үкідей ұшып жүгіре жөнелді. Көзді ашып-жұмғанша он төрт тілді гармонын арқалап қайтып келді. Дінше гармоньды жап-жақсы тартатын, домбыра мен мандолинге де әуес. Ағасына гармоньды ұстатып, әнқұмар балақан ән шырқады. Әуелеген дауысы арғы беттегі қойлы ауылға жеткен тәрізді, бергі бөктердегі Боштай ауылының, Төренің, Шөкінің, уақтың қыз-келіншектері, бозбалалары Найзатасқа шұбырып келіп, күн батқанша кезекпе-кезек ән айтты. Ермұханның бастауымен Найзатастың жайдақ үстін ілезде ән жәрмеңкесіне айналдырдық. Ән әуеніне берілгенде ол өзінен үлкен әншілерден қалыспай, жүрексінбей, қысылмай еркін айтады екен. Әнқұмарлығы сонша, ересек өнерпаздардың жанында бір күн, бір түн ас-су ішпей отырып, ән тыңдауға жалықпаушы еді...».

	«Азамат соғысы бітісімен-ақ Төре ауылынан оқуға ынталанған жастар көбейді. Олар көбіне Семей, Кереку, Славгород сияқты қалаларда оқыды. Солардың ішінде Шамхан (Шаммұхан), Қасқатай Тәукехановты, Нәскен, Бидай Қоңырбаевтарды (Бәпіштің немере ағасының балалары – С. М.), Рамазан Бегедаев, Дінше Бекмаханұлын даралап атау орынды...» – деген айғақты Қазақ КСР Ғылым академиясының толық мүшесі Серікбай Бейсембаев өз естелігінде келтіріпті. Серікбай ақсақал Төрелер ауылын бала күнінен білетінін, өйткені Тәуке немересі Бегеннен туған үшеудің кішісі – Бегедай өзіне өгей әке болғанын ескертеді. Демек, Бекмахан балаларымен ол немерелес болып, жас күнінен тай-құлындай тебісіп жүріп ержеткен. Біздің қолымыздағы Шаммұхан Жұмаханұлы Тәукехановтың (1904 жылы туған, 1924 жылдан БКП(б) мүшесі) өмірбаяндық құжатында 1937-1938 жылдары Қазақ КСР-інің бас прокуроры болғаны көрсетілген. Ал оның туған інісі Ештай Тәукеханов КСРО-інің әскери-теңіз флотында қызмет етіп, бірінші дәрежелі капитан атағын иеленген. Жасыбай көлінің айдынында толқынмен ойнап өскен азамат Ұлы Отан соғысының от-жалынынан аман-есен өтіп, теңіз әскері сапынан 1950 жылдары босанып, өмірінің күзі мен қысын Алматыда өткеріпті...

	Сірә, оқу соңына жастай түскен Төре ауылының білімпаз жастарының бәр-бәрінің жолы оңғарыла қоймаған. «Солардың кейбіреулері Отан соғысында опат болды, біразы өз ажалынан дүние салды, қазірде арамызда тірі жүргендері тіпті аз...» деген мұңлы куәлікті тағы бір баянауылдық, дәрі-дәрмек маманы Сәлкен Суханбердин жазыпты, сол пенделердің соншама сиреу себебін бірақ естелік иесі әрі қарай ежіктеп таратпаған. Себебі түсінікті: естелік 1967 жылы жазылған; яғни артық-ауыс сөзге естияр көптің ауыз бағып баспайтын сақ уақыты. Ал естелік астарында қалған ащы шындық мынадай: 1920 жылдары оқу жолына жаппай түсіп, өз қатарынан оза оқыған баянауылдық жастардың дені, олардың ішінде Төре ауылының білімпаз азаматтары да бар, билеуші бәлшебектер партиясы ұйымдастырған қуғын-сүргіннің құрбаны болып көктей орылған.

	«Ермұхан Бекмаханов туралы естеліктер» кітабында жарияланған айғақтар мен баяндалған оқиғалар, тегінде, ғалым-тарихшы опат болған соң және өздері елуді еңсеріп, кемел жастың өріне шыққанда жазылған. Сүйсінерлік жайт: естелік иелері асық ойнап, қозы-лақ қуып, тай-тайыншаға мінгесіп жүріп өздерімен бірге есейген ойын баласы Ермұханның балалық шағын әсірелеусіз бейнелеп, өткен ғасырдың бас шеніндегі қазақ ауылының келбетін, рухани ділін, тіршілік күйтін де көз алдымызға қаз-қалпында көрсетуге тырысқан. Солардың бәрі де болашақ тарихшының 1915 жылы, Жасыбай көлінің жағасындағы ескі қыстауда жарық дүниеге келгеніне, иен табиғат аясында өскеніне куәлік етеді.

	Рас, кейбір жазбаларда ғалымның зор атағына қалайда жақындасу ниеті белең береді. Мысалы, Сәлкен Суханбердин өзі туып-өскен Әбдір ауылында 1922 жылы қазақ мектебі ашылғанын, Ермұханның соған үш жыл ұдайы қатынап, «Төте оқудан»4 сабақ алғанын тәптіштей жазады. Бұл мектептің мұғалімі – Суханберді Хасенұлы, Екібастұз жұмыскері, қысқа мерзімді оқытушылар курсын тәмамдаған. «Менің қасымда қаңылтырдай жұқа болмаса да, қағілез, қараторының қанық түстісі бір бала отырды. Әліппеге бірге кірістік, алғашқы әріпті қатар жазыстық. Сол бала кейіннен белгілі ғалым, талантты тарихшы атанған Ермұхан Бекмұханов еді...» – дейді Әбдір ауылының төл перзенті. Біздіңше, естелік иесі Жасыбай көлінен түстігіндегі ауылға үш жыл бойы, қысы-жазы қатынауға құртақандай Ермұханның аяқ артар көлігі болмағанын және бөтен ауылда оқуға тұрмыс жағдайы көтермегенін ескермеген. Әрі тумысынан зерек балақанның небәрі 7-8 шақырым жерде, аудан орталығында іргелі оқу ұясы тұрғанда, «төте оқумен» оқытатын ауыл мектебіне үш жыл үзбей баруы – қисынсыздау жайт...

	Келешек ғалымның бастапқы оқуы туралы тағы бір куәгердің естелігін оқып көрелік: «1926 жылдың тамыз айының аяқ кезі... Ауыл балалары Баянауыл тұрғындарының үйіне екіден, кейде төрт бала болып та тұрады, жатар орынға, тамаққа келісім бойынша айлап қаржы төлейді. Туыстарымыз елдес, құдандал екен, осыған орай Ермұхан екеумізді бір-бірімізбен таныстырып, ақылдарын айтып, Пасенков деген орыстың үйіне жатқызды... – депті баянауылдық ұстаз Сұлтанмахмұт Торайғыров атындағы Баянауыл қазақ орта мектебінде көп жыл директор болып еңбек еткен Бәкір Қазықанов 1968 жылы Ерекеңнің зайыбы Халима Адамбекқызына тапсырған естелік жазбасында. – Бұған дейін Ермұхан өз ауылында, мен де ауыларалық сауат ашу мектебінде тиіп-қашып жүріп бір жыл оқығанбыз. Өз бетімізбен талаптану нәтижесінде оқи да, жаза да білетінбіз, екі таңбалы санға есеп те шығара алатынбыз. Бірақ қолымызда пәленше мектепте оқыды деген қағазымыз болған жоқ. Сондықтан бізді бірінші класқа отырғызды. Бір айдан кейін екеуміз де екінші класқа ауыстық. Осы мектептің 7-класын бітіргенше бір партада отырдық, үздік оқитын оқушылардың қатарында болдық. Ермұханның жазуы өте әдемі, мұғалімдер оның дәптерін бізге үлгі ретінде көрсететін...» Ал Серікбай Бейсембаев «Қайран, бауыр» естелігінде былай дейді:

	«Ермұхан менен 4-5 жас кіші. Оқуға құмарлығы ересен, Баяннан әліппе кітабын, қағаз-қарындаш, сия алдырып, менен әріп үйреніп, кітап оқуға өз бетімен жетті. Зеректігі арқасында Баян мектебінің екінші класына бірден түсіп, сонда оқитын Сәлкен, Жұманбек, Имаш, Төлеш сияқтыларды қуып жетіп, басып озған еді...»

	Бұдан жарым ғасыр бұрын қағаз бетіне түскен үш естеліктің өзара үндеспей, кейбір оқиғаларды өңін айналдырып баяндауына қарамастан, үш куәгердің де айтып отырғаны – бір ғана жайт: Бекмаханның кіші перзенті Баянауылдағы оқу ұясына қарадай әріп танып, көп-көрім әзірлікпен келген; одан әрі зейінді бала қамшы салдырмай үздік оқып, білім қайнарынан мейірі қанғанша сусындаған...



	(Тағы бір деректі жаңғыртуға мәжбүрміз: тарихшы ғалым 1960 жылдың 20 маусым күні өз қолымен толтырған өмірбаяндық құжатында: «1928-1932 (?) жылдар аралығында Баянауылдағы орталау мектепте оқыдым», – деген. Бұл сәйкессіздікті, сірә, ауылдық «мектепке» тиіп-қашып қатынаған, өз бетімен сауатын ашқан жылдарын есепке алмай, мемлекеттік оқу ұясында оқыған уақытын ғана нақты көрсеткен деп түсінген жөн. Өмірбаяндық құжатта жазылмаған мәнді бір деректі жұртшылыққа әйгілеу қажеттігі туып отыр. Комсомол жастар одағына 1928 жылы мүшелікке өтерде жасы жетпейтін болған соң, туған жылына бір жылды ол өз жанынан қосқан. Бұл деректі ғалымның өзінен естігенін тарихшы шәкірті Тотай Тәжіғұлов «Жалындап өткен өмір» естелігінде келтіріпті. «Неге сөйттіңіз?» деген Тотайдың сауалына: «Жастарды ілгергі оқуға жіберуде комсомол ұйымының 30-жылдары ерекше мүдделі болғанын ұмытпа...» – деп тұжырымды түрде жауап берген. Олай болса, Ермұхан Бекмаханұлы 1915 жылы емес, 1916 жылдың ақпан айында туған).



	«Бекмахан аздаған күнкөріске ие, жүдеу шаруа еді. Момын адам болатын. Ал Ермұханның шешесі Бәпіш өткір адам еді. Біз, ересек балалар, ол кезде Ермұханға тиісуге Бәпіш ападан қатты именетінбіз. Ермұханның өзі де анасына айнымай тартқан өжет болатын. Осыған орай есіме бір оқиға түсіп отыр: бір жазда Шорман ауылында әлдеқалай той болды. Бала кезіміз. Ауыл иелері Ызынды (сірә, Зында – М.С.), Кәбіш, Жәми Шормановтардың маңайына жақындауға қорқамыз. Ермұхан ешкімнен жасқанбайды. Ер-тоқымын арқалап Кәбішке барып, тойға мінетін ат сұрап алды...» – деп Серікбай ағай өз естелігінде ойын баласының мінез-қабілетіне сыйыса қоймайтын батылдығын мысалға келтіріпті. Заман аужайы да солай еді. Бұрынғы шонжарлардың үстемшілігі жайына қалып, дала халқы бай-кедей болып ірге айырған, қыр елі де әр алуан мінезге бой алдырған адуын уақыт. Атышулы белсенділер қарекеті де – билеуші партия тарапынан мейлінше мадақталып тұрған ереуіл шақ. Сол әуен мектеп балаларына да дарыған. Ермұхан болса өз қатарының алдына шыққан оқу озаты...

	Ғалымның жастық шағы туралы естелік жазушылар жаңаша оқуға жан-тәнімен құштар баланың алғырлығын, зеректігін, үздік шәкірт атанғанын, мектептегі комсомол ұйымына жетекші болғандығын айта отырып, ас-суға, киімге жарымай, ауыр тұрмыс кешкенін де баяндаған. Сірә, ол Баянауыл станицасының байырғы казак-орысы Пасенков қана емес, Жарков есімді орыстың үйінде де тұрыпты. Бұл болса жамбасақы төлеуге қиналудың салдары. Соған енді үнемі жарау жүретін жасөспірімнің құрсақ тілеуін қосыңыз. Сол себепті Ермұхан әр сенбіні зарыға күтіп, сабақ бітті-ақ аудан орталығынан Жасыбай көліне төтелей түсіретін Тікасуға жетуге асығып тұрады. Ал одан арғы үш-төрт шақырым жер қиын емес, ылдиға құлдилайтын соқпаққа түседі де, көлді теріскей жағасынан қуалап отырып, шай қайнатым уақытта үйіне жетіп барады. «Ермұханның шешесі бізді жылы шыраймен қарсы алады, бетімізден сүйіп, әзірлеген асын алдымызға қояды. Ананың ыстық мейірімі балалық көңіл күйімізді шалқытып жібереді. Біз демалып әрі ол кісінің жұмыстарын шамамыз келгенше тындырып кетеміз. Отындық ағаштарын кесіп, жарып, үйіп береміз, мал қорасыныңастынтазартамыз,– деп Бәкір Қазықановсол күндердің тіршілік жайын естелігінде бүкпесіз шерткен. – Баянға қайтарда Ермұханның анасы бізді жарым шақырым жерге дейін шығарып салады. Өйткені келгендегіден гөрі қайтарда жүгіміз ауырлау болады. Біз ұйықтап жатқанда байғұс ана түні бойы дамыл таппай, ас пісіріп қояды. Соны арқалап пәтерімізге мықшыңдап әрең жетеміз...» Тағы бір естелікте Бәпіш ананың қызыл құнажынды екі өкпеге тепкілеп, азық салған қоржынын бір жағына, екінші жағына айран құйған торсығын байлап алып аудан орталығына келетінін, сабақтан өзегі талып діңкелеп шығар кенжесін тосып, мектеп жанындағы ағаш көлеңкесінде қалғып отыратыны жазылған. Құнажынмен ас тасу – сіңірі шыққан кедейліктің нышаны, байғұс ананың ертелі-кеш қамдайтын асы – тек қана айран, сиыр сүтінен әзірленген тағамдар. Соны күнара таситын себебі – шәкірт бала жатқан үйінен шайдан өзге ас ішпейді...

	Шәкірт баланың үнемі ашқұрсақ жүретін, әлдекімнің рақымына кіріптар ахуалы 1930 жылы біршама оңалған. Белгілі қаламгер-ақын, Баянауыл тумасы Дихан Әбілевтің естелігінде тап сол жылы Ермұханның туған ағасы Дінше (Дихан ағаймен түйдей құрдас, екеуі станица мектебінде бірге оқыған, соған қарағанда Дінше Бекмаханұлы 1907 жылы туған) Семей шәріндегі ауыл шаруашылық техникумын тәмамдаған соң Баянауыл ауданының әскери комиссары болып тағайындалғаны айтылған. Бекмахан үйінің тұрмыс халі ілкі түзеліп, әр үйде түнеп жүрген Ермұханның жағдайы да сәл-пәл оңалған тәрізді.

	Он жасында жөндем оқу ұясына қолы жеткен жасөспірімнің ғылым негіздерін игеруге талпынғаны анық. Жаратылысынан зерек жасөспірім мұғалімдердің сабақ үстінде айтқанын жадына құйып алып (оқулық тапшылығын елеп-ескермеді деседі), қолына түскен кітап пен газет-журнал атаулыны сыпыра оқып, дүниетанымын өз бетінше кеңейтуге де сол жылдарда дағдыланған. Ал ән-әуенге әуесқойлық жасөспірімнің өзін қоршаған ортаға сезімтал көзбен қарауға баулыған. Сол қарсаңда ол Төртуыл жұрты сүйсіне салатын, ғасырлар бойы жадында сақтап, кейде жанынан да шығарып қорландыра түскен Баянаула әндерін үйреніп, кейбірін мектеп ұжымы ұйымдастырған ән мен әдеби кештерде жұрт алдына шығып еркін шырқауға төселген. Бұ да жасөспірімнің әншілік өнерін одан әрі шыңдауға, дамытуға түрткі болған.

	Әрнеге құмар, қағілез қылықты шәкірт бала жалпы адами, яки гуманитарлық ілім саласына бейімдігін, адамзат тарихына байланысты әдеби басылымдарды оқуға әуестігін мектеп қабырғасында жүргенде-ақ аңғартқан. Бәкір Қазыхановтың естелігінде өлеңді екеуі жарыса жазып, ақын балалар атанғаны, мектептің қабырға газетін де бірге әзірлегені айтылған...

	Баянауыл мектебінде өткізген алты жылда ол тыңғылықты білім алып, қазақша жазу-сызуды, «Төте оқу» бойынша үйреніп, 1930 жылдан былай латынша әріпке көшіп, орыс тілінде де қиналмай жазуға, оқуға да жаттыққан. Баянауыл мектебінде сол кездің өзінде білім-танымы терең, дарынды мұғалімдер ұстаздық еткен. Алайда естелік айтушылар есімдерін атамаған, ұстаздардың бізге мәлімі – Анатолий Иванович Жарков, ол кісі орыс тілінен сабақ берген, шәкірттерінің айтуынша, қазақшаға судай және мақалдап-мәтелдеп сөйлейтін білікті ұстаз, көп жылдар бойы Баянауыл мектебіне директор болып еңбек еткен.



	Осы жерде Ермұхан Бекмахановтың жастық шағы туралы естелік айтушы екі замандасының қым-қиғаш пікірі тағы да белең береді: Бәкір Қазыханов ә дегенде бастауыш қазақ мектебі болып ашылып, 1930-1931 жылдары жетіжылдық орталау мектеп атанған оқу ұясында Ермұханмен бірге оқығанына куәлік етсе, «Болашақ тарихшымен бір класта, бір партада бірге отырдым» деп нақтылап көрсеткен жазбасында Сәлкен Суханбердин:

	«Орыс мектебінде оқысақ та қазақша (?) қабырға газетін шығаратынбыз. Ана тілінде әдеби үйірмеміз жұмыс істейтін, көбіміз өлең, әңгіме жазатынбыз...» – деген уәж айтыпты. Осы кереғарлық турасында баянауылдық қарт ұстаз, бертінде жазушылық еңбекпен де шұғылданған Зейтін Ақышев ақсақал 1970 жылғы «Асыл азамат» естелігінде: «Ермұқаннан бес жас үлкенмін. Мен Омбының орта мектебін бітірген жылы ол Баянауылдағы жетіжылдық колхозшы жастар мектебі – «ШКМ-ды» тәмамдады. Ал бұл мектеп революциядан бұрын да көптеген талапты жастарды үлкен өмірге қанаттандырған, бастауыштан жоғары 2-класты оқу ұясы (сірә, бұл арада сөз

	Баянауыл станицасында земство қаржысымен 1904 жылы ашылған орыс-қазақ мектебі турасында болып отыр – М.С.). Екі кластық дегенде оқу мерзімі – екі жыл емес, табандатқан алты жыл. Совет үкіметі түпкілікті орнаған соң, 1926 жылы сол мектеп ШКМ (школа крестьянской молодежи – М.С.) болып, аты өзгерді...» – деп тарихшы ғалымның өмір жолын зерттеушілерге жұмбақ болған мектептің күрмеуін тарқатады.





3


	Осы өңірде туып-өскен Мәшһүр-Жүсіп ғұлама Көпей баласы «Қарамесінде»5 сақтаған жазбаларында туған өлкесін былайша сипаттайды: «Тау біткеннің бәрі судан шыққанда су астында тұншығып, есепсіз көп жыл көрінбей қалып, ең соңында шыққан тау кенжесі мен едім дейді Баянаула6. Соны көрген, ішін аралап жүрген біз рас-ау дейміз. Неге десең? Ұзыны жиырма бес шақырым, көлденеңі он бес шақырым, бір өзінде жеті көл бар. Бұл көлдерден басқа тастардың төбесінде кішкене-кішкене көлшіктер толып жатыр. Баянаула қаласының темірқазық жағында он екі шақырым жерде Найзатас деген тас бар. Анадайдан көрген кісі бөрік деп ойлайтұғын. Сол Найзатастың төбесінде тоғыз бөлек тұмалы көлшік бар. Араларында қарағай, қайың, арша, бұлақ, шабындық шөп толық. Баянауланы көрген, аралап жүрген кісіге су астынан шыққандығын тау-тасы өзі сөйлеп тұр...»

	Баянауланың кіндік тұсында туған балақан есейе келе өзін қоршаған тау-тас пен айна көліне таңдана қарайтын болды: ауыл үстінен төнген заңғар таулар тізбегі көшіп бара жатқан көшті елестетсе; қалың қарағай көмкеріп, қысы-жазы көгеріп тұратын бойшаң шоқы мен қайқаң жоталарды ертегілерде жер қайысқан деп сипатталатын әскер шоғырына ұқсатады; ертеректе «Хан шарасы» атанған көлдің мөлдірлігі сонша, жағадағы тау-тасты, ну орманды, тіпті теңбілсіз көкті де жалтыраған түбінен қайта көрсетіп, жан біткендей ыбыр-жыбыр билетіп тұрады... Қиял жетегіне түскен жасөспірімнің делебесі қозып, Ершік төбенің тұсына жеткенде киімін сыпырып тастап, тұма көлге қойып кетеді. Шаршаулы денесі дегдіп, тойымсыз жас көңілі фәни дүниенің шегіне жеткендей болады, толқынмен ойнап, олай-бұлай құлаштай жүзеді. Сөйтіп жүріп жан-жағына таңдана қарайды: осыншама сұлу сурет қалай жаратылған, айна көлді жағалай сап түзеген Жамбақы, Атсалған, Киікші таулары мен Күйікбет шыңы, соның бәрінен айбары асып сұстиып тұратын атақты Ақбет, өздерінің қыстауы алдынан шөккен түйе құсап оқшау одырайған Найзатас шоқысы, одан әрі жіңішке өзекті қуалап шай қайнатым жер жүрсең иегі ілмиген кемпір пішінді одағай жартас, немесе арқардың құлжасы, қыран бүркіт бейнелі ғажайып мүсіндер тізбегі, ылдиға жөңкілген сансыз көп бұлақтар мен солардан түзілген тұма көлдер қандай құдірет күшімен айналасы ат шаптырым жерге шоғырланған, ал түстік жер ұзасаң – әлгі көріктің бірі жоқ, жылан жалағандай сүреңсіз кең дала, тұзы шыққан иен жазыққа тап боласың... Ойынқұмар бала ойы одан әріге баспайды. Жаратылыстың тылсым сырын ұғуға ынтасы болғанмен, ұшқыр қиялы өрген сансыз көп сауалды әп-сәтте ұмытып, көкейін тескен тың әсерге ерік береді. Қонышында жүретін кішкене кездігімен қайың бұтағынан құрықша кесіп алып, әрі ат, әрі таяқ етіп тау аңғарына бет түзейді. Жасыбай көлі «Хан шарасы» атанған кезде Асанқайғы жарықтық желмаясымен желіп жүріп, осы көлдің жағасында үш күн, үш түн түнеп, қу жанын тынықтырды десетін бағзы уақытта бұл өңірде жолбарыс та мекендепті. Бір ұя жолбарыс Баянауланың арқар жортқан қия-шыңдарын емін-еркін жайлап, ит тұмсығы өтпес ну ормандарын кезумен нешеме ғасыр бойы өсіп-өнген деседі. Солардың соңғы ұрпағы осы көл қалмақ иелігіне көшіп, «Шойын көлі» атанған алмағайып заманда өмір сүрген деседі. Жауынгер ойраттар күнкөріс малы мен мініс атына қырғидай тиген тау тағысының жолын біржола кесіпті-міс. Содан былай жолбарысты мысық пішіндес сілеусін ауыстырыпты. Ал жолбарыс жүректі батырларды қой күзеткен үйкүшік еркектер...

	Тарихи дастандарға құлағы түрік Ермұхан мұндай аңыз-лақаптардың талайын біледі. Кейбірін оңашада дауыстап айтып, рақатқа бататын балалық қызбалықтан да құралақан емес...

	Жаугершілік рухы көтеріңкі жоңғар елі 1635 жылы бір хандыққа бірігіп қайыра бас көтерген кезде көршілес отырған Цин империясының ұрыс даласына қара құртша қаптап шығатын әскери шеріктерінен алысырақ болуды мақсат еткен. Сірә, сол қарсаңда Ертісті өрлеп, Алтай тауының кең қолтық қойнауына иектеп енген Ресей патшасы Бірінші Петрдің әскери қосындарының воеводалары жоңғарға от қару беріп, кең өріске ие қырғыз-қайсақ жұртын күшпен тықсырып, солардың жеріне қоныстануға айдап салған қитұрқы саясаты жүзеге асқан. Жоңғар жұрты сөйтіп жаңа қонысты қазақтар жерінен олжалауды жөн көрген. Қазақ хандығы найза ұстар күш-қуаты жорық сайын жүз мың адамды атқа қондыратын қанқұмар жоңғардай ауызбірлігі әлсіз әрі бір-бірінен мойны қашық жерде тұрғандықтан бастапқы кезеңде баса-көктей кірген жауынгер көршілеріне айтарлықтай тойтарыс бере алмаған. Соны да әжетіне жаратқан жоңғар қонтайшылары әлденеше жыл қатарынан әр көктем сайын қазақ иелігіне тұтқиылдан тап беріп, қазақ ауылдарының малын ғана емес, жанын да олжалап, күншығыс пен солтүстіктегі атақонысынан, Ертіс, Есіл мен Нұра алқабындағы шұрайлы жайылымдарынан, Жетісу мен Шу, Сарысу алқабынан да, Алтай, Тарбағатай тауларына дейінгі кең қолтық өңірінен ығыстырып, Сарыарқаның ту ортасындағы Шыңғыстау, Абыралы, Қарқаралы, Баянаула, Көкшетау тәрізді құт қонған мекендерін уақытша қоныстаған (қалмақтың Шойын батырының Баянауланы иемденуі осы қарсаңда). Жүз қырық жылдан астам мерзімге (1609-1752 жылдар аралығы) созылған ұзақ текетірестің ең ауыры ‒ 1723 жылғы «Ақтабан шұбырынды, Алқакөл сұлама» атанған қазақ халқының жаяу-жалпы тентіреуіне ұласты. Сөйтсе де «Аққа құдай жақ» деген. Нешеме жылғы соққыдан запы болған дала халқы руаралық барымта мен бас араздықтан тыйылып, ортақ жауға қарсы әскер жинауға пәтуаласты. Өз ортасынан ауызбірлікті ту еткен, әділдікті бетке ұстап билік құрған кемеңгер билер де шығарды. Шартарапқа тараған босқын елден бас құрап, қазақ қолын бастайтын батырлар да туғызды. Нәтижесінде, 1726 жылдан былай жаулаушы қалмақты ежелгі атақонысына қарай ығыстыра бастады. Баянауланың да түп иесіне көшуі де сол шамада...

	Алайда Шойын сорлы қайтып оралып, Тікасу үстінде қаннен-қаперсіз ұйықтап жатқан Жасыбай ер мен оның айнымас серігі Киік мергенді садақ жебесімен жайратқан деседі. Екі жайсаңның қапылыста мерт болуы ел қорғаны Толыбай баласы Олжабай батырды тыныш жатқызбай, Шойынның басын жойып, қасындағы серіктерін де тырқырата қуып, Ертістен әрі асырады. Қайтып оралған соң Олжекең жарықтық «Ер тумаса – ел ғаріп, ал сол ерді елі ардақ тұтпаса – жер ғаріп...» жорасымен Баянауланың кіндік ортасындағы үлкен көлге Жасыбайдың есімін еншілеген. Жас өрендер мерт болған тік белді Жасыбай асуы атандырған. Қалмақ қолымен соңғы шайқас Баянауладан бір күндік жерде, түстіктегі тау баурайында болыпты. Содан бері бұл тау да Қалмаққырылған делінеді...

	Ел қаһармандығын паш еткен бұл оқиғаны Төртуылдың үлкен-кішісі түгел біледі. Соңғы екі-үш ғасырда жеті-сегіз буынға ойысқан ұрпағы сүйсіне қайталаумен өсіп келеді. «Жиырмаға жеткен күнімізде құймақұлақ шалдар «Міне, Жасыбайдың моласы!» деп көрсетуші еді, өзге жоғалса да, мола жоғала ма, жазды күні жер қарада жүрген жандар көреді...» – деп аяқтапты Мәшһүр-Жүсіп ғұлама осы хикаятты қағазға түсірген жазбасын.

	Жасыбай асуын апта сайын әрлі-берлі жаяу шиырлап жүрген Ермұхан да бұл хикаятты естіген. Аудан орталығындағы мектептен үйіне келе жатып, асу үстінде оқшау тұрған, айналасына қалың бұта шықан қос өреннің моласы десетін жатаған қорымға ол тізерлеп отырып аят оқиды. Оның соңы аяқ суытуға ұласады. Үйіне бір қонып қайта келе жатқанда да қаршадай баланың ентігін басып демалатын, қасиетті санайтын қастерлі бел де осы. Бір жолы айнымас досы Бәкірмен бірге келе жатып, асуға жеткенде, аят орнына көкейінен құйылған өлеңді оқып, күмбір-күмбір сөйлеп берсін...



	«Жаяу келдік, батыр аға, басыңа,

	Тәжім етіп дамылдауға қасыңа!..

	Жебе оғына мерт болып жер құшқалы

	Өтті жылдар, өтті уақыт қаншама...»



	Бұл да, Абай хакім айтқандай, «Болмасаң да ұқсап бағудың» амалы. Әрнеге еліккіш көңіл өлең сөзді төпелеген кезбе ақынды тыңдаса-ақ соған ұқсап өлеңші болғысы келеді. Олжабай батыр мен оның қандыкөйлек серіктері жайында алуан лақапты естісе, көңіл құсы қиянға шарықтап, ер атануды ойлай бастайды. Амал қанша, атойлап шабысар жауынгер қалмақтан бұл төңіректе ұрпақ қалмаған. Баяғыдай найзасын босағаға сүйеп қойып, мініс атын жаратып, алыс-жұлысқа сақадай-сай отырған қазақ батырлары да зым-зия жоғалған. О заман келмеске кетті, ел-жұрттың сайын даланы емін-еркін жайлаған бейғам тірлігі де ұмытылды деседі үлкендер. Қазіргі қауым қу тірліктің соңында, әрбір атар күнді үмітпен күтіп, жан сақтаудың қамында.

	Ән-жырға ежелден құмар Баянаула елі, әсілі, бәз-баяғы әуей ермегінен ажырай қоймаған. Зады, бұл елдің әншілігін күллі Сарыарқа жұрты мойындаған, «Баянауылдың дара ән мектебі» десіп көтере мадақтаушылар да аз емес. Сол дәстүрдің жұрнағы қазірде де бар. Торайғыр көліне құятын Айман бұлағын қыстайтын ауылдан қалыңдық таңдаған Байжанның Қалиының атақ-даңқы күллі Ертіс атырабына мәшһүр. Қали әнші әлдеқалай Тұрсынбай ауылына, иә Шөкі қыстауына ат басын бұрды-ақ, әнсүйер қауым үй шаруасын тастап, дүлділ әншіні тыңдауға тұс-тұстан ағыла бастайды. Сауыққұмар жұрттың алды болып үкідей ұшып жете-тін Ермұхан балақан. Саңлақ әнші әуелетіп ән салғанда Жасыбай көлі толқын тулатудан сап тыйылып, үп еткен жел сезілмей, иен жынысқа сыңсыған төңірек әнге манаурап, мүлгіп тұрады. Өйткені Қали әнші бебеулетіп «Ардақты», «Бүркітбайды» әуе-леткенде ел ұйып тыңдайды, әнге еліткен Ермұхан да ұрымтал тұсқа жақындай түсіп қыбыр етпей сілейіп тұрады. Шіркін-ай десеңші, қызыл сиырдың соңында салпаңдап, тау-тасқа үйір ешкілерді көздеуден шаршаған қаратабан аяғы бір мезгіл тыным алып, онда-мұнда жүгіріп, тіршілік күрмеуін тарқатуға тырысқан қам-қарекеттің бәр-бәрі ұмыт болып, бойыңды қуаныш билеп, жер басып жүргеніңді, кең дүниеде барлығыңды тәубе көріп, рақат сезімге бөленер еді. Әрине, Қали шырқаған әндердің құдірет-күшін жүрегіңмен, діліңмен сезінсең?..

	Бір жолы Ермұхан бұдан да өзгерек шат-шадыман қызыққа кенелді.

	1930 жылдың жазы. Жасы он төртті еңсерген, алды-артын аңдап, сөз қадірін ұғатын шамаға келген кезі. Бай ауылдар бар малын бұрнағы жылғы кәнпескенің додасына беріп біржола «жұтаған», көш бастар естияр үлкендері, кешегі ел жақсылары туып-өскен жерінен қиян шетке еркінен тыс қоныс ауыстырған аласапыран уақыт ұмытыла қоймаған аумалы-төкпелі мезгіл. Төре ауылы таптық ұранмен жүрген жойқын тәркіге іліккен жоқ, ешкі баққан кедейлігі пайдаға шықты. Іргедегі ауылдар да сол кептен аман қалды. Тұрсынбай-Боштай ұрпағы болмаса, Шөкі мен Уақ ауылдары бірді-екілі сиыры мен бес-он ешкісін бағып, құдай басқа салғанын көппен бірге көрерміз дескен пұшаймен күнкөріс қамында жүріп жатқан-ды.

	Тамыздың тамылжыған жайма-шуақ бір кешінде Төре ауылы әбігерге түсті де қалды. Сөйтуіне себепкер осы ауылдан ел басқару қызметіне ілігіп, облыс орталығы Семейде тұратын, жігіт ағасы шамасына жеткен Шаммұхан Тәукехановтың демалыс алып, туып-өскен жұртына келуі. Жаңа өкіметтің сенімді қызметкері атанып жүрген азаматқа құрмет көрсетпеуге бола ма?! Ең ғажабы, Шаммұқан дәрежелі қызметін тәрк етіп, Мәскеудің бір институтына оқуға түсіпті, егістік жерді суландырумен шұғылданатын инженер-гидротехник болмақ. Бұл болса Төртуыл жұртында озық оқыған Имантай баласы Қаныш Сәтбаевтың жолын қуып, қазақ перзенті бұрын-соңды білмеген, естімеген маман болып шығуға ұмтылыс. Олай болса?.. Мәскеуге жүрердің алдында туған еліне соққан білімпаз жігітке аудан орталығынан, ат тұяғы жетер ауылдардан сәлем берушілер жиіледі. Тіпті күн құрғатпай келетін болды. Сол лекпен бірге ақындық атағы енді-енді таныла бастаған Шаймардан Торайғыров та жеткен-ді. Ал ол Шаммұханмен станицадағы мектепте бірге оқыған, жастары да шамалас. Торайғыр бидің есті ұрпағының айтуынша, Шаммұханша ілгерілеп оқуды қажетсінбей, өнер жолын таңдаған. Өйткен себебі де ұғынықты: Сұлтанмахмұт ағасының ерен ақындығы ерте танылып, бірақ көктей орылып кеткен соң, аруақты атаның қазіргі әулетінен көркемсөз ұстар бір адам болу керек қой, сол міндетті Шаймардан өрен өзіне артуды қажет деп білген-міс...

	− Сөйткенің жөн болған, құрдас. Торекең жарықтықтың асыл қабілеті Сұлтан ағайдан саған ауысса, кім қой дейді, – деп әлде сынап, әлде құптау білдіре жымиған қонақ жігіт құрдасының арқасынан қақты. – Сұлтан аға қазақтың Абайдан кейінгі екінші ақыны деген уәжге мен де қосыламын. Ал сен ақын ағаңа еліктеп, фамилияңды төртінші атаңа жаздырып, Торайғыров болып жүрсің. Бұл гәп саған, құрдас, үлкен жауапкершілік жүктейді. Сұлтаекеңдей бола алсаң жақсы, ал алда-жалда ауыл арасындағы әншейін жарапазаншы ақын атансаң, білмеймін?..

	− Шамхан дос, мені бүйтіп бекерге жаныма. Мен қазірде «Баянтаудың аңызы» атты жаңа дастан жазып жүрмін. Баянауланың жұрт жадында сақталған ескілі-жаңа шежіресін өлеңге айналдырмақпын. Соны біржола бітірген кезде Алматыға апарамын. Сенен көмекті сол кезде сұраймын. Сенің неменеге жарайтыныңды, менің де қандай шабысқа шыдайтынымды сонда аңдаймыз, – деп Шаймардан ақын күш көрсете үн қатты.

	− Бұл ойың маған ұнады, Шаймардан достым. Ал, қане, мына жұрт тыңдаушы, мен сынаушы болайын, дастаныңды естірт! – деп төре жігіт Бекмахан ағасының үйінен домбыра сұратты.

	Баянаула жұртына танымал ақын Шамхан ағасына сәлемдесе келіпті әрі ол Сұлтанмахмұттың немере інісі деген қауесетті естіген соң-ақ Ермұхан да сол үйге баруға анасының тежеуімен әрең шыдап отырған-ды. Енді себеп табылды. Өзі тартып жүрген көне шанақты қолтығына қысып жетіп барсын.

	Ақын жігіт насыбайын іргеге түкірді де, қос ішектің асты-үстін тыңқылдатып, домбыраның құлақ күйін келтірді. Сонсоң «Ау!» деген ащы айқаймен көмейінен қатаң дыбыс шығарып, тамағын кенеп, өзі жазып жүрген дастанның кіріспесі сияқты, кім екенін, ата-бабасын, туған елі мен жері туралы анықтама сипатты шумақтарды шым-шымдап айта бастады. Қырылдауық үні жағымсыздау әсер тудырады екен, сөз нәрі де тереңнен суырғандай әрлі емес, ұйқасының да жадағай тұстары да бар сияқты. Алайда ақын жігіттің төселе келе тарғыл дыбысы жойылып, қос ішектің бебеулеген күмбірі бейберекет дырылдан арылып, дастан ырғағына әуен мақамы үндескен тәрізді, тыңдаушылар назарын бірте-бірте еліктіре бастады.



	«...Бөрібай, Көтеш, Жапар бұрындағы,

	Ел ойлап сөзін алған жырындағы.

	Қабылан, Жәмішбайдың ән-өлеңі,

	Қазына елдің берік сырындағы.

	Елу ән, отыз жеті күй тартатын,

	Қандырған жан сусынын бар тұлғасы.

	Ысқақбай аты шыққан әннің туы,

	Тау жаңғырып, үн қосқан көлдің қуы.

	Шаңқылдап тау бүркіті көкте билеп,

	Толқытқан әні желпіп жасыл нуын.

	Туысы Мұстапаның орнын басқан,

	Жатқа айтып беретұғын жиырма дастан.

	Шөже мен Мұстапаның қасына еріп,

	Дарыған шын ақындық бала жастан...»



	− Уа, не дейді мынау! Ерледің Шаймардан!..

	− Пәлі, сөз жаңа түзелді. Апырау сонда, Ысқақбай дүлділ жиырма дастанды бір кеште даусы сенбей қалай тауысқан? Неткен айтқыштық?! Өй, мынау, соны өз жанынан қосып отыр.

	− Е, әсірелеп айтпаса ақын бола ма? Шабыттың шалығы...

	− Жә, бастауың оңды! Сен өзі елде жүріп ешкі қумай, шынында да, сөз баққан екенсің, құрдас. Сөз саптауың маған ұнап отыр, – деп Шаммұхан да көпшік қоя сөйлеп, досының талабын ұнатқанын аңғартты. – Қане, төпе, ақыным, көмейіңе келген сөзді тежеме...

	Шыға шаппа ақын осы жерде сүрінді.

	− Шамхан, ғапу ет, жеткен жерім әзірге осы. Әлі де жазамын. Мен, тегінде, суырыпсалма ақын емеспін, Сұлтан ағамның үлгісімен өлеңді қағазға жазып шығаруға дағдыланған жанмын... – деді Шаймардан күмілжіген бәсең үнмен. – Келесі жазда келгеніңде дастанымның толық түрін естисің...

	− Бар болғыр, дәмді асты ауызға салып, тәбетің ашыла бергенде таусылып қалғанындай болды мынауың, жырға тойғызбадың.

	− Қайтсін енді бары сол болған соң?..

	− Шала дүниені айтқаны несі?!

	Тыңдаушы жұрт ақын жігітке күйініш айта бастады. Сірә, намыстанды білем, Шаймардан кенет тізесін сарт-сұрт соғып:

	− Әй, жарандар! Егер сөзді қойыңдар, мен сендерге тарихи бір дастанның көкесін айтып берейін. Шамхан досыма сыйлық болсын!.. Әй, Ермұқан жүгірмек, құлағың өлең-жырға түрік сияқты, сен де мұны жадыңа құйып ал. Бұл дастан сенің, мына Шамхан ағаңның ата-тегі туралы һәм біздің ел бұрын-соңды естімеген, баспа бетін көрмеген дүние, – деді желпіне сөйлеп, – жаз бойы мен Семей шәрінде болып, қысқа мерзімді мұғалімдер курсында білім көтердім. Оқуға аса қиналғам жоқ, әдебиет пен тарихтан бұрынғы білгенімді қайыра пысықтау болды. Ал көбірек ынта қойғаным – біздің Баянаула жұрты білмейтін өлеңдер мен тарихи дастандар. Солардың кереметін Ертіс жағасындағы білімдар қаладан естідім, әсіресе Шыңғыстау ауданынан келген мұғалімдерден. Соның бірі емес, бірегейі – «Сабалақ» дастаны.

	− Сабалақ дей ме?

	− Жә, сөзін бөлмеңдер!..

	− «Сабалақты» жырлаған – кәдуілгі Абай ақынның шәкірті әрі жанкүйер досы болған Көкбай молда Жанатайұлы. Бұдан бес жыл бұрын, пайғамбар жасынан асқан кезінде опат болыпты жарықтық, топырағы торқа болсын! Шыңғыстау бөктеріндегі өз ауылында біздің Мәшекең сияқты мешіт-медіресе ашып, жәдит7 жазуымен көп жыл бала оқытқан деседі. Өлеңді де Абаймен жарыса жазып, сол кісінің тәлім-тәрбиесін көріп, төңірегіндегі естияр жұртқа ұстаздық еткен. Мына дастанның оқиғасын Абай хакім беріпті, сен ғана жазасың деп пысықтаған тәрізді. Көкбай ақын дастанды Абай Құнанбай баласының тірі кезінде аяқтап, өзіне тыңдатып, көңілінен шыққан дейді. Мен дастанның «Сабалақ» атанған алғашқы бөлімін ғана жатқа білемін, ал Қасым балалары Есенгелді мен Саржанның шерлі тағдырын сөз еткен екінші бөлімін, Кенесары ханды аспандатқан соңғы жағын да әзірше жатқа айта алмаймын. Бірақ тыңдағыларың келсе дәптерім қонышымда, соған көз сала отырып таңға дейін жырлауға бармын. Ал, ағайын, Сабалақ батырдың ғұмыр тарихын білгілерің келе ме, әлде ас ішіп әлденіп алып бастайын ба?

	− Өй, мынау, бұлдануға айналды. Бір нәрсенің шетін шығарып емексітіп қойып, аяғын бұлдыратуға бұл шебер... – деп әлдекім наразылық білдірді.

	− Сусын іш те баста. Ұнаса таңға дейін тыңдаймыз, – деді Шаммұхан.

	Шаймардан ақынның қоңырқай көзі қутыңдап, домбыраны қайта күйлеп, тарихи дастанның мақамын іздеп, қос ішекті күмбірлетіп отырып, Жанатайұлы Көкбай ақынның беташары жырын шым-шымдап бастады.



	«Қазақтың кеше өткен ұлы ханы Абылай-ды,

	Сірәда бізде енді Абылайдай жан тумайды...»



	...Жаугершіл өлермендігі үшін Қанішер Абылай атанған қазақ билеушісінің мұрагер ұрпағы Уәліге хан тағы тимей, Үргеніш жақта хандық құрған нағашысы Қайыпқа барып бас сауғалағаны там-тұм баяндалып, сол жердегі қалың ел қалмақ шапқыншылығына ұшырап, хан әулеті түгелдей жер жастанғанда, Абылайдың Әбілмансұр есімді қаршадай баласы өзін күтетін құлының жанпида ерлігімен аман қалады. Жетім бала есін білген шағында тәуекелге бел байлап, туған жұртын іздеп жолға шығады. Тарихи дастанның қым-қуыт оқиғасы осындай шытырманды күрмеумен басталыпты. Әлқисса, содан Ұлы жүз Төле биге келеді...



	«...Қой жүні жыртық күпі, сеңсең тымақ,

	Көзіне шашы түсіп кеткен тым-ақ.

	Отырысы сұңқардың балапаны,

	Көңіліне Төле бидің кетеді ұнап.

	Сұрайды аты-жөнін Төле мұның,

	«Бар ма деп әке-шеше, аға, інің?

	Адам болсаң – хан текті, құста – сұңқар,

	Байқасам келіседі соған сының?

	«...Атым да, жөнім де жоқ бір баламын,

	Жұрт кезген жетімдікпен бейшарамын.

	Биеке, сізге айтарлық жөнім де жоқ,

	Атымды сіз кім қойсаң құп аламын.

	Қараша хан ұлымен тең бола ма,

	Берген соң құдай сізді кем болам ба?»

	Биеке, түрім мынау, сыйқым олқы,

	Кісіде мен сияқты жөн бола ма?

	... Алынбай көптен бері шашы да өскен,

	Сабалақ қара тымақ көзге түскен.

	Сапсиып үсті-басы тұрғаннан соң;

	«Сабалақ» мұның аты болсын депті...»



	Шаймардан ақын дастанның оқиғасы ширыққан жеріне жеткізіп, үй иесі ұсынған қымызды мейірлене жұтып, бір тізесін баса, үлкен кісілерше малдас құрып отырған Ермұханның құлағынан тартып:

	− Әй, балақан, ештеңе ұқтың ба? Мына дастан не дейді, Сабалақ деп Көкбай ақын кімді айтып отыр? – деп қарқылдай күлді.

	Бала ақын ағасын емексіте түскісі келген рай аңғартты.

	− Кім болса да, ақын аға, Сабалақ бала тегін жан емес, Төле сықылды үлкен кісіге шу дегеннен жөнін айтпауы – тектілік нышаны, – деп ақынның алдында жатқан дәптердің беттерін парақтады.

	...Дастанды жырлаушының баяндауынша, жетім баланың жетілуі айдан-айға, жылдан-жылға созылып, бойы да, ойы да тез өсіп, өзгеше қылықтар аңғарта бастайды: Төле би әлдеқайдан келе жатып, қойдан шығып, түйе бағып жүрген жалшысының иен далада екі қолын екі жаққа, екі аяғын да жайып жіберіп, қаннен-қаперсіз ұйықтап жатқанын көріп, «Апыр-ай, мына шіркін күндердің күнінде дүниенің төрт бұрышын билеймін деген жора көрсетіп жатыр-ау», – деп шамалапты. Сол күннен былай Сабалақты түйе көздеуден босатып, жылқы бағуға қояды. Сабалақ соқтауылдай жігіт болып, әскери өнердің әдістеріне шыңдалып жүргенінде қару-жарағы сай үш салт аттыға кезігеді. Біреуі Қанжығалы қарт Бөгенбай екен. Қалмақ елінен барымта алуға сайланып, жер шола шыққан батыр Төле биге сәлемдесе барып, қазақтың ата жауының тұрағын сұрайды: «Сабалақ сыбырлайды Бөгенбайға, Мен де құмар жан едім осындайға. Тастама осы жолы, аға мені, Азырақ үйренейін өнер-айла...» – деп бірге аттануға сұранады. Сол сапарда Төле бидің жылқышы жігіті асқан ептілік әрі ерен ержүректік көрсетіп, Бөгенбай батырдың көңілінен шығады.

	Дастан оқиғасы шарықтау шегіне таянып, Сабалақ ауыр өткелектен өтеді. Ақыры қазақ пен қалмақ текетіресінің елеулі кезеңі туады. Осы атыраптағы Өлеңті өзенінің жағасында болған шайқасқа екі жақтан сайланып шыққан қалың қол шепке тұрып, кімді кім алады, Ертіс бойындағы иен жерді, қазақтың атақонысы Ерейментау мен Баянауланы кім иеленеді деген тайталастың жөнін егеулі найза ұшымен, наркескен қылыштың жүзімен шешпек болып, «Сен кім, мен кім?!» дейтін небір ноян батырлардың жекпе-жегімен айыратын қатерлі сәт туады.



	«Қалмақтан батыр шықты бір қасқа атты,

	Батырын мұсылманның көп қиратты.

	Онды алды жекпе-жекте сол тұрғанда,

	Баруға оған қарсы жан шықпапты.

	Қалмақтың батырының асқан жері,

	Кеудесін мұсылманның басқан жері.

	«Ақтабан шұбырынды» қырғыннан соң,

	Бөкеңнің осы болды сасқан жері.

	Бөкеңнің өзі кәрі, сүлдері тұр,

	Соғады егде тартқан кеудесі құр.

	Сабалақ киім шешіп қам қылады:

	«Алла деп бұл сапарға барайын бір».

	Сабалақ аттан түсіп жаяу келді.

	«Апырай» – деп, – жап-жас бала халық көрді.

	«Аллаға, әруаққа бір сиынайын,

	Қол жайып бата берші маған» – деді.

	Байланған жұмыр тымақ, сұр шекпенді.

	Порым жоқ түйе жайған бұрынғы енді.

	Қан жауған екі көзін жауға қарап,

	Алдына падишаның жетіп келді.

	...Қол жайып бата берді Әбілмәмбет,

	Жұрт тұрды «Әмин!» деп, «А, құдайлап!»

	Қолда найза, белінде қанжары бар,

	Жөнелді топтан шыға «Абылайлап»!



	Көкбай Жанатайұлы екі батырдың жекпе-жегін жеріне жеткізе сипаттап һәм өз көзімен көргендей келістіре суреттепті. Айтуынша, қалмақ та адамзаттың бір алыбы, «түр-түсі жыңғылдай қап-қара, қара күшке алғызбайтын нағыз дәу екен». Екі батыр шайқас үстінде сайлап шыққан бой қаруларын түгел сындырып, аттарының да белі бүгіліп, ұзақ алысыпты. Содан бір сәтте Сабалақ ер айласын асырып, құжбан қалмақтың «шұрқылтайына алмас қанжарын бойлатады».

	Көкбай жырлаған «Сабалақ» дастанында одан арғы оқиға қазақ қолының жау шебіне атойлап шабуына ұласады: «Қалмақты шытырлатып қиратады, Тастамай кәрі-жасын қойдай көріп»; сөйтіп, Сабалақтың көзсіз ерлігі рух беріп, қазақ әскері қалың қалмақты Сарыарқа жонынан түре қуып, атақонысына қайыра қондырумен аяқталады.



	«Шақырды Әбілмәмбет Сабалақты,

	Жұрт келіп жан-жағынан қамалапты.

	Көтеріп оң тізесін орын беріп,

	Жігіттен бастан-аяқ жөн сұрапты:

	«Қарағым, неге шаптың «Абылайлап»,

	Босады жүйем қатты ағамды ойлап.

	Туғаның, әке-шешең қай рудан,

	Жөніңді баян қылып айтшы маған?»



	Ақын хикаятты одан әрі шолақ қайырады:



	«Бұл өзі қазақ, қалмақ ерегесі,

	Мұндайда ердің қозар делебесі.

	Аузыма қысылған соң түсіп кетті,

	Абылай – атам аты, мен – оның немересі...»



	Ақ түйенің қарны ақтарылды, Қанішер Абылайдың тақ иесі Уәлінің шапқыншылық заманда ұшты-күйлі жоғалып кеткен жалғыз тұяғы Әбілмансұр тірі табылып, әмбе сол қатерлі шайқас үстінде көзсіз ерлігімен танылып, күні кеше түйе баққан Сабалақ жалшы ел билеушісі Әбілмәмбеттің құзырымен хан тағының мұрагері жарияланып, жас батырға қазақ ханы басындағы тәжін кигізеді. Дастан жырлаушы бұл оқиғаны: «Қайтты елге жұрты шулап ұран салып, Жаңадан сайлап алып падишасын», – деген уәжбен тамамдаған.

	− Апыр-ау сонда, бір кеш айызымызды қандырған батыр бағлан кім болып шықты? Сабалақтың хан ұрпағы Әбілмәнсұр екенін ұқтық. Ал Әбілмәнсұр есімді бізде хан болып па еді, естіген емеспін... – деп үлкендердің бірі күдік айтып еді.

	Кеңкілдей күлген Шаймардан ақын шежіреден еш хабарың жоқ, осыншама маубас болармысың деген кісіше әлгі байғұсты біраз жерге апарып салды да, жұмбақ жайттың мәнісін өзі тарқатты.

	− Сенің соншама күпті болып, жұмбаққа айналдырып отырған кісің – менің құрдасым мына Шамханның жетінші атасы, біздің халықтың қолын аузына жеткізіп, орысқа да, шүршітке8 де еркін бермей, Қазақ хандығының тәуелсіздігін сақтаған, қартаң ағасы Әбілмәмбеттің оң тізесінде отырып, ел-жұртына дегенін істеткен атақты Абылай хан. Бұл турасында Көкбай ақын былай деген:



	«Абылай патша болып таққа мінген,

	Алмаған тіршілікте кегін кімнен?

	Әуелі-ақыр қазақта еш жақсы жоқ,

	Еңбегі бұл секілді елге сіңген.

	Абылай патша болып дүниені алған,

	Қалмаған көңілінде ешбір арман.

	Мың жеті жүз жылында сексен екі,

	Дәл жетпіс бір жасында дүние салған...»



	– деп аяқтады.

	Осы сәтте күтуші жігіттердің бірі есіктен басын сұғып, қонақасы әзір екендігін ескерткен. Шаймардан ақын да әлгіндегі өктем қалпын сақтап:

	− Сабалақтың батырлық хикаяты осымен тәмам болды. Қалған бөлегін жаттап келіп, Шамхан досым қайтқанша тағы бірде айтып беремін... – деп домбыраның тақтай бетін тарс-тұрс қағып, ақын бетін сипап орнынан тұрды.

	* * *

	Сол түні Ермұхан тыныш ұйықтай алмады, кеше кеште тыңдаған дастанның жадында жатталып қалған шумақтарын қайталап, әлденеге мазаланып шықты. Бала қиялы Сабалақ батырға ұқсап Өлеңтінің жайдақ жағасында атойлап жүреді, енді бірде түйе баққан жетімек кейпіне түсіп, оңды-солды қылыш сілтеп, әскери жаттығулар жасайды. Соның бәрінен де жасөспірім қиялын ерекше шалқытқан қарекет – қара күшке салып, тал шыбықтай бұралған жас жігітті қозы-лақтай өңгермек болған таудай қалмақтан әдіс-айласын асырып, қазандай басын жерге шауып түсірген өреннің асқан ептілігі еді. Әрине, өзіне дейін әупірімі әлей он батырды жер жастандырған дүлей күш иесінен қаймықпай жекпе-жекке түскен жас батырдың жүректілігі де бала қиялын одан әрі шалқытқан. «Неткен ерлік, неткен қайсарлық десеңші! Елім деп еңіреген ерлердің бәрі бірдей Сабалақтай болсайшы, бәр-бәрі Сабалақ ердей ептілікпен ата жауды жаусатса етті?!.. – деп те ойға шомған-ды. – Шын-ау, батыр жігіттің ата-тегін қусаң, маған да баба болып шығады. Сабалақ батыр, яки Абылай хан – менің жетінші тізеде тірелетін аруақты атам. Апыр-ай, Шыңғыс хан әулетінен өрбитін төре тұқымы екенімді білуші едім. Ал, атақ-даңқы қазаққа мәшһүр Абылай бабамның мен сияқты жетім өсіп, Төле бидің түйесін бағып жүріп жетілгенін, асқан ерлігімен хан тағына ие болғанын естіген емеспін. Неге? Неге соны Төре ауылының естияр үлкендері маған айтпаған? Өзімнен оқуы озық үлкендер де, Дінше ағам да бұл жайында ештеңе деген жоқ. Түсініксіз кірпият?.. Аруақты Абылайдың тұяғы бола тұрып не себепті мен батыр бабамды жұрттан жасырамын? Ол болса қылыш жүзімен, найза ұшымен ел-жұртын жаудан қорғаған әлей батыр. Жоқ, мақтан тұтып, Абылайдай болмасам да ұқсап бағып, елім үшін мен де бір нәрсе жасауым керек!..»

	Ақырында шым-шытырық қиялға елігіп жатып ұйықтап кетіпті. Содан күн тас төбеге шыққанда бір-ақ оянды. Сірә, әлі де жата түскендей еді, егер анасы тұр-тұрлап қозғау салмаса. Шаммұқан ағасы екі мәрте шақыртыпты. Жалма-жан киініп, бет-аузын шайды да, бір тостаған айранды тауыса ішіп, Тәуке әулетінің қара шаңырағына жүгірді.

	Сөйтсе, қайраткер ағасы көл жағасына серуенге шақырыпты. Жасыбайдың жаяу соқпақ түскен теріскей бетіне емес, ағашы да, қия жартасы молдау күнбатыс жағына қыдырып, бірер шақырым жерге ұзап барып, суға түсті. Одан соң ақ қайраны мол құмдауық жағасында күнге қыздырынып біраз жатты. Ермұхан білімпаз ағасының өзін жолсерікке шақырғанына іштей қоқиланып, қуана ерген-ді. Не үшін сөйткеніне мән бермеген еді. Бір сәтте туысы тың әңгіме бастады.

	− Ермұхаш, Баян мектебінде үздік оқып жүргеніңді естіп қатты қуандым. Қазіргі заман бұрынғыдан өзгеше. Өмір сүрудің бекем діңгегі тиянақты білім алуға байланды. Білімді болсаң ғұмырың да мәнді болмақ, қауымға қадірің артады... – деп сөзді әріден қозғаған ағасы кенет Ермұханға қадала қарап, сәл жымиды. – Сен өзі ән-жырға ерекше ынтызар екенсің, кеше байқадым. Өзіңмен тетелес балалар ойын қуып кеткенде, жыршының қасында тырп етпей отырдың. Ата-бабаң шежіресіне де ынтаң өзгеше сияқты...

	− О, жоқ, ағатай, мүлдем шорқақпын. Небәрі жеті атамды ғана түгендей аламын. Абылай атамнан әрі асып біреуін де айта алмаймын... – деп Ермұхан қынжыла тіл қатты. – Бар білетінім – ұлы бабамыз хан Шыңғыстың Жошы есімді үлкен ұлынан тарайтыны ғана. Жошының біз қай бұтағынан тараймыз? Білмеймін. Сіз өзіңіз неше атамызды тарата аласыз, аға?

	− Сен өзі тарихшы болуға дайындалып жүргеннен саумысың? Өз тегіңді білу – исі қазақтың атадан балаға мұра етіп дәстүрге айналдырған өнегесі. Ал сенің сұрап отырғаның, Ермұхаш, қазақ тарихының әліппесі. Уақыты жеткенде оны да білесің, бәлкім, шежіре түгендеушілердің бірі боласың. Мен саған өзгеше ақыл айтуға шақырдым... – Шаммұхан ағасы қабағын түйіп, өзіне аңтарыла қараған інісіне суық әлпет аңғартты. – Сен, тегінде, төрелер тұқымы екеніңді ұмыт. Бірде-бір өмірбаяндық дерекке Төре ауылында тудым деп жазба. Мысалы, мен қазір туған ауылым Қарағаш деп жазамын. Абылай ханның жетінші ұрпағы екеніңді де ешкімге айтпа. Бұл енді жүрек ділімен түсініп, ішіңде сақтайтын сырың болсын, ұқтың ба?..

	− Пәлі, аға? Біздің ауылдың ересектері «Жеті атаңды білмесең – жетесіз боп өсесің» деп әжуалап отырады. Мен жеті атамды баяғыда жаттап алдым.

	– Ермұхаш, қазіргі өкімет сенің сұлтандық тегіңді бағаламайды, текті атаның ұрпағы екенің ешкімге қажет емес. Ал шыққан тегің тақыр кедей болса – өкіметке сенімді адамсың. Солай, бауырым. Текті атаның баласы болсаң – партия түгілі, комсомолға да алмайды, үздік оқығаның да есеп емес...

	− Сонда мен бұрынғы Ақбеттау болысының 10-шы ауылының сіңірі шыққан кедейінің баласымын деп жазамын ба?

	− Бекмахан аға ес білгелі Зында болыстың жылқысын бақты. Алты ай қыс қоста жатып, мұз жастанып, қар төсеніп жүріп, өкпесіне суық тигізіп, ақыры сол дерттен елуге жетпей опат болды. Осы жайтты өмірбаяныңа бадырайта көрсетуден жаңылма, бауырым. Бұдан сен ата-тегіңді құлдыратып күн көрген шірік ұл болмайсың. Арман еткен оқуыңды түгендесең, елге қадірлі азамат болып шығасың. Ең бастысы, Бекмахан ағай сияқты мал соңында салпақтаумен өміріңді өксітпей, өзің тілеген білім теңізіне сүңгисің...

	− Ұқтым, аға. Ал ата-баба шежіресін қайтеміз?

	Қайраткер ағасы шәкірт інісінің басынан сипап қарқылдап күлді де:

	− Әй, сен өзі алған бетіңнен қайтпайтын қыңыр екенсің, бұл да арғы түптен ауысқан мінез, сірә? Жә, әр нәрсенің өз уақыты болады десем – қанағат етесің бе? Ұмыт та сабағыңды қадағала!..

	Әлденеге қымсынған, әлде қыстыққан балақан орнынан оқтай атылып, сол бетінде айдын көлге күмп беріп қойып кетті.

	* * *

	1931 жылдың басында қазақ даласында колхоздасу науқаны үрдіс жүріп, өлкелік партия комитетінің жауапты хатшысы И.Ф. Голощекин үш жылдық жоспарды бір жылда орындау жөніндегі БК(б)П-ның бас хатшысы И. Сталиннің нұсқауын жеделдетіп жүзеге асыру үшін Қазақстанда зор әбігершілік бастады. Баянауыл ауданы да бұл науқаннан тысқары қалған жоқ. Белсенділері көбірек болды ма, кім білсін, «көгенде қозы, өрісте бұзау қалмасын» ұраны басқа аудандарға қарағанда бұл өңірде жедеғабыл жүрді. Нәтижесінде, күні кеше ірі байларды тәркілеуден әупірімдеп аман қалған орта дәулеттілер ғана емес, бірер сиыры, оншақты ұсақ малы бар Бекмахан отбасы сияқты кедейлер де қамтылып, бала-шағасына күнкөріс жасап отырған азын-аулақ малын ортаға өткізіп, колхоз атанған ұжымдық шаруашылықтың қара қазанына қарап қалды.

	О да көппен бірге көрген дүрмек дер еді, сол көктемде Бекмахан шаңырағы ауыр қазаға тап болмаса? Өз қатарының алдына шығып, жаңа өкіметтің қызметіне ілігіп, әкесі шаңырағын ертеден жайлаған күйзеушіліктен құтқарады деген үмітін қайта тұтандырған Дінше жиырма үш жасты енді ғана толтырған шағында қос өкпесін қабындырған дерттен опат болды. Өткен қыста үйленіп, түтін түтеткен. Амал қанша, нәресте сүйіп те үлгерген жоқ, көктей орылды...

	Сол жазда он жеті жастың шебіне қадам басқан Ермұхан ШКМ-ның жетінші басқышын бітірген-ді. Одан әрі не істеу керек амалы бозбала жігіттің жатса-тұрса ойынан кетпей, күн сайын басын қатыратын болды. Алты жыл қол үзбей оқығанда алған білімі кәдеге аспайтынын жасөспірім жігіт білетін-ді. Ал бас көтерер азамат ұлынан айырылған шерлі анасының ертелі-кеш қайталайтыны бір ғана уәж: «Көп оқу біздің шаңыраққа жақпады, Діншені жастай алып ұрған жегі құрт – ұзақ оқудың салдары. Жүрек қыжылын басар ағы жоқ қалаға бармайсың, Ермұхан. Марқұм болған ағаңа ұқсап оқу қуам дегенді доғар! Ал қайтсем де кетем десең – омырауымды сауып, қарғыс айтамын. Қырда қалып, алты жыл оқыған оқудың ризығын іздейсің. Мына қу тірлікпен тайталастан мен әбден шаршадым, құртақандай қарындасың Қамияны, мені де мына қазаны ортақ колхоздан құтқарып, аудан орталығына көшір...»

	Діншенің қазасы ақыл-есін езіп, әбден діңкелетіп кеткен сорлы ана келе-келе гөй-гөйді түрлентіп айтатын болды: мынау Сәния сорлының кінәсі қанша, сүйіп қосылған күйеуімен бір жыл да бірге бола алмай қапылыста айырылды; келер жылдың көктемінде, ағаңның жылын өткізген соң әмеңгерлік жолымен жеңгеңе үйленесің; бұл қалқамның жібектей жұмсақ мінезі де, биязы жүріс-тұрысы да, көзі қарақты жанды селт еткізгендей әдемі көркі де маған ұнайды... Ермұхан ештеңе естімегенсіп үйінен безе бастаса: «Әй, Ермұхан жүгірмек, жаспын деген сырғытпа сөзді маған естіртпе, әкең маған он алты жасымда үйленген, айтқанымды істейсің!..» – деп ертелі-кеш ызыңдап мазасын алады.

	Не істеу керек? Осы сауал қайда барса да алдынан шығып, тұрмыс тауқыметінен қажыған бозбаланың сілесін қатырды. Күндердің күнінде басын қатырған мезі ойдың жай-жапсарын жан досы Бәкірге ескертті.

	− Неден қиналып жүргеніңді білемін, достым. Меніңше, қалаға кету керек, тіпті бірге кетейік. Семейді алыс көрсең, ұрымтал жердегі Керекуге барайық. О да біз үшін – үлкен шаһар, табан тірер оқуды содан да табамыз, – деп Бәкір ойға қонымды ақыл айтты.

	Ақыры, солай етпек болды.



	Зейтін АҚЫШЕВ, «Асыл азамат», естелік, 1970 жыл:

	«1931 жылдың тамыз айының аяқ шені болса керек, районода жалғыз отыр едім, өрімдей-өрімдей үш жігіт кіріп келді. Алдыңғысы – дембелше бойлы, көзі бақырайған, ерні дүрдигендеу, мұрны жұдырықтай қара. Жасы мен шамалас. Семейде оқиды екен. Оның соңында – талдырмаш қараторы. Үстінде көнетоздау сұр пенжек. Байқаймын, өзінікі емес, үлкендеу адамдікі, бойына қонбай қолқылдап тұр. Сөйтсе де көйлегінің жағасын сыртына шығарып қойыпты. Ең соңындағы – бойында қырып алар еті жоқ қызылшақа шикіл сары. Көгілдір көзін жыпылықтатып, екі жеңімен мұрнын кезекпе-кезек сүртіп қояды.

	Дембелше қара үстел жанына жақындады...

	− Мына екі балаға Семейде оқуға жолдама керек, жолдас.

	− Мұның тәртібін білмеуші едім... – дедім.

	− Бере берсейші. Бізді құлақтың баласы деп тұрсың ба? – деп ортада тұрған талдырмаш қараторы дүрсе қоя берді. Ал шикіл сары жорта күлімсіреп, маған ұмсына қарады.

	− Үшеуміз де осы ауданның тумасымыз. Мен осындағы ШКМ-ны алдыңғы жылы бітіргенмін. Семейде оқимын. Мына екі бала биыл бітірді. Екеуінің оқуға түсуіне көмектеспек едім. Қолдарында районодан қағаз болса, оқуға түсу оңайырақ болады... – деді ересегі.

	− Аты-жөндерің кім?

	− Мен Қылыш Бабаевпын9. Мына бала – Ермұхан Бекмаханов. Ал анау... (Қылыш оны да атады. Бірақ аты-жөнін есіме түсіре алмай отырмын).

	Қылышты естуім бар, «Бабай қожаның Қылыш есімді баласы оқу соңында жүр, қаршадай кезінен үлкеннен артық сөйлейді» дегенді ауылға келген сайын еститінмін, өз әкем де айтып отыратын.

	‒ Жарайды, – деп, шегіншектеп тұрған екеуіне жолдама жазып бердім. Не деп жазу керектігін жете білмеген соң Қылыштың өзі айтып тұрды10...»



	Сөйтіп, Ермұханды тығырыққа тіреген мәселе жайына қалып, Бәкір Қазыханов екеуі қыркүйектің жаңасында Қылышқа еріп, Семейге аттанады...





Екінші тарау




	«Не жазды Бәпіш анам, қарындасым,

	Қарагөз бүлдіршіндей Қамияшым?

	Жазмыштың жазуы сол деседі,

	Қалдырған қар астында ғазиз басын?!»

	Е. Бекмахановтың дәптерінен





«ҚАЗІР ӨЗІҢ ТІРІСІҢ, КЕШКЕ ЖАҚЫН БАРМЫСЫҢ, БІЛЕМІСІҢ КҮНІҢНІҢ БҮГІНГІДЕН АРҒЫСЫН?»11





1


	Облыс орталығында бірер жыл оқып, жол-жоба біліп қалған Қылыш Бабаевтың онда-мұнда сүйреуімен екі дос келген бетте-ақ рабфак12 аталатын, оқуы кемшін жастардың білім деңгейін көтеретін екі жылдық курсқа ілікті. Одан ілкіні таңдап-талғауға сайын даланың бозбала жігіттерінің шама-шарқы жетпеді. Қала тұрғындарының тұрмысы қырдағыдан да сорақы сияқты: көшеге шықсаң − қайыр сұраған адамдардан аяқ алып жүре алмайсың; солардың дені – дала қазақтары...

	Күншығыстан терістікке қарай жайылған қаланы қақ жарып ағатын Ертіс өзенінің кең қолтық жағасы жетпеген бе, тұрғын үйлері мен кеңсе ғимараттары бірі біріне иық тірей әрі мінгестіре салыпты. Дені қызыл кірпішпен өрілген терезелері мен қақпалары даңғарадай кең, қаңылтыр шатырлары да түп-түгел көк-жасыл түске боянған. Ең ғажабы, Баяндағыдай әр жерге шашылмай, қаз-қатар жарысқан, оқтай түзу көше түзеген, көз сүріндіргендей әдемі үйлері де көп. Қылыштың айтуынша, Семейдің даңқын шығарған сауда-саттығы соңғы жылдары азайып, мемлекет қарамағына көшкен ұсақ өндірістері қалт-құлт жағдайда. Көңілге дәт бір жаңалық – Ертістің сол жағалауында бірді-екілі жаңа өндірістер салына бастапты. Солардың бірі – Кеңестер Одағындағы ең алып ет комбинаты болмақ алып құрылыс ірге көтерген, бірақ ат шаптырым ауласына дала қиырынан келіп жатқан төрт түлік мал некен-саяқ... Қалайда Ертіс атырабындағы қыруар жер мен елге ие, бұрынғы бес ояздан құралған губерния орталығының қазіргі күйі арба сынбас, өгіз өлмес тірлікте екенін баянауылдық екі жас келген бетте-ақ аңғарды. Бір тәуірі, пойыз жүреді, Сібірден келетін темір жол өзен үстінен салынған жаңа көпір арқылы Алаш қаласын13 жағалай өтіп, түстікке бет түзеген.

	Екі дос тап болған жұмысшы жастар мектебі Семейдің әкімшілік орталығына ұрымтал Татар слабодкасы аталатын тұсына жайғасқан: оң жағалаудағы жайдақ алаңға татар мен қазақ көпестері бірнеше көше түзеп, қаңылтыр шатырлы, қызыл кірпішті, кілең екі қабат тас үйлерді қаптата тұрғызған орамында; мектеп үйі сыртынан қарағанда жұпыны сияқтанғанмен іші кең, үстінде алты бөлме, астында асхана мен жатын жайлары бар...

	Мектепке қабылданғандар астыңғы бөлмелердегі кең кереуеттерге екі-екіден бастасып-аяқтасып жатады, одан нәумез қалғандары төсек-орнын құшақтап, үстіңгі қабаттағы оқу кластарына барып ұйықтайды. Бөлмелерде оқу орнына лайық мүліктер жоқ, ортаға ұзын сәкі, бет тақтайы қиқы-жиқы үстелдер қойылған, қабырғаның тақтаға ұқсаған жалпақ табақ шегеленген. Пән оқытушылары соның бетіне алгебраның есеп шарттарын жазып, химия мен физиканың заңдарын түсіндіретін формулаларды жыпырлата тізіп тұрып сабақ өткізеді. Рабфактың оқуы Баян мектебінен өзгешелеу: бір апта бойы әлгі формулалар мен шым-шытырық есептерді дәптеріңе көшіресің, келесі аптада соларды қайыра пысықтайсың. Оқулық жетіспеудің салдары. Курс бағдарламасы әдейі солай жасалған ба, әлде бұл да қайткен күнде көкөрім жастарға бірдеме үйретудің амалы? Өйткені екі жылда ғылым негіздерін меңгерген рабфак тыңдаушысы үлкен қалалардағы жоғары оқу орындарына емтихан тапсырып, өздері таңдаған институт, университеттерге түсуге құқық алады. Техниканы атша меңгерген инженер боласың ба, әлде адам дәрігері мамандығын қалайсың ба, орта мектептер мен техникумдарға ұстаздық етуді жөн көресің бе?.. Қалайда бұл курстан ғылым негіздерін жете танып, ауылдық мектепте шала-пұла білгеніңді қайта пысықтап, жадыңда бұлыңғыр боп қалған гәптерді бекітіп шығасың. Сабақ беретін мұғалімдердің айтуынша, екі жылғы ауыр азапқа шыдасаң – жоғарғы оқу орнында ғылым шыңын меңгеруге аса қиналмайсың...

	Мектеп тыңдаушылары асты осы үйде ішеді: ертеңгілікте, таңғы сағат жетінің шамасы, бір кесе сүтсіз шай мен бір тілім нан; түскі ас сағат бірде беріледі – сұйық көже мен екі тілім нан; кешкілікте − шұңғыл ыдысқа жұғын болғандай екі-үш қасық сұлы қойыртпағы. Түскі ас пен кешкілік қорек бірге берілетін күндер де жиі болады. Көше кезіп, мешіттер мен шіркеулер маңайында қайыр сұраған, иә күресіндегі сүйек-саяқты талғажау еткен бейбақтарға қарағанда өздерінің жағдайы әлдеқайда көнтерімді екенін курс тыңдаушылары жақсы біледі. Сондықтан да қарамы елу шамалы тыңдаушының қайсысы болсын пешенесіне жазылған осы ризықтың үзілмеуін бір жалғыздан жалбарына тілеп, бар назарын оқуға жұмсап, содан да айырылып қалмауға тырысып бағады. Ал оқу бағдарламасын жүргізуші ұстаздар турасында шағым айту күпір сөз болар еді. Білімге ынтық Ермұхан осы мектепке тап болғанына дән риза. Баянауылда естіп-білгені желік көңілдің құмарын басуға ғана жарап, қансонарда көкжал іздеп шығып, қоян алып қайтқан аңшының тоятындай әншейін дүниеге айналды. Семейге келгелі ол білім теңізіне емін-еркін сүңгіп, айдын көлдің шортан жүзген тереңіне бойлағандай тәнті сезімнен арылған емес. Соның бәрін көкейіне тақ-тұқ құйып беретін ұстаздары қандай десеңші! Шетінен білікті, шетінен білімді жандар. Оқу орыс тілінде жүреді. Оқытушылары – қазақ, орыс пен татарлар.

	* * *

	1932 жыл жылнамаға еніп, ақпанның саршұнақ аязы Семей тұрғындарын қыспаққа алған ызбарлы күндерде облыс орталығының кең көшелерінде шұбырған жаяу босқындар қарамы ерекше молайып, ас сұраған аш тобырлар легі қарға адым жер жүргізбейтін болды. Бейшаралардың ұсқыны адам шошырлық. Көбінің жүріп-тұруға халі жоқ, соңдарынан ерген бала-шағаның сұрқы мүлдем сорақы. Кейбірі ағашқа сүйеніп тұрады да, кенет жалп етіп құлайды. Наурыз туа солардың қарамы бұрынғыдан да көбейді. Қары ери бастаған шалшықта серейіп жатқаны бейбақтардың кәперіне кіріп шықпайды. Енді бірі сүлдерін сүйретіп алға жүре түсіп нан сұрайды. Ештеңе тимесе де қолын созған қалпы үміт жетелеп алға жүре түседі...

	Бірде курсанттар есік алдында күншуақтап отырғанда жаяу босқындар тобынан бір бозбала жігіт көшедегі қарағашқа сүйеніп, қалт тұрып қалды.

	− Мына сорлыда жүрерге хал жоқ. Қазір құлайды, сірә, татар дәмі таусылған, – деді тыңдаушылардың бірі.

	− Сірә, бізден бірдеме дәметіп тұр...

	Ермұхан ағаш түбінде сілейіп тұрған жас жігітке барып, екі тілім нан ұсынды. Кешкі қорегі еді. Сірә, замандасының өлеусіреген халіне дәті төзбеген тәрізді. Ана бейбақ нанды апыл-ғұпыл жұта бастады. Әлден соң көзі бақырайып жан-жағына жұтына қарады да, мұрттай ұшты. Көмекке ұмтылған ересек жігіттердің бірі бейбақтың көзін ашып, әрлі-берлі қарап: «Бітті татар дәмі. Сенің наның көмейінде кептеліп қалып, тынысын біржола жапты білем. Бекер бердің. Ертеңге дейін өзің де енді аш жүресің...» – деп басын шайқады.

	Ертеңгілікте құлаған шерменделер кешке дейін жатады. Өлік жинаушылар арық-тұрақ көлігімен ілбіп жеткенше ешкімнің мәйітте жұмысы болмайды. Ең қиыны, күн озған сайын, әсіресе мезгіл көктемге ауғанда Семейдің құм көшесінде сұлап жатқан мұнақыптар тіпті көбейді. Қала халқы көрмегенсіп өте шығады, бірде-бірі неден демейді. Төрткүл дүниені бейғамдық жайлаған, дүйім жұрттың тіл-аузын буып, мақұлыққа айналдырғандай бейтараптық...

	Рабфак тыңдаушылары да бұрынғыдай көшеге шығудан қалды, аш-арық босқындардан сескенеді. Күн сайын еститіні – «өлтіріп кетіпті», «жабыла тонапты», «кісі етін жейтіндер көбейіпті» дескен жантүршігерлік қауесет. Естулерінше, аш жұрт мың-мыңдап іргедегі Алтай өлкесіне кетіп жатыр. Семейдің көпшілік жиналатын алаңдары, палуан күрестіріп, әндетіп, гармонь тартып, кернейлетіп, сырнайлатып, домбыра күмбірлетіп ойын-сауық қыздыратын, қала қазағы мен қыр адамдары қауышатын қымызханалар сауыққой дәстүрінен айнып, өлілер қабірханасына ұқсаған.

	Курс тыңдаушыларының қомақты бөлегі шалғай ауылдардан келгендер еді, елде қалған ата-анасының, етжақын туыстарының беймәлім тағдырын қамыға ойлап үһілеуді жиілетті. Бәрі де жергілікті белсенділердің әлімжеттік әрекетімен қолындағы азын-аулақ малын колхозға өткізіп, ортақ қазанға қараған мүшкіл жағдайын біледі. Ортаға алынған мал өткен жаз бен күзде қалаға айдалып қасапханаға түсіп, Ресейдің орталық қалаларына, жер-жерде ірге көтерген өндіріс ошақтарына жөнелтілген. Ау, сонда қырдағы қалың ел күнкөріс малынан айырылған соң немен күн көреді? Шиеттей бала-шағасына ас-суды қайдан алады? Бұл турасында билік басындағылар ойланбаған.

	Көшпелі тұрмыс кешкен, сол тірлікті ғасырлар бойы машық еткен қыр елін ұжымдық шаруашылыққа бейімдеп, бірер айда отырықшы етеміз, бір жылда жаңа өмірге көшіріп, жаппай теңгермеші қоғам – социализмге жеткіземіз десіп ұрандаған, тізеге салып мәжбүрлеген әпербақан саясат қандай ниет-пиғылдан туған? Жүз отбасын бір жерге жинап, киіз үйден «қала» тұрғызып, көше түзеп, коммуна тәртібіне көшіріп, бір қазаннан ас ішкізіп, әндетіп барып жұмыс істеу ақырында жаппай босуға әкелді. Ортаға түскен қайран мал рәсуаға ұшырады, өгіз де емес, сиыр мойнымен айдалған жер өнім бермеді. Күллі қазақ даласын аштық жайлады. Амалы құрыған аш халық өндірісі бар қалаға жетуге тырысып, атамекенін тастап, басы ауған жаққа қаңғуға ұшырады. Солардың қаншасы діттеген жеріне жетті, қаншасы иесіз далада ит-құсқа жем болып, көмусіз қалды?

	Баянауладан жаяу шұбырған босқынның алды наурыздың бас кезінде темір жолы бар Семейге де жетіп, бірақ мұнда да пайыздап тұра алмай, ішкі жаққа ауа бастады. Курс тыңдаушыларының бірі жантүршігерлік жаманат естіпті: қойны-қонышы мал мен аңға толған ақар-шақар Баянаулада, күні кеше Төртуыл ауылдары мен қалың орманшы, қозғанға14 құтты қоныс болған жұртта тігерге тұяқ қалмаған; дені көмір ошағы Қарағандыға ауыпты; ал Ертіс жағасына ұрымтал ауылдар Кереку арқылы Славгородқа, енді бір тобы Семейге ауған; ауданның әкімшілік орталығы Баянауылдың өзінде де азық-түлік тапшылығы сезіле бастаған; ал станица іргесіне қоныстанған қазақ ауылдарының халі мүшкіл деседі; көпшілігі жан-жаққа босып кетіпті-міс...

	Бұл хабар Ермұхан мен Бәкірдің ақыл-есін есеңгіреткені сонша, түн ішінде шошып оянып, үй-ішін дауыстап шақырып төсектен дүрліге тұратын шатасуға тап етті. Оқу да зиындарына қонбайтын болды.

	Екеуі дәрігерлік техникумның дәрі-дәрмек бөлімінде оқитын, өздеріне қарағанда еті тірі досы Сәлкен Суханбердинге барып:

	− Бүйткен оқуы құрысын, естияр азаматпыз, Баянға барып, ауыл-аймақтың аман қалғанын қалаға жеткізейік... – десті.

	− Жөн сөз. Тек қалай барамыз, немен жеткіземіз? Аяқ артар күш-көлікті қайдан аламыз? – деді Сәлкен.

	− Ойбай-ау, сонда қол қусырып қарап отырамыз ба? – деп Ермұхан досын жаналқымға алды. – Мен өзім ішқұсадан азып, Ертіске қойып кетуге дайын жүрмін. Шешем мен қарындасымнан айырылсам − одан кейінгі тірлік қызығы маған қажет емес?!

	− Әй, жігіттер, бекерге ақыл тауыспаңдар, Семейде зиялы бір жерлесіміз бар. Том университетінің дәрігерлік факультетін тәмамдаған, Баяндағы, Қарқаралыдағы ескі емханада сырқаттарды емдеген ірі дәрігер. Шығыс Қазақстан облысының15 денсаулық сақтау бөлімінің меңгерушісі Асылбек Сейітов деген ағамыз, Баянауыл болысының қазағы. Мен ол кісіні Баянда дәрігер болған кезінен білемін, әкеммен дос болған, мына оқуға да сол кісінің ақылымен іліктім. Сол ағайға барайық... – деді Сәлкен. Сәлкен баянауылдық дәрігердің пәтерін де біледі екен, жексенбі күні «Ассалаумағалейкум, аға!» деп, Қылыш Бабаев бас болып жарыса сәлем беріп, төртеуі де Сейітовтің алдына жетсін. Бітімі салбыраңқы үлкен мұрнының үстіне ілген көзілдірігі шаңырақтай, шынысы да өзгеше қалың, сонымен-ақ кескін-келбетін айрықша маңғаз етіп көрсетіп тұр. Асылбек Жұманұлының сөзі де, өзі де келісті адам екен. Баяндағы көрсеқызар жұрт бұл кісіні жөпшеңді адаммен сөйлеспейді, мейілінше паң, өйткені Сәдуақас Мұсаұлы Шормановтың жалғыз ұрпағы, Омбы гимназиясын бітірген Нәфиға сұлуға үйленген, ал Шорман бидің тұқымы аттылы кісіні ауылы маңынан жүргізбейтін, атыңнан түсіп, жаяу бармасаң – салт атты жүргіншіні ұстатып алып, сабап жіберетін одағай әдетке ертеден үйір деген сықылды қауесет айтатын-ды. Сол лақапты шәкірт жігіттер де естіген. Сөйтсе, паңдығы әншейін сөз екен. Үй иесі жас жігіттерді жатырқаған жоқ, хал-күйлерін тәптіштей сұрады. Сөз сүреңі ел жағдайына ауысқан соң Асылбек дәрігер тұнжыраған қалпы:

	− Менің білетінім сендерді шошытқан хабардан артық емес, жігіттер. Бұл енді бағы ашылмаған біздің халыққа баяғы «Ақтабан шұбырындыдан» кем емес нәубет. 1723 жылғы босуда халқымыздың қақ жартысы, бір миллион адамы жоқ болған деседі. Соның кемтігі өткен ғасырдың аяғында толған сияқты еді. 1897 жылғы санақтың дерегі менде бар, бес миллион деңгейге әупірімдеп іліккенбіз. Мына нәубеттен қаншасы аман қалады, оны енді бір жалғыздан өзге кім біледі?.. – деп аз-кем тарихқа ойысты да, тура сөзге көшті. – Жастар, Семейден бір шақырым ұзап ешқайда шықпаңдар, иен далада сенделіп жүрген босқын қазақты сендер құтқара алмайсыңдар, өздерің мерт боласыңдар...

	− Ағатай-ау, сөйтсе де бірдеме істеу керек қой. Үкіметтен көмек сұрап, арыз жазсақ қайтеді? Бір емес, жүздеген шәкірт, тіпті мыңдаған кісіге қол қойғызып, Мәскеудің өзіне жолдаймыз! – деп Қылыш пен Ермұхан қыжыр сөзге басып еді.

	Асылбек Жұманұлы басын шайқады. Бозөкпе шіркіндер бірдемені бүлдірер деп шошығаны анық, үнін қатайтып, «Өйтуге болмайды, болмайды!» деп, өзі отырған орындықтың арқасын бірер мәрте нығарлай ұрды.

	− Не істейміз, ағасы? Шара не?

	− Қазіргі міндет – қайткен күнде мына апаттан аман қалу! Өйткені кімде-кім аман қалса, ертең-ақ шаңырақ иесі болып, жоғалтқан жақындарының орнын толтырады. Бұл жайында атаң қазақ: «Орнында бар оңалар!» деген... – Бұдан арғы ақыл-кеңесін дегдар зиялы үзіп-үзіп, қинала естіртті. – Өзін қазақ санайтын әрбір пенде, мейлі қызметкер, иә шәкірт болсын, мына апаттан қарақан басын сақтап әрі босуға түскен исі қазаққа қолынан келген көмегін аямауы шарт, балалар... Мен өзім қалаға сүлдері құрып жеткен бейкүнә жандарды ауруханаға алғызып, әр жерде асхана ашқызып, дәрігерлік көмек ұйымдастырып, әртүрлі қам-қарекет жасаудамын. Әлбетте көңілім соған көншімейді, бірақ мың босқынның жүзіне, иә онына көмек беріп, адам санатына қоса алсам – мұратыма жеткенім деп білемін... Бұл – бір. Екінші, осы үйдегі Нафиға әпкелерің Семейге әрең жеткен аш жерлестеріне қалайша көмектесіп жүргенін білесіңдер ме? Қолында жасауымен бірге келген бірқанша қымбат заттар бар еді: алтын жүзік, сағат, сырға, шашбау және қаншама асыл бұйымдар; аш-арық босқындар Семейге ағылғалы Нәфиға солардың қаншасын «Торгсиннің» айырбас ләпкесіне өткізді, соған тиген талонға азық-түлік алып, аш мүскіндерге үлестірді. Әрине, өзін іздеп үйге соғатын, әкесі Сәкен ағайдың16 есімін атап келетін қаржастардың17 талайына сөйтіп қол ұшын берді. Қолындағы талоны таусылғанда «Торгсинге» қайта барады... Өз басым, жастар, мұны да аш-арыққа нақты көмек деп білемін. Екеуара жалғыз қызымыз бар, есімі – Роза, мұра ретінде соған ауыспақ асыл дүниенің таусылғанына мен де, әпкелерің де титтей қынжылмаймыз. Мәселе – ел-жұртымыздың аман қалуында. Сендерге де, жастар, айтар кеңесім осы, туған халқыңа жүрек ділімен адал болыңдар!..

	Естияр зиялының ақыл-кеңесі көкейіне қонғанмен, алыстағы үй-ішін ойлап жан-жүйесі елжіреген жігіттер Асылбек Сейітовтің үйінен енжар көңілмен жүдеп шықты.

	Еңсесі түсіп, не істерін білмей мәңгіп жүрген Ермұхан жаяу базар төңірегіндегі құлағы түрік білгіштерге барып, баянауылдық танысын кездестіріпті. Одан, сірә, жайсыз хабар естіген білем, жатағына сүлдері құрып әрең жетіп, төсегіне сылқ құлайды. Бәкір жалынып-жалпайып: «Өй, саған не болды, естіп-білгеніңді айтсаңшы!..» – десе, Ермұхан жауап қатпай теріс қарап жатып алады. Түні бойы үһілеп, әлдекімді іздеп елегізіп шығады. Ертеңгілікте сабаққа тұрмайды, етпетінен бүк түскен қалпынан аумайды. Тіл-ауыздан қалған әрі ұйықтамайтын дертке ұшыраған, екі-үш тәулік бойы нәр сызбаған шәкірт айналасындағы дүниеге бейжай қалыпта міз бақпай жатыпты...

	Оқу озаты, белсенді комсомал атанған шәкірттің мына жатысы ақыры насырға шапты: Ермұханның ас ішпеген, бедірейіп үнсіз жатқан оғаш қылығын әлдекімдер өкіметке наразылыққа балапты; демек, ол социализм қоғамын едел-жедел құрмақ болған бәлшебек партиясының кемеңгер саясатына қарсы; шын ниетін жасырған, пиғылы жат адамның әрекеті – мынасы? Олай болса? Комсомолдан аластап, рабфак курсынан да қуу керек!..

	− Ойбай, мынауың шатақ іс! Неден шатастың? Ең құрығанда не болғанын, неге сөйткеніңді айтып істесең еді?!..

	Бәкір шыр-пыр етіп жалынса да, Ермұхан безерген қалпынан өзгермеді. Бір нәрсенің шалығы соққан кісіше тісін ырситып, басын шайқайды да, кенет көз жасын көлдетеді. Тек ләм-мим деп тіл қатпайды.

	Бәкір де түңіліп, досының есі ауысқанына сене бастады...

	Содан бесінші күні, түс ауа рабфак орналасқан қызыл үйге ақ халат киген екі-үш адам кіріп келіп, неше күнгі аштықтан әл-қуаты азайып, ақыл-есі де тұмандана бастаған шәкірт жігітті әлдеқайда ала жөнеледі.

	О күнде ат жеккен арбамен жүретін «Жедел жәрдемнің» соңынан ілескен Бәкір досының Семейдің жергілікті қазақтары «Тау үсті» дейтін шеткергі тұсындағы, айналасы биік дуалмен қоршалған ауруханаға тап болғанын көргенде, не істерін білмей тұрып қалады. Әрине, қорған ішіне кіре алмайды. Содан сүлдерін сүйретіп дәрігерлік техникумның Ертіс жағасындағы жатағына жетеді. Сәлкен Суханбердинді орнынан тауып, болған жайды естіртеді. Сол бетінде екеуі облыстық денсаулық сақтау бөліміне келеді.

	Асылбек Жұманұлы Төре ауылының жас жеткіншегі ойда жоқта тап болған қасіреттің жай-жапсарын біледі екен. Айтуынша, сол ауылдың жұртында қалған үлкен-кішіден бұл фәниде тірі қалғаны – некен-саяқ, өйткені қар ери бастаған кезде ауыл адамдары Керекуді бетке ұстап жолға шыққан, бірақ бірде-бірі Ертіс жағасына іліге алмаған, қай жерде опат болғаны белгісіз, сол шерменделердің бірі – Бекмахан марқұмның бәйбішесі Бәпіш пен бүлдіршін қызы...

	− Сол жаманатты Ермұхан естіген. Дүниедегі ең жақын, ең сүйікті адамдарынан айырылған хабарды бейжай қабылдау оңай ма, мұндай зұлымдыққа қарсылықсыз төзу де екінің бірінің қолынан келмейді... – деп қинала сөйлеген мосқал дәрігер қабағын түйді.

	Ауыр қайғы шынында да жас жігіттің ақыл-есін буып тастаған, дәрімен ұйықтатып, бірер апта емделген соң ұйқысы түзеліп, ас ішуге де тәбеті ашылады. Алайда физинститут аталатын аурухананың дәрігерлері науқастың өкпесін де кінәрат шалғанын анықтайды...

	Екі жылда айналасы тып-типыл болып, отбасынан сопиып жалғыз қалғанын сезіну − буыны қатпаған бозбала үшін ауыр соққы. Тас қараңғы түнде ұйқысы қашып, әрлі-берлі аунап жатады да, шашы тақырлап сыпырылған жалтыр басын жамылғышқа тығып алып тежеусіз өксиді. Дыбысын шығармай қыстыға булығып, опасыз дүниеге лағнет айтады. Осы нәубетті қолдан жасаған өкімет адамдарының да сыбағасын аямай береді. Оның соңы өзін сыбауға ауысады: «Оқу қуып неге кеттім туған үйімнен, Жасыбайдың шабақ балығын ауласам да, Қарағаштан құр ұстасам да шешем мен құртақандай қарындасымды асырайтын едім ғой...» деген ащы өкінішке ұласады. «Жарық дүниеге шыр етіп келгелі тартқан бейнеті аз ба еді? Құртақандай Қамияшымның жазығы не? Қу медиен далада жер жастанған шерменделерден менің нем артық, жападан-жалғыз сопиып жүріп кімге керекпін?..» – деген уайыммен де өзін-өзі мүжумен болады.

	Жатса-тұрса жанын жеген ауыр қайғы текке өтпеді. Көктем шуағын қызықтап аурухана ауласына шықса-ақ, басы айналып, отырған жерінде құлап қалатын болды. Ыстығы көтеріліп, қатығы жасық көжеге де зауқы соқпай, не ішіп, не жегенін айырмайтын әлжуаз халге жетті. Фтизиатр дәрігердің айтуынша, жас жігіт өкпе дертінің «каверна» аталатын ауыр түріне ұшыраған. Одан айығу үшін күшті тамақ, саф ауа, қазақтың дару қымызы керек... Екі айдан астам уақыт аурухана төсегінде байланып жатып ем алды. Өкпедегі тесіктің аузы бітеліп, қақырықпен түсетін қан тыйылды. Демек, жас дене ауыр сырқаттың бетін әрі қаратқан. Көңіл шіркін де көк дөнен дерсің. Жан дүниесі біршама сергіп, күнге қарай бой түзеген өсімдік бүршіктері сияқты, айналасына сергек қарай бастаған дегду күндердің бірінде медбике келіп, науқас жігітті өзі жатқан физинститутың бас дәрігерінің екінші қабаттағы кабинетіне шақырды. Сырқаты бері қарағалы емдеуші дәрігердің көңіл күйін тәптіштей сұрап, өкпесін де жиі тыңдап, айрықша қамқорлық көрсетіп жүргенін Ермұхан сезетін-ді. Жұмбақ гәптің себебін ол бас дәрігердің кабинетіне кіргенде білді.

	Сөйтсе, өзіне қамқорлық жасап жүрген Асылбек ағасы екен.

	− Ал, бауырым, халің нешік? Қайтсем де алам деп келген бір ажалдан аман қалдың білем, – деді Асылбек Жұманұлы кабинетте оңаша қалған сәтте жас өреннің шыр жүгіре бастаған өңіне қадала қарап. – Рақметті маған емес, достарыңа айт. Сырқаттанып қалғаныңды маған олар дер кезінде хабарлады. Ал сені аяғыңнан тік тұрғызған доктор Елизарьев – менің ескі досым, Том шәрінде бірге оқығанбыз18, өкпе ауруының ірі білгірі.

	− Сөзіңізге құлдық, ағасы. Мен тап болған ауыр жағдаят – достарым түгілі дұшпанымның басына тілемейтін кесапат. Тірі жүрсем – ерте ме, кеш пе, маған көрсеткен қамқорлығыңызды қайтарамын, Асылбек аға...

	− Мен дәрігерлік парызымды өтедім, маған қарыз емессің... Ал өкпеңдегі ауыр кінараттан айыққың келсе, Ермұхан інім, екі нәрсені есіңде ұста: біріншісі, емдеуші дәрігеріңе имандай сеніп, қолданған емін бұлжытпай қабылда...

	− Қабылдады деп біліңіз, ағасы.

	− Екінші, күйректікке түспе. Өзіңе сен! «Өзіңе сен, өзіңді алып шығар, еңбегің мен ақылың екі жақтап» деп Абай дана да бекерге айтпаған. Сен тап болған қиын ахуалды бүкіл халық басынан кешіп отыр. Күйректікке салынып, өмірден түңілу – саған әлі ерте. Сен енді өзің ғана емес, бұрнағы жылы осы аурудан көктей орылған Дінше ағаң үшін, биылғы апатта жер жастанған анаң мен бүлдіршін қарындасың үшін де өмір сүруің қажет! Ұқтың ба, өмір сенен сырт айналса, сен де оған: «Ал не істейсің маған?!» деп қарсы тұр.

	− Бұған да ойландым, аға. Өмірге құштарлығым жетеді!..

	Дәрігерлер қауымының жетекшісі Ермұханның бетіне жымия қарап:

	− Рабфактың жетекшісімен де сөйлестім. Оқуың ақсамайды... – деді де, жігіттің қолын құшырлана қысты. – Есеп пәніне жүйрік дейді, оқуға ынтасы күшті деп мақтады сені. Қысқасы, қоңыр күзге дейін курс бастығы кеңшілік беретін болды. Ал оған дейін мына сырқаттан әбден оңалу керек!.. Ертең жоқ, бүрсігүні жатағыңа менің атшым барады. Киім-кешегіңді сайлап, әзір отыр. Ол сені Ауыл бекетінің іргесінен біздің денсаулық бөлімі ашқан курортқа апарады. Онда қымыз да, сүт те бар. Қоңыр күзге дейін сол жерде ем аласың, қарағай шайырынан түзілетін озонға бай ауаны ертеңгілікте тоя жұтып өкпеңді шынықтырсаң, соған қайратың мен сенімің қосылса, Кох таяқшасынан біржола құтыласаң.

	− Мынауыңыз жақсы болды-ау, ағасы. Розаңыздың қызығын көріңіз! Басқа сөз аузыма түсер емес...

	− Жә, жә. Әл жиып келесің де, Ермұхан шырақ, рабфакты адақтайсың. Түптің түбінде халқыңды еңбегімен сүйсінтер үлкен азамат болып шығатыныңа кәміл сенемін, бауырым!..

	− Ақтаймын, ағасы, ақтауға тырысамын.

	* * *

	Қоңыр күзде Семейдегі оқуына қайтып оралған Ермұхан өзімен бірге оқығандарды аса қиналмай қуып жетті. Тек бір ғана өкініш: Бәкір досы жалғызсыраған ба, жаз ортасында рабфактан құжатын қайтарып алып, Керекуге тайып беріпті. Естуінше, сол шәрде ашылған қысқа мерзімді мұғалімдік курсқа орналасыпты, сөйтіп, ұстаздыққа жеткізетін төте жолды таңдаған. Ал өзі? «Ауыл» курортынан келген бетінде Асылбек Жұманұлының үйіне сәлем бере барған. Университет тәмамдаған зиялы емес пе, оның да ақылы: «Қысқа курстар жас адамға тиянақты білім бермейді, жүре оттаған құр аттай саяқ болып шығасың. Нағыз терең білім − университет пен арнайы институттарда. Жас күніңде ғылым бұлағынан мейірің қанғанша сусындауың қажет, Ермұхан қарағым...» − деді.

	Солай істеді. Білімін жетілдіретін жұмысшы факультетінде қыс бойы үзбей оқып, 1933 жылдың шілде айында ойдағыдай тәмамдап, тиісті куәлік алды.





2


	Түркістан-Сібір теміржолының алқам-салқам вагонымен екі тәулік изеңдеп Алматыға жетті. Бейтаныс қаланы жаяу аралап, кешке қарай темір жол айлағына қайтып келді. Қол жүгін жастанып отырып, көз шырымын алар орынды содан тапты. Бірі келіп, бірі кетіп жатқан жүргіншілердің аяқ суытар залында ұйықтаудың азабын тартып, түні бойы неше мәрте оянып, зықысы шықты. Ақыры, күн шыға тұрып, кешегі қыдырыста жөн-жосығын біліп алған ҚазПИ ғимаратын бетке ұстап, қалаға жаяу тартты. Жарым сағатта Пролетар көшесінде орныққан оқу орнының ауласына жетіп, көлеңкесі мол шоқ теректің іргесіне жайғасты.

	Көздеп келгені − осы институт. Қазақ педагогика институтының Алматыда 1928 жылы ірге теуіп, содан бері автономия мектептері үшін жоғары білімді ұстаздар дайындауға кіріскенін білетін-ді. Рас, осы шәрде ҚазПИ-ден бір жыл кейін ашылған университет те бар – институттан ілкі жоғары оқу орны. ҚазМУ-ды бітіргендер мектеп қана емес, пединститутқа сабақ беретін әмбебап мамандар даярлайды. Тек университеттің оқуы бес жыл. Қалтасы бос, тарыққанда сүйенер ағайыннан жұрдай Ермұхан сияқты жалғыз-жақыбай жігіт үшін бұл – елеулі гәп...

	Таңғы сағат сегізге таяғанда өзі аяқ суытып отырған ағаштың қасынан институт ғимаратына қарай асыға адымдаған адамдар легі жиіледі. Дені – ересек жандар. Өзі құралыптас жас жігіттер мен қыздар да өте бастады. Солардың қызылды-жасылды киімін, әсіресе үлкендердің әр адымын санап басқан маңғаз жүрісін қызықтап отырған Ермұхан кенет өзіне тесіле қараған аққұба өңді, жұқалтаң денелі жігітке қарай ұмсына түсіп, қалт тұрып қалды. Анау да бес-алты қадам ұзап барып, әлдене ойына түсті ме, артына қайырылып, өзіне тағы да қарады. Ермұхан да сол сәтте:

	− Пәлі, Дихан аға, танымай тұрсыз ба? Мен Діншенің інісі Ермұханмын! – деп қатты дауыстап, құшағын жая ұмтылды.

	Дихан ағасы бірақ құшағын қапелімде аша қоймады. Қасына арсалаңдап жетіп келген жас жігіттен шошынғандай әлпет танытып:

	− Қой, қой, шырақ! Діншенің бар туысы үрім-бұтағымен былтыр нәубет болды деген. Сен, шынында да, Ермұханбысың, әлде?..

	− Ой, ағасы, не деп тұрсыз? Сіз – Дихан аға Әбілев болсаңыз, мен – Бекмаханов Ермұханмын. Сіз, сірә, қақас естігенсіз, мен тірімін, міне, алдыңызда тұрмын...

	− Ой, айналайын Ермұхаш, жаңа таныдым. Бар екенсің өмірде, қуаныштымын, кел құшағыма! – деп Дихан ағасы бас салып, жас жігітті бауырына тартты.

	Ермұхан Семейден кеше келгенін, ҚазПИ-ге түспек ойын айтты.

	− Түсемін десең, несі бар, түсесің. ҚазПИ-дің бір факультетінде оқисың, бұл енді күллі Қазақстандағы атақты оқу орны... Осы жерде күт мені, жарым сағатта қайта шығамын, ешқайда кетпе! – деп Дихан ағасы өктем сөйлеп жүріп кетті.

	Әлден соң қайта оралған Дихан Әбілев жас күнінен тай-құлынай тебісіп, Семейдің ауылшаруашылық техникумында бірге оқыған жан досы Діншенің артында қалған жалғыз інісін қамқорлыққа бөлеп, алдағы өміріне бағыт-бағдар сілтеуді өзіне борыш санаған тәрізді, Ермұханды қолтықтап алып, институт орамына ұрымтал жердегі көк базарға ертіп келді де, түстігі молдау шайханаға шақырды. Сонда ас ішіп отырып жеделдес жерлесінің шерлі хикаятын тыңдады.

	− Жарайды, Ермұхаш, маған кездескенің көрім болды, иншалла, жолың оңғарылады екен. Ал оқуың турасында ойланайық, асықпа. – деді. – Мен өзім де Алматыға тұрақтап, өлең әлемін айналсоқтап жүрмін. Бұл жақта тұрмыс күйтім онша емес, қызмет табылады, ең қиыны – баспана, оны да көресің, бір орыстың тауық қорасындай сарайын уақытша паналап отырмыз...

	Дихан ағасының ойлануы бірнеше күнге созылды. Оқу аңсап келген жігіттің шыдамы түгесілуге айналды. Оның үстіне өзі киімшең қонақ болғалы үй иесінің қабағы жазылмай, қақпадан ішке аттаған сайын: «Сен басұрман қашан кетесіңді?» қадала сұрайтын болды. Бұл да намысқой жігіттің көңіліне дақ салды. Ал кетейін десе – барар жері, басар тауы жоқ.

	Көңіл күйі қарадай қоңылтақсыған бір кеште Дихан ағасы өзін қинап жүрген жүрекжарды ойын естіртті.

	− Ермұхаш, менің мақсатым – саған жақсылық жасау, сол себепті бір гәпті ескертуді үлкендік парызым деп білемін. Орталау мектепте тыңғылықты оқыдың. Рабфакты да жап-жақсы бітірдің. Демек, ҚазПИ-дің ең мықты факультетіне қиналмай түсесің. Таңдаған мамандығыңды да ойдағыдай меңгеріп кетеріңе де сенімім мол... Сөйтсе де мен бір нәрседен қорқамын: бұл шәрде біздің баянауылдықтар аз емес; солардың бірі сенің оқуға түсіп, ел кәдесіне жарауға ұмтылған игі талабыңды көре алмай, түп тегіңді қаза ма деген күдіктен арыла алмай, қапыда қиналып жүрмін.

	− Сөзіңіздің жаны бар, Дәке, – Ермұхан да басын изеді. – Семейде де солай, Әбікей Сәтбаев ағай да сол күншілдіктің салдарынан түрме дәмін татып, ақыры Қазақстаннан жылыстап, қырғыздарға кетіпті-міс. Маған туған інісіндей қамқорлық жасаған Асылбек ағайдың да сыртынан сөз айдаушы баяндықтар аз емес. Үлкен кеңсені он жыл бойы тапжылтпай басқарып отырған беделі сөз емес, сонда тағар кінәсі – атақты шонжар Шормановтардың күйеу баласы...

	− Сен, тегінде, мен айтып отырған гәпке түсінікпен қара, Ермұхаш. Саған да сақтану керек! Мен сенен Алматының оқуын қызғанбаймын, күндердің күнінде бір сойқан: «Мұның арғы тегі – хан тұқымы, комсомолға өтерде соны жасырған...» – десе, сорың қайнайды, жақсы оқитының, байларға жалшы болған кедейдің баласы екендігіңе ешкім құлақ аспайды, институттан да, комсомолдан да айдап шығады. Өздеріңмен құдайы көрші Шөкінің Шапығы, менің жан досым, сен сияқты тақыр кедейдің баласы Тәшкенттегі САИТИ деген жап-жақсы техникалық вуздың екінші курсына жеткенде, баяғы шынжыр балақ Тұрсынбай байдың ұрпағы деген жаламен оқудан қуылып, бір жыл болды, комсомолға мүшелігін қайтара алмай әуре-сарсаңда жүр. Ол енді сенен гөрі ширақ, жер көрген, жөн-жоба білетін, үш-төрт жас үлкендігі бар саяқ жігіт...

	− Сонда маған не істе дейсіз?

	− Ресейдің орталық қалаларының біріне барсаң қайтеді? Тегінде, олар білімге құштарлығыңды ескереді. Бұл сөзді мен туған ағаң Дінше марқұмның атынан айтып отырмын, Ермұхан!..

	− Ойбай-ау, Ресейге кім жібереді мені?

	− Наркомпросқа бар, Одақ институттарына жолдама беретін штаб сонда. Бағаларың жақсы, сіңірі шыққан кедей екендігіңе басып, комсомолға мүшелік билетіңді көрсетсең болды...

	Келесі күні Ермұхан Қазақстан АКСР-інің Халық ағарту комиссариатына барып, жолдама сұрады. Біршама кешігіп барыпты, Мәскеу, Ленинград, Воронеж сияқты үлкен қалалардың іргелі оқу орындарынан Қазақстанға бөлінген орыннан ештеңе қалмапты. Мосқал жастағы ер адам алдындағы жұқалтаң папканы әрлі-берлі ақтарып:

	− Бекмаханов жолдас, бір-ақ орын қалыпты... Тампоп қаласында өте күшті мұғалімдер үнстөті бар, ал Тампоп – ішкі Ресейдің әйбат қаласы. Тарих пакүлтетіне барасың, шорт пәбери! Аузың салулы жігіт екенсің. Жатағы бар, көп-көрім істепендия төлейді. Салулы төсек, ақшалы оқу! Айда, давай, арыз жаз...

	Ермұхан не істерін білмей басын сипады. Тамбовтың қайда екенін біледі, оған Мәскеу арқылы бару керек. Ресейдің қара топырақты, орманды өңірлерінің бірі. Алайда шеткергі қалада ірі оқу орны болады деп сірәда ойлаған емес.

	− Өй, сен, немене кіржиіп тұрсың? Жауабыңды қазір айт, ертең келемін десең – бұдан да құралақан қаласың... – деп комиссариат қызметкері Тамбов институтындағы жалғыз орынды өзі үшін сақтап отырғандай төндіре сөйледі.

	− Ағай, Тамбовқа жететін менде қаражат жоқ. Тұл жетіммін...

	− Жол қаражатыңды біздің комиссариат көтереді, оған саспа!

	− Біршама ойланып, түс ауа келсем қайтеді?..

	Комиссариат шенеунігі алдындағы папканы тарс жауып, оқыс мінез аңғартты.

	− Бармаймын десең – зорлық жоқ. Куәлігіңдегі жап-жақсы бағаларыңды ескеріп, бұл жігіттен бірдеме шығар деп... жаным ашып, ұсынып тұрсам, о несі?!.. Баласың әлі. Айда, бар, сөз бітті! Ертең мен сенімен бүйтіп сөйлеспеймін...

	Ермұханды шайтан түртті, әсіресе үстел басындағы отағасының «Баласың әлі» деген кекесіні шымбайына батып қыбыжықтап тұрды да:

	− Жарайды, ағасы, келістім. Тамбовтың дәмі тартып тұрса, амал қанша, – деді.

	− Келіссең, «Тампоп үністөтінің тарих пәкултетінде оқығым келеді..» деп арыз жаз.

	Ермұхан арыз жазып, отағасына ұсынып еді. Комиссариат нұсқаушысы аяқастынан айран-асыр қуаныш білдірді.

	− Әй, жігітім, орысшаң күшті екен. Мынадай күшті орысшамен Мәскеу уніберситетінде оқитын жігіт екенсің, жазуың да әдемі!.. Әттеген-ай, өткен аптада келгеніңде мен сені тұп-тура Мәскеудің нөмір бірінші оқуына жіберетін едім. Нешауа, Мәскеу де сенен қашпайды, ал Тампоптың оқуы осал емес. Жұмыс аяғында қайыра келесің, жолдамаңды наркомның қолымен бекітіп, жол ақшаңды да әзірлеп қоямын, саспа, бәрі де ойдағыдай болады...

	Халық ағарту комиссариатының жолдамасын қолына алған күннің ертеңінде Ермұхан Алматы-Мәскеу пойызына билет алды. Айлаққа шығарып салған Дихан ағасы бір дорба жолазық әкеліпті. Вагонга кірген соң қамқоршы жерлесі қыбыжықтап отырып, қолындағы екінші буманы ашты.

	− Ермұхаш, менде қазір тұрақты табыс жоқ, қол қысқа дегендей... Қысы қатаң орыс жеріне кетіп барасың, кеуде тұсың жылы жүрсін деп, жылы күртешемді әкелдім. Денсаулығыңды күт, айналайын, туған елге үздік дипломмен қайт! Дінше ағаң оқуға үздік еді, бізге қарасын көрсетпей озық оқитын. Ал хош, жақсы інім, амандығыңды білдіріп хат жазып тұр...

	Дихан ағасы көзіне жас алып, Ермұханды бауырына тартып, қаттырақ қысты.

	− Ой, Дәке, ана жолы сізді көргенде Дінше ағамды көргендей қатты қуандым. Баянауылдың ШКМ-ында оқып жүргенімде бір жолы сабақ үлгерімімді тексеріп, бағаларың кілең бес екен деп басымнан сипаған едіңіз. Енді міне, тағы да сөйтіп тұрсыз. Сеніміңізді ақтауға тырысамын, аға!..

	* * *

	Бесінші тәуліктің соңында Ермұхан Мәскеуге ілігіп, темір жол бекетінде бірер тәулік түнеуден соң Еділ бойына бекініс ретінде XVII ғасырда тұрғызылған орыс қаласына әупірімдеп әрең жетті.

	Алыстан дақпырты зорайып көрінген ескі қала бірақ жас жігітке ұнаған жоқ.



	(Бұл жайында тарихшы ғалым: «Мәдени-рухани жөнінен Ресейдің өркениетті озық қалаларынан көш кейін қалған. Пединститутта дәріс оқыған оқытушылар одан-бұдан құралған, кейбірінің білім деңгейі Семейде өзімді оқытқан ұстаздарымның маңына бара алмайды...» – деген пікірді әр кезде айтып жүріпті. Сірә, сол себептен де Ерекең бертінде ықшамдап жазған өмірбаян деректеріне Тамбовта оқығанын көрсетпеген. Ал жоғары білім алуды сол қалада бастаған).



	Еділге құятын Цына өзенінің жағасына салынған қалада 1897 жылы небәрі 48 мың тұрғын болыпты; солардың қарамы біздің жігіт оқуға келген кезде 70 мыңнан сәл-пәл асқан; негізінен ауыл шаруашылығы өнімдерін өңдейтін шәрде жеңіл өнеркәсіп салалары ғана өркендеген; соған орай тамбовтықтардың білім-танымы шамалы, Қазан төңкерісіне дейін орта дәрежелі небәрі екі оқу ұясы жұмыс істеген. Ермұхан тап болған педагогика институты 1930 жылдардың басында шаңырақ көтеріп, оқу жүйесі қалыптаспаған, оқытушылар қарамы да толық іріктелмеген жөнең жағдайда сабақ бастаған. Ал тарих факультеті сол жылы ашылыпты, сірә, тарих пәнінен сабақ беруді қалаушылар аз болған, небәрі 17 студент оқыған. Соларды да КСРО Халық ағарту комиссариаты жер-жерге жолдама таратып жинауға мәжбүр болған. Қазағарком қызметкерінің жел сөзбен арбап, өзін тездетіп жөнелтуінің де сырын Ермұхан Тамбов институты орналасқан ескі гимназия ғимаратына тап болғанда бір-ақ білді...

	Ат жалын тартып алыстан келген соң не істейді, төзуге тура келді. Бір тәуірі, шағын қаланың басшылары өздеріндегі жалғыз институтқа игі ықыласпен қарайды екен, оқу ғимараты, жатақханасы, студенттер асханасы да айтарлықтай оңды. Әмбе мал мен егін шаруашылығы, көкөніс өсіру кәсібі ертеден өркендеген қаланың азық-түлікпен қамтамасыз етілуі жөндем. Тап осы жағдаят – 1932 жылдың аштығын көрген Ермұханға Тамбовтың тоқ күйті теріс болған жоқ. Тек туған елінен шалғайлығынан ғана запы шекті: студенттің мардымсыз стипендиясы жол шығынын көтеруге жетпеді; шәкірт жігіт жазғы демалысты осы қалада өткізіп, жұмыс істеп, тапқан-таянғанын үсті-басын бүтіндеуге жұмсады...

	Сөйтіп жүріп екі жылдың қалай өткенін сезген жоқ.





3


	1935 жылдың оқу жылы басталған күзде РСФСР-дың Халық ағарту комиссариаты Тамбов пединститутының тарих факультетін жауып, үшінші курсқа көшкен 17 студентті және екінші курста оқитын соншама шәкіртті Воронеж педагогика институтына ауыстыруға шешім қабылдаған. Осыдан-ақ Тамбов институтында тарихшы мұғалімдер әзірлеудің төмен деңгейде болғанын аңғару қиын емес.



	Воронеж қаласының іргесі 1585 жылы қаланған. Дон бойындағы казак-орыстарды Азов теңізі аймағынан мезгіл-мезгіл шабуылдап тұратын Қырым татарлары мен Ноғай ордасының жауынгер қосындарынан қорғау үшін Воронеж өзенінің жағасына, соның Донға құяр кең сағасына ту баста бекініс ретінде тұрғызылған әскери қалашық тез өркендеп, XVII ғасырда аса ірі сауда-саттық және өндіріс орталығына айналады. Сірә, соған ерекше қарқын берген екінші себеп – Бірінші Петр патшаның 1695-1696 жылдары әйгілі Азов жорығына аттанарда екі жыл бойы осы мекенде тапжылмай отырып, кеме зауытын салғызып, Азов флотын жасақтағаны түрткі болған. Қауырт өскен қалада 1711 жылы Азов, ал 1725 жылдан былай Воронеж губернияларының әкімшілік орталығы орныққан. XIX ғасырдың екінші жартысында тартылған темір жол оны Мәскеумен, Дон бойындағы Ростов қаласымен (байырғы Ростов емес) жалғастырған. Воронеждің экономикалық қуаты содан былай жедел дамып, мәдени-рухани өсуіне жағдай туады. Қазан төңкерісіне дейін бұл шәрде жоғары дәрежелі білім беретін екі оқу орны болған. Ал Воронеж мемлекеттік университетінің іргесі 1918 жылы қаланыпты. Балтық бойындағы Тарту университетінде ұстаздық еткен (Эстон елінде XVI ғасырда ашылған) бір топ білікті ғалымдардың, әсіресе математика, тарих, филология факультеттері оқытушыларының осы қалаға топтап көшірілуі де жаңа білім ошағының жылдам нығаюына түрткі болған. 1930 жылдардың басында бұл қалада 8 түрлі жоғарғы оқу орны болыпты: 1913 жылы ашылған ауылшаруашылық институты, технология, техника, құрылыс инженерлерін, орманшыларды дайындайтын, дәрігерлік және педагогика институттары жұмыс істеген; бұларға қоса арнайы кәсіби білім беретін 12 техникум кәсіби мамандар даярлаған. Воронежде сол жылдары 67 мыңнан астам жастар кәсіби білім алумен шұғылданған.

	1934 жылы КСРО территориясын әкімшілік жаңа жүйеге топтау жүзеге асқанда Воронеж қаласы облыс орталығы болып жарияланған. Бұл да білімдар қаланың Кеңестер Одағының аса ірі білім, мәдениет және ғылыми орталықтарының бірі болып қалыптасуына жол ашқан. Сол жылдары онда бірнеше театр (драма және опера-балет, жас көрермендер және қуыршақ), филармония, бес мұражай және ғылыми ірі ұжымдар болған. Төңкеріске дейін бұл қалада Ресей империясының ең ірі баспаханасы жұмыс істеген. Ғылыми-санақ, тарихи басылымдардың дені осы қаладан жер-жерге тараған. Мысалы, Қазақ даласын XIX ғасырдың соңғы шерігінде жан-жақты зерттеуші, санақшы ғалым, профессор А.Н. Щербина басқарған ғылыми экспедицияның 13 том жиынтық еңбегі де осы қалада жарық көрген.



	Тарихы қордалы, ғылым мен білім ошақтары бірінен бірі асқан қаланың көшесіне шықса, Ермұхан зиялы жандарды топтап кездестіретін болды. Кей уақ өзін жұпыны киіз үйден еңселі зәулім сарайға тап болғандай сезініп, «Мұндай білімдар қалада оқу – сирек кездесер оқиға!..» деп айран-асыр шаттанады. Шынында да, шәкірт жігітті өзі оқитын пединституттың тарих факультетінің оқымыстылары қайран қалдырды: бірінен бірі асқан білгір; дәріс оқығанда үстел үстінде қаттаулы тұратын қалыңдығы кірпіштей ғылыми кітаптардың бетін сирек ашады; есіктен сөйлей кіреді де, қоңырау дауысы естілгенше неше түрлі тарихи оқиғаларды жатқа соғып, Еуропаның да, гректің де, Күншығыстың да, Ресейдің де, Рим империясының, ерте дүние скифтарының да ескілі-жаңа тарихын жүйелей баяндап, жадыңа құйып береді. Семинар сабақтары үстінде дәрістен ұққаныңды пысықтау басталады. Бұл болса әр студенттің танымы мен ұғымы сынға түсетін сындарлы сәт. Бір ғажабы, дәріс оқушының пікірімен келіспесең – өз ойыңды тарихи айғақтармен бекітіп, жасқанбай жеткізуге еріктісің...

	Воронежде жолықтырған білімі сұңғыла оқытушылардың төресі, сірә, Ян (Янес) Яковлевич Зутис болса керек. Мәскеу университетінің қоғамдық ғылымдар факультетін тәмамдаған соң ол Халағарком жолдамасымен Воронежге келіп, жаңа университеттің тарих факультетінде ұстаздық еткен. Естуінше, ол кісі Ресей империясының XVIII ғасырдың бас кезінде Балтық бойын түпкілікті иемдену үшін жөткір әскездікпен және пәрменді түрде жүргізген отарлау саясатын жан-жақты зерттеп, осы өңірде тұратын литва, эстон, латыш халықтарының өз тәуелсіздігі жолындағы жанқиярлық күресінің тарихын егжей-тегжей баяндайтын үлкен еңбек әзірлеуде.



	(Я.Я. Зутистің «XVIII ғасырдағы Остзей мәселесі» атты сүбелі еңбегі 1950 жылы КСРО-ның Мемлекеттік сыйлығына ие болған. 1946 жылы Ян Яковлевич Латвия университетінде профессор болып еңбек еткен, 1951 жылы Латвия КСР-інің Ғылым академиясының толық мүшесі, екі жылдан соң КСРО Ғылым академиясына корреспондент-мүшесі болып сайланған).



	Латыш помещиктеріне жалданумен күнелткен батырақтың отбасында туған Ян Яковлевичтің жоқ-жітік жандарға қол ұшын беріп, қайырымдылық жасауға құлшынып тұратын мейірмандығын шәкірттері жиі пайдаланған. Тегінде, ол солардың ортасында жағы сидиған жүдеу түрімен де, жұпыны киімімен де оқшауланып тұратын әрі өзіне дәріс үстінде неше алуан күпті сұрауды жиі қоятын азиат Ермұханға айрықша көңіл бөлген. Мейірман Ян Яковлевич кейде оған жымия қарап: «Бек (Воронежде бірге оқыған орыс жастары Ермұханды осылай атаған), жүр біздің үйге! Қыпшақ даласының таусылмас хикаятын жаңғыртып, ата-бабаңды еске түсірейік..» – дейді білем. Аш құрсақ студент қымсынса да бас тарта қоймайды. Өйткені білімдар ұстазбен кофе ішіп отырып, туған даласының тарихы туралы әңгімелесу – ол үшін әрқашанда ғанибет іс. Сол күнде қырық жастың қырқасына көтерілген жігіт ағасы Ян Яковлевич – тарих қана емес, қоғамдық ғылымдардың қай саласына болсын жүйрік ғұлама. Ең ғажабы, ғалымның ынтызар көңілі Қазақстан мен Орта Азия халықтарының Ресейге бағыну тарихының шым-шытырық шиырына да барлау жасаудан кетәрі емес. Ал елгезек шәкірті бұл тарихтың әліппесін жадына тоқып, рақатқа бөленеді. Әлбетте, латыш ғалымы зерттеп жүрген өз елінің тарихымен бұл мәселенің бірсарынды екенін, Ресей империясының өз иелігін батыс шебі мен шығыс шекара есебінен кеңейтуге ынталы болғанын жақсы біледі...

	− Неге сен, жас жігіт, қазақ халқының тарихы әлі жазылмаған дейсің? Тарихсыз халық болмайды, демек, қазақта да тарих бар. Сірә, сендерде соны бір жүйеге түсіріп, ғылыми саралап, тарихи даралап жазатын нағыз зиялы болмаған. Кешегі половцылар, сендерше қыпшақтар, мейлі ол Алтын Орда, Ноғай ордасы, тіпті Қырым хандығы болсын, орыс кінәздерінің иелігіндегі үлкенді-кішілі қалалар мен елді мекендерге ғасырлар бойы көз аларта қарап, Мәскеуді де бірнеше мәрте өртеген. Балтық бойын мекендеген литва кінәздерімен де әскери одақ ұрып, орыс жасақтарын талай мәрте күйрете талқандаған. Менің айтып отырғаным, Бек достым, орыс шежірелерінде қара сиямен жазылған шынайы тарихи оқиғалар. Жә, сонда, сендерде билік құрған хандар болмаған ба? Болған. Қазақ хандығы атанып, өзбектер құрамынан бөлініп шыққанда, сірә, бұл – XV ғасырдың орта кезі, қазақ ұлысын Шыңғыс хан әулеті билеген. Меніңше, шетел ісі министрлігінің архивтерінде қазақ хандарымен жазысқан ресми хаттардың қозғаусыз жатуы хақ. Олай болса?..

	Зутистің алдына ас-су қойып, әңгімеге де қарық қылатын ұзақ сонар сұхбаттарында айтылатын оқиғалар үшінші курс студенттеріне Ресей тарихы жайында күн сайын екі сағатқа созылатын дәрістерінде де сөз болады. Рюриковтер мен Романовтар тарихын егжей-тегжей баяндап тұрып, кенет ол шәкірттеріне бағдарлай қарап:

	− Ал, жастар, Ресейді билеушілердің арғы-бергі тарихын қалыңдығы кірпіштей 12 том етіп, түп-тұқиянына дейін түк қоймай ақтара жазған Николай Михайлович Карамзин халық тарихы, тегінде, мемлекет тарихымен бірге түзіледі дейді, бұл – даусыз ақиқат! Әсілі, қандайда мемлекет тарихы сол жұртты билеушінің ғұмыр жолынан, ата-бабасы шежіресінен оқшауланып жеке-дара жазылмайды. Сондықтан да «Ресей мемлекетінің тарихын» толғаушы ғұлама Карамзин Рюриковтердің, Романовтардың орыс халқын билеген дәуренін ғұмыр сүрген ортасымен бірге қарастырып, алып империяның түзілуіне ерекше еңбек сіңірген Иван Үшінші, Петр Бірінші, Екатерина Екінші тәрізді тарихи тұлғаларды даралап көрсетіп, сол кездегі тарихи оқиғаларды архив қоймасынан молдап суырып, орыс жұрты ғасырлар бойы жыр еткен әфсана-былина, аңыз-лақап, тарихи ән-жырлардан да неше түрлі айғақты аста-төк көшірген. Әмбе ол өзіне дейін В.Н. Татищев, М.М. Щербатов және басқа тарихшылар қотарған тар жол, тайғақ кезеңдерде әрқайсысы дербес кінәздік құруға тырысқанын сыни көзбен талдап, Ресей тарихына тың көзқарас енгізген. Нәтижесінде, орыс мемлекетінің тарихы Батыс Еуропа елдерінде қалыптасқан даму, өсу, бірігу кезеңдерімен бір деңгейлес болып шықты. Білгір тарихшының көп жылдық еңбегі күллі адамзат қауымы мойындаған Ресейдің шынайы Тарихы болып танылды. Кінәздер шежіресі де ақыр аяғында орыс патшаларының ғұмырына тарихи жанасып, бір ізге түсті... – деп профессор Зутис 12 том ғылыми еңбектің мән-жайын, тарихи бағасын да аз сөзбен тұжырымдап түсіндіреді.

	Сүйікті профессордың терең мағыналы ой-пікірін жадына құйып отырғанда Ермұхан қиял жетегіне түсіп, өз елінің әлі күнге дейін жазылмай келе жатқан, қазақ халқын XIII ғасырдан беріде билеген Шыңғыс тұқымдарының да ата шежіресі қазақтар үшін жұмбақ қалпында қалып, хронологиялық жөнінен де әлі күнге дейін бір ізге түспегенін қамыға ойлап шат-шәлекейі шығады.

	«Айталық, мен өзім бала күнімнен жеті атамды жаттап өстім. Төрелер тұқымының естияр ересектері, тегінде, ата таралымын Қазақ хандығы құрылған жылдарға дейін де санап бере алады. Естуінше, кейбір зиялыларда сол шежіренің толымды нұсқалары сақтаулы-мыс. Соларды бір ізге салып, ғылыми жүйелеп, Карамзин сияқты бүкілхалықтық тарихи мұраға айналдыруға болмай ма? Қазақтың үш жүзін билеген хандар ғұмырына Карамзинше қарасаң – біздің халықтың ұлт болып қалыптасу тарихын ап-айқын көруге болады. Мысалы, Абылай атамның хандық құрған кезеңі өңкей бір алыс-жұлыс, көрші отырған үлкенді-кішілі жұрттармен жер үшін сыпыра талас, сайып келгенде, соның бәрі – қазақ жерін, соған қоса халқымыздың біртұтастығын сақтаудың амалы. Олай болса, бұл – қазақтың XVIII ғасырдағы айшықты кезеңі... – деп те қиялдайды.

	Көкейін тескен өзекті ойын студент жігіт ұстазына түсіндіріп, не істеу керектігі турасында ақыл-кеңес сұрайды. Ян Яковлевич Дала тұрғындарының ғұмыр жолының бұралаңы көп ескі тарихынан хабары жеткіліксіз болса да, соны түбегейлеп білуге ынтызарлық аңғартқан елгезек шәкіртінің кілтипаны мол сауалынан жалтарған жоқ. Ағынан жарыла өз топшылауын естіртті.

	− Зерделеп қарасаң, жарқыным, орыс тарихының бедерлі ізге түскен жылнамасы бір-ақ ғасырда, яки адамзат қауымы күні кеше басынан өткерген XIX ғасырда жазылған. Сөйтуге мұрындық болған Карамзиннің «Ресей мемлекетінің тарихы» кітабының 12 томының соңғысы 1829 жылы жарыққа шықты. Ал екінші сом тұлға Сергей Михайлович Соловьевтің «Ерте заманнан бергі Ресей тарихы» деп кең мағынада атаған, 29 томнан тұратын сүбелі еңбегі 1851-1879 жылдар аралығында жарияланған. Таңғаларлық оқиға! Ал, Бек шырағым, үшінші зор еңбекқор, орыс тарихшысы Василий Осипович Ключевскийдің сол ғасырдың 70-90-жылдарында Мәскеу университетінде оқыған «Орыс тарихының курсы» деп атаған дәрістері ше? Кейіннен бұл еңбек те бірнеше том болып жарияланды. Міне, көрдің бе, небәрі бір ғасырда білімпаз үш ғалым Ресей тарихын бірінен соң бірі жарыса толғап, үшеуі де бір ел тарихы болса да, бірін-бірі қайталамай, әрқайсысы туып-өскен жұртының ғұмыр жолын ерте заманнан бастап өздері өмір сүрген уақытқа дейін түгендеп, саралап та, даралап та жария еткен. Бұл болса өркениеті озық елдің зиялы қауымы туғызған, ғылымда феномен, яки «таңғажайып ерлік» аталатын ерекше құбылыс һәм өз Отанын сүюдің тамаша үлгісі. Сондықтан, Бек достым, асықпа. Сенің Қазақстаның қазірде Кеңестер Одағының тең құқықты республикалары қатарында қарыштап өсіп, қауырт өркендеу жолына түсті. Туған еліңде мыңдаған мектептер жұмыс істейді. Сауаттылық деңгейлерің, естуімше, 1920 жылғы 20 пайыз құрдым деңгейден аз жылда төрт есе көтеріліпті. Бұл да қуанарлық жағдаят! Алматыда университет ашылды, педагогика институттары облыс орталықтарында ірге көтеріп жатыр. Демек, өз орталарыңнан кәсіби білім алған сен сияқты тарихшылар қатары жүз еселеп молаяды... Меніңше, кеңес тарихшылары «Ерте заманнан бергі Қазақстан тарихын» қолына мақтанышпен ұстайтын айшықты мезгіл қашық емес. Оны жазатын − мен емес, өздерің. Мен саған, Бек, «Орыс тарихының күміс дәуірі» атанған XIX ғасыр сияқты, XX ғасыр сендер үшін аса берекелі болса екен деймін!.. – деп көл-көсір ақыл айтып әрі ауыр міндет арта сөйлейді.

	Ростовта жүргенде сыпыра сылдыр сөз бен жылдар тізбегінен тұратын мезі тарихты қайдан таңдадым, сірә, менен адамзат шежіресін тек қана жылнамалар арқылы баяндайтын ілімнің кәсіби маманы шыға қоймас дегендей күмәнге беріліп, екіұдай ойға түскен Ермұхан ақырында өзі үшін өзге дүние, жаңа тыныс ашылғандай елігуге душар болды...



	Александр КАРПАЧЕВ, «Бірге оқыған досым», 1967 жыл:

	«Ермұхан Бекмахановпен мен үшінші курста таныстым. Бектің жады мен ғылыми танымы, задында, өте күшті, классиктердің еңбектерінен үзінділерді жатқа соғатын немесе зерттеуге алған материалды сыпыра көшіруден ерінбейтіндермен оны салыстыруға болмайды. Оның әрбір пәнге өзіндік көзқарасы болды, сабақ үстінде туатын әр алуан сауалдарды талдауда Бек әрдайым салиқалы ой айтушы еді. Өзі оқыған ғылыми әдебиеттерді қабылдауы да бізден гөрі өзгеше. Сірә, сол гәп мені қатты қызықтырып, оған жақындауыма мұрындық болды. Дәріс үстінде, семинарлық сабақтарда, институттан тысқары өмірде де Бек әдептен аспай, өзін бекем ұстады. Семинар үстінде сөз сұрап, білгіштігін танытуға тырыспайтын. Ал, сөйлей қалса, қысқа айтады. Сөйте тұра сөзінде ой болады, мезі баяндауға түспей, әңгіменің тоқетерін естіртеді».

	Владимир СУРАТ, «Өзімізге сендік», 1967 жыл:

	«Мен онымен Воронеж мемлекеттік университетінде өткен сауық кешінде кездейсоқ таныстым. Келбеті қазаққа ұқсаған жас жігіттен жөн сұрағанымда, өзім сияқты қазақстандық екенін білдім, содан былай жақын жүретін болдық.

	Ермұхан кіммен болсын тез табысатын, ұнатқан адамның көңілін оп-оңай баурап алатын-ды. Бірде мен оны өзім оқитын құрылыс инженерлерін дайындайтын институттың бірінші мамыр мерекесіне арналған сауық кешіне шақырып, бірге оқитын достарыммен таныстырдым. Сөйтсем, Бек әңгімені тартымды айтатын қабілетке ие екен, болашақ құрылысшылар оған Қазақстан мен Орта Азия туралы неше түрлі сауалдар қойып, сол өңірдің табиғи сипаты жайында көбірек білуге ықылас аңғартты. Ал Воронежде тұратын байырғы жұрт Қазақстанды жер түбі санайтын-ды, ол туралы түйсігі де тым қарадүрсін болатын: ұшы-қиырсыз кең далада түйелі керуендер шұбырып жүреді-міс, жылқы үйірлері киіктермен бірге жайылады деген сияқты экзотикалық ұғыммен қабылдайтын-ды. Бектің туған елі мен кең байтақ қазақ жері туралы тартымды әңгімесі тың жаңалық болып, қатты қызықтырғаны есімде. Қалайда сол жылы екі студент практика өту үшін Алматы қаласына менімен бірге аттанды...

	Өз мамандығын игеруге ол аса қиналған жоқ. Мықты жады естігенін, оқулықтан оқығандарын ойында бекем сақтауға септігін тигізіп, емтиханға Бек кейбіреулер құсап сарыла отырып дайындалмайды. Бостағай уақытын ол қосымша әдебиеттер оқуға пайдаланды. Шағын стипендиясын Воронеж театрларының ескілі-жаңалы қойылымдарын тамашалауға жиі жұмсады. Мәскеуден келетін атақты труппалардың өнерін қызықтаудан жалықпайтын. Бұл да оның танымын кеңейтті. Сахна шеберлерінің ғажап ойынын Бек бізден анағұрлым тереңірек қабылдайтын. Ал опералық қойылымдарға қатысатын әншілердің әуезді әндерін тыңдау – ол үшін нағыз ләззат сағаттары. Сауық кештерден алған әсерін әңгімелеп, бізді де еліктіріп қояды. Мен мұны Ермұхан досымның ән-әуен әлеміне бейімділігі мен сол өнерді жап-жақсы түсінетіндігіне саямын. Жадына сақтаған жаңа әндерді ол ертеңінде қайыра айтып, кейбірін пианино, мандолина, иә балалайкада құйқылжыта ойнап та беретін».





4


	ОГПУ үштігінің 1932 жылғы 20 сәуір күнгі үкімі бойынша Халел Досмұхамедовке және Алаш қозғалысының көрнекті 14 қайраткерлеріне қылмыс жарғысының 58-бап 3, 7, 10 және 11 тармақтарын қолданып, бес жылға лагерь жазасы кесіліп, жазға салым соны Воронеж қаласына жер аударумен ауыстырған.



	Сәуле Халелқызы Досмұхамедованың (1916 жылы туған) естелігінен үзінді: «Біз Воронежде Ветеринар көшесіндегі 13-ші үйдің астыңғы қабатында тұрдық. Сол үйде облыстық денсаулық бөлі-мінің Тазалық сақтау және тамақтану институты жайғасқан-ды. Институтқа қарайтын үйден бізге екі бөлме берілді, біреуі үйшік сияқты тар. Сол ғимараттың қарсысында жергілікті ОГПУ-дің кеңсесі болатын, әкем оған күн сайын тіркелуге барады, кейіннен аптасына бір-ақ рет келуге рұқсат етті. Көкем жұмыс істейтін денсаулық бөлімінің аудандық бөлімшесі біз тұратын үйден бірнеше орамда, әкей оған Төңкеріс даңғылымен жаяу барады. Тап осы көшеде Педагогика институтының жатақханасы болатын. Біздің жұпыны тұраққа жер аударылған қазақтар жиі келетін-ді. Кейде қазақ жастары да келіп, шай, иә ас ішіп отырып, әкеммен сұхбат құрады...»

	Туған әпкесінің әңгімесін 1923 жылы дүниеге келген сіңлісі, 1932-1937 жылдарда Воронежде әке-шешесімен бірге тұрған Қарлығаш Халелқызы да мынадай естелікпен толықтырыпты: «1957 жылдың жазында мен Медеу шатқалындағы «Просвещенец» демалыс үйінде кейбір таныстарымды кездестірдім. Солардың бірі − тарих профессоры Ә.Б. Тұрсынбаев. Бірде ауладағы орындықта демалып отыр едім, Әбде Бошыұлы жақындап келіп, қасындағы бейтаныс ер адамға: «Міне, таныс бол, өзің сұраған Халел Досмұхамедовтің қызы...» − деп әлгі кісіге мені таныстырды да, өзі әлдеқайда кетіп қалды. Бейтаныс адам Ермұхан Бекмаханов екен. Маған ол екі жыл Воронежде оқығанын, өзі тұрған Педагогика институты жатақханасының терезесінен таңертең және кешкілікте қолына әдемі таяқша ұстаған, үнемі көзілдірік киіп жүретін кексе адамды көріп, ақыры бір күні көшеде тосып тұрып, әкеммен танысқанын әңгімеледі19...»



	Педагогика институтының студенттері тұратын ескі жатақхана Воронеж өзенінің жағасына ұрымтал орамда. Ұзын тұрқы екі шақырымға тақау көшенің екі жағы бірдей жыпырлаған тас ғимараттар. Тек кейбірі соның ағаштан бұралған, ескі үйлер болатын.

	Тамбовтан қосылған тарихшы шәкірттерге сол көшедегі жатақтың екінші қабатынан бірнеше бөлме тиген-ді. Бөлмесі жылы, еңселі, көшеге қарайтын даңғарадай екі терезесінен мол жарық құйылады. Сабақтан екінтіде келіп, стипендияларын өзара қосып үнеммен ұстайтын ортақ қордан аз-кем ауқат жасаудан кейінгі Ермұханның ермегі – терезе алдына жайғасып алып кітап оқу. Көбірек оқитыны – әдеби романдар мен тарихи кітаптар. Институт кітапханасы орыс әдебиетінің жауһарларына ерекше бай, Батыс Еуропаның орта ғасырлық тарихынан да қызықты дүниелер бар, ал тарихшы шәкірттің құныға үңілетіні – испан, итальян, ағылшын, француз, неміс тілдерінен аударылған таңдамалы әдебиеттер. Семейде жүргенде ол қолына түскен кітапты талғамай оқитын-ды. Қазірде ол машығы өзгерген, құдіретті сөзді оңды-солды төпеп, оқырман назарын шытырман оқиғалармен арбаудан гөрі, өңкей бір оқшау сөз, бейнелі теңеулерімен тартатын, көбіне орыс сөзін көсілте төгетін тілмарлығымен қызықтыратын шығармаларды таңдап оқиды. Пушкин, Толстой, Некрасов, Гоголь, Тургенев, Фет, Тютчев, Писарев сияқты орыс әдебиетшілерін ол студент атанған алғашқы жылдарда-ақ ой сүзгісінен өткізген. Француздың Александр Дюма сипатты әлей жазғыштарының тарихи оқиғаларды қат-қабат дестелеп беріп, корольдер өмірін тартымды ертекке айналдырған оқиғасы күрделі романдарын ол тәрк етіп, адам психологиясын терең қазып, адам мінезінің құбылыстарын әр қырынан ашатын Бальзак, Флобер, Мопассанды қызыға оқып, тарихи оқиғаларды, тарихи тұлғалар өмірін де жілікше шағып, ерлік қылықтарынан да гөрі, ездік, ессіздік мінездерін аяусыз мінеп те, көркемдеп те суреттейтін Стендаль, Гюго, Диккенс, Цвейгтерді көбірек ақтарады.

	Терезе алдына жайғасып, кітапқа бас қойған шәкірттің назары кенет тас төселген көшенің жаяу жұрт жүретін бергі шетінде аяңдап келе жатқан кексеге түсті. Бір қолында әдемі қара таяқ. Оны бірақ таянып келе жатқан жоқ. Бойы ықшам, бәлкім, орта бойлыдан әнтек жоғары. Ден қоя үңіліп, қартамыш кісінің көзіне шаңырақтай көзілдірік іліп келе жатқанын ап-анық көрді. Қарақошқыл қою мұрты түрік ернін жиектей көмкерген. Әнтек көтеріңкі мұрны, қушық беті, сүйрік иегі де кәдуілгі қазақы пішін.

	Ермұханның ішінде бір нәрсе қолқ еткендей болып, бейтаныс қыдырмашыдан көз алмай тамсана қарап отырғанда кексе қаратаяқ терезе алдынан ұзап кетті.

	Сол сәттен бастап ол оқып отырған романның оқиғасына елікпей, бейтаныс кексені іздеп, әлсін-әлсін көшеге қарап шыдамсыздана күтті. Алайда ол жуық маңда қайта қоймады. Студент жігіт әлгі кісінің моңғол өңді бет-пішінінен, әлде қазақы бөркінен көзтаныс біреуді көргендей ынтыға күтуден жалықпай, ымырт үйірілгенше терезе алдында тапжылмай отырды. Ақыры бір мезетте өзі ойша қаратаяқ атандырған отағасын қайыра көрді. Манағы маңғаз жүрісін өзгертпеген кексе маң-маң басып өте шықты. «Қап, әттеген-ай?! Алдынан шығып, кім екенін сұрауым керек-ті...» деген қиялға жеңсік берген шәкірт санын соғып тым-тырыс отырып қалды.

	Неге сөйтті, не себептен бейсауат кексеге соншама іңкәр болды? Соған тіпті мән беріп ойланған жоқ. Келесі күні сабақтан келе сала киімшең қалпы терезе алдына жайғасқанда есіл-дерті осынау жұмбақ жанды қайыра көруге ауды.

	Екінтіден аса таяқ ұстаған бейтаныс қайта көрінді де, тас төселген соқта жолмен маң-маң басып, өзен жағасына қарай өте шықты...

	Ермұхан жұмбақ қыдырмашының қарасы көрінгенде-ақ алдындағы кітапты тарс жауып, аяқкиімін кие бастаған-ды. Сол бетінде сыртқа жүгірді. Бейтаныс серуеншіні Төңкеріс көшесінің басына жеткізбей қуып жетті, бірден тап беруге бірақ дәті жетпей, баяу ілбіп соңынан ерді. Содан көзілдірікті кексе көшенің селдір орманға ұласатын шетіне іліге бергенде алдына шығып, екі қолын төсіне қойып:

	− Ассалаумағалейкум, аға! – деп қазақша сәлем берді.

	Өзімен-өзі болып аяңдап келе жатқан жаяу қыдырмашы кілт кідіріп:

	− Уағалайкум, қай туғансың? – деп таңданыс білдіре бетіне одырая қарады.

	− Қазақпын, аға. Сізді де қазақ көріп, сәлем беріп тұрмын, – деп Ермұхан, суық жүзі кенет жадыраған мосқал кісіге қолын ұсынды.

	Қарт қолын құшырлана қысты.

	− Жә, Воронежде неғып жүрген баласың? Қазақтың сәлемінің соңында жүз түрлі сауал тұратынын білетін шығарсың...

	Ермұхан студент екенін, бұл жаққа келгеніне үшінші жылға ауғанын, туған елін қатты сағынғанын, сағым ойнаған қазақ даласын, тас бұлақтан мейірлене жұтатын мұздай суды да түсінде көретінін, түн баласы тас төбеден жымыңдап тұратын аспан жұлдыздарын да керемет аңсайтынын жасырмай, соның бәрін демде айтты да, үнсіз тұрып қалды.

	Бейтаныс отағасы бәсіре сөзге елікпей, көзілдірігін алып, бет орамалымен әйнегін сүртіп сәл тұрды.

	Ермұхан қыбыжықтап тұрып:

	− «Ел құлағы – елу» деген ғой, ағасы. Воронежде біздің елден уақытша аласталған қазақ зиялылары тұрады және бірталай адам дегенді естіген едім...

	− Кімнен естідің? Өзің Қазақстанның қай жерінен келдің? − деп тіксіне сұрады бейтаныс отағасы.

	− Воронежге Семейден келдім. Ол жақта мен Асылбек Жұманұлы деген ескі дәрігердің қамқорлығын көп көрдім. Ол кісі де, мен де баянауылдық боламыз...

	− Сенің айтып тұрғаның, қарғаш, Сейітов, білгір емші Асылбек пе? – Бейтаныс кексенің тұнжыр көзінде нұр ойнап, қуанышты шырайға ауды. – Ол ағаңды аздап білемін, жампоз кісі. Тұңғыш қазақ құрылтайында, 1917 жылдың шілдесі бұл, Орынбор қаласында шақырылған жалпықазақтық алғашқы басқосуда таныстық. Көпшілік қалауымен сол жиынға мен төраға болдым, ал Асылбек Жұманұлы хатшылыққа сайланды. Жә, Асылбек ағаң Семейде не істейді? Аман-есен бе? Отбасы бар ма?

	− О, қызметі осал емес ол кісінің. Бүкіл Ертіс бойының, яки Шығыс Қазақстан облысының денсаулық сақтау ісінің басшысы... – деп Ермұхан да ескі зиялыны әңгімеге еліктірер желеу табылғанын сезіп, ақтарыла сөйледі.

	− Болса болар, ақыл-ойы терең жігіт еді. Автономия жолындағы саяси күреске ол бастапқы кезде белсене қатысты, соңынан бірақ шұғыл бас тартты. Айтқан желеуі – «Мен дәрігермін, туған жұртымды жұқпалы аурулардан құтқару – басты борышым» деп, дәрігерлік міндетіне бел шешіп кірісті. Сірә, сөйткені жөн болды. Аман болсын Асылбек азамат, ондай білікті мамандардың ел мүддесіне қызмет еткені абзал!..

	Бейтаныс кексе орман ішіндегі жаяу соқпақты қуалай жүрді. Ермұхан ерер-ермесін білмей, баяу ілбіп келеді. Әңгіме сүренінің түгесілгенін ұқты. Кенет орман ішінен құрға ұқсаған тауықтай қара құс самғай ұшып, көкке өрледі.

	− Мына жер біздің Баянауланың ну жынысын еске түсіреді екен. Біздің қыстаудың желкесінде Қарағаш аталатын қалың жыныс болушы еді. Көктемде мен соған бойлай кіріп, қынаменде ойнаққа жиылатын байғұстарға тұзақ құрушы едім. Сол құрлар қазірде тып-типыл жоғалды деседі...

	− Апыр-ай, қарғаш, ішқұсада жүрген қапалы жанның сөзі ғой мынауың? Елде кімің бар? Құр бейшаралар иен табиғаттың көркі ғой, кімді жоқтап тұрсың?.. – Бейтаныс кексе бері бұрылып, жас серігінің тұнжыраған қараторы жүзіне қарап, басын шайқап, сөз сүреңін іле-шала өзге жайтқа аударды. – Жә, жә, болған іске, шырақ, болаттай берік болу керек! Жас өрен сен түгілі, кексе мені де жегідей жеп, күн сайын, әсіресе түні бойы ұйқымды бұзып жүрген тап осы дерт – туған жерге, өскен елге деген сағыныш! Мұндай күйректікті орыс жұрты ностальгия дейді, қазақшасы, сірә, елді ойлап қамығу... Әлі жассың, сенің сағынышың өткінші жаңбыр сияқты, әлі-ақ тарқайды. Оқуыңды тәмамдап елге қайтқанда құмарыңнан шығасың. Тек соған аман-есен жет, қарағым! Ал біз, осы жақтағы жерлес ағаларың туған елді көреміз бе, көрмейміз бе, әлде қала сыртындағы бір шұңқырда жер жастанамыз ба – бір жалғыздан өзге оны ешкім де айта алмайды. Біздікі – өткінші емес, өзекке түскен жегі құрт...

	Ермұхан мұң-шерін там-тұмдап ағытқан егденің жүзіне әредік аңтарыла қарап, қатарласа жүріп келеді, бірақ әлгіден соң қайыра сыр тартып: «Сіз кімсіз?» деген күпті сауалға баспады.

	Ақыры, оны-мұны әңгімемен екеуі өзен жағасындағы шағын орманды екі мәрте айналып шықты.

	– Меніңесімім– Халел, фамилиямбойынша Досмұхамедовпін, қарғаш. Кіші жүздің тумасымын, Жайық бойында өстім... – деді кенет кексе бейтанысы. – Темір уезіндегі мектепте, одан соң Теке20 қаласындағы әскери реальдық училищеде оқыдым. Санкт-Петербургтің Императорлық әскери медицина академиясын 1909 жылы тәмамдап, әскери дәрігер болып еңбек еттім. Бір мың сомнан астам жылдық жалақысы бар, ол кезде бес сомға бір жылқы алуға болатынына сенесің бе, шырақ? Демек, жылдық табысым 200 жылқы болған.... – Кеңкілдей күлген Халекең сәл тоқтап, басын шайқады. – Сол жұмыстан өзім тіленіп, ел қызметіне ауыстым. Бұл 1913 жыл. Өйткені бәз-баяғыша бақсы-балгерге бал ашқызып, неше түрлі қағылған-соғылған емшілердің өтірік бопсалауымен ғұмыр кешкен бейшара халқымның жұқпалы аурулардан қынадай қырылып жатқанын көріп жүріп, жай ғана бақылаушы болуға төзе алмадым. Ақыры соның мынау болды...

	− Сізді мен, Халел аға, аздап білемін. Асылбек ағаның сізді профессор атанған ірі дәрігер, жан-жақты білімді кісі дегені есімде...

	Бұл қарсаңда екеуі тоғайдың қаламен шектесетін тұсына жеткен-ді.

	− Жә, жә, қарғаш, менің демалыс сағатым түгесілді. – Халел отағасы кенет жас серігін сөзден тежеді. – Көшеде келе жатып дабырлап сөйлеу – әбес іс. Ал, қош, қарағым...

	* * *

	Воронежге ауысқан жылдың қысында Ермұхан тағы бір жерлесімен танысқан-ды: ол Жақыпбек Жанғозин еді, бұрынғы Торғай облысының қазағы; осы қаладағы ауыл шаруашылығы институтының экономика факультетінде оқиды; оған дейін Семейдің сауда техникумын тәмамдапты. Өзіне қарағанда көргені көп әрі үш жас үлкен. Екеуі тез табысып, Ресейдің орталық қаласында жұбын жазбай жүріп, демалыс сағаттарын бірге өткізетін болды.

	Жоғары білімді Ресейдің ірі оқу орындарында білім алған қазақ оқығандары Воронежде қол қусырып қарап отырмаған, кезінде игерген кәсіптеріне орай жұмыс істеп, тіршілік күйтін хал-қадерінше оңдауға тырысқан. Өздеріне қара тартып жексенбі күні келетін студент екі жасқа олар бауырмалдық көрсетіп, алдарына ас қойып, кейде домбыра ұсынып: «Ал, інішектер, ән салыңдар. Бұл да бізге уаныш!..» – деуден жаңылмаған. Екеуі бас тарта алмайды. Өздері білетін Арқа әндерін хал-қадерінше заулатады. Сарыарқаның кең жазира алқабын, иен жайлау, сулы, нулы өлкелерін еске түсірер әндерді шырқатқанда, әсіресе тар қапаста шерменде болып жатқанда шығарған Мәди, Иманжүсіп сияқты дүлділ әншілердің кең тыныс тілейтін әндерін құйқылжытқанда қамкөңіл үлкендердің шегесі босап, көзінен тамшылаған жастарын тыя алмай: «О, дүние-ай! Неткен қатыбас заман!..» − десіп бастарын шайқайды. Екі дос қыбыжықтап ән қайырмасын бәсеңдете бастаса, тыңдаушы үлкендер: «Әй, әй, жастар, мұндай зарлы әнге обал жасамаңдар!..» – деп өздері де қосылып, шер тарақатады. Кейбірі басынан кешкен дүбірлі күндерді есіне түсіріп, «О опасыз дүние! Сол дүлділдер де өр кеудесін ешкімге бастырмаймын деп жүріп нақақтан опат болды. Бәпінің Мәдиі де, Құтпанның Иманжүсібі де еркек атаулының серкесі еді, қатыбас уақытқа не дейсің? Өздері кеткенмен артында мәңгі өлмес әндері қалды. Ал бізден не қалады?..» деп өксік ойға түседі де, іле домбыраны алып, әлдебір көңілді әндерді шерте бастайды...

	Жазмыштың жазуымен орыс жерінің кіндік ортасындағы Воронежде саяси жаза өтеуші сормаңдай қазақ оқығандары бір қауым топ болатын: Алаш қозғалысының көшбасында болған Халел және Жаһанша Досмұхамедовтер (өзара адас жандар, Алаш-Орда өкіметінің Батыс бөлімін басқарған), теміржолшы инженер, кеңестік Қоқан автономиясының тұңғыш премьер-министрі, Түркістан-Сібір темір жолын жүргізген құрылыс ұжымының бас инженері Мұхаметжан Тынышпаев, қоғам қайраткерлері Мұхтар Мурзин, Әбдіхамит пен Жақып Ақбаевтар, Сейітәзім Қадырбаев, Ақмоланың қазағы Әшім Омаров, Әбдірахман Мұнайтпасұлы, жазушылар Қошке Кемеңгерұлы мен М. Бұралқиев, ғалым-агроном Жұмақан Күдерин, Н. Қожамқұлов, Кәрім Тоқтабаев, Жұмағали Тілеулин және басқалары21...

	Кезекті жексенбінің бірінде үйіне сәлем бере келген Ермұханға Халел дәрігер үстел суырмасынан жұқалтаң екі кітап алып:

	− «Төте жазуға» тісің бата ма? Мынаны оқып көрші, – деді. Ермұхан екі кітапты әрлі-берлі аударып қарады да:

	− Алғашқысы – «Исатай-Махамбет», екіншісі – «Аламан». Екеуі де өзіңіздің төл шығармаңыз. Семейде жүргенде бұлар жайында естігенмін, профессор аға, бірақ қолыма ұстап тұрғаным осы. Маған бірер күнге бересіз бе? – деді жалма-жан.

	− Берер едім, қарғаш, тек бұлар пайдалануға тыйым салынған кітаптар. Бөгде біреудің көзіне түссе, пәлеге қаласың. Сен ғана емес, елге аман қайтудан үміттеніп жүрген мен де шатыламын. Қызығып тұрсаң, осы үйде отырып оқы...

	Кітаптың алғашқысы – Халекеңнің тыңға түрен тартып, Кіші жүздегі хан билігіне қарсы шыққан Исатай батыр Тайманұлы мен оның айнымас серігі һәм сөзұстары болған Махамбет Өтемісұлы туралы тарихи хикаят екен. Тәшкент баспасынан 1925 жылы жарыққашығыпты. Екіншікітап–«Аламан» дасолшәрде 1926 жылы жарық дүниеге келген, бұл да Халекең елінің данагөй биі Сырым Датұлының жергілікті билеушілер үстемдігіне наразылығынан өрбіген, XVIII ғасырдың аяқ шеніндегі халық көтерілісінің шежіресі іспетінде жазылған.

	Ермұханды ең алдымен екі кітаптың баяндау мәнері таңғалдырды: неше мың тобырдың бір ниет, бір мүддемен ат жалын тартып мінген, атақоныстарын әлімжеттікпен тартып алған билік басындағыларға қарсы күресі әсірелеусіз суреттеліп, тарихи оқиғалар рет-ретімен жүйелене баяндалған; әрбір дерек көз тұндыратын, көңіл тұшындыратын қысқа қайырыммен жазылған; рухыңды жебейтін, намысыңды жанитын бейнелі сөздер де орнымен қолданылған; «Аламан» деген екінші кітаптың атойлаған атауының өзі неге тұрады?! Қалайда екі кітапта сөз болған тарихи оқиғалар, солардың кестелі сөздермен суреттелуі тарихшы студентті қайран қалдырды. Ең ғажабы, бірде-бір айғаққа күмән келтірген жоқ. Тарих қатпарына баяғыда өтіп кеткен ереуіл дүмпуін Халекең көзімен көргендей, өз басынан кешкендей етіп төндіре әспеттеген. Ғылыми еңбектен гөрі, әдеби көркем шығарма оқығандай әсерде қаласың.

	«Тайманұлы Исатайдың қозғалысы турасында қысқаша мағлұмат» тарауында Халел Досмұхамедұлы: «Исатайдың өз басы туралы осы күнге дейін ел арасында әңгіме өте көп. Әңгіменің көбі – ертегі. Кіші жүздің ішінде соңғы жиырма жылдың шамасында Исатайды білмейтін адам аз еді. Исатай-Махамбеттің әңгімесін айтып отырып, кердерінің, кетенің, байұлы22 шалдарының көздеріне жас алғанын өз көзіммен талай көрдім...» – дей отырып, автор ескі кекселерден жазып алған жырларды аста-төк келтіріпті.

	Соның бәрінен де Ермұханды ерекше шаттандырған гәп – кітап иесінің естияр қауымды қатты шатастырып, бертінде де ұзақ дауға түсіріп жүрген өткен заман оқиғаларына Халел Досмұхамедұлының қадала айтқан оқшау тұжырымы болды.



	«Он сегізінші, он тоғызыншы ғасырлардағы қазақ қозғалысының ең күштілері – Сырымдікі, Исатайдікі, Кенесарынікі. Үш қозғалыстың бас мақсаты – қазақты орыстың бодандық қыспағынан құтқару, Сырым мен Исатай қазақ хандарының патша өкіметінің қолшоқпары болғанын түсініп, әуелі орыс өкіметі арқылы хандарды жойып, содан соң орыс өкіметінен құтыламыз деген саясат жүргізді. Хандар мен патша өкіметін бірін бірінен айыруға мүмкін емес екендігін бұл екеуі тез-ақ түсінді. Сондықтан ақырында хандарға да, орыс өкіметіне де қатар қарсы болды.

	Сырым он бес жылдай (1782-1797) күресті. Сырымның уақытында орыс өкіметі қазақ ішінде күшті емес еді. Саясатын ойдағыдай қылып ел ішіне жүргізе алмайтын еді. Бір қолымен хандарды сүйесе, екінші қолымен елді алдау үшін басынан сипайтын еді... Сырым патша өкіметінің сипағанына иланып қалды. Соған илануы оның елден айырылуына себеп болды. Әуелгі уақытта Кіші жүз Сырымға түгел-ақ еріп еді. Ақырында Сырым Үргенішке жалғыз... барып, дұшпанының қолынан құрметсіз өлім тапты (удан өлді)...»



	Тарихшы болуға қам жасап жүрген жігіт Халел ағасы әлдебір себеппен өзіне ұсынған қос кітаптан алған әсерін жуық маңда ұмыта алмай, құдды бір оқиғасы соқталы жаңа фильм көргендей шат-шәлекей күйге түсіп, бірер апта қияли ойға беріліп жүрді де, ақыры бір күні кексе жерлесін былтыр күзде өзі тұңғыш кездестірген тоғай шетінен тосып алды.

	− Профессор аға, сізге көп рахмет! Мен өзі қазақтың дербес тарихы барын білсем де, сол тарих әлі күнге дейін бір ізге түсіп жазылмаған... деген жаңсақ түсінікте жүріппін. Сіздің кітаптарыңызды оқыған соң сол пікірімді түбірімен өзгерттім. Көп жайтты білмейді екенмін. Сіз мені туған елім тарихы турасындағы рухани көрсоқырлықтан құтқардыңыз. Алла сіздің санаңызға көп жыл бұрын сәулесі мол нұр құйып, қолыңызға ұшқыр қалам ұстатыпты. Біздің халықтың кешегі кер заманда, тарих еншісіне өтіп кеткен соңғы екі ғасырдағы ғұмыр жолын сақитып жазып қойыпсыз... – деп ағынан жарыла, өз көкейінде тулаған ойы мен сырын ақтара сөйлеп еді.

	Басын шайқаған Халекең кеңк-кеңк күліп:

	− Бала, шатаспа. Біріншіден, соның бәрін мен жазды дегенің – түбірімен қате. Мысалы, Әлихан Бөкейханов деген жайсаң ағаң Кенесары қозғалысы туралы біраз жазған, онысы Ташкентте шыққан «Сана» журналында, ұмытпасам, 1924 жылы басылды. Одан соң қазірде Воронеждің іргесіндегі селода мұғалім болып күнкөріс жасап жүрген Көшмұхамед Кемеңгеров те сол қарсаңда

	«Қазақ тарихы» деген оқулық жазды. Ал мен ел тарихының бірер кезеңін ғана толғадым. Адамзат қауымының өлшемінде бұл – қас қағым сәт... Біздің халықтың тарихы, біле білсең, үш мың жылға сөз айтпайды. Даламыздың қатпарлы шежіресі одан да көп, кем дегенде он мың жыл! Екінші, соңғы екі ғасырда біздің жұрт тарапынан отарлаушы Ресейге қарсы күшті үш қозғалыс болды дегеніммен, өзің де байқаған боларсың, алғашқы екеуін жас күнімнен жақсы білетіндіктен жеріне жеткізе сипаттадым да, соңғысын сипай қамшылап өте шықтым. Өйткені Кенесары Қасым баласы турасында қолымда нақты деректер болмады. Сондықтан, қарғаш, бұл тарихты бізден кейін халық күресін терең қазатын сен тәрізді жастарға қалдырдым...

	− Тағы бір сауал, – деді білімдар кексенің қалтқысыз көңілмен төндіре естірткен, шынтуайтын айтқанда, келешек ғылыми жұмысына бағыт-бағдар сілтеген кісі құсап ескерткен ой-толғамын тебірене қабылдаған студент жігіт оң қолын кеудесіне қойып, өзін мазалаған көкейкесті мәселенің шет-жағасын жайып салды. – Не себептен, ағатай, бізде қазақ тарихын ғылыми жүйелеген, мен қазір оқып та, зердеме тоқып та жүрген орыс тарихындай іргелі еңбек жоқ? Менің білуімше, біздегі дүмше дүниелер және солар сын көтермейтін төмен деңгейде...

	− О, қарғаш, мұның жаңсақ сөз, бекерге күнәкар болма, өткен ғасырда, кейбірі жиырмасыншы ғасырдың басында қазақ тарихын түгендеуге талап қылғандар болған. Мысалы, Ертіс атырабында Құнанбай ұрпақтары – Абай мен Шәкәрім, Көпей баласы Мәшһүр-Жүсіп, Құрбанғали Халиди23 сынды ғұлама жандар ХІХ-ХХ ғасырларда тарихи еңбектер жариялаған. «Бірер сөз қазақтың түбі қайдан шыққаны туралы», «Түрік, қырғыз-қазақ һәм хандар шежіресі», «Қазақ шежіресі», «Қазақтың тауарихы турасынан» тәрізді дүниелер қолжазба һәм кітап түрінде елге ішінара тараған. Солардың кейбірі кітап қорында сақталуы кәдік... Ал осында өзің көрген Мұхаметжан Тынышпаев ағаң кәсіби теміржолшы бола тұра, 1925 жылы Тәшкент баспасынан орыс тілінде «Материалы к истории киргиз-казакского народа» деген кітапша шығарғанын білесің бе? Мұхаңның көп жылғы ізденіс пен толғанудан туған сол еңбегі де, амал қанша, менікі сияқты халыққа жетпей отыр. Есіңде болсын, орыс зерттеушілерінен де қазақ тарихына қалам сілтеген зиялылар да аз емес. Өз басым Вельяминов-Зернов, Чулошников, Левшин мен Аристовтың жазғандарын құнды деп білемін. Өйткені олар көп жыл зерттегенін жария еткен. Мұхаметжан ағаң да солай дейді. Бірқанша топшылауын ол кісі орыс деректеріне сүйеніп айтқан, әрине қазақ руларын таратқанда ел жадында сақталған аңыз-лақаптарды пайдаланған. Шәкәрім Құдайбердиев те араб, парсы, түрік, шағатай тілдерінде жарияланған кітаптарды зерттеп, соларда айтылған қазақ туралы аз-кем деректерді сүзіп алып, әжетіне жаратқан. Бұл, тегінде, көптеген зерттеушілерге, қазақтың байырғы шежірешілерінің зердесіне жетіспейтін, тісі де батпайтын тарих нұсқалары...

	− Ой, аға, сіздің мына сөзіңіз мен үшін неше күн, неше ай тапжылмай отырып, қазақ тарихынан дәріс тыңдағандай ұлағат болды. Басымда шым-шытырық шатасып жүрген күмәнді жайтты тарқатар кілт ұсынып отырсыз...

	− Тарих ілімінде есік пен төр жоқ, қарғаш. Тарих өзін зерттеушіден көп жыл еңбектенуді тілейді. Шаңырағын көтеріп, тарих сарайын тұрғыздым деуге болмайды. Шаңырақ та, босаға да, кереге де құламай, қисаймай, бекем тұруы үшін ірге тасы мықты қойылса игі! Сонда ғана ол нағыз тарих болады.

	Воронежде бас қосқан Алаш арыстарының ат төбеліндей білімпаздар тобы «Негесі көп ынтызар жігіт» атандырған Ермұханмен (Жақыпбекті «Сұрағы аз естияр жігіт» деген) теміржолшы Мұхаметжан Тынышпаев та ел шежіресі жайында сұхбат құруға құштар болған. Соған студент жігіттің ұлттық болмысы, одан да гөрі өз елінің ескі тарихын ертелі-кеш қазуға құмарлығы түрткі болған сыңайлы...

	Бір жолы Халекең танымал шәкіртке Мұхаметжан Тынышпаевтың өзін іздегенін, көруге асығып отырғанын ескерткен-ді. Тарих турасында көл-көсір білімге ие Мұхаңмен «Тарих сабағын» пысықтауға ерекше құмар Ермұхан ол кісінің пәтеріне сол күні-ақ жетіп барды.

	− Мен саған, Ермұхан інім, жақсы хабар айтқалы шақырдым, – деді үй иесі жас жігіттің бетіне жымия қарап. – Алматыда Санжар Жағыпарұлы Асфендияров есімді оқымысты тұрады, дәрігерлер институтының ректоры, профессор-медик... Сол азамат біздің бәрімізден асқан тума тарихшы. Білімі де, зердесі де, ұлтына адалдығы да жетіліп артылатын нағыз білгір. Дәлел керек пе? Міне!.. – Мұхаң өзі отырған үстелдің бір қуысынан қомақты кітап суырып алды да, Ермұханның алдына қойды. Шәкірт жігіт «История Казахстана с древнейших времен, 1-том, Алматы, 1935 жыл...» деген сөздерді оқып, жалма-жан кітаптың ішкі бетін ашты. Алғашқы беттерді шола қарап, мосқал тарихшыға аңтарыла қарады. – Бұл еңбектің тарихын, соны жазушыны да аздап білемін. Мен Түрксіб құрылысына араласқан кезде Алматыда неше мәрте кездесіп, пікір алысқамыз. Санжар Жағыпарұлына мен бір басына жетіп артылатын қоғамдық және мемлекеттік жұмыстарын тежей тұрып, көп жыл сарыла жинаған материалдарын қорытып, осы еңбекті тезірек аяқтауына ақыл қосқамын. Өзім жинаған азды-көпті материалдарды да бергенмін. Кім жазса да, қалай жазса да қағазға түскен, ғылыми жүйеленген тарихымыздың жарыққа шығуын тілеуден туған ниет еді ол. Міне, сол, Санжар ағаң ерледі. Бірде-бір қазақ оқығанының қолынан келмеген игі істі жасап тастады. Бірінші томы шықты екен, екіншісі де кешікпейді. Көп болса екі-үш жыл күтеміз... Бұл енді, жігітім, ғажап оқиға! Өз тарихын оқуға, білуге ынтызар сендей жастар үшін – тамаша сыйлық! Тек Санжар ағаң да, оның таңғажайып «Тарихы» да қастандық пен қызғаныштан аман болсын делік!..

	− Мұныңыз, аға, шынында да жақсы хабар болды! Санжар Асфендияровты, сірә, «Ресей мемлекетінің тарихын» тұңғыш жазушымен теңестіріп, «Қазақтың Карамзині» десек те рауа! Халқымыздың тұңғыш «Тарихын» бір өзі жазып шығу? Ғажап нәрсе, шынында да ерлікке пара-пар іс!

	− Терең ойға құрылған, фактурасы да осал емес. Ең бастысы, әркім өзінше толғап, кейде ойжотамен долбарлап жүрген Қазақ хандығының шежіресі жүйеленген... – Мұхаң біразға дейін тым-тырыс отырып, кенет толғана сөйледі. – Бір жайт есіңде болсын, Николай Михайлович Карамзин «Ресей тарихын» Николай І патша өзіне сый еткен дербес имениеде отыз жылдан астам уақыт тапжылмай отырып өз қалауынша емін-еркін толғаған. Санжар ағаңның мына еңбегі біз үшін Карамзиннен бір мысқал кем емес... – Үй иесі төбені нұсқап, басын сипады. – Ал бүгінде «Тарихты» толғаушы ескі заман оқиғаларына таптық көзқараспен қарап, тіпті XV ғасырдағы хандар тарихына маркстік-лениндік тұрғыдан талдау жасамаса – қыруар еңбегі еш болады. Сөйтпесең, өкімет оны жарыққа шығармайды. Санжар Жағыпарұлының «Ерте заманнан бергі Қазахстан тарихы» да тап осындай таптық талдаумен жазылған... Сөйтсе де біткен іске қуану керек! Ең бастысы, шырақ, тұңғыш «Қазақ тарихының» халық қолына тигенінде! Ал тұңғыш «Тарихтың» кемшілігі болса оқасы жоқ, «Көш жүре түзеледі». Оны түзейтін біз, иә Санжар емес, сен сияқты жас тарихшылар болады. Илайым, солай болғай!..

	− Ағай, мына кітабыңызды маған оқуға бересіз бе? Қолыма ұстаған соң айырылғым келмей тұр... – деп Ермұхан жатып жабыссын.

	Мұхаметжан ағасы бұл сөзге ішек-сілесі қатып күлді де:

	− Бұл кітапты мен саған бірер күнге емес, біржолата беремін. Әмбе әлгінде өзіңе айтқан әлеуметтік мәні зор тапсырманы міндет қылып, – деді. – Тек менен қолтаңба сұрама. Осы тақылеттес еңбек толғасаң, талапты інім, бұл кітапты менен алғаныңды жүрегіңнің түбінде ұста!..

	Ермұхан құптағанын білдіріп, Санжар Асфендияровтың «Тарихын» кеудесіне басты. Бірақ өмір көрген кексе зиялының әлденені ескертіп, сақтандыра сөйлегенін сол сәтте ұққан жоқ.

	* * *

	Тоғай ішінде, кейде зиялы жерлестерінің үйінде де үздіксіз жүрген тарих сабағы там-тұмдап жалғаса берді. 1936 жыл да тарих еншісіне көшіп, 1937 жыл кірді. Сонымен бірге шерменде жандардың онсыз да жабырқау күнін бұлт торлап, бұрынғы көнтерімді жағдайы күрт өзгерді. Ермұханның төртінші курсты тәмамдауға бірер ай қалды деп дегбірсізденіп, күн санап жүрген шағы еді, Халел ағасы кезекті серуенге күндегіден едәуір кешігіп, қараңғылық көрпесі тоғай ішін тұмшалаған шақта келді.

	− Қарғаш, – деді кексе (Халел Досмұхамедұлының жасы сол қарсаңда небәрі 53 жаста екенін, өмірдің ауыр теперішін көп көргендіктен бе, өзіне әлдеқайда мосқал боп көрінгенін Ермұхан бертінде білген) тоғай ішіне бойлай енген соң жас серігіне мұңая қарап, – Мені енді іздеме! Біздің жағдай түзелмеске бет алды. Қыр соңымнан қалмай, басқан ізімді кесушілер пайда болды... – Ермұхан нені меңзеп тұрғанын түсінетінін сездіріп басын изеді. – Ұқсаң, көшеде келе жатқанда маған сәлем беріп, бұрынғыдай құшақ жая ұмтылма, мен де сені көрмегенсіп өтермін...

	− Өйтуге дәтім жете ме, профессор аға? Сіздей ғұламамен бірге өткізген әрбір сағат маған ұлағаты мол сабақ емес пе?!..

	− Ол сабақ аяқталды, қағілез інім. Біраз уақыт емін-еркін сөйлестік, соған да разы бол. Тарихшы болуды армандап жүрген өренге айтарым менің аз емес еді, амал қанша?! Бүгін соның ең мәндісін естіртемін. Құбылмалы заман әлі де өзгереді, Халекең айтып еді деп, бәлкім, ел назарына жеткізерсің... – Ғұлама жолшыбай кезіккен ағаш түбіріне жетіп, тізесін бүкті. – Құлағыңды түрік ұста, тосын дыбыс естісең, тұрып кетеміз. Бұл енді мен үшін, шырақ, жүрекжарды сөз, іште жатқан шерменде сырым...

	Халекең кенет әлденеге ойланғандай тым-тырыс отырып қалды. Ермұхан да шерлі жанның ойын бөлген жоқ.

	− Кезінде жұрт бізді Алаштың арыстары деп атады. Біз де соны халықтың құрметі деп ұқтық. Қазірде бұл атаудың мәні өзгеріп, құбыжық сөзге айналды... Ақпан төңкерісінен соң билік басына келген Уақытша өкіметтің Ресейге қараған күллі халыққа бостандық жариялағанын білесің. Бостандықпен бірге ақ патшаның құзыры тарих еншісіне көшті, алып империя Еуропада сыннан өткен демократиялық даму жолына түседі делінді. Әлихан Бөкейханов бастаған ат төбеліндей зиялылар тобының Алла тағала сый еткен мүмкіндікті арқа тұтып, туған ел түтінін түзеуге кіріскеніміз жұртшылыққа мәлім. Алаш қозғалысы сол қарсаңда туды, іле-шала бүкілқазақтық құрылтай шақырылып, Алаш партиясы құрылды. Алаш-Орда өкіметі дүниеге келіп, ұлт билігін қолына алды. Сол істің басы-қасында мен де болдым, менің адасым Жаһанша ағаң, Ахмет Байтұрсынов, Міржақып Дулатов, Мұхаметжан Тынышпаев, Мұстафа Шоқаев, Жақып Ақбаев, Әлімхан Ермеков, өзің білетін Асылбек Сейітов... тағы қаншама қазақтың оқыған азаматтары Алаш ұранын қызу қолдады. Мансап қуғамыз жоқ, оқу-сызуы аз, білім-танымнан кешеуілдеп қалған қалың қазақты өркениетті Ресейден бөліп әкетуді де мұрат етпедік, бірақ автономия түрінде болса да қазақ мемлекетінің іргесін көтеруді ғана ойладық. Амал қанша, Уақытша өкіметтің ғұмыры қысқа болды. Саяси сахнаға Ленин бастаған большевиктер партиясы шықты. Кешегі алып империяда азамат соғысы басталды. Сол алапат ақыр аяғында қазақ даласын да шалды. Сол қарсаңда біз әскері жоқ, от қарудан жұрдай халқымызды қайткен күнде аман сақтауды көздеп, жиі-жиі ауысып жатқан билеушілердің бәрімен де «саяси ойын» бастап әрі қорғану мақсатымен халық милициясын құрдық. Барлық іс-қарекетіміз оңды десем – жаңсақ сөз, қателескен де кезіміз болды. Алайда соны халыққа опасыздық жасады деп түсіндіру – түбірімен қате. Не істесек те ұлт қамын ойлап, ел бүтіндігін сақтауға тырыстық. Әлқисса, содан 1919 жылдың ортасынан былай, Кеңес өкіметі бел алып, ақ пен қызылға бөлінген ауыр айқастың түпкілікті жеңімпазы анықталған кезде, Орынбордан Ахмет Байтұрсынов – күллі қазақтың көзін ашқан ағартушы һәм ұйқыдан оятушы болған Ахаң дүлділ исі қазаққа үндеу таратып, бәлшебектер өкіметін қолдауға шақырды. Шақырып қана қойған жоқ, ол кісі Кирревкомға24 мүше әрі тұңғыш ағарту наркомы болып, дала халқын жаппай сауаттандырып, білім-ғылым жолына бұруға талаптануы – біз үшін алдағы қарекетімізді бұлталақсыз айқындап берген еді. Алаш-Орда өкіметі таратылып, түрмеде отырған қозғалыс басшылары бостандыққа шықты, Алаш қайраткерлеріне кешірім жарияланды. Жаһанша екеуміз Мәскеуге барып, ұлттар ісі жөніндегі комиссар Иосиф Сталиннің қабылдауында болдық. Сөйтіп, жол айырығына келгенде, біз, Алаш қайраткерлері, Кеңес өкіметінің саясатын бүкпесіз қолдап, ағарту, мәдениет, тарих, әдебиет һәм ғылым саласындағы сан алуан жұмысқа белсене қатыстық. Өзіміз ту бастан мұрат еткен іс болған соң неге қолдамасқа?! Кеңес өкіметінің дала халқын жаппай сауаттандырмақ болған саясаты біздің де ежелгі мақсатымызбен дөп келгені – өмір шындығы. Сонсоң да қазақтың оқыған азаматтары бұл іске хал-қадерінше атсалысты. Біздің бұл саладағы іс-қарекетімізді ешкім жоққа шығара алмайды! Мысалы, мен өзім 1922-1928 жылдар аралығында алғашқы қазақ мектептеріне арнап, бірнеше мәрте басылған «Табиғат тану», «Адамның тән тірлігі», «Жануарлар дүниесі», «Оқушылардың саулығын сақтау» сияқты оқулықтар жаздым. Тәшкентте шыққан «Ақ жол» газеті мен «Сана», «Шолпан», «Қызыл Қазақстан» журналдарына тарих, әдебиет және тіл мәселелері туралы ондаған мақалалар жарияладым. Әдебиет, тарих, фольклор саласындағы кітаптарымның кейбірін өзің де көрдің. 1920 жылы Ташкентте шаңырақ көтерген КИНО ‒ Қазақ халық ағарту институтында ұстаз болдым. Ал 1927 жылдың көктемінен беріде сол институттың негізінде Қазақ мемлекеттік университетін ұйымдастыру әзірлігін басқардым. ҚазМУ 1929 жылы Алматыда ашылды, қазірде ҚазПИ аталып жүрген институтке тұңғыш проректор болдым. Еңбегім еш болды деп айта алмаймын, қарғаш. Менің де, бүгінде қуғын көрген үзеңгілес замандастарымның Қазақстанда жұмыс істейтін жоғары, иә орта дәрежелі оқу орындарының шаңырағын көтерудегі еңбегі ұлан-асыр. Қазкрайкомның жаңа хатшысы Филип Голощекиннің ынтасымен қазақтың оқыған азаматтарын жаппай құрту, елден аластау науқаны өріс алғанда біздің елге сіңірген еңбегіміз ескерілмеді, амал не?!..

	− Сонда қалай, профессор аға, кешірім жасалған істі қайта қозғап, сіздерді қылмыскер етудің себебі неде? Түсінсем бұйырмасын... – деп еді Ермұхан, Халекең басын шайқады.

	− Менің білетінім – Қазақстанда саяси қудалаудың жаңа науқаны басталыпты. Алаш қозғалысына мүше болғандар ғана емес, Кеңес өкіметін ту бастан белсене қолдағандар да жаппай тұтылуда деседі. Қылмыс бабы – атышулы 58, яки «халық жауы» етіп Сібірге аттандыру немесе ату жазасы! Біз де, солар да өз халқына жаулық қылғандай не істеппіз?.. − Ермұхан басын шайқап, болар-болмас күрсінді. – Сірә, ел бетін көре алмаймыз. Егер тағы да түрмеге тап болсам, денсаулықтың шама-шарқын көріп тұрсың, кең дүниеге қайыра шығуым неғайбыл іс... Сол себепті, Ермұхан інім, көкейдегі жүрекжарды сырымды өзіңе аманат етемін: мен де, Әлекең де, Ахаң да, Алаш туы астында қызмет еткен барлық замандастарым да өз ұлтына зәредей де қастық қылған жоқ, туған халқымыз өркениеттен кемшін болмасын, алға шығып кеткен озық елдерден кейіндеп қалмасын деп күні-түні сабыла еңбек еттік. Сол үшін өмір сүрдік, сол үшін теперіш көрдік. Аққа құдай жақ деген, біздің ниетіміз – сүттен де ақ! Мен саған, қарғаш, бізді ақтау үшін аянбай күрес деген міндет артпаймын. Мұндай қарекет сенің қолыңнан келмейді. Мен саған ел мен тарих алдында кінәсіз екенімізді жадыңда сақта деймін! Осы жайтты өзіңнен кейін өмірге келетін келешек ұрпақтың санасына сіңір! Ерте ме, кеш пе, тарих соты бізді ақтайды...

	− Уәде, ағасы! Солай етуге мен әзірмін, имандай сеніңіз!

	− Сендім, қарғаш. Ал жүрелік...

	Тоғай шетіне іліккенде Халекең тоқтап, өзінен бір қадам кейінде, тұнжыраған дел-сал қалыпта үнсіз келе жатқан Ермұханды тосып алып:

	− Сірә, бұдан кейін кездесе алмаспыз25. Саған мен бұрын да, бүгін де ізбасар інім һәм рухани ұрпағым деп көп нәрсе айттым. Соған мән бере қарап, есіңде сақта, қарағым! Сөйтер болсаң – халқың үшін көп нәрсе тындырасың... – деп әуелі қолын ұсынды да, іле-шала бауырына тартып, құшырлана қысып ұзақ тұрды. – Ал, қош, қалқам, мен саған бейнетімді емес, зейнетімді, ғылымға ден қойған еңбекқор жолымды тілеймін!..

	Халекең маң-маң басып кете барды. Ермұхан тоғай шетінде сілейіп тұрып қалған-ды. Артына қараса деп тілеген-ді, қарар болса жүгіріп барып, қайыра бір құшпақ-ты. Бәлкім, көкейінде сайрап тұрған сөз легін ағытар ма еді, кім білсін? Бірақ ол қайырылған жоқ. Еңсесін тік ұстап, көшені бойлап ұзап кетті.

	* * *

	1937 жылдың шілде айының соңғы күндерінде Ермұхан Бекмаханов Воронеж педагогика институтын тәмамдап, туған еліне аттанды.





Үшінші тарау




	«Орыс патшасының отарлау саясаты қазақ халқын жанқиярлық күреске шығуға мәжбүр етті.

	Сол себептен де XIX ғасырдың 20-40-жылдарында қазақтың ұлт-азаттық қозғалысының ең ірі қарсылығы Кенесары Қасымов бастаған көтеріліс бұрқ етті.

	Бұл қозғалыс қазақтың үш жүзін түгел қамтып, бірінен соң бірі көтеріліп, бұқара халықтың қатысуымен он жылға созылды. Күрестің басты ерекшелігі – қазақ елінің саяси тәуелсіздігін сақтап қалу мақсатымен біртұтас мемлекет құруға ең ақырғы талпынысы болуында...»

	Ермұхан БЕКМАХАНОВ,

	«XIX ғасырдың 20-40 жылдарындағы Қазақстан»





«БЕРІЛГЕН ӨМІР АМАНАТ, ЕТЕ БІЛ СОҒАН ҚАНАҒАТ»26





1


	Семейден алғаш келгендегідей айлақ залында түнеуге жас білімпаздың құлқы соққан жоқ, не дегенмен қалтасында жатқан су жаңа диплом кеудесін шалқақ ұстауға түрткі болғаны сөзсіз: Алматыға жуықта қоныс аударған туысы Шаммұхан Тәукехановтың кеңсесіне Мәскеуден аттанарда жеделхат жолдаған; Төре ауылының атқамінер азаматы сол қарсаңда Солтүстік Қазақстан мен Көкшетау облыстарындағы совхоздар тресінің саяси бөлімдерін басқару қызметінен күрт жоғарылап, 1937 жылдың басында Қазақ КСР-інің бас прокуроры болып тағайындалғанды...

	Жеделхаттағы бес-алты сөздің астарында атойлап тұрған:

	«Міне, мен де білімді азамат атанып елге қайтып келемін. Бұл хабарға қаны бір туыс ретінде сіз де қуанатын шығарсыз?..» – деген емеурін барын мәртебелі заң бақылаушысы да түсінген сияқты. Ресейдің ту ортасынан олжалы келе жатқан інісін қарсы алуға көмекшісін жұмсамай, Шаммұхан ағасының өзі шығыпты.

	Мәскеу-Алматы пойызы тоқтаған сәтте тағдыр айдауымен онда-мұнда жүріп, бес-алты жылдан бері бірін-бірі көрмеген туыстар мәре-сәре болып ыстық қауышты...

	Үйге келіп шай ішкен соң Шаммұхан сағынып көрген інісіне жүрекжарды шешімін жария ете отырып:

	− Бірге туған Ештай інім дәм жазуы солай болып, елден алыстап кетті. Әскери қызметте, оның да ең ауырында, үлкен теңіздерде жүзетін флоттың мықты офицері, жуықта бірінші рангалы капитан мәртебесіне ие болды. Бұл енді біздің қазақ баласының бұрын-соңды қолы жетпеген мәртебе әрі аса қауіпті жұмыс. Тек аман болсын!.. – деді ағасы үзе сөйлеп, сірә, ежіктеп естірткен хабарының түп мәніне оймен қарасын деген сыңайлы. – Ал сен, Ермұхаш, өз талабыңмен оқыдың, міне енді, туған елге аман-есен оралдың. Мен саған дән ризамын!.. Қысқасы, бұдан былай іргемізді айырмай бірге боламыз, тетелес Ештайдан бір мысқал кем көрмейтін інімсің! Сені аяқтандырып, отау үй шығарып, Бекмахан ағамның сөнген түтінін қайта түтету – маған асыл борыш, соны бұлжытпай өтеу – саған парыз, қарағым. Сондықтан үйленгенше біздің үйде тұрасың, қызметті де Алматыдан бастайсың... Тек аузыңа ие бол, үкіметсаясатытурасындаартық-ауыссөзайтушыболма! Заманның желдеп тұрғанын ұмытпа, Ермұхаш! Заң бақылаушысы болу – арман еткен мансабым емес, амал қанша, билік басындағылардың талабымен еріксіз келдім...

	Бірер аптадан кейін жас мұғалімді Халағаркомның кадрлар басқармасының бастығы қабылдады. Жазмыштың жазуына қараңыз, аядай кабинеттің төрінде шіреніп отырған шенеунік қазақ осыдан төрт жыл бұрын Тамбов институтын төбесіне көтере мақтап, өзін Ресейге жедеғабыл аттандыратын отағасы болып шықты. Сірә, бұйрық орындағыш қабілетімен комиссариат басшыларына жаққан, білем, қызметі өсіп, дербес кабинетке ие болыпты. Ермұханның «Ассалаумағалейкум, аға!» деген қазақы сәлеміне басқарма жетекшісі түйіле қарап басын шайқады да, «Давай, диплом!» деп үстелдің бет тақтайын тықылдатты. Алдына жыл сайын ондап, жүздеп келетін жасөспірімдердің қайсысын есінде ұстайды, таныған жоқ. Кішілік жөнмен берген қазақы сәлемін хош көрмеген қылығына қыңырая қалған Ермұхан құжаттарын үн-түнсіз ұсынды. Кабинет иесі дипломды әрі-бері аударып шұқшия зерттеді, төрт жылғы емтихан бағалары қойылған қосымша парақты да ұзақ қарады.

	– Ресейдің орталық институтынан өте жақсы бағамен оқып келген маманға жауапты жұмыс жүктеу қажет. Солай, табарыш, біздің комиссариатқа қарасты педагогика институтына кіші ғылыми қызметкер болып барасың...

	Қазақ педагогикалық ғылыми-зерттеу институтында (кейіннен Ы. Алтынсарин атындағы мұғалімдердің білімін жетілдіру орталығы атанған) бір үстелге ие болып, Ермұхан Бекмаханов еңбекке кірісті. Негізгі міндеті – орта мектеп мұғалімдеріне көмекші құрал әзірлеу, яки тарих пәнін қазіргі заман талабына орай оқытуға әдістеме жасау. Бұл болса пединститут қабырғасында жүргенде көкейіне мықтап түйген, ел тарихын жазуға қатысам деген арманына бір табан жақын жұмыс. Әсіресе зерттеу тақырыбы жас маманның алабұртқан көңіліне дөп келді: «Ерте заманғы және КСРО-ны мекендейтін халықтардың тарихы...»

	Бастапқыда оп-оңай сияқтанған жұмыстың әуре-сарсаңы мол болып шықты. Кітапханада шұқшия отырып, күмәнді жайттарды әр қырынан толғауға тура келді. Ең шатағы, кейбір айтулы оқиғаларды ел тарихына жанастыра баяндаудың ретін келтіре алмай қатты қиналды. «Не істеймін, ағасы?» деп мосқал жастағы сектор меңгерушісінен ақыл сұраса, ол кісі: «Шырағым, мен тарихшы емеспін, басқа пәннің маманымын...» – деп сырғақтай бастайды. Институт директоры да соған ұқсас қашыртқы желеу айтты. Өйтетін себебін жас әдіскер жата-жастана түсінді: былтырдан бері ұжым жетекшісі үш мәрте ауысыпты; үшеуі де «Халық жауларымен» сыбайлас болып шығып айдалып кеткен; мына байғұстар да «Кезегім қашан?..» деп қопаңдап отырғаны күмәнсіз...

	Шынтуайтын айтқанда, Халағарком «Қазақ КСР-і тарихының» орта мектептерге арналған оқулығын жарыққа шығаруды 1938 жылы жобалапты. Қазақ мектептерінде республика тарихы оқытылмайды. Ал оқу бағдарламасында КСРО тарихына қосымша ел тарихынан да сабақ өткізу жобаланған. Арнаулы оқулығы болмаса оны қалай жүргізесің?

	Соның тауқыметін Ермұхан әдіскер де тартты. «Білгеніңше бірдеме жаса, сен ұсынбақ жетекші құралға мыңдаған оқушы қарап отыр, шырағым!..» деген нұсқауды байғұс директор күн сайын есіне салады, жалынады, кейде дауыс көтеріп зекиді. Амал қанша, қолына түскен ескі оқулықтарды өзінше қотарып, күмәнді оқиғаларды қазіргі заман әуеніне икемдеп, жаңа әдістеменің жалпы нобайын құрастырып болған кезде, 1938 жылдың басы еді, наркомат жетекшілігіне бұған дейін облыстық деңгейдегі партия жұмысын атқарған Мұхамеджан Әбдіқалықов есімді қайраткер тағайындалды.

	Күндердің күнінде жас әдіскерді нарком шақырды.

	− Мамандығым бойынша мұғаліммін, ҚазПИ-дің тарих факультетінің алғашқы түлегімін әрі сіз істейтін институтта екі жыл әдіскер болып еңбек еткенмін... – деді нарком әңгіменің тоқетеріне бірден көшіп, – мұны айтып отырғаным, Ермұхан шырағым, кәсіби көмекке зәру болып жүргеніңізді естідім. Тарих пәнін ойдағыдай жүргізу үшін не бітірдіңіз, нендей мәселеге күмәндісіз, түгел баяндаңыз, білгенімше көмек беруге әзірмін...

	Жас әдіскер күзден бері жиған-тергені мен азды-көпті жазғанын наркомның алдына жайып салып, күмәнді тұстарын да жасырмай, ағынан жарылды. Халағарком басшысы алды-артына қарайламайтын, жалтаңбайы жоқ, нақты іске бейім жан екен. «Бәрекелді! Біраз жұмыс тындырыпсың, ал мынауыңа келіспеймін, ғылыми концепцияны өзгерту керек, міне, былай...» – деп, жазғанын тарихи талдап көңілін көншітті.

	Ермұхан әдіскердің «Тарих мұғаліміне көмекші» деп атаған уақытша оқу құралы бастапқы қалпынан біршама күзеліп, олпы-солпы жері наркомның өз қолымен түзелген соң институттың ғылыми кеңесінде кедергісіз мақұлданды. Қайыра қотару үстінде наркомның алдына бірнеше мәрте баруға тура келді. Ал ол кісі кеште де, тіпті түннің бір уағына дейін кабинетінде тапжылмай отырады. Ермұхан қағаздарын құшақтап жетсе, бөгеусіз қабылдайды.

	Сөйтіп жүріп ең алғашқы ғылыми еңбегін аяқтады. Оқулық деңгейіне жетпесе де мектеп мұғалімдеріне көмек болғандай әдістеме нұсқа дүниеге келді. Наркомат алқасының арнайы шешімімен комиссариат шығаратын «Халық мұғалімі» журналы оны 1938-1939 жылдарғы санында жариялап, Қазақстан мектептері оқулық орнына қолданатын болды.

	Сол жұмыс үстінде жас тарихшының іскерлік қабілетін, білімінің де көтеріңкілігін, жұмысқа құштарлығын да аңғарған тәрізді, Мұхамеджан Әбдіқалықұлы 1938 жылдың қараша айында оған Педагогикалық ғылыми-зерттеу институтының директоры міндетін атқаруды жүктеді. Бұл қарсаңда Ермұхан Бекмаханов жиырма үш жаста, партияға мүше емес (БКП(б) қатарына 1939 жылдың мамыр айында қабылданған). Кеше ғана институт бітірген жас маманның небәрі 15 айда кіші ғылыми қызметкерден институт директорына дейін жедеғабыл өсуінің түп себебін наркомның сүйеуі, иә жас тарихшының жұрттан асқан ерекше қабілетінің салдары деп түсіндіруден гөрі, сол қарсаңда республикада жұмыс істеген мыңдаған мектептердің рухани сұранысын қайткен күнде қанағаттандыру мақсатынан туған амалсыздың шарасы деу жөн сияқты... Әлбетте, білімді кадрдың болмауы, зиялы қауымның саяси сүргінде көптеп оталуы да әсер еткені анық...

	Бұл міндетті Ермұхан Бекмаханов 1940 жылдың күзіне дейін атқарған.

	«Нақ сол жылдарда Абай атындағы Қазақ педагогика институтының КСРО халықтарының тарихы кафедрасында ашылған аспирантурада тыңдаушы бола жүріп, 1940 жылы тәмамдадым», – дейді тарихшы өмірбаяндық құжатында. Демек, жас маман мемлекеттік мәнді жұмысты атқарумен бірге ғылымнан да тысқары қалмауды ойластыра бастаған...



	Дихан ӘБІЛЕВ, жазушы, «Үлкен жүрек иесі»:

	«Ермұхан ой-пікірін ішке бүгіп қалмайтын, ағынан жарылатын, бет-жүзге қарамайтын өжет аспирант еді. Онысына көп білетіндігі, орыс тіліне жүйріктігі де себеп. Мынадай бір оқиға еске түседі. Философия пәнінен лекцияны бізге қарт профессор Тимоско оқитын. Жұмысы көп әрі жасы үлкен адам көбінесе шаршап жүретін. Осы кісінің лекциясын Ермұхан қанағат тұтпады. Ол дәрісін аяқтағанда қиын-қиын сұраулар береді. Бір күні қарт профессор Ермұханға ренжіп: «Сіз көп білесіз, аспиранттардың бәрін өзіңізбен салыстырмаңыз, сізге оқымасаңыз да болады немесе менің орныма сіз оқытыңыз?!» – деп реніш білдірді. Ермұхан әдеп сақтап: «Ғапу етіңіз, Мен біліміме білім қосқалы оқып жүрмін. Менен ағаттық болды, кешіріңіз!» – деді. Бірақ келесі сабақта тайталасқан қылығын тағы да қайталады. «Қойсаңшы, Ермұхан! Қартты қинап жүйкесіне тие бермей», – деп Мәлік Ғабдуллин де ескерту жасады. Ол да аспирантурада оқитын-ды. «Қызықсың, Мәлік, – деп Ермұхан қарсылық білдірді. – Ғылым деген нәрсе ешкімді жасы үлкен, иә кіші деп бөлмейді...» Содан кейін профессор лекцияға әзірлігін күшейтіп оқитын болды. Ермұханның білімін де бағалай білді...»



	1940 жылдың күзінде Қазақстан Компартиясы Орталық Комитетінің жолдамасымен Ермұхан Бекмаханов БКП(б) ОК-інің Жоғары партия мектебіне қабылданды. Мәскеуде жас коммунист келесі жылдың қараша айына дейін оқыған, соғыс жағдайына байланысты партия мектебінің тыңдаушылары жеделдетілген бағдарламаға көшіп, курсты сол жылы бітірген. Ермұхан елге қайтып, Қазақстан КП ОК-нің дәріскерлер тобына қосылады...

	Бұл қарсаңда отбасын құраған. Ғылыми-зерттеу институтында жұмыс істеп жүргенде ұстаздық еңбектің қыр-сырын меңгеруді ойлап әрі өзі жасаған әдістеме құралды сабақ үстінде тексеру мақсатымен қаладағы 28-санды қазақ мектебінде (бертінде Кеңес Одағының батыры Мәншүк Мәметова есімімен аталған) тарих пәнінен аптасына бірнеше сағат сабақ берген. Осы мектепте ол Орал қаласында ертеден тұратын татар қауымдастығының қызы Әмина Губееваны кездестіреді. Оның әкесі Зарип Губеев білім жолына жас күнінен түсіп, Қазан университетін бітірген. Білікті отбасында тәрбие алған Әмина әкесі жолын қуып, академик М.Н. Покровский атындағы Орал пединститутының (1932 жылы ашылған, қазірде бұл оқу орны Махамбет Өтемісұлы атындағы Батыс Қазақстан мемлекеттік университеті аталады) жаратылыстану-жағрафия факультетін 1938 жылы тәмамдағаннан кейін Алматыға келіп, 28-мектепте биология пәнінің мұғалімі болып ұстаздық етеді. Қысқасы, «салт басты, сабау қамшылы» екі жастың тіл табысуы ұзаққа созылмаған. Жас жұбайлардың бас қосқан алғашқы мекені жекеменшік үйдің шағын бөлмесі болыпты (Ерекеңнің заңгер ағасы 1938 жылдың аяғында прокурорлық қызметінен босап, «Суворов» астық совхозына директор болып, Алматыдан көшіп кеткен-ді). Бірер айдан соң Бекмахановтар отбасы Ленин даңғылында тұрғызылған жаңа үйден үш бөлмелі пәтерге ие болады. 1940 жылдың қараша айында дүниеге келген Нәйляны Әмина Зарипқызы перзентханадан осы мекенге әкелген. Бұл кезде шаңырақ иесі Мәскеуде, Жоғары партия мектебінде тыңдаушы. Тұңғыш бөбегін Ермұхан Жаңа жылдың басында, қысқа мерзімді демалысқа келгенде көрген...





2


	Н.М. ДРУЖИНИН, академик, «Жігері мұқалмаған адам»:

	«Гитлер әскері Мәскеуге өршелене ұмтылған 1941 жылдың қатерлі қазан айында КСРО Ғылым академиясы институттарының негізгі кадрларын шығыс облыстарға жедел көшіру туралы шешім қабылдады. Ғылыми қызметкерлердің көпшілігі Қазан, Свердлов, Ташкент және Алматыға тап болды. Біздің топ, тарихшылар мен заңгерлер астанадан аттанғандардың соңғы легі еді. Тар вагонда бөшкеге түскен балықтай иық тіресе отырып, судан да, астан да тарығып, бір айдан астам уақыт жолда болып, ақша қар жер бетін қымтап, аяз да бүре бастаған шақта Алматыға іліктік...

	Ә дегенде қайда тоқтайтынымыз мәлімсіз болды: эвакуациямен келгендер шағын қаланы толтырып тастапты; республика басшылары бізді астанаға ұрымтал Жамбыл, Шымкент сияқты қалаларға жөнелтуге тырысты. Алматыға бізден бұрынырақ келген жетекшіміз А.М. Панкратова қайраткер кісі болатын, жергілікті әкімдерге барып, Мәскеу тарихшыларының білікті тобы Ұлы Отан соғысы жүріп жатқан айбынды күндерде бір жерде жиын отырса, Қазақстан үшін айтарлықтай пайдалы іс тындырады, оларды бір-бірінен айырмау қажет депті. Шынында да, А.М. Панкратовадан өзге бұл топта КСРО тарихының бес маманы (Д.А. Баевский, М.П. Вяткин, Н.М. Дружинин, Я.Я. Зутис, А.П. Кучкин), ал жалпы тарихтың бес білгірі (Р.А. Авербух, С.И. Ленчнер, А.Ф. Миллер, Ф.И. Нотович, Ф.В. Потемкин) болатын. Нәтижесінде, біз қалалық партия комитетінің санаттан тыс дәріскерлері болып тағайындалып, бірден-ақ қазақ мектептерінде тарих пәнін оқытудың әдістеме құралын әзірлеуге кірістік. Бұл жұмысты ұйымдастыру Қазақ КСР Халағаркомының мектептер басқармасының бастығы Е. Бекмахановқа жүктелді. Жап-жас, қызуқанды һәм жігерлі бұл жігітті Мәскеуде көргенмін, әріптесім Я.Я. Зутистің семинарында шұғылданатын...

	Сонымен Е.Б. Бекмаханов екеуміз әдістеме құралдың саяси және рухани қажеттігін дәлелдейтін ғылыми тұжырымдама әзірлеуге кірістік. Жұмыс үстінде мен Ермұханның тарих пәнін терең білетінін, Кеңес Одағының патриоты болумен бірге өз халқын да жан-тәнімен сүйетінін және тарихи ізденіспен шұғылдануға құштарлығын аңғардым. Екеуміз комиссариат кеңсесінде неше күн тапжылмай отырып, тарихи очерктің жалпы сипаттамасы, тақырыбы мен көлемі, ғылыми-әдістемелік тұжырымдамасын анықтайтын мақалалардың жобасын жасадық. Тұжырымдама дайын болған соң көлемді жұмысты тарихшылар тобы бөліп алып, Ғылым академиясының Қазақ филиалының өзіміз бастасып-аяқтасып жатқан, әр алуан киім-кешек пен жүктерге толы бөлмесінде отырып жазуға кірістік. Әдістемеқұралбірнешетәуліктеәзірболды. Тоқетерінайтқанда, сол еңбек 3-4 аптада көп таралыммен баспадан шықты...»



	Орыс тарихшыларының көмегімен жазылған әдістеме құрал мектептерге ұсынылды. Жедеғабыл әзірленген құралдың оқулықты ауыстыра алмайтыны түсінікті. Демек, Қазақстан тарихын егжей-тегжей әспеттеген оқулыққа ділгерлік өзгерген жоқ, тек оны кім жазады және қашан? (Ел тарихын түгендемек болған зиялылыардың 1937-1938 жылдардағы жау іздеген науқанда бірі қалмай жер жастанғаны − жұртшылыққа мәлім).

	«Кездейсоқ жағдайда туып және жедел әзірленген, соған қарамастан қиын уақыттағы рухани сұранысты толық қанағаттандырған алғашқы еңбегіміздің сәтті шығуы Қазақстанның (...) саяси басшылары алдына А.М. Панкратова мен Е.Б. Бекмахановтың одан да мәндірек мәселе қоюына мүмкіндік берді...» – депті Н.М. Дружинин жоғарыда аталған естелігінде.



	Осы ғұмырнама хикаятқа дерек жинау үстінде мен Мұхамеджан Әбдіқалықұлының тірі екенін, жасы тоқсаннан асса да ақыл-ойы сергек, жады мықты қалпында сақталғанын кездейсоқ білдім. Әлқисса, содан 2001 жылдың көктемінде «Қазақ КСР тарихының» бейнеті мен жауапкершілігін мойнымен көтерген ардагермен кездеспек болып Алматыға аттандым.

	Мұхамеджан ағай Ермұхан Бекмахановты ерекше қадірлеп, жас білімпаздың ғылыми өсуін, қызметін қадағалап, тұрмыс күйтін оңдауға да кезінде қол ұшын берген. Бұл жайында мен ғалымның екінші қосағы Халима Адамбекқызынан естігенмін. Сол себепті ойлап келген шаруаны Халима апайға айттым. Бірер күннен соң ол кісі: «Медеу, ертең сағат он шамасында үйге кел. Мұхамеджан ағаймен келістім», – деді.

	Мұхамеджан Әбдіқалықұлы кейбір кекселердей өзінің қайрат-керлік іс-қарекетін ұзақ ежіктеген мезі әңгімеге түскен жоқ, мен сұраған түйткілді жайттарды ғана сөз етті. Ақсақалдың жауабын тыңдап алып: «Ағай, осы айтқаныңызды түйіндей қайталаңыз» деп диктофонды қосамын... Сөйтіп отырып ертеңгіліктен кешкі сағат беске дейін жүрген сұхбатта күн ілгері дайындап келген сауалдарымның бірқаншасына нақты жауап алдым, әңгіме негізінен Қазақ КСР тарихы турасында өрбіді. Бір тәулік демалыстан кейін әңгімеміз 15 сәуірде қайыра жалғасты. Сөйтіп, екі күнге созылған сұхбатта Мұхамеджан Әбдіқалықұлынан мен 8 таспа әңгіме жазып алдым. Оңаша қалған кезде дәптерге түсірген айғақтар қаншама!

	Екінші кездесудің соңында мен ақсақалды Қонаев көшесіндегі 135-үйдегі пәтеріне апарып салдым. Мұхаң мені үйіне бас сұғуға шақырды.

	− Қаламыңа шабыт тілеймін, Медеу шырағым, тек шындықтан ауытқымай жаз, құбылмалы заман әлі де өзгереді, ‒ деді ақсақал қоштасарда. ‒ Қаз-қалпында қатып қалған ештеңе жоқ. Диалектиканың заңы солай. Карл Маркс хакім де бұл жайында: «Тарих әрқашанда қайталанады, тек сайқы-мазақ түрінде...» ‒ деген... Ермұхан марқұм қазақ тарихшыларының сұлтаны еді, білім-танымы ұшан теңіз, дарыны күшті, ел тарихын түгендеу жолында бейнет тартып, өмірден ерте кетті. Шындықтың жолы әрқашанда ауыр, қай уақытта болсын ақиқатты ашық айтқан батылдарды жер жастандырудан, иә соңына ит қосып әуреге салудан билік иелері тайсалған емес. Бұл гәпті мен саған, қалқам, білсін, ойлансын деп айтып отырмын. Менен не естідің, көңіліңнен шықты ма – сұрамаймын, қалай пайдалансаң да еркің. Бір ғана тілек: сөзімді бұрмалама, уақыт талабына келмейді деп өңін айналдырып, өткірлігін өзгертпе! Ал ұнатпасаң, мүлдем жазба!..

	Мен ақиқаттан айнымауға уәде еттім.

	Үй иесінің көңілді қалпын арқаланып, өзі жарық дүниеге келуіне басшылықеткен«Қазақ КСРтарихының» алғашқыбасылымыкітапханаларда жоқ екенін, ал мемлекеттік кітап қоймасынан алудың қиындығын ескертіп, үйіндегі данасын уақытша пайдалануға сұрадым. Мұхаң шкаф сөресінен тарихты қолына алып: «Қашан қайтарасың? Өзімдегі жалғыз дана...» − деді. «Семейге апарып, ксерокөшірме жасатамын, әрі дегенде екі айда әкеп беремін, ағасы!» Кітабын қайыра әкелігенімде Мұхаң: «Ермұхан туралы ғұмырнамаңды қашан оқимыз?» − деп қызығушылық аңғартты. «Сірә, біраз жыл тосасыз. Өзіңіз асықпа дегенсіз...» − деп, ащы шындықты түре жазудың қиындығын ескерттім. «Оның рас, бірақ содан айныма!» − деді қайран Мұхаң. Мұхамеджан Әбдіхалықұлы 2006 жылдың 13 шілдесінде, жасы жүзге іліккенде қайтыс болды...



	Төменде М.Ә. Әбдіқалықовпен сұхбаттың алғашқы үзігін келтіремін. Алдағы баяндауда да, оқиға желісіне қажеттілік туғанда солай етпекпін (Сұхбаттың толық хаттамасы, диктофон таспасы да мемлекеттік мұрағаттың Семейдегі бөлімшесінде менің әдеби қолжазбаларым, әр алуан деректер мен естелік жазбаларым сақтаулы арнаулы қорда екенін ескертемін).



	Мұхамеджан ӘБДІҚАЛЫҚОВПЕН сұхбаттан үзінді (13 сәуір, 2001 жыл):

	СҰРАУ: Академик Дружинин естелігінде Қазақстан тарихын жазу туралы бастапқы ой Бекмахановтан өрбіді депті...

	ЖАУАП: Ермұхан екеуміздің ішімізде өлтірген құпияға қол сұғып отырсыз, қарғаш. Соғыс басталған кезде мен ағарту халкомы міндетімен қоса Қазақстанның Халық комиссарлары кеңесі төрағасының орынбасары қызметін де атқардым. Оған қоса бірнеше ай бойы Алматы қалалық кеңесінің төрағасы болдым. Мұның бәрін тізіп отырғаным – эвакуация легімен келген жүздеген ғалымдарды қабылдап, тұрмыс күйтін ойластыру менің қолымнан өтті. Ал мәскеулік тарихшылар оқулыққа қосымша құрал әзірлеуге кіріскенде қызметім тағы да өзгерді. Қазақстан Компартиясы Орталық Комитетінің хатшысы, тарих маманы Ғабдолла Бұзырбаев самолет апатынан опат болып, бұл 1941 жылдың желтоқсаны, марқұмның орнына хатшы болып мен отырдым.

	СҰРАУ: Бұл оқиға маған мәлім. «Сәтбаев» ғұмырнамасында жазғанмын.

	ЖАУАП: Әлқисса, бір кеште, о кезде түнде де жұмыс істейміз, Ермұхан маған келіп: «Мұха, оқулыққа қосымшаны баспаға өткіздік. Ол енді нағыз тарих емес, ал жұртшылық сұрап жүрген оқулықты осы кісілердің жәрдемімен жазудың орайы келіп тұр. Қолдау көрсетсек – мына кісілер сол еңбекті бірер жылда сақита жазып береді...» – деп мені айналдыра бастады. Алапат соғыстың ауыр зардабы ақыл-ойды титықтатып тұрған қиын уақыт. Тарих оқулығы жазылмаса да мектептер жабылмайды. Ермұхан соны біле тұра ділгер шаруаны ойға салып тұр. «Болмайды!» деп үзілді-кесілді қарсы болдым. «Бұл кісілерге оқулық емес, Қазақ тарихын жаздырайық деген ынтық ойымды айтып тұрмын сізге. Өзіміз оны жуық арада жаза алмаймыз, өйткені білгір тарихшымыз жоқ...» – деп Ермұхан үгітін одан әрі үдете түсті. Айтып тұрғаны ащы шындық. Дегенмен бірден қолқ етпедім... «Ғылыми еңбектері Одаққа мәлім ірі ғалымдар, он бір профессор, бәрі де тарих ілімінің докторлары!.. Қолымыз жетпей жүрген ел тарихын жарыққа шығарамыз. Кем-кетігі болса жата-жастана түзейміз. Ең бастысы, қалыңдығы кірпіштей сүбелі тарихқа ие боламыз!..» Мен: «Әй, бауырым, Мәскеу тарихшылары қазақтың ерте заманнан бергі көне тарихын қалай жазады?» – деп едім, Ермұхан әлгіден бетер өзеуреп: «Пәлі, Мұха, бұған титтей шүбәланбаңыз! Профессор Панкратова – КСРО тарихын жазған тәжірибелі автор, ал Михаил Порфирьевич Вяткин, өзіңіз білесіз, Сырым Датов көтерілісін көп жылдан бері зерттеп жүрген тарихшы. Сол білгірдің мына кітабына көз салыңыз: «Очерки по истории Казахской ССР, том первый, с древнейших времен по 1870 год...» Саяси баспаның Ленинградтағы бөлімшесі биыл шығарған. Міне, қараңыз, 1941 жылы басылған... Вяткиннің осы кітабын бетке ұстап, өзін де қатыстырып, білегін айға білеген ғұлама жандар халыққа ауадай керек тарихты бір жылда, әрі дегенде екі жылда жазып шығады. Сонсоң, ағасы, біз де Алматыда ешкі бағып жүргеміз жоқ, қарап отырамыз ба, білгенімізді айтып та, жазып та береміз. Осы шәрдегі жазушы, тарихшы, заңгер, археолог, суретші, өнер зерттеушілерін, қысқасы, танымы терең зиялы қауым өкілдерін түгел қатыстырамыз. Әрине, өзіңіздің биік құзырыңызбен...» – деп ұшқыр жігітім еліктіре сөйледі. Ермұханның мінезі солай, бір нәрсеге құлай берілді ме, кімді болсын, өз ойына оп-оңай еліктіріп алады. Орысшаға да қаламы жүйрік. Мен оны сол үшін де ә дегеннен ұнатып, жақсы көріп кеткенмін...

	СҰРАУ: Сонымен, Ерекеңнің ұтымды кеңесін құп алдыңыз?

	ЖАУАП: Жоқ, шу дегеннен көнбедім. Менің идеологияны басқаруға келген уақытым аса қиын кезеңге дөп келді, қарағым, әр қадамыңды ойлап, әр сөзді сақтана айтуға дағдыланған кісімін. «Бұл идеяға әуелі Анна Михайловнаны иландыр. Сен емес, қайраткер тарихшының өзі біз сөйтеміз деп ЦК-ға ұсыныс түсірсін...» – дедім. Ермұхан кенет қолын сарт-соғып, сондай да ерсі әдеті болатын, кеңкілдеп күлді де: «Мен ол кісіні бұл идеяға иландырып қойдым, Мұха. Дружинин мен өз ұстазым Зутис арқылы. Панкратова сізге қашан келсін, қай күні, қай сағатта?» – деп тағы да шыдамсыздық аңғартты.

	Ақыры, солай істедік. Анна Михайловна маған: «Өзіңіз осы кітапқа жауапты редактор боласыз, тәжірибеде бар өнеге. Қазақстан Компартиясының идеолог-хатшысы мұндай істің жауапкершілігін мойнымен көтеріп, жол-жөнекей туындайтын түрлі жайттарды биік мансабымен қорғауға тиіс!..» – деген ой айтты. Мен аз-кем ойланып: «Келістім, Анна Михайловна, тек өзіңізбен бірге, маған сіздің ғылыми биік беделіңіз сүйеуші болсын!..» – деп, ақыр аяғы әлі бір жолы жазылмаған тарихтың кіндік атасы болуға ризалығымды бердім...»



	Мәскеу ғалымдарының ұсынысы Қазақстан КП(б) Орталық Комитетінде мақұлданған соң-ақ жұмыскер топқа тиісті жағдай жасалған: тарих авторлары түгелдей Киров көшесі мен Сталин даңғылы қиылысындағы «Қазақстан» мейманханасына үй-іштерімен жайғасып, арнайы асханадан үш мезгіл ас-су ішкен; Пушкин мен Калинин көшелерінің түйіскен тұсындағы кітапхананың бір бөлмесі қайыра жабдықталып, ертеңгіліктен түннің бір уағына дейін істейтін тұрақты кестеге көшіріледі; осы үйдің іргесіндегі мемлекеттік құжатхана да тарихшылар тапсырмасын тежеусіз орындауға міндеттелген...

	Ермұхан Бекмаханов міндетті қызметін атқарудан уақытша босатылып (еңбекақысы бірақ толық сақталған), әмбе оған ерекше құқықтар беріліп, «Қазақ КСР тарихын» жазатын топтың жұмысын үйлестіретін үкімет өкілі болып тағайындалады. Яғни оған күн сайын өрбитін тарихшылар қажетін өтеумен бірге жазу үстінде туатын сансыз көп мәселелерді қолма-қол шешу міндеті жүктелген.

	Тарихшылар тобына қолғабыс ете жүріп Ермұхан Бекмаханұлы қонақ ғалымдардың қазақ халқының рухани өмірін, ділін жете тануы үшін ән-жырын, ауыз әдебиеті мен фольклорын, қаһармандық дастандарын, тарихын біліп, түсініп, байырғы ұлт зиялысы деңгейінде сезіну қажеттігін де ойластырған. «Әр алуан әдебиеттерді оқып, жергілікті мұражайларға неше мәрте бардық. Қаладағы театрда қойылатын қазақ операларын тыңдап, халық әндерінің әуенін жүрек ділімен ұғуға тырыстық. Қазақтың ұлттық мәдениетінің ерекшеліктерін саралап, халық тұрмысының қыры мен сырына мән бере қарадық, – деген куәлік айтыпты Н.М. Дружинин естелігінде. – Біз үшін бұл өте-мөте қызықты, айтарлықтай күрделі жұмыс болды. Дегенмен тынымсыз қарекет пен бәр-бәрін білуге құштарлығымыз қазақ халқы турасындағы таным көкжиегін кеңейтіп, архив деректерін тереңірек түсінуге пайдасын тигізді...» «Алматыға тұрақтаған соң екі-үш күннен кейін Ермұхан бізді іздеп келді. Келбеті көз тойдырғандай көрікті, қағілез қылықты жас жігіт бірден-ақ өзіне баурап алды. Маймөңкесіз айтсам, сол кезде бізбен бірген еңбек еткен қазақ азаматтарының бәрінен де өз басым оны айрықша жақсы көрдім, өйткені қарым-қатынасында оның табиғи шынайылық басым еді...» – деген лебіз білдіріпті тарихшы ғалым А.П. Кучкин «Айнымайтын бауырмал жүрек» деп атаған естелігінде.



	Тарихшы әріптестері Алматыға әупірімдеп жеткен күні-ақ Ермұхан сол топтан өзінің сүйікті ұстазы Янес Яковлевич Зутисті әйелімен кездестіріп, ерлі-зайыпты екеуін үйіне ертіп келген. Келіншегі ерінің құрақ ұшқан елгезек қылығын ұнатпады. Қонақасын беріп, дәстүрлі ізет жасаған соң-ақ күйеуін оңашалап:

	− Мына прибалттарды дереу тоқтаған жеріне апар! Нәйляның бөлмесіне мен оларды сірәда қонғызбаймын вить... – деп кереғар әңгіме бастаған.

	Нәйля дүниеге келгелі келіншегі өзін бізден аулақ бол деп кабинет еткен бөлмеге қуған-ды. Айтқан уәжі: «Маған үйленерде өкпеңнің дімкәс екенін айтқан жоқсың, ал нәресте қатерлі микробы жоқ ауамен демалу керек!..» Құдай қосқан жарының зілді сөзін Ермұхан көпке дейін ұмыта алмай, дүрдараз қалыпта жүрді. Тіпті ат құйрығын кесіп, біржола кетуге де ойланған. Бірақ алғаш көрген перзентін тірі жетім етуге дәті жетпеді. Енді міне, жүрегіне инедей қадалған дөрекі қылық тағы да алдынан шықты...

	− Әй, Әминаш, Ян Яковлевичтің жүдеу кезімде маған қамқорлық жасаған сүйікті ұстазым екенін мен саған талай мәрте айтқанмын. Енді міне, сол кісіге қысылтаяң жағдайда кісілік көрсетпесем, кім деп ойлайды мені? Қырсық сөзді доғар!.. – дегеніне келіншегі ықпады, күлімдеп тұратын көкшіл көзі зәрлене құбылып, неше түрлі ауыр сөгіс естіртті.

	Жарының зиялы отбасынан тәлім-тәрбие алғанын, жоғары білімін, зерттеу жұмысына да хал-қадерінше қолғабыс ететінін (Әмина Зарипқызы арабша да оқи білген, қолы бос кезде өзімен бірге архивке барып, қажет құжаттарды көшіруге көмектескен) көңіліне тоқ санаушы еді. Келіншегі аяқ астынан оғаш мінез көрсетті. Тілі ұзарып, шайпау сөзге ерік бергенін көрген соң, Ермұхан да аянбады.

	− Қысқасы, Әмина, Зутистерді қуатын болсаң, мен де солармен бірге кетемін! Біржола, қайтып келеді деп күтпе!.. – деп бөлменің есігін қатты жауып, қонақтарының қасына кетіп қалды.

	Ермұханның үйінде Зутистар бір-ақ апта қонақ болды. Алайда олар қала басшылары мәскеулік тарихшыларды «Қазақстан» мейманханасына орналастырған кезде әріптестерімен бірге болуды жөн көріп: «Бізге сол жер қолайлы, салулы төсек, әзір ас...» – десіп, мейманханаға қоныс аударды.

	...Бір күні Ермұханды Орталық Комитеттің шаруашылық бөлімінің меңгерушісі шақырып: «Бекмаханов жолдас, сіздің үйде эвакуациямен келгендер неге жоқ?» – деп кереғар сұрақ қойсын. Ермұхан басын сипап: «Біздің пәтерге кімді және неше кісі кіргізсеңіз де қарсы емеспін. Тек қысылтаяң амалдың мән-жайын әйеліме өзіңіз түсіндіріңіз...» – деді. Меңгеруші бетіне ожырая қарады да: «Жұбайыңызды шақырып беріңіз, тура қазір келсін!» – деп әңгімені келте түйді.

	Күні бойы тарихшылармен бірге болып, пәтеріне түн ортасында қайтса – үйі толған бала-шаға, бірнеше әйелдер, қартаң ер кісі. Үлкен-кішісін қосқанда тоғыз адам (!) екі бөлмені бірдей жайлап алыпты. Ермұхан әйелін таңғалдырып, кенет жайраң қағып мәз болды.

	Бұл турасында Нәйля Ермұханқызы әкесі туралы естелігінде: «Біздің пәтерде Киевтен босып келген үлкен отбасы тұрды. Скрыпкин деген жасы егде кісінің ұлдары мен күйеу баласы майданда екен, солардың үй-іші – келіндері, қызы және немерелері – екі бөлмемізді иемденіп, екі жыл бойы біздің пәтерді емін-еркін жайлады. Біз өзіміз бір бөлмеде тұрдық. Келімсек шерменделермен аспен де бөлістік. Бір ғажабы, сол кездегі достық Скрыпкиндер Украинаға қайтқан соң да үзілген жоқ, ондаған жылдарға жалғасты. И. Скрыпкинге көкем Украина тарихы бойынша орта мектепке арналған оқулығын аяқтауға көмектесті. Үйіміздің тарлығына қарамастан, кейбір кештерде бізге мәскеуліктер, Ленинград пен Риганың тарихшылары, алматылықтар да жиі келіп, көкемнің бай кітапханасының кітаптарын пайдаланған, шай ішіп отырып, әңгіме-дүкен құрған, көкеме домбыра тартқызып, әр түрлі халықтар әнін шырқайды екен...» – деп үй ішінің сырын ағынан жарыла шерткен.



	* * *

	Қазақ КСР тарихының алғашқы тараулары жедеғабыл жазыла бастады. Өйткені қай-қайсысы болсын адамзат қауымының өсу, өркендеу тарихын жап-жақсы біледі. Соны енді Азия құрлығының кіндік ортасына орналасқан Қазақ даласына бейімдеп, ғылыми тұжырыммен қысқа да нұсқалы түрде неліктен сипаттап бермеске?! Рас-ау, бір шеті мен екінші шеті «Шапқан тұлпардың тұяғы мұқалып, ұшқан құстың қанаты талатын» ұлан-ғайыр даланың көшпелі номадтарға қайырлы қоныс болғаны бүгін емес. Оның шалқар кеңістігінде, арналы өзендері мен толқын тулаған теңіз-көлдерінің жағасында, ақар-шақар таулы өңірлерінде ерте дүние, орта ғасыр, тіпті біздің жыл санауымызға дейінгі уақыттарда үздіксіз көшкен мыңжылдықтар белгі-бедерсіз өтпеген. Әр заман өзіне тән белгілер қалдырған. Қазақ даласы – Еуразия кеңістігінің ең аумақты бөлегі, табиғаты әр алуан, жан-жануар дүниесі ерекше бай, ал жер астындағы қымбат қазынасы алыс-жақын жұрттардың әр кезде көзін алартқан шұрайлы өңір.

	XIX ғасырда жүрген археологиялық қазбалар таулар мен теңіздер көмкерген иен далада солтүстіктің бұғысы мен алып мамонттардың бір кезде қойша өріп жүргеніне айғақтар тауыпты. Тағы адамдардың алғашқы түрлері осында пайда болғанын да анықтаған. Бергі замандағы ізденістер осы күнгі Алатау мен Қаратау бөктерінен, ұлан-байтақ даланың түстігінен ерте дүние адамдарының қауымдасып өмір сүрген мекендерін кездестірген. Ал тастан қашалған құралдар мен мыс қарулардың ұшырауы – қазіргі Қазақстан аймағының адамзат қауымына ертеден қоныс болғанына шүбәсіз иландырған. Әлбетте, бұл тайпалар – қазіргі Дала иелерінің түп тегі емес. Ғылым тілінде бұл кезең тас дәуірі аталады, яки палеолит, қазіргі жыл санауымыздан 100-500 мың жылдар бұрынғы көне уақыт27.

	Мыңдаған жылдардан соң қазіргі Қазақ даласы жаңатас (неолит) дәуіріне (біздің жыл санауымызға дейінгі 12-10 мың жыл бұрын) көшті. Мұз дәуірінің жер бетін құрсаған залалы жойылып, күн шуағы даланың қытымыр қысын жайдары жазбен ауыстырған мамыражай мезгіл туды. Жайық, Есіл, Ертіс, Шу, Талас, Сыр, Арыс өзендерінің бойында, Каспий, Арал теңіздері мен Балқаш көлін айнала көшіп-қонып жүретін тайпалар жұрты сол заманда ірге тепкен. Алтай мен Қалбада, Тарбағатайда, Қарқаралы, Баянаула, Ереймен, Көкшетау тауларының нулы-сулы бөктерінде, қазіргі Семей қаласының (жер-су аттарын қазіргі атауы бойынша беріп отырмыз) іргесіндегі қалың орман ішінде адамдар тұрған ескі мекендердің кездесуі – осыған айғақ, солардың кейбірі бағзы қалпында сақталған. Тайпа мүшелері азық-түлікті аң аулаумен тапқан, мал өсіргенін де айғақтайтын мұрағаттар табылған, жер өңдейтін құралдардың кездесуі – Дала тұрғындарының кәсіби деңгейінің жоғары болғанына нақты дерек...

	Сөйтіп, адамзат тарихының ескілі-жаңалы шежірелерінен там-тұмдап жиналған, әр түрлі архив құжаттары мен ерте заманғы әдебиет нұсқаларынан суырылған айғақтар сұрыпталып, тарихшылар сарабына түсті. Одан әрі редакция алқасының апта сайынғы мәжілісінде талқыланып, жаппай мақұлданған соң тиісті тарауға қосылып, қағазға түсерде әрбір айғақ пен тарихи оқиғалар қайыра жүйеленеді. Ең аяғында дайын тараудың қолжазбасы әдеби редакторлардың қолына тиген (М.Ә. Әбдіқалықов Ермұхан Бекмаханов туралы естелігінде осы мәселеге байланысты Орталық Комитетте ұзын саны 33 (!) мәжіліс өткенін айтыпты, кейбіріне қатыса алмаса – «Іссапардан қайтқан кезде мәжіліс хаттамасын оқитын едім», – депті).

	«Қазақстан жері ұлан-байтақ. Шығысында ол Ертіс өзенімен, батысында Каспий теңізіне дейін созылған, солтүстігі кәрі Оралға тіреліп, бір шеті Алтай мен Тарбағатай тауларына, Құлынды даласына, оңтүстігінде Алатаумен көмкерілген орасан зор далалы аймақ бүгінде Қазақстан Республикасы аталады. Қазақстанның жер көлемі 2,7 миллион шаршы шақырым. Оның жер аумағы Германияның, Францияның, Италияның, Англия мен Жапонияның жиынтық территориясына тең. Маймөңкесіз айтқанда, қазіргі Қазақ КСР-інің жеріне бес Франция, алты Германия, тоғыз Италия сыйып кетеді...» – деген саяси астары мол, көтеріңкі лебізбен басталыпты «Қазақ КСР тарихының» кіріспесі.



	1920 және 1940 жылдарда Қазақстан тарихы турасында жарыққа шыққан ғылыми еңбектердің кейбірін оқудан біз бір жайтқа тәнті болдық: «Ерте заманнан біздің уақытқа дейінгі Қазақ КСР тарихын» толғаушылар тобы М.П. Вяткиннің «Қазақ КСР-інің тарихи очерктері» деп атаған көлемді еңбегін өздеріне түпнұсқа еткен; сол еңбектің авторы Қазақстан тарихының білгірі ретінде ғылыми кеңесші болып, тыңнан қосылған тарихшыларға нақтылы көмек бергені мәлім; бұл да Қазақстан тарихының тез жазылуына септігін тигізген.

	Біздіңше, авторлар тобы С.Ж. Асфендияровтың «Ерте заманнан бергі Қазақстан тарихын» да түсінікті себеппен сілтеме жасамай қажетінше пайдаланған. Шынында да, туған халқының жалпы адамзаттық жолмен өсу, өркендеу кезеңдерінде басынан кешкен үлкенді-кішілі оқиғаларды ғылыми жүйелеп, бір ізге салған үздік тарихшының ұлан-ғайыр еңбегін әжетке неге жаратпасқа?! Қысқасы, тарихшылар тобы «Игі мақсат жол таңдатпайды» уәжіне мойын сұнған...

	Осы уәжге дәлел ‒ Қазақ КСР тарихының алғашқы басылымының барлық бөлімдері мен көптеген тарауларының аты, әсіресе Қазақстан тарихын кезеңдерге бөлу профессор Асфендияров тұңғыш рет қолданысқа енгізген ғылыми жіктеумен бірдей екендігі. Ғылыми тұрғыдан қарағанда, сол жіктеудің өзгеше болуы – қисынсыз жайт.



	Түйіп айтқанда, Қазақстан тарихының авторлары Евразия құрлығының Дала кеңістігінде болған алуан оқиғаларды тізіп, әмбебап шежіре жасауға тырысқан. Мысалы, Арал мен Каспий теңіздерінің арғы-бергі жағалауын жайлаған немесе Алатау бөктерін, қазіргі Жетісу өңірін қоныс еткен тайпалардың тіршілік салтын, олар қатысқан үлкенді-кішілі соғыстарды, осы өңірдің Түрік қағанатына қараған замандағы айтулы оқиғаларды да қақас қалдырмай түгел баяндап, ғұн халқы иемденген дәуірді де тәптіштей сипаттап, байырғы далалықтар шежіресін осы күнгі жыл санау дәуіріне жеткізеді; түстік шекарадан хансу (қазіргі қытай жұрты), күнбатыстан жауынгер арабтар Дала қиырына көз алартып, әрқайсысы сүбелі үлес алмаққа жасаған жорықтары да егжей-тегжей сөз болған.

	Ғасырлар керуені өтті, X-XIII ғасырлар аралығындағы тарихи оқиғалар да авторлар назарынан тыс қалған жоқ: моңғол шапқыншылығы, Сыр бойындағы мәдениет ошағы Отырардың күйреуі, көрші жұрттарға айбыны асқан Хорезм шахының алтын тағынан оп-оңай айырылуы, қазіргі Қазақ даласы мен Орта Азияның Шыңғыс хан әулетінің қолына көшуі, оның жауынгер ұлдары Жошы мен Шағатай құрған ұлыстардың пайда болуы... Ұлы Даланың Алтын Ордаға бағынуы, Шыңғыс немересі Бату заманындағы Ертістен Еділге дейінгі алып аймақты иеленген мұсылман тайпалардың өзара бірігіп, Дәшті-қыпшақ атанып, бір тілді, бір ділді халық болып қалыптасуы. Солардың бірі – өзбек жұртынан бөлініп, дербес хандық құрған қазақ халқы, яки ұлтымыздың жеке этнос болып қалыптасуы. Тұңғыш Қазақ мемлекетінің 1456 жылы шаңырақ көтеруі. Содан беріде қазақ хандарының 16 ұрпағының мұрагерлік дәстүрмен билік құруы. Соларға бағынған Ұлы, Орта және Кіші жүз қазақтарының иелігін кеңейтіп, Алтай аймағынан қазақ жеріне көз алартқан жауынгер жоңғар елімен (қазақ атауында қалмақ) жанқиярлық күресі...

	Үш жарым ғасырға созылған Қазақ хандығының ғұмыры ақыр аяғында өкінішті оқиғаларға ұласқанын да тарих авторлары аттап өтпеген. Әлбетте, соның себеп-салдарын да бүкпесіз ашқан: әрбір шаршы шақырымға бір адамнан да келмейтін, жалпы қарамы өте азаң халықтың ұшы-қиырсыз мол жерді иеленуге шама-шарқы жетпегені; ру-тайпалардың жер-суға таласы күшейіп, оған қоса әр жүзді жеке дара билеуге тырысқан төре тұқымдарының хандық билікке өзара таласы да ел іргесін ашқаны иланымды айғақтармен, айшықты оқиғалармен өрнектелген. Нәтижесінде, Қазақ даласы батыс пен оңтүстік-шығыстағы алып екі империяның көз алартуына тап болды. Кіші жүз 1731 жылы, Орта жүз 1740 жылы Ресей патшалығына бодан болады. Ел билеуші хандар ғана емес, ру басылары мен кемеңгер билері, әйгілі батырлары бармақтарын басып, орыс еліне өз еркімен қосылғандығы турасында ант берді.

	Бұл оқиғалар Қазақ КСР тарихынан орын алды. Әрине, әрбір тарауға енген деректер таптық белгілеріне орай таңдалған. Әр тараудың саяси-әлеуметтік мәні сол күндегі идеология талабына орай сипатталған, қажет-ау деген жерде марксизм-ленинизм классиктерінің, көбіне В.И. Ленин мен И.В. Сталиннің еңбектерінен ойып алынған пікірлерімен «бекітілген». Сол жайтты кейбір тараулардың аттарынан да аңғаруға болады: «Қазақстан аймағындағы алғашқы қауымдық қоғам», «Қазақстан аймағында тайпалық одақтардың пайда болуы», «Қазақстан алқабындағы феодалдық қоғамға дейінгі мемлекеттер»...





3


	Еңбектің көлемі ұлғайып, әр тараудың сүлбесі қағазға түсіп, көпшілігі талқыдан бөгеусіз өтіп, мезгіл жөнінен XIX ғасырдың бас шеніне іліккен шақта авторлар ұжымы ойда жоқта дау-шарға тап болады.

	«Қазақстанның көне тарихына арналған әдебиет ерекше мол... Әңгіме тек сол деректердің барлығы бірдей осы заманғы тарих ілімінің талабына сай келе ме, ал келеді десек – әңгіме Қазақ КСР-інің тарихына соларды қандай тұжырыммен кіріктіру турасында болуға тиіс...» – депті М.П. Вяткин жоғарыда аталған монографиясының кіріспесінде. «Қазақстанның көне тарихын зерттеу, әсілі, XVIII ғасырда басталған, сол кезде де, қазірде де қордалы тарихтың кейбір кезеңдері ғылыми сарапқа түсіп, күңгірт тұстары жеткілікті айқындалмаған. Мысалы, әлеуметтік мәні зор мәселе – Ресей патшасының Қазақстанды отарлау саясаты және оның қитұрқы мәні түпкілікті ашылмай, бүркеулі қалпында жазылып келді...» – деп өзі үшін күмән туғызған түйткілді гәпті Михаил Порфирьевич «Қазақ КСР тарихының очерктері» кітабының «Әдебиеттер мен деректер көздеріне шолу» бөлімінде алға тартып, тарихшылар ортасында айтыс-тартыс туғызған мәселені даралап әрі әлденеден сақтанғандай қауіп аңғартады.

	Бұл жерде әңгіме көшпелі номадтар атанған жұрттың – өркениеттен, жалпы адамзаттық дамудан кешеуілдеген халықтың өзін бодан еткен Ресейге құлақкесті құлдарша бас иіп, аман-есен жүргеніне тәубе деп тыныш жатпай, бостандығын қорғау үшін ат жалын тартып мініп, отарлаушы елдің үстемдігіне қарсы шыққан күресін баяндау турасында болып отыр. «Айталық, қазақ халқының тіршілік қарекеті мен қауымдық құрылысының өзгешелігіне жеткілікті түрде көңіл бөлінбеді, − депті М.П. Вяткин. − Сондай-ақ осы халықтың ұлт-азаттық қозғалыстары мен кедей-кепшігінің наразылық білдірген көтерілістерін жол тонаушылыққа балап немесе кеудемсоқ басбұзарларының орыс бекіністеріндегі шаруаларға кезекті барымтасы деп түсіндіру жолды болды. Солардың бәрі-бәрінен қазақтардың мүддесімен санаспай, өркениеттен кенжелеп қалған тағы халық деген астам пиғыл үстемдік еткенін аңғаруға болады...»

	«Қазақстан тарихының» авторлары қазақ халқының отарлаушы елдің әлімжеттік саясатына наразылық көрсеткен ұлт-азаттық қозғалыстарын баяндауға кіріскенде нақ осы, профессор Вяткин өз кітабында ескерткен кертартпа пиғылдан бас тарта алмауының сыры мен себебі неде? Кеңестік тарихи ілім бұқара халықтың билеушілерге қарсы көтерілістерін, езілген жұрттардың патшалы Ресейдің үстемдігіне наразылығын әдетте баса көрсетіп, соларды тап күресінің өршуіне балап бадырайта дәріптегені мәлім. Алайда осы жайында дау көтерушілер өздері пір тұтқан кереғар тұжырымнан айныған жоқ. Неге?

	Мәселенің мән-жайына түсіну үшін XIX ғасырдың бастапқы жылдарына шолу жасауға тура келеді. Бұл болса Ресей патшасының қырғыз-қайсақ28 даласын біржола иемдену саясатының алғашқы кезеңі. Анығында, Ресей патшасына бағынғаннан бергі 40-50 жылда Кіші жүз бен Орта жүз қазақтарының байырғы тірлігінде айтарлықтай өзгеріс болған жоқ, жоңғар жұртының мазасыз шабуылы тыйылып, Қазақ даласы мамыражай уақытты басынан кешті. Орта Азияның кіндік тұсынан қазақ иелігіне көз алартқан Қоқан, Хиуа мен Бұхара хандықтары да орыс жұртының айбынынан сескеніп, уысынан шығып кеткен екі жүздің халқына соқтықпай, Ұлы жүз қазақтары мен қырғыздарға ғана әлімжеттік жасап, жерін де, елін де иеленіп немесе солардан алым-салық алуды ғана місе тұтқан. Ал шығыстағы Ертіс пен солтүстіктегі Есілден ту батыстағы Еділ, Жайыққа дейінгі ұлан-байтақ жердегі қалың қазақ көшіп-қонып жүріп, бәз-баяғыдай өмір сүрген; Ресей патшасы бұл жылдарда бодан халықтың атақонысына тиіспеген; Даланың шекара шебінде тек әскери бекіністер тұрғызады; кейбірі соның соңғы жылдарда іргелі қалаға айналып, соларды төңіректеген мұжықтар мен казак-орыс қоныстары молая бастайды...

	Осы жайт та жергілікті халықтың наразылығын өршіткен. Мысалы, қазақ жұртының отарлаушы елге қарулы қарсылығының ең алғашқысы XVIII ғасырдың аяқ шенінде белең беріпті: Емельян Пугачев бастаған шаруалар көтерілісіне (1773-1774 жылдар) олар қайсыбір уақытта жүз-жүздеп жасақ қосқан; Жем мен Жайық өзендерінің аралығында көшіп-қонып жүрген Байбақты руының қонысын тарылтып, шөлейт жерлерге күштеп ығыстырған казак-орыстарға, соларды қорғаушы әскер қосындарына қарсылықты осы рудың биі Сырым Датұлы бастап, бірде жеңіп, біре жеңілумен жүрген қарулы күрестің ұзын ырғасы он бес жылға созылған (1783-1797); ереуілші топтың қарамы кей уақытта 3 мың сарбазға жетіп (3500 жасауылымен Барақ және Тіленші батырлар қосылғанда одан да молайып), әскери казактардың тентек атаманы Чагановты байлап алып, Хиуа ханына құлдыққа сатқаны да – тарихи шындық. Қолбасшылық қабілетіне қоса терең ақылымен, асқан шешендігімен де дараланған Сырым батыр отарлаушы елдің күші басым әскери қосындарымен қаша соғысып, қарамы шағын тобына ғана тосқауыл қойып, әскері азаң һәм оқшау тұрған Ресей бекіністерін өртеп немесе шеткергі орыс мекендеріне тұтқиылдан барымта жасап, ата жауының зықысын шығарған... Мысалы, Сырым жасағы 1797 жылы Елек гарнизонын сағалап отырған Есім ханның ауылына кенеттен шабуыл жасап, хан жасауылын да, Есімнің өзін де жер жастандырады. Сол жылғы көтеріліске Жайық бойындағы қалың қазақ түгелге дерлік қатысыпты.

	Алайда алып елдің күші басым, әрі от қарумен жасақталған әскеріне жергілікті халықтың сойыл мен найза ұстаған, алмас қылыш ілуде біреуінде ғана болған қарабайыр жасағы төтеп бере алмаған. Көтерілісшілер хан тағына ие Айшуақ сұлтанның және орыс жасағының біріккен күшінен күйрей жеңіліп, Сырым Датұлының өзі Хиуа хандығына қашып барып бас сауғалауға мәжбүр болады.

	Сүйсінерлік жайт: төл тарихымыздың осы қозғалысты сөз еткен 11-тарауы бір демде оқылады. «Сырым көтерілісі – қазақ халқының өміріндегі ерекше оқиға. Сырымның бастауымен бұхара халық патша өкіметінің отарлау саясатына тұңғыш рет ұйымдасқан түрде қарсы шықты, әрі ол өз ортасындағы феодал қанаушыларға тойтарыс берді. (...) Туған елі Сырымның жанқиярлық ерлігін, кемеңгерлігін, сөз тапқыштығын ерекше қастерлеген, оның ел ішіндегі дау-дамайға жасаған әділ төрелігі турасында халық жадында көптеген аңыз, жырлар сақталған. Соның бәрінде XVIII ғасырда өз халқын қаһармандық күреске бастаған ұлт көсемі дәріптеледі, ал Сырымның өзі асқан батыр һәм еркіндік сүйген, рухы биік тамаша адам ретінде бейнеленген, – деген лебізбен айшықталыпты осы тараудың қорытынды бөлімі. – ...Ол Хиуа ханына қашып барған кезде: «Қарақалпақ, өзбек, қазақ, түрікпен өзара күш қосып, орыс патшасына қарсы шығайық. Жападан-жалғыз күресіп мен оны жеңе алмаймын. Мені құртқан соң орыс патшасы сендерге ауыз салады...» – деп ағынан жарылып, жүрекжарды өтініш жасаған. Алайда Хиуа ханы оның кеңесіне құлақ асқан жоқ...»

	Қазақ КСР тарихының келесі, 13-тарауы «Исатай Тайманов бастаған Бөкей ордасындағы халық көтерілісі (1836-1838 жылдар)» деп аталған.

	Бөкей ордасы Ресей патшасының жарлығымен 1801 жылы құрылып, Жайық пен Еділ арасындағы кең даланың Нарын құмы аталған атырабына Кіші жүзден қоныс аударған ауылдардан түзелген. Орда қазақтарының билігі Бөкейден кейін оның орысша оқыған баласы Жәңгір ханға тиген, құзырындағы кең жерді ол өзінің аға-інілеріне, қайын атасы Қарауылқожа Бабаджанов сияқты ет-жақындарына бөліп беріп, бұқара халықтың мұң-мұқтажын тәрк еткен. Ал Ресейден келген орыс алпауыттары кінәз Юсупов және граф Безбородко өздеріне қарасты мал жайылымдарын пайдаланғаны үшін байырғы жер иесі қазақтардан үстемелеп жалақы алған. Жайық жағасына бертінде келген казак-орыстар да Орда халқының өзеннен өтіп, Кіші жүз жеріне көшуіне рұқсат бермеген. Баса-көктеп өтпек болғандарды әрдайым қару қолданып тоқтатып отырған. Сөйтіп, «Қайда барса да Қорқыттың көрі» болып, шығар тауы, басар жері қалмаған шерменделер хан ордасын қоршап, оған көмекке келген орыс әскерімен де айқасудан тайынбайды.

	13-тарау ашу-ызасы шарасынан асып төгілген халық наразылығын, Исатай Тайманов, оның қанкөйлек досы Махамбет Өтемісұлы бастаған қарулы көтерілісті жеріне жеткізе сипаттайды. 1838 жылдың 12 шілде күнгі таңғы алакеуім сәтте болған тұтқиыл ұрыста, Геке жасағының шабуылы кезінде Исатай батыр оққа ұшпаса, бұл қозғалыстың қанша жылға созылып, қандай шерлі әрі қаһармандық оқиғалармен жалғасарын болжау қиын. Ал батырлығына ақындығы сай Махамбет сабаз Кіші жүз бен Бөкей ордасы арасында бас сауғалап жүріп, ақырында Баймағанбет сұлтанның жансыздарының қолынан қапылыста мерт болған...

	Бұл қозғалыс та отарлаушы елдің жүгенсіз үстемдігіне қазақ халқының жер-суын қорғап және күші басым жаудан тайсалмағанын айқындайды. Сірә, сол себепті екі тараудың мәтіні алқа мәжілісінде дау-дамайсыз бірден қабылданған.

	Әлқисса, күндердің күнінде алқа мәжілісіне келесі тараудың мәтіні түседі. Бұл да кең байтақ қазақ жерінің кіндік ортасына бойлап енген отарлаушы елдің шолғыншы әскерлерінің, соларға ілесе келген обыр шонжарларының ең құйқалы, ең шұрайлы өзендер мен көлдер жағасын, орманды алқаптарды иемденіп, іле-шала бекіністер мен қалалар, станицалар тұрғызуына жаппай қарсылығы турасында болмақ. Тек бұл жолғы қозғалысты Абылай ханның немересі Кенесары Қасымұлы сұлтан бастаған. Онда да, 11-ші және 13-тараулардың үлгісімен халық қозғалысының күшейе түскені жайында сөз болуға тиіс. Әрі бұл жолғы көтеріліс Қазақ даласын кеңірек қамтыған. Әлбетте ол патша әкімдерінің ұйқысын бұзып, ойын-күлкіден айырған және аттай он жылға (1837-1847) созылып, дүрбелеңге қатысқан бұқара халықтың қарамы 20 мыңға дейін жетіп, шынайы қаһармандық күреске айналғанын егжей-тегжей баяндап, шайқастар хроникасын тізе отырып, көтерілісшілердің жеңілген себептерін де бүкпесіз ашуы қажет-ті...

	Алайда 14-тарауды әспеттеген тарихшы Х... (икс деп оқыңыз!) ілгергі тарауларға негіз болған ұлт-азаттық қозғалыс тұжырымдамасын тәрк етіп, «Кенесары Қасымов қозғалысының сипаты – халықтық емес, көтеріліс басшысы мұрагерлік құқын жоқтап, хан тағын иеленуді көксеп атқа мінген. Сол себепті оның бұзық мүддесін бұқара халықтың азаттық тілеген талабынан даралап талдау қажет...» деген байламмен теріс-қағыс толғаған. «1942 жылдың қысы мен көктеміндегі талқылау үстінде кейбір тарихи оқиғалар мен жекелеген ұлт қайраткерлерін бағалау жергілікті тарихшылар тарапынан наразылық туғызды, анығында, бұл ойды бізге қазақтар ғана емес, орыс мамандары да айтты, ақыры мәселе үлкен дауға ұласты. Қарсы топтың уәжі: отарлаушы елге табанды түрде қарсылық көрсеткен қазақ халқының ұлт-азаттық күресі неліктен көмескі баяндалып, тарихи деректердің кейбірі теріс-қағыс сипатталған; мысалы, Кенесары Қасымов қозғалысын әспеттеудің ғылыми-тарихи себептері өрескел бұрмаланған, – депті академик Н.М. Дружинин естелігінде. – Ақырында кітап алқасы ортақ пікірге келе алмаған соң Ташкентте уақытша тұрақтаған, КСРО Ғылым академиясының Тарих институтының директоры, академик Б.Д. Грековті төрелікке шақырдық...»

	Институт директоры көпшілік пікірін қостайды. Шынында да, уақыт жөнінен бір мезгілде туып, қазақ даласының батыс шебі мен қиыр теріскей шетінде өрбіген қозғалыстарды екі түрлі бағалап, бірін шынайы халықтық деп, екіншісін Абылай әулеті бастағандықтан хандықты көксеуге саю − ешқандай жөнге келмейтін, қисынсыз бұрмалау екендігі көзге түртіп тұр. Тарих авторлары өздеріне саяси бағдарлама еткен марксизм-ленинзм қағидалары да сол ойды растайды: мысалы, В.И. Ленин «кешегі Ресей империясын – халықтар түрмесі» деп атаған; И.В. Сталин де жұртшылыққа кеңінен мәлім еңбектерінде патшалы Ресей мен халықтық Ресейді бір-бірінен айыра білу қажеттігін сан мәрте ескерткен; Күн-көсемнің айтуынша, «Ресейдегі шаруалар қозғалысы мен бодан халықтардың ұлт-азаттық көтерілістері алып мемлекетті іштен әлсіретіп, Ұлы Қазан төңкерісінің жеңісін даярлаған...» «Олай болса, – депті академик Греков талқы үстінде, – Кенесары Қасымов бастаған халық қозғалысын да тұп-тура осылай бағалау керек. Кенесары патша өкіметінің отарлау саясатына қарсы шыққанда өз қарамағындағы ат төбеліндей азаң топқа – төрелер мен төлеңгіттерге арқа сүйеген жоқ, бұқара халыққа сенім артып көтеріліс бастады. Сол себептен де қазақ халқы оны ұлт көсемі санап, соңынан ерді. Кенесары қозғалысының аттай он жылға созылғаны да содан...».

	«Амал қанша, Кенесары көтерілісіне арналған 14-тарауды жазған тарихшы өз пікірін өзгертуден бас тартты...» – деп түйеді Н.М. Дружинин.



	Біз жоғарыда Х... деп аты-жөнін жұмбақтап отырған тарихшының есімін мәскеулік ғалым атамапты. Ермұхан Бекмаханов туралы естелік айтушы әріптестері де оны түстемей, «бір тарихшы» деп тұспалдап қана айтады. Нәйля Бекмаханова да әкесі туралы естелігінде: «Сол тараудың алғашқы авторы есімде қалмапты...» – деп өкініш білдіреді... Біздіңше, 14-тарауды теріс-қағыс баяндаушы тарихшының есімі – тарих ілімінің кандидаты А.Ф. Якунин. Осы уәжге иландырар дәлелді біз «Большевик Казахстана» журналының 1939 жылғы 8-санынан кездестірдік. Журналда жарияланған «Кенесары Қасымов көтерілісі» атты мақаласында А.Ф. Якунин бұл қозғалыстың хандық билікті иемдену мақсатымен өрбігенін дәлелдеп баққан (өкінішті жайт: «Қазақстан тарихының» бірінші басылымында қай тарауды кімдердің жазғаны нақты көрсетілмеген).



	«Ақырында дау туғызған тарауды қайтадан жазуды бұған дейін осы мәселе жайында ешқандай пікір айтпай, бейтарап позиция ұстаған Е.Б. Бекмахановқа жүктедік...» – дейді Н.М. Дружинин. Демек, Ермұхан Бекмаханұлы «Қазақ КСР тарихының» авторлары санатына жұмыс орталаған кезде қосылған.

	Әріптестерінің тапсырмасын орындауға жас тарихшы құлшына кіріскен.

	Өйткені осы тарауда сипатталмақ тарихи оқиғаларды егжей-тегжей баяндауға Ермұхан Бекмаханұлының әзірлігі сол күннің өзінде айтарлықтай мол болған. ҚазПИ-дегі КСРО халықтарының тарихы кафедрасынан ашылған аспирантурада сырттай оқуға тіркелгенде-ақ ол өзіне диссертация тақырыбы етіп, Кенесары Қасымұлы бастаған халық қозғалысын зерттеуді таңдаған. Халағаркомның педагогика институтында еңбек еткен екі жылда жас тарихшы осы дүмпу жайында бірталай мағлұмат жиып алғанды. Алайда жасаң зерттеуші үшін Сарыарқа төскейін он жыл бойы дүбірлеткен тарихи оқиғаларды саралап, мыңдаған адам қатысқан аумалы-төкпелі ұрыстарды даралап, соның бәрін айлар мен жылдарға екшеу оңайға түскен жоқ. Оның үстіне жүз жыл бұрынғы шайқастарды сипаттауда орын алған жалған түйсіктер мен ауызекі аңыздардан адақтау қажет. Рас, Қазақстанның мемлекеттік құжатханасында сақталған материалдар тарихшының көңілін көн-шітті. Мұрағат сөрелерінде жатқан бумалардан тарихшы XIX ғасырдың 20-40-жылдарында Сарыарқаның кіндік жоны ғана емес, қиян шеттегі Үстірт төскейін, Жайықтан бергі, Мұғаджар тауына дейінгі шалқар қоныстарды, тіпті Алатау баурайындағы қалың елді дүрліктіріп, қайда барса да қазақ жұртының жайсаңы мен қасқасын ереуіл атқа ер салуға мәжбүр еткен, ең аяғында Қырғыз Алатауында мерт болған Кенесары хан бастаған алапат дүрбелеңнің бүге-шігесі жайында көптеген соны мағлұматтар тауып, қыруар олжаға қарық болды. Әрине, соның бәрін дәптеріне түрте жүріп, өзіне алтыншы буында қосылатын қандас туысының қаһармандық болмысына ерекше сүйсінгені сөзсіз. Сол гәп те ұлттық рухы айқын жігітті осы тарихты даралап әспеттеуге ынтық етіп, Ташкент қаласындағы мұрағат қоймаларына арнайы барып, сарыла отыруға түрткі болған-ды. Ізденіс қызығына түскен жас зерттеуші Омбы мен Орынборға (о күнде Чкалов атанған) да ат басын бұрған. Әлбетте, бірқанша құнды деректерді ол Мәскеу мен Санкт-Петербургтің Орталық әскери-тарихи мұрағаттарынан, осы қалалардағы көпшілік кітапханалары мен КСРО Ғылым академиясының Тарих институтының қолжазбалар бөлімінен де ұшыратқан. Ізденісті ол Жоғары партия мектебінде тыңдаушы болған кезінде де тоқтатпаған, көбіне каникулға шыққан күндерде құныға айналысқан...

	Енді міне, төрт жылдан бері әр жерден тірнектеп жинаған деректері әжетіне асты. Солар енді мезгіліне қарай жүйеленіп, қағаз бетіне түсе бастады...



	«XIX ғасырдың 30-жылдарында қазақ жүздерінде наразылық пиғыл күшейе түсті. Күллі дала шектеусіз теңсіздіктен күңіренгендей төзгісіз жағдай туды. Оның түп себебі, мөймөңкесіз айтқанда, патша өкіметінің отарлау саясатына қарсылықтан өрбіген-ді. Халықтың бірден-бір күнкөрісі мал жайылымдарын тартып алудың жиілеуі, қазақ ауылдарына түскен салықтың молаюы, патша әскерлерінің жорық кезінде қорғансыз қазақ ауылдарға әлімжеттік жасап шексіз тонауы, қазақ жүздерінің бұрынғы саяси еркіндігін тежеп, ал ұлттық тәуелсіздігін біржола жою мақсатымен жүрген отарлау саясатының күшеюі патшалы Ресейдің Орта жүз бен Кіші жүздегі хан билігін біржолата жойған 1822 жылғы жарғысын жариялаудан кейін барынша әскездікпен әрі дөрекі түрде жүзеге асырған әрекеттері молая түсті.

	«Жаңа шеп» аталған әскери бекіністерге қажет деген сылтаумен шұрайлы қоныстарын тартып алу Кіші жүз қазақтары үшін ауыр соққы болды. Қорғаныс мақсатымен құрылған бұл жүйе 1835 жылы іске қосылды. Жаңа шеп Ор мен Троицк бекіністері аралығын жалғастырған еді. Осы жүйенің батыс жағында жатқан ежелгі қазақ даласы, яки 10 мың шаршы шақырым жер түгелдей қазына меншігіне түсіп, онда тұратын қазақтар шалғай қоныстарға зорлықпен ығыстырылды... 1837 жылы патша өкіметі қазақтардан алым-салық алуды тұрақты табыс көзіне айналдырды. Содан бастап әр қазақ отбасы шаңырақ салығы үшін 1 сом 50 тиын төлейтін болды. Орынборлық шекара комиссиясының толық емес мәліметінде комиссияға қаратылған ауылдардан 1837-1838 жылдар аралығында күміс ақшаға шаққанда 600 мың сом шаңырақ салығы жиналыпты.

	«Шаңырақ салығын жинау кезінде көптеген кедей қазақтардың бұл салықты төлеуге дәрменсіздігіне көзіміз жетті...» – делінген Орынбор шекаралық комиссиясының ресми мәлімдемесінде...»



	Әр сөйлемі мен ой байламы нақты дерекпен өрілген осы үзіндіні біз «Кенесары Қасымов бастаған қазақтардың бостандық жолындағы күресі» деп аталған Қазақ КСР тарихының 14-тарауына арналған кіріспеден алып отырмыз. «Патшалы Ресейдің XIX ғасырдың 30-жылдарында Қазақстанды отарлау әрекеттері» деген айшықты тақырыппен дараланған тарау беташарында Ермұхан тарихшы Орта жүз бен Кіші жүздің шекара шебінен ішке қарай жүздеген шақырым жерге бойлап енген Ресей отарлаушыларының тонау әрекеттерін әшкерелейтін айғақтар келтіреді.

	XIX ғасырдың басында қырғыз-қайсақтарды билеу саясаты күрт өзгерді. Өз заманында айбынды саналған Абылай хан мұрагерлерінің билігін әлсірету үшін Ресей өкіметі Қарқаралы атырабында 1815 жылы екінші хандық ұйымдастырып, оған хан етіп егде жастағы Бөкей сұлтан Барақұлын бекіткен. Ол жарықтық небәрі төрт-ақ жыл хандық құрып, өз ажалынан қайтыс болған соң оның орнына мұрагер сайланбаған. Ал Орта жүздің ханы Уәлі Абылай баласы 1821 жылы опат болады. Уәлінің заңды мұрагері Ғұбайдолла сұлтанды патша өкіметі хандыққа бекітпей, Сібірдің қашық түкпіріне жер аударады. Сөйтіп, Орта жүздегі Шыңғыс хан әулетінен сайланатын хандық билік біржола тоқтатылады (Кіші жүздегі хан билігі 1824 жылы үзілген). 1822 жылы Сібір қырғыз-қайсақтарын басқару туралы жаңа ереже жарияланады: ол бойынша, Омбы облысынан сыртқары жатқан, Сарыарқа атанған қазақ ұлыстары жеті (бастапқыда сегіз) дуанға бөлшектеліп, дуан басына Шыңғыс хан әулетінен қойылатын аға сұлтан отырады; ал олардың құзыры іс жүзінде генерал-губернатор тағайындаған, майыр атанған орыс шенеунігінің қолында болады; дуандар болыстарға, әр болыс ондаған ауылдарға бөлшектенеді, ауыл билігі рубасыларынан сайланатын старшынға тиеді. Бұрынғы рубасылар мен билер құзырына болыстарды басқарып, ауыларалық дау-дамайларды шешу ғана қалдырылған. Мұндай зорлыққа қалайша көнесің?

	Орта жүздегі халық наразылығы, әсілі, Ертіс пен Есіл өзендерінің бойына казак-орыстардың әскери қосындары мен орыс мұжықтарының жаңа легі шегірткеше қаптап келіп, егін салуға шұрайлы, мал жайылымына қолайлы, сулы-нулы жерлерге жаппай қоныстана бастаған кезде өрбіген. Сол әлімжеттіктің сорақы айғақтары мынадай: Сарыарқаның кіндік тұсында салынған казак-орыс станицалары – Қарқаралы 1824, Баянауыл 1826 жылы ірге тепкен; жүз жыл бұрын теріскей шептегі тұңғыш бекініс Петропавл 1808 жылы қала құқығына ие болған; Көкшетау бекінісі 1824 жылы, Ақмола қамалы 1830 жылы салынып, екі жылдан кейін қала атанған (одан 300 шақырым батыста Ақтау бекінісі тұрғызылған)... Бәрінде де әскери күштер ұсталған, ал станицаларда казак-орыстар үй-ішімен әскери қосын болып тұрған.

	Озбырлық атаулының тектен-текке өтпейтіні әлмисақтан мәлім. Бұл жолы да солай болды. Ел қамы мен жер наласы үшін азаттық күресіне шақырып, Көкшетау мен Ұлытау атырабындағы халық наразылығын Абылай ханның бел баласы Қасым сұлтан бастап, іле-шала оны Саржан және Есенгелді есімді ер ұлдары қостапты. Алайда ұрымтал жердегі бекіністерден іле көтерілген орыс отрядтары сойылмен қаруланған көтерілісшілерді Көкшетау маңынан ауа көшіп, босқын болуға мәжбүр еткен. 40 мың түтіннен тұратын қыруар ел тұтас қозғалып, Алатау баурайындағы Ұлы жүзге қоныс аударады. Ағайындылар отарлаушы жұртқа қарсы күресті сол жақта да тоқтатпаған. Алайда есіл ерлердің еңбегі еш болып, 1836 жылы екеуі де (сәл кейінірек әкесі Қасым Абылайұлы да) қоқандықтардың қастандық әрекетінен ажал құшқан. «Орта жүз қазақтарының қомақты тобының тіккөтеріліп Қасым сұлтанға еруі отарлаушы елге деген бүкілхалықтық өшпенділіктің айқын көрінісі еді. Иен далада емін-еркін көшіп жүруді көксеген қазақ елі бәз-баяғыдай тәуелсіз қалпында өмір сүруді жөн көрген» деген тұжырым айтыпты 14-тарауды толғаушы Ермұхан тарихшы.

	Ағаларының қолынан сусып түскен азаттық туын бір жылдан кейін Қасым сұлтанның үшінші ұлы, жас жолбарыс атанған Кенесары көтереді.

	* * *

	Жүз жыл бұрынғы қазақ даласының табиғи келбеті, сол кеңістікті мекендеген халқы да жас тарихшы қалам тартып отырған 1942 жылдан мүлдем өзгеше болатын. Қай түкпірінде болсын о кезде бүгінгідей сап түзеп тұрған елді мекендер, колхозды-совхозды шаруашылықтар, зауыт-фабриктер, қалалар мен жұмысшы поселкелері мүлдем жоқ-ты, жонына түрен түспеген, тас жол, темір жолдармен айшықталмай, көдесі желкілдеп, желді күндері теңіздей толқитын сайын қалпында еді. Ал халқы – бір тілді һәм біртұтас қазақтар. Сан тарам рулы ел болып, әр ата дербес ауыл түзеп, қыстаудан жайлауға, одан күзекке көшіп-қонып жүріп күнелтетін. Мықты тайпалар сырт жауға ғана емес, ел ішіндегі барымташыға да бір тайын алғызбай, «У ішсең, руыңмен» деген мәні терең ұранға бас ұрып өмір сүрген. Өйткені бұлай етпесе, дала тағысы бөріге де оп-оңай жем болатынын жақсы білген. Сондықтан да бірлігі, намысқойлығы бергі заманның адамдарына қарағанда әлдеқайда жоғары болған. Бұл турасында Абай хакім Құнанбай баласы: «Бұрынғы ата-бабаларымыздың бұл замандағылардан артық екі мінезі бар екен, – дей келіп, 39-қарасөзінде мынадай ой түйген. «...Әуелі, ол заманда елбасы, топбасы деген кісілер болады екен. Көш-қонды болса, дау-жанжалы болса, билік соларда болады. Екіншісі, намысқор келеді екен. Аты аталып, әруақ шақырылған жерде ағайынға өкпе, араздыққа қарамайды, жанын салысады екен. Кәніки, енді осы екі мінез қайда? Бұлар да арлылық, намыстылық, табандылықтан келеді. Бұлардан айырылдық. Ендігілердің достығы – бейіл емес, алдау, дұшпандығы – кейіс емес, не күндестік, не тыныш отыра алмағандық...» – деп ащы шындықты айқара ашып, өз тұсындағы исі қазақтан түңілгенін жасырмай жазып кеткен.

	Абай дана айтқан кемел ойдың айна-қатесіз көрінісін 1837 жылы Сарыарқаның кіндік жонында бұрқ еткен ел дүмпуінен айқын көреміз. Туған жұртын отарлаушы елге қарсы күреске шақырып, бостандық туын көтергенде Кенесары сұлтан қалың қазақ өзін қызу қолдайтынына күмәнсіз сенген: қазақтың өз қолы өзіне қаптал жетеді, қай заманнан бері біз таңның атысын, күннің батысын бөгде жұрттың ақылымен істедік? Қазақтың өз күні – өзінде, аспаны да, даласы да – өз иелігінде, мал ашуы, жер ашуы, жан ашуы қалың елді тып-тыныш ұйықтата қоймас деген уәжге бой ұрып, атқа мінді.

	Арқа елі Кенесары сұлтанды шу дегеннен қызу қолдады.

	...Тараудың үшінші бөлімі «Кенесары Қасымов бастаған бүкілхалықтық күрестің бастапқы кезеңі» деп дараланған. Ал алдыңғы екі бөлімде автор осы қозғалысты даралап та, нақтылап та баяндау үшін дала тұрғындарының хал-ахуалының төзгісіз жағдайға жеткендігін, көп жылдар бойы қордаланған бүкіл халықтық ашу-кектің, қара қазандағы судай қайнаған наразылықтың үзілер шекке таяғандығын бүркеусіз әшкерелеген. Кіші жүзде бұл күресті 1820 жылдарда Жоламан Тіленшіұлы бастаған, бірақ ә дегеннен сәтсіздікке ұшырап, соңына ерген қалың ел Ор-Троицк шебіне енген атақонысын тастап, Торғай өзенінің бойына қоныс аударуға мәжбүр болған. 1830 жылдардың бас кезінде Жоламан би жерсіз қалған қандастарын бастап тағы да атқа мінген: оның жасақтары Ресей өкіметінің Орта Азияға аттандырған керуендерді тонапты; «Жаңа шеп» маңында ірге тепкен орыс мекендеріне шабуыл жасап, мал-мүлкін тартып алу да кек қайтарудың орайлы түріне айналған. Енді міне, Сарыарқа елі де бөгде жұрт әскерімен шайқасқа көтерілді...

	Сөйтіп, халық қозғалысы қалың қауға түскен шырпыдай лап етіп, күллі қазақ даласын тұтас жайлаған алапат өртке айналған.

	«Ресей патшасының әлімжеттік саясатын тежеудің бірден-бір амалы – қолына қару алып, азаттық үшін шайқасқа шығу екенін қазақтар да түсінді, – депті тарихшы тараудың «XIX ғасырдың 30-жылдарындағы күрес» деп атаған бөлімінде. Күрес хроникасын тәптіштей берудің соңында Ермұхан тарихшы өз ойын былайша түйіндейді. – ...XIX ғасырдың 20-30-жылдарында қазақ халқының тізе қоса қарулы қарсылық көрсетуі – отарлаушы елге деген наразылығының салдары, осындай батыл қимылдарымен олар тәуелсіздік үшін ақырына дейін күресуге әзір екендігін айтарлықтай көрсете алған...».

	Бүлікшіл сұлтанның жасауылдары 1837 жылы Қызылжардан Ташкентке бет түзеген орыс көпестерінің бай керуеніне Ақтау бекінісінің тұсында тұтқиылдан шабуыл жасаған. Керуеннің қарулы күзетінен ұрыс үстінде хорунжий Рыбин, 3 урядник мерт болып, 21 казак-орыс жарақат алады. Жасауылдар олардың қару-жарағын иемденеді, керуен тауарын да олжалаған. Келесі ұрыс Ақмола бекінісін жер бетінен жою мақсатында болған: екі күн ұдайы жүрген шайқастың соңында бекініс ішіндегі ағаш үйлер өртке оранып, қамалдың әр жерінен үңірейген оппалар ашылады; көтерілісшілердің біршама сарбазы шабуыл кезінде оққа ұшқан;

	Көкшетау дуанының аға сұлтаны Қоңырқұлжа Құдаймендиннің қазақ жасағы мен казак-орыстардың шағын тобы қараңғы түнде бекіністі тастап, бас сауғалауға мәжбүр болған...



	Кенесары Қасымұлына 2002 жылы қазіргі Астана, бұрынғы Ақмола қаласында, Есілдің айдыны жарқыраған биік жағасына қойылған алып ескерткіштің тарихи мәні мен көркем сипатын мойындай отырып, ат үстіндегі Кенесарының күнбатысқа қараған тұрқы тарихи шындыққа жанаспайтынын ескерту парыз: біздің қолымыздағы Ақмола қаласының ескі жобасында бекіністің нақты орны – ескі стадион маңында екендігі айқын байқалады; ал көтеріліс қолбасшысы өз әскері екі күн ұдайы шабуылдаған қамалға көз тігудің орнына, оған сыртын беріп, құдды бір Есілдің арғы жағасына қашуды ойлап тұрғандай әсер туғызады; түзу ниетпен сомдалған туындыны жасаушылар ескерткіштің бет-жүзін өзен айдынына қаратып жауапсыз бопсалаған (Санкт-Петербургтегі Балтық айдынына қараған Бірінші Петрдің ескерткішін үлгі еткені түсінікті: Петр патша Балтық теңізін иеленуді жастай армандап, мақсатына жеткен билеуші); ең сорақысы, көтеріліс басшысына айғыр мінгізіпті; Кенесары ханда жорықта мінетін бірнеше тұлпар болған, олардың түр-түсі де белгілі.



	Көтерілісшілердің алғашқы жеңістері осы атыраптағы қалың елдің Кенесары тобына тік көтеріле қосылуына түрткі болған. Ақмола, Көкшетау, Баянауыл, Қарқаралы дуандарына қарасты халықтың басым көпшілігі атқа мінеді. Ең ғажабы, сұлтан жасағы даланың қай түкпірінде көрінсе, сол жердегі жұрт азаттық күресіне қатысатындығын мәлімдейді. Қысқасы, маң Дала дүр сілкініп, дүмпулі жылдарды басынан кешеді. Кіші жүзден Жоламан Тіленшіұлы үшінші мәрте өз елінің қомақты бөлігін соңына ертіп, Кенесары көтерілісіне айтарлықтай қолдау көрсетеді. Сөйтіп, алғашқы екі-үш жылда (1838-1840) қозғалыс бүкілхалықтық наразылыққа айналады. Рас, патша өкіметінен зейнетақы алып, шен-шекпен кигенге мәз болған Уәлі ханның ұрпақтары (Шыңғыс төре және басқалары), Ахмет Жантөрин, Қоңырқұлжа Құдаймендин сұлтандар Кенесары бүліншілігін қолдамаған. Қайсыбірі патша жасақтарына қолғабыс беріп, әскер де шығарған. Орта жүз бен Кіші жүздің кейбір рубасылары да өздерінің бас амандығын, жан тыныштығын ойлап бейтараптық сақтаған, туған жұртына опасыздық жасап, кейбірі патша жасақтарына жасырын түрде қол ұшын беруден де тайсалмаған.

	Осы оқиғаларды жүйелеуші бүкілхалықтық наразылықтан сыртқары қалып, ұлт мүддесіне сатқындық жасаған рубасылары мен билерді, дуан басындағы аға сұлтандарды түстей отырып, Кенесары Қасымұлы бастаған қаһармандық қозғалысты ту бастан қызу қолдап, күрестің аяғына дейін қатысқан, әрқайсысы жүзбасы, мыңбасы міндетін атқарған батырлардың есімін, кейбірінің ұрыс кезіндегі ерліктерін даралап көрсетеді: Орта жүздің шұбыртпалы (арғын) руының батыры Ағыбай, Баянауылдағы Төртуыл одағының азаматы – Жанайдар, қыпшақ руының тумасы – Иман Дулатұлы (Амангелді батырдың атасы), Кіші жүздің Ырғыз бойының қазағы, табын руының көшбасшысы – Жоламан Тіленшіұлы, Сыр елінің табын руының өкілі – Бұхарбай, Ұлы жүздің Жетісу өңірінен қосылған дулат батыры Бұғыбай, Көкшетау дуанынан өз жасағымен келген – атығай Аңғал батыр, Ақмола қыпшақтарының ер ұлы – Басығара батыр... Осы батырлардың ата-тегіне зер сала қарасаңыз – Кенесары қозғалысын Орта жүздің негізгі рулары ғана емес, Ұлы жүз бен Кіші жүз қазақтарының да қызу қолдағанын аңғарасыз...

	Әрине, қазақтың ұлан-ғайыр жерінің таулы-тасты, қыратты төсінде шайқасқа түскен екі жақтың күш-құралы, әскери дайындығы бірдей емес-ті: орыс әскерінің қаруы да, қарамы да қарадай шошытқандай айбынды; соларға қарсы тұрған көтерілісшілердің негізгі жарағы – сойыл мен шоқпар, көпшілігінде желекті найза, қылыш болса хан жасағы төлеңгіттерде ғана бар, ереуілдеп шыққан тобырдың жүзден бірінде шиті мылтық, зеңбіректің не екенін Кенесары жасауылдары білмеген; әлбетте білегін айға білеп шыққан қарабайыр топ әскер өнерінен бейхабар, бұқпада тұрып, жау жасағын алыстан жайрататын соғыс құралдарын ешқашанда көрмеген. Жә, сонда соғыс әдісінен де жұрдай тобыр атты әскері жаппай қылыш асынған, мылтықтары қорғасын оқты нөсердей жаудырған, зеңбірегі жұдырықтай темір допты бұршақша бүркетін қаруға ие, әр солдаты жиырма бес жыл ұдайы әскер қатарында жүріп, неше алуан әдіс-өнерді толық меңгерген орыс жасағымен қалай соғыспақ? Кәсіби әскерилерді жүздеп жер жастандырсаң да қатары ортаймайтын, қуаты сарқылмайтын дұшпанды нендей айла-шарғымен тоқтатасың, қар көшкіні сияқты тегеурінді күшке қалайша төтеп бересің?

	Халық жады сақтаған қаһармандық дастандарда Кенесарының бәкене бойлы, кенедей кішкене, ақсары адам болғанымен қоса ата жауымен айқас үстінде жауар бұлттай түнеріп, ерекше сұстанып, әскерінің алдында жүретіндігі, күллі жасақты еліктіріп, өз соңынан ертетіндігі дәріптелген.



	«Төртбақтау адам екен бойы тапал,

	Қайқы мұрт, шашы бурыл, селдір сақал.

	Қойкөздеп тарамданып тарғыл тартқан,

	Отты ұшқын зәрені алып оқтай атар.

	Дөң мұрын иегіне біткен еңкек,

	Секілді кескен темір жатқан келтек.

	Кетеді кейде ілгері, кейде кейін,

	Сөйлесе басындағы алтын телпек...»29



	Тарихи шындықты мойындау қажет: Батыс Сібірдің генерал-губернаторы П.Д. Горчаковтың бүлікшіл сұлтанды тұтқындауға, қарауындағы жасауылдарды жер жастандыруға аттандырған әскери қосындары көтеріліс басшысын ұстамақ түгілі, өздері зор шығынға ұшырап, сүлдерін сүйретіп бекіністеріне құрқол қайтуға мәжбүр болған. Казак-орыс старшиналары Лебедев, Карбышев, полковник Дуниковский, генерал Жемчужников сияқты байырғы офицерлер басқарған Ресей әскері мен соларға көмек беруге тиіс Құдаймендин, Жантөрин сұлтандарға ерген қазақ қолының қоршауынан Кенесары жасағы қару қолданбай сытылып шығып, бірақ іле-шала дұшпан әскері күтпеген қалтарыстан шабуыл жасап, зор шығынға ұшыратқан ұрыстар да аз болмаған. Мысалы, 1844 жылдың 17 шілдесі күні Кенесары сұлтан қол бастаушы бір батырына полковник Дуниковскийдің қарамы мол әскерімен қаша соғысып, дұшпанның негізгі күшін теріс бағытқа бұрып әкетуді тапсырып, ал өзі көтерілісшілердің басты күшімен 21 шілдеге ауған түнде Жантөрин қарауындағы қазақ қосынына ту сыртынан тиісіп, сатқын сұлтанның қарамды жасағын түгелге дерлік жойып жібереді. Сол ұрыста ол өз ұлтына опасыздық жасаушы Жантөреұлын қолдап жүрген 44 сұлтанды жер жастандырады. Осы шайқас туралы мәлімдемеге Орынбордың әскери губернаторы: «Масқара, неткен қаралы хабар, тіпті сенгім келмейді, осындай сорақы жеңілістің себебін түсіну қиын. Амал қанша, бұл – ащы шындық!» деген тұжырымдама жазыпты. Соншама әскездікпен жүзеге асқан осы ұрыстан-ақ Кенесары Қасымұлының қолбасшылық қабілетінің мықты екендігін аңғарамыз. Ал мұндай шайқастарды көтеріліс басшысы он жыл ұдайы жүргізген. Осы жылдарда ол күші де, қаруы да өзінен әлденеше есе басым жауға Сырым батырдың соғысу әдісін қолданып, құдай тағала барынша далитып кең жаратқан туған даласын шебер пайдаланып, қаша ұрыс салған әрі орыс офицерлерінің жер жағдайын, сүрлеу-соқпақтардың жөн-жосығын білмейтінін ескеріп, таулы өңірлердің табиғи қалқаларын да әжетіне жаратып, сыни сәттерде қоршаудан сытылып кетіп әбден титықтатады (Ұдайы сәтсіздіктен зәтте болған генерал Жемчужников айтыпты-мыс дейтін: «Көп болса Кенесары сұлтан жүз жасар, түпкілікті жеңіс ақыр аяғында бізде болады!..» деген жұбанышы бергі заманға да ұмытылмай жетіп, біреуді мұқату қажеттігі туғанда сол мәтелді еске алатынымыз, − сірә, тегін емес. Ал генералдың өзі бүлікшіл сұлтанды неше жыл қуып, ұстай алмаған дәрменсіздігі үшін үлкен отрядты басқарудан шеттетілген).

	Кенесары қозғалысы туралы тарауды жазуға тапсырыс алған кезінде М.П. Вяткин, үлгі етсін деген болар, жас әріптесіне екі кітапша ұсыныпты: екеуі де Ленинград баспасынан 1939 және 1941 жылдары жарыққа шыққан; алғашқысы – шетелдік автор Мухаммед-Тахирдың еңбегі – «Шәміл кезіндегі Дағыстан соғысының шежіресі»; екіншісі – С.К. Бушуевтің «Таулықтардың Шәміл имам басқарған азаттық күресі»... Орыс патшасының Кавказды жедел иемденуге империяның күш-қуатын аямай жұмсап, әскерді де еселеп төгіп (1817-1864 жылдар аралығы), ұзақ қантөгістің ақырғы кезеңінде Дағыстан халқының ер ұлы Шәміл имам жариялаған ғазауат соғыстың ширек ғасырға созылып, ақыры оны да жеңіп, 1859 жылы бүліншілік басшысының тізе бүгуімен аяқталғанын Ермұхан Бекмаханұлы орыс тарихынан жақсы білетін-ді. Михаил Порфирьевич ұсынған кітаптар Шәміл ердің жиырма бес жыл ұдайы ат үстінен түспей, туған елінің бостандығын қылыш жүзімен қорғаған жанқиярлық күресін нақты айғақтармен, ұрыс хроникасын қаз-қалпында келтіре отырып әсерлі баяндапты.

	Сол кітаптарды парақтап отырып, жас тарихшы Воронежде оқып жүрген кезінде неше тәулік басына жастана жатып қызыға оқыған тағы бір тарихи кітапты есіне алған. Ол болса Санкт-Петербургте 1877 жылы жарық көрген, Куропаткин есімді зерттеушінің «Алжирия» деген кітапшасы. Кітап француз отаршыларының 1830 жылы Алжир аралына баса-көктеп кіріп, сол жерді неше ғасырдан бері билеп-төстеуші Осман түріктерін биліктен тайдырып, жергілікті арабтар иелігіндегі жерлерді жаппай тартып ала бастаған жүгенсіз озбырлығына қарсы сол елдің жас билеушісі Әбдел әл Кадірдің 1832 жылы азаттық туын көтергенін, сол күрестің аттай 15 жылға созылып, тек қана 1847 жылы француз әскерлері араб жұртының күш-қуаты әбден сарқылғаннан кейін, яки өз ұлтының жер бетінен біржола жойылу қаупі төнген кезде ғана қайран ер француз әскерінің қолбасшысымен келіссөз жүргізуге мәжбүр болғаны әңгімеленген. Сол тарихты зерделеп отырып студент жігіт бір айғаққа ерекше таңғалады: әу баста Алжир аралына келген әскери экспедицияның қарамы 20 мың жауынгер екен, оны полковник шеніндегі офицер басқарыпты; ал, әл Кадір жүргізген азаматтық соғыстың аяғында отарлаушы Франция осы аралда 120 мың тұрақты әскер ұстап, оған басшылық етуге маршал шеніндегі тәжірибелі қолбасшыларды жіберуге мәжбүр болған... Туып-өскен жерінің қорғаныс мүмкіндігін шебер пайдаланған қозғалыс басшысы партизандық соғыс бастап, шағын топтар жасақтап, үздіксіз соғысқан он бес жылда шақырусыз келген француздардың ішкен-жегенін желкесінен шығарып, Алжирде өткізген әр күнін, әр жылын тозаққа айналдырыпты...

	Қазақ тарихшысын ерекше таңдандырып, біршама уақытқа дейін «Бұл қалай? Әлде осы да тегін емес-ау?» дегізген жайт – жер шарының бір-бірінен алшақ түкпірлеріндегі ұлт-азаттық үш қозғалыстың бір мезгілде бұрқ етуі еді. Тағы бір ғажап ұқсастық: соларды бастаушы көсемдердің жас мөлшері де бір-бірінен аса алшақ еместігі; ең үлкені – Шәміл имам Дағыстанның Гимра сәкласында 1797 жылы дүниеге келген, Кенесары Қасымұлы 1802 жылы Көкшетау атырабында туған, ал алжир халқының ер ұлы Әбдел әл Кәдір одан алты жас кіші...

	Тек бір ғана гәп Ермұхан тарихшының жүрегіне қанжар сұқ-қандай әсер етіп, сірә, бұл да өмірдің әділетсіздігі дегенге сайып, көңілін қынжылтқан: жігіттік шағын үнемі ат үстінде өткізіп, белінен қанжарын шешпей, ұрыс майданының алдыңғы шебінде болған ерлердің екеуі − таулық авар мен алжирлік араб 75 жасқа келіп, жауласқан елдің құрметті тұтқыны атанып, сый-сияпатқа ие болып, көл-көсір зейнетақы алып, өз ажалынан опат болған (Әбдел әл Кадір өз қалауымен өмірінің күзін мұсылман елі Түркияда өткізген, Шәміл имам Калугада тұрып, қасиетті Меккеде опат болған). Ал қазақ батыры тағдырдың тәлкегіне не шара, өз елінен де, жауласқан жұрттан да ешқандай опа көрмей, 45 жасында Қырғыз Алатауында жер жастанды.

	Өзіне жүктелген жауапты міндетті Ермұхан қандай әуенде пайымдауды жөн көрсе – солай сомдап, редакция алқасына ұсынады. Білікті әріптестері де «Жарадың, жайсаң жігіт, үмітті ақтадың!..» десе керек.

	***

	Жедеғабыл тапсырманы тыңғылықты тындыру жас тарихшының көптен бері әзірлеп жүрген көкейкесті шаруасын жүзеге асыруына түрткі болған: 1943 жылдың басында ол «Қазақтардың Кенесары Қасымов бастаған бостандық күресі» атты диссертациясын қайыра қотаруға кіріскен. «Қазақ КСР тарихының» 14-тарауын жазуы, әсіресе соған байланысты туған айтыс-тартыс тарихшыға дүдамал жайттардың бетін ашып, емін-еркін қимылдауға мұрындық болды. Тарау көлемі сөзді шақтап қолдануға мәжбүр еткендіктен, қысқартып та, тұжырымдап та баяндалған оқиғаларды қайыра сипаттап, Кенесары Қасымұлы жетекшілік еткен бүліктің мән-жайы, себеп-салдары, қаһармандық сипаты кеңінен ашылып қағазға түсті. Нәтижесінде, күллі Қазақ даласын он жыл дүбірлеткен қанды шайқастар шежіресі ұлт-азаттық һәм жалпы халықтық қозғалыс деңгейіне көтеріліп, жүздеген тың айғақтармен дәлелденді. Жалпы қарамы 160 бетке жуықтаған диссертацияның мәтіні Мәскеу тарихшыларына ұсынылды.



	(Осы мәселенің бүге-шігесі жайында Мұхамеджан Әбдіқалықов мәскеулік «Аргументы и факты» газетінің тілшісіне берген сұхбатында (1997 жылғы ақпан айы, № 8, «Қазақстан Ресей ғалымдарына алғыс айтуға тиіс»): «А.М. Панкратова, Тарих институтының директоры Б.Д. Греков екеуі Мәскеуге қайтарда маған келіп: «Біз Қазақстан тарихын жазуға анау жас жігітті тектен-текке шақырғамыз жоқ, тегінде, одан тәп-тәуір ғылыми қызметкер шығады. Сіздер оны бізге жіберіңіздер...» − деген өтініш айтты. Мәскеудің екі бірдей ноян ғалымдары солай деп тұрған соң, соғыс уақыты екеніне қарамай, бірінші хатшы Н.А. Скворцовтың мақұлдауымен Ермұханға Орталық Комитеттің атынан үш айға ғылыми командировка беріп, Мәскеуге аттандырдық. Қысқасы, сол сапардан Е. Бекмаханов тарих ғылымының кандидаты атағын алып қайтты. А.М. Панкратова және сол институттағы тарихшы мамандар дайындап апарған жұмысын оқып, ескертулер жасап, ғылыми жүйелеуге қатты көмектесіпті...» − депті).



	Ғылыми атақ алу үшін жазылған еңбек, тегінде, қандайда бір жаңалықпен өрілуі шарт. Ал мынадай дүбірлі оқиғаны тақырып еткен талапкер ел тарихына елеулі кезең болып енетін туынды толғауға ұмтылса игі. Ермұхан Бекмаханов ұсынған зерттеу – сол күннің қыспағы қатаң саяси талабын ғана емес, бүгінгі кеңшілігі шектеусіз, тәуелсіз Қазақстан қауымының көңілінен шыққандай деңгейі биік, шынайы ғылыми еңбек екендігі даусыз шындық!

	Айғақпен сөз етсек, қазақ тарихшысы үш түрлі мәнді уәжбен өзі зерттеген оқиғаларды даралап көрсетіп, сол арқылы Кенесары Қасымұлы бастаған халықтық қозғалыс мән-бағдары, тарихи сипаты жөнінен қазақ елінің келешек тағдырына игі әсер еткен ерекше даңқты әрі прогрессивті күрес болды деген қорытынды жасаған. Бұл уәж – Бекмаханов диссертациясының алтын арқауы. Диссертант өз ойын мынадай айғақтармен өрнектеген: біріншіден, қозғалыс отарлаушы елдің билеушілеріне алдын ала ескертумен және саяси талап қоюмен басталған; екіншіден, көтеріліс басшысы кең далада ру-тайпаға, жүзге бөлінген көшпелі халықтың басын қосып, бір орталықтан басқарылатын ұлттық мемлекет құруды көздеп, сол үшін әртүрлі қимыл-қарекеттер ұйымдастырған; үшіншіден, бұл қозғалыс – қазақ халқының ұлт-азаттық жолындағы бұрын-соңды күресінің ең ұзақ әрі Қазақ даласын түгел қамтыған ең күштісі, сондықтан да ол отарлаушы жұрттың ел шебіне баса-көктей кіруін біршама уақытқа тежеді; оған қоса сайын дала тұрғындары осы жылдарда өз жерін жаулаушылармен күресудің әдіс-айласын үйренді, яки әскери мектептен өтті; ең бастысы, алып империяның билеуші тобы ойлағандай, қазақтардың «қойдан жуас, түйедей көнбіс» жұрт еместігіне көзі жетіп, опық жеді, қажет жағдайда қолына қару алып, шайқасқа түсерін білді.

	КСРО Ғылым академиясының Тарих институтының ғылыми кеңесінің 1943 жылғы маусым айының 28 жаңасында, Мәскеудегі Волхонка көшесі, 14-үйдегі ескі ғимаратында шақырылған кезекті отырысының 11/28-санды ресми хаттамасында Бекмаханов Ермұханға тарих ілімінің кандидаты атағы берілгендігі жазылған. Үміткердің еңбегін оң бағалаушылар – 16 адам, қарсы шығып, иә қалыс қалғандар болмаған...

	Бүкілодақтық аттестациялау комиссиясы (ВАК) осы шешімді кешіктірмей қарап, ғылыми атағын бекіткен куәлігін қазақ тарихшысына табыс еткен.

	* * *

	«Қазақ КСР тарихының» соңғы бөлімге енген тарауларын авторлар тобы жедеғабыл даярлады. Өйткені қазақ жерінің XIX ғасырдың 40-жылдарынан бергі орыс патшалығына қараған кезеңін, кеңес заманының идеологтары қолданысқа енгізген ұтымды теңеуімен айтқанда, «феодалдық дәуірден секіріп өтіп, капиталистік даму жолына түскен» шағындағы әр алуан оқиғаларды сипаттауға аса қиналмаған. Әсілі, бұл − көпшілікке етене таныс тарих: Ресей империясы сол жылдарда Орта Азияны дербес иеленген Қоқан, Бұхара, Хиуа хандықтарын да жаулап алып, жеделдете салынған орыс бекіністері Алатаудың іші-сыртына (Қапал, Верный, Пішпек, Әулие-ата, Созақ, Ташкент, Самарқанд және басқалары) сап түзеп, түстік шекарасы Әмударияға жетіп, одан әрі Маңғыстау мен түрікпен жеріндегі Марыға дейін созылған-ды... Ақырында сол өлкеден Сырдария губерниясы құрылып, оның емін-еркін билеп-төстеуіне осы күнгі Қырғызстан, Өзбекстан, Тәжікстан және Түрікменстан мемлекеттері жайлап отырған кең байтақ жерлер беріліп, Қазақстанның түстігіндегі шалқар өлке де сол губернияға қаратылған. Бұл оқиғалардың қандай үрдіспен баяндалғаны сол бөлімнің «Қазақстан – отар ел» делінген атауынан-ақ айқын аңғарылады.

	«Тарихтың» келесі үлкен бөлімі «Социалистік Қазақстан» атанған. Бұл бөлімде тең құқықты 15 республиканың бірі болып автономия алған Кеңестік Қазақстанның гүлдену жолына түсіп, біліми, ғылыми, рухани деңгейі күрт көтеріліп, ұжымдық-аграрлы ауыл шаруашылығы бар, зауыт-фабрикалар да көптеп салынып, темір жолдар жүйесі дала төскейін шығыстан батысқа дейін орап, жерасты байлығы да халық игілігіне қызмет еткен индустриалды алып елге айналған таңғажайып тарихы барынша әскезделіп, барынша дәріптеліп жазылған. Соған орай Кеңестік Қазақстанда мәдени төңкеріс жүріп, ерекше өсіп, әдебиет мен өркениет саласында жеткен табыстары да нақты айғақтармен өрнектелген.

	Қысқасы, бұл бөлім де көлем жөнінен ғана емес, кітапта баяндалған сүбелі оқиғалар турасынан да алғашқы екеуінен олқы түспей, көңілдегідей өрілген. Сонымен, ту баста жобаланған 3 бөлім, 31 тараудан құралған, алуан сурет, карта, кестелермен безенген тарих мәтіні баспаханаға жөнелтіледі.



	Мұхамеджан ӘБДІХАЛЫҚОВПЕН сұхбаттан:

	СҰРАУ: 1949 жылы тарихтың екінші басылымы қалың том болып жарияланды. 1957-1963 жылдары үшінші мәрте екі том болып басылды (оның екінші кітабын Н.С. Хрущевтің еңбегі әсірелей мадақталғанын түзету үшін 1967 жылы қайыра шығарылған, бұл да тарихты өрескел бұрмалаудың салдары), көлемі бес томға ұлғайып, мүлдем қампиған түрі 1977-1979 жылдары тағы да шықты...

	Шынымды айтсам, маған ел тарихының алғашқы нұсқасы ұнайды. Қысылтаяң уақытта жазылса да 1943 жылғы басылымда көп оқиға ұлттық тұрғыдан терең қамтылған, оқи бастасам – еркіндік аңсаған мұңлық елдің қайғы-шерін, ғасырлық ұлы арманын сезінемін...

	ЖАУАП: Нақты мысалмен сөйлеңіз. Тарихтың екінші, үшінші басылымдарының көлемі біз шығарғаннан екі есе көп. Соңғы басылымдары Қазақстан тарихының мәнді кезеңдері кеңірек қамтылған деген пікірді мен бертінде жиі естідім. Ал сіз соған кереғар ой білдіріп отырсыз...

	СҰРАУ: Алғашқы нұсқа үш бөлімнен тұрады. Біріншісі 17 тараудың басын қосқан, яки «Тәуелсіз кезеңдегі Қазақстан халықтары» деп аталып, ерте заманнан XVIII ғасырдың бас кезіне дейін Қазақ даласын қандай халықтар қоныстап, кімдердің билік еткені баяндалған. Мен осы бөлімнің «Тәуелсіз кезеңдегі...» деген атауына қайран қалдым. Яғни XIX ғасырға дейінгі ұзақ кезеңді сіздер тәуелсіздік сөзімен айшықтап, баяғы қазақ өзін-өзі билеп, сайын далада емін-еркін өмір сүрді деген тұжырымды оқырман санасына құйып отырсыздар. Бір деңіз...

	ЖАУАП: Тарихи шындық та солай емес пе, Медеу шырақ. Қазақ хандығы дербес мемлекет болған кезде бөгде елдердің билеп-төстеуіне көнген жоқ. Иелігіне тиген кең жерді найзаның ұшымен қорғады, ер-азаматы үнемі ат үстінде өмір сүрді. Сондықтан да алғашқы бөлім «Тәуелсіз Қазақстан» атанды. Жалпы, тәуелсіз деген сөз, қарғаш, жүректе сүйсініс те, мақтаныш та туғызады. Көп жыл қолданыста болған әнұранның: «Біз, қазақ ежелден еркіндік аңсаған» деген жалынды сөздерін еске түсіріңіз! Тәуелсіздік сөзін қазірде «егемен» деген мәні түсініксіз, жадағай сөзбен ауыстырдыңдар. Тәуелсіздік сөзінен неге бездік, түсінбеймін, ал соның түпкі мәнінде еркіндік ұғымы атойлап тұр. «Егемен» деген сөзді мен білмеймін, сірә, егесу, жүз шайысу, белдесу тәрізді ұсақ егестің баламасы. Сол сөзді байтақ ел мен жер атауына қосақтап, «Егемен Қазақстан» деп дүние жүзіне тараттық, түсінбеймін, кімнен, неге қорқамыз? «Егемен» сөзін мен көп томдық «Қазақ тілі» сөздігінен шұқшия қарадым. Таба алмадым, сөздікте ондай сөз жоқ! Ел рухын жасытуға болмайды, керісінше, қан тасытып, рух қоздыратын теңеулерді қолданысқа шығару керек!..

	СҰРАУ: Әлгі ойымды жалғастырайын, ағасы. Екінші, осы бөлімнің бір тарауы «Қазақ халқының қалыптасуы және Қазақ мемлекетінің құрылуы» деп аталса, тағы бір тарауға «Қазақ халқының жоңғар басқыншыларымен күресі және Ресей патшасына бодан болмауға XVIII ғасырдың алғашқы жартысындағы қарсы қарекеті» деген айдар тағылған. Енді бір тарау «Орта жүздің тәуелсіздік жолындағы күресі һәм Абылай хандығы» делінген...

	ЖАУАП: Тағы не көрдіңіз?

	СҰРАУ: Екінші бөлімның атауы алғашқыдан да сұмдық, тура төбеден қойып қалғандай сорақы, жақсы мағынада айтып отырмын: «Қазақстан – отар ел». «Қазақстан Россияға өз еркімен қосылды» деген, яки бертінде халық санасына жөн-жосықсыз тықпаланған жасанды уәжді жоққа шығарады. Сол бөлімде қазақ халқының жерін отарлаушы елге әлеуметтік-экономикалық тәуелділікке тап болғаны нақты деректермен иланымды жазылған. Міне, соған айғақ болатын тараулардың атауы:

	«Қазақстанды отарлау», «Патша өкіметінің Қазақстанды орыстандыру саясаты», «Қазақстанды тауар алатын және орыс өндірістеріне шикізат беретін аймаққа айналдыру», «Столыпин реакциясы кезіндегі Қазақстан» немесе «Шортанбай ақынның дастандары», яки «Зар заман» ақындарының көрнекті өкілдері туралы сипаттама...

	ЖАУАП: Рақмет, шырағым! Алайда cіз қазіргі тәуелсіз заманның әсерімен тұжырымдап отырсыз. Шындығында, біз, редакция алқасы, бұл мәселеге ғылыми тұрғыдан қарадық. Басты ақылшымыз Анна Михайловна ерекше батыл жан еді, ол кісі ту бастан тарихи оқиғаларды ағымдағы саясатқа бұрмаламай, тек қана болған қалпында баяндауды талап етті. Соның бірі − Қазақстанның Ресейге қосылуы «ең үлкен залал» («наибольшее зло») деген тұжырым. Бұл теория 1920-1940 жылдары үстемдік етті. Қазақ КСР тарихының ғылыми алқасы осы ұстанымға ден қойып, соңғы екі жарым ғасырлық тараулар соған үйлестіріле жазылды. Оның үстіне авторлар құрамында Марғұлан, Әуезов, Кенжебаев, Мүсірепов, Ысмаилов сияқты ой-пікірі орнықты, қазақы ділі аса күшті білімпаздар болғанын ұмытпаңыз. Әсіресе Әлекең, Марғұланды айтамын, өткен заманның оқиғаларына ерекше жетік, соларды әңгімелегенде сүрінбейді, жады керемет. Әуезов те әріден толғап сөйлегенде Мәскеу ғалымдары аң-таң болып қызыға тыңдайды. Әрине, біздің білгірлер мәдениет, әдебиет баяндалған тарауларға көбірек атсалысты. Жалпылама тарауларды талдағанда ұтымды пікірлер айтып, өз ойларын өткізіп отырды. Сайып келгенде, сол да сіз байқаған батылдыққа жаныған болар. Тағы бір жайтты айтайын. Сәбит Мұқановтың белсенділігін білетін шығарсыз, обалы не, ол кісі тарғыл даусымен: «Әй, жолдастар, партияның ақ жолынан аумаңдар, ұлт мерейін көтерем деп ұлтшыл болып шықпайық!..» – деп безектеп бағатын. Амал қанша, ақыр аяғында ол кісінің байбаламы расқа шықты. Неге? Соғыстан кейін бұрынғы үстем тұжырым түбірімен өзгеріп, «ең аз залал» («наименшее зло») теориясы қолданысқа енді. Қазақстан тарихының алғашқы басылымына осы жайт кесел болды. Бұл теория кейіннен тағы да құбылып, «бұратана халықтардың Ресейге өз еркімен қосылуы» деген ұстаным өмірге еніп, жер-жерде сол оқиғаның 200-300 жылдығын тойлау басталды. Біздің республика 250 жылдықты дүбірлете тойлады...

	СҰРАУ: Менің де қайыра шиырып отырғаным осы гәп, ағасы. Әр тараудың атауы ұлт мерейін көтергендей күшті сөздермен дараланған. Тарихтың кейінгі басылымдарында алғашқының сүлбесі ғана сақталған, кітаптың ұлттық әуені жасып, жадағай сипаттауға ойысқан...

	ЖАУАП: Мен сізге тағы бір мәнді мәселені ескертейін, шырақ. Ұлы Отан соғысы жылдарында Советтер Одағының барлық ұлттарының қай-қайсысында болсын өзін қорғаушымын, мына соғысқа үлесім қай халықтан кем дегендей отансүйгіш түйсік болды. Иосиф Сталиинің радиодан сөйлеген сөзінен кейін халық санасында өткен тарихына үңіліп, атақты батыр, айбынды билеушілерінің рухына табыну, оларды мақтан тұту сияқты ұлттық сезімдер оянғанын ұмытпаңыз. Қысқасы, жұрттың бәрі сөз бен рух бостандығын сезініп, емін-еркін сайраған мазалы кезеңді басынан кешті. Меніңше, осы жайттар «Қазақ КСР тарихын» Сіз айтып отырғандай көтеріңкі әуенде, ұлттық бояуы қанық түрде толғауымызға мұрындық болды...

	И.В. Сталиннің Мавзолей мінбесінен 1941 жылғы 7 қараша күні Қызыл Армияның салтанатты шеруін бастар алдында сөйлеген жалынды сөзінен кейін біз майдандағы қазақ жауынгерлеріне үндеу жолдадық. Ал онда: «Қазақ сарбаздары, сендерді ел бостандығын қорғауда өз халқын шексіз сүйген Едіге би мен Абылай ханның биік рухы, сол жолда қаһармандық көрсеткен айбынды батырларымыз Кенесары, Наурызбай, Сырым Датов және Амангелді Имановтың жеңімпаз аруағы жанқиярлық ерлікке жебесін!..» деген сөздер бар-ды.

	СҰРАУ: Орталық Комитет осындай саяси үндеу таратқан ба?

	ЖАУАП: Иә, сол үндеуге бюро мүшелері Скворцов, Шаяхметов, Важник, Оңдасынов, мен − бәріміз қол қойдық. Ескертер бір жайт: Кенесары мен Наурызбайды нағыз батыр етіп тұңғыш жариялаушы – біз, иә Ермұхан емес − халық. Мәселенің солай екеніне илану үшін сіз Әдебиет және тіл институтының қорында сақтаулы тұрған олар туралы аңыз-дастандарды, толғау-жырларды оқыңыз. Оқып отырып солардың бірде-бірінің ешқандай нұсқау, қаулысыз дүниеге келіп, халық жадында сақталғанына мән бере қараңыз!..

	Алайда, амал қанша, бірер жылдан соң соның бәрі жайына қалып, баяғы қайыс ноқтаны басымызға қайыра кигенімізді бір-ақ білдік...





Төртінші тарау




	«Зерттеуіміздің көп бөлігін біз ғылыми қолданысқа жуықта енген мұрағат материалдарына, көпшілікке мәлім емес фольклор деректеріне, орыс пен шығыс тіліндерінде, қазірде өте сирек кездесетін библиографиялық әдебиеттерге сүйене жүргіздік...»

	Ермұхан БЕКМАХАНОВ,

	«Қазақстан XIX ғасырдың 20-40 жылдарында»





«ӨТКЕН ІС – ОЙҒА КҮҢГІРТ, КӨЗГЕ ТАНЫҚ, КӨРМЕСЕ ДЕ БІЛГЕНГЕ − БӘРІ ҚАНЫҚ»30





1


	Қазақ елі сөйтіп адамзат тарихының жуан ортасынан орын алған дербес «Тарихқа» ие болды: қалыңдығы үш елі, көлемі 50 баспа табаққа таяу, 670 парақтан тұратын сүбелі кітап; көтере айтқанда, әлем тарихының бір бөлігі екендігін зиялы қауымға паш еткен ғылыми еңбек; сонымен бірге ол шығыс елдерінің қатарында өзіне тән орны барлығын, кешегі Ресей империясы, қазіргі Кеңестер одағының тарихына да үлес қосқан ел болғандығын паш еткендей туынды... Уақыт жөнінен ол қазақ халқының үш мың, бәлкім, одан да көбірек жылдар өмір сүргенін, тілі, ділі, діні бір зайырлы ел болғандығын саралап та, даралап та көрсеткен. Ең бастысы, неше түрлі тайпа, ұлысқа немесе жүзге бөлінгенімен, әлденеше ғасырлық қиян-кескі шайқастарда, әріде парсы, македондықтар, араб, моңғол, беріде қалмақ-жоңғар шапқыншылығы, орыс патшасының отарлауы немесе қоқандықтар боданында болған жылдарда атақонысын қорғап, Ертіс пен Еділ өзендері аралығындағы шалқар кеңістікте көшіп жүрген Дала халқы бір тілек, бір үмітпен тізе қоса қимылдап, тілін, ділін, дінін сақтап, бірлігін де жоғалтпағанын «Қазақ КСР тарихы» айшықты деректермен әспеттеген. Бұл енді − ауызекі шежіре емес, жазба тарихың! Ең ғажабы, сол күндегі қатал цензура, идеологиялық тосқауылдан аман-есен өтіп, жұртшылық қолына тиді. Тәубә делік! Ғұмыр жасы ұзақ болсын, алдындағы «Тарихтардай» пәле-жаладан, дұшпан көздің сұғынан сақтасын!..

	Мақтан, қазақ, шаттан, қазақ елі! Біле білгенге бұл – ұлан-ғайыр жерге, ел қоныстаған ауыл-селолар мен қала-кенттерге ие, ауыл шаруашылығы, ауыр өндірісі өркендеген іргелі елдер қатарына кіруінің белгісі! Ендеше мұндай ғаламат еңбекті мадақ тұтып, күллі одаққа неге жария етпеске?! Әрі ол Кеңес одағындағы республикалардың жеке-дара шыққан тұңғыш «Тарихы».

	Қысқасы, «Қазақ КСР тарихының» ғылыми деңгейі озық, жазылу үлгісі де соны делініп, И.В. Сталин атындағы Мемлекеттік сыйлыққа ұсынылды. Сыйлықтар комитетінің тарих секциясы оны бірауыздан мақұлдады, төралқасы да қолдап, негізгі авторларын үміткерлер тізіміне енгізді. Осы хабарды естіген қазақтың зиялы қауымы: «Бәрекелді, төл «Тарихымыз» аса мәртебелі сыйлыққа іліксе – ақ түйенің қарны ақтарылды дерлік оқиға болмақ!..» – десіп, жаппай қуанып, қайсыбірі: «Ау, үміткерлер санатында қазақтың өз тарихшылары бар ма, мәртебелі тізімге кімдер ілігіпті?..» – деген қыдырма сөздер де гу-гу өрбиді...

	Жел сөзге құлағы түрік қауым іле-шала басқадай да хабар естіпті: Сыйлық комитеті екінші талқылауда кітапты өткізбепті; ресми сарапшы лауазымына ие мәскеулік бір профессор: «Комитет мүшелері алғашқы мәжілісте жаңсақ шешім қабылдаған, «Қазақ КСР тарихы» – ұлы орыс халқына қарсы жазылған туынды, мұндай кітапқа Мемлекеттік сыйлық беру – ұлтшылдық ниетті құптау...» – деген мәлімдеме жасапты; сол білгірдің ерекше шүйілгені – Кенесары Қасымов қозғалысын ұлт-азаттық күреске жатқызып, көтеріліс басшысын халық қаһарманы деңгейіне көтеріп әсірелеген тарауы; қысқасы, мақтаулы «Тарихымыз» мәреге жете алмай, омақаса құлапты-мыс...

	Сол сыбыс ақыр аяғында шындыққа айналды. Дауды бастаған КСРО Ғылым академиясының 1929 жылдан корреспондент-мүшесі, тарих ғылымының докторы А.И. Яковлев сол күнде алпысты еңсерген егде тарихшы. Ең қиыны, мәжіліс үстінде оған бірде-бір зиялы: «Алексей Иванович, мына пікіріңіз Қазақстанның жүз жыл бұрынғы тарихын ағымдағы саясатқа икемдеу емес пе?!» – демепті.



	Ұлттық сезімге адалдығы үшін кімде-кімге реніш білдіру, әсілі, әбес әрекет. Бұл да әр пенденің рухани таңдауы. Ал егер сол пенде туған ұлтының басқа халықтардан артықшылығын жаратылыс сыйы санап әрі соны өзіне мадақ тұтса – ұлттар араздығын қоздыратын шовинизм31 дертіне шалдыққаны. Америкадағы ақ нәсіл мен қара түсті адамдар арасына шек қою – ғылымда «расизм» аталған, Оңтүстік Африкада англосактардың жергілікті тайпаларды қырып-жойғаны − геноцид, қоғамтану ілімі бұларды – «ұлыимпериялық шовинизм», ал адам баласын нәсілге бөліп қорлаудың сорақы түрін «фашизм» дейді...



	Орыс тарихының «Күміс ғасыры» дәуірінің көрнекті өкілдері Карамзин, Соловьев, Ключевский сияқты ғұлама тарихшылардың тамаша еңбектерінің әсерімен ғылым жолына түсіп профессор атанған А.И. Яковлевтің (1878 жылы туған) XX ғасырдың орта шеніне тақағанда тарих күресініне тасталған ұлыорыстық шовинизмге ұрынып, Кадет партиясының әсіре ұлтшыл «Қаражүздіктер» тобы ғасыр басында өздеріне ұран еткен астамшыл рухты қайыра жаңғыртуы – 1944 жыл ғана емес, бүгінде де таңғаларлық пендешілік. Кексе тарихшының түп ниетінде Ресей атты ұлы державаның өткендегі айбынын жан-тәнімен көксеп әрі орыс халқының кешегі «ұлылығын» жандандыру амалы тұрғаны айқын. Шынында да, Ресей империясы Балтық теңізінен Тынық мұхитқа дейінгі, оңтүстікте Қара теңіз, Каспий теңізі, шығыста Алтай, Тянь-шань, Памир тауларына шекті шалқар кеңістікті иеленіп, соның бәрінде орыс ұлтының мың-мыңдаған ұрпағы қоныстап өсіп-өнді, патша ағзам сый еткен өкімдікпен жергілікті тұрғындарды билеп-төстеді. Қазан төңкерісіне дейін орыс ұлтының жұрттан асқан «артықшылығына» кімді болсын иландырып, қарамы азаң ұлттарды өздерінен төмен санайтын астамшыл пиғылға бой алдырғаны тарихтан мәлім. Ал Қазан төңкерісі империя халқын өзара теңеп, Кеңестер Одағы атанған жаңа мемлекет құрды. Ел билігін қолына алған большевиктер партиясы өркениеттен кенжелеп қалған ұлттарды қасақана кемсіткен шовинистік пиғылдарға тыйым салып, «Ешқандай ұлы халық жоқ, адам баласы – бір-бірімен тең және бауыр...» деген адами ұстанымды жария етті. Бұл турасында билеуші партияның көсемі В.И. Ленин «Жұмысшылар табы және ұлттық мәселе», «Ұлт мәселесі туралы сындарлы ойлар», «Социал-шовинизммен күрес туралы», «Социал-шовинистік саясатын интернационалдық ұрандармен бүркеу»... тәрізді еңбектерінде өз жақтастарын адамзат қауымына жат пиғылдан қашық болуға сақтандырып баққан. Олай болса КСРО-ның өмір сүргеніне ширек ғасыр толып, жүзден аса ұлттың миллиондаған ұл-қызы қолына қару алып, үш жылдан бері ортақ жауға тойтарыс беріп жатқанда ғылым докторының бүйректен сирақ шығарған, қазақ халқының отарлаушы елге қарсы азаттық күресін орысқа қарсы бағытталған зиянды қозғалыс деп жариялаған сандырағын қалай түсінеміз?

	Сөйтсек, профессор Яковлев темір жолдың айырғышы рөлін атқарыпты. Оның соңында атақ-абыройы жұртқа мәлім атақты тарихшылар болыпты. Солардың бірі – «Наполеон», «Талейран», «Қырым соғысы» сияқты монографияларымен зиялы қауымның сүйіспеншілігіне бөленген, Сталиндік сыйлықтың үш мәрте иегері, академик Е.В. Тарле. Ғұлама тарихшының пайымдауынша, КСРО-ның барлық ұлттарына орыс халқының жетекші рөлі – ешқашанда мызғымайтын, ешкімнің шүбә келтіруіне болмайтын ұлы ақиқат, өткен ғасырда солай болған, алдағы уақытта да сол қалпында қала береді-міс. Демек, аз халықтардың, өркениетке кешеуілдеп жеткен ұлттардың патша өкіметінің отаршылдық саясатына қарулы наразылығы ұлы орыс халқына қарсылық болып есептеледі...

	Осы сарынды ленинизмге кереғар топшылауды МГУ-дің жаңа тарих кафедрасының меңгерушісі, профессор А.В. Ефимов, Жоғары дипломатия мектебінің директоры, тарих ғылымының докторы, профессор С.К. Бушуев, КСРО Ғылым академиясының корреспондент-мүшесі И.И. Минц және басқалары 1942 жылдан беріде ресми жиындарда сөз етіп, ұлыорыстық патриотизмнің әйгілі қайраткерлері Аракчеевті, Катковты, Победоносцевті тарихқа қайтарып, Николай Бірінші патшаны «Еуропаның жандармы» деп сүмірейте жазғыруға тыйым салып, солардың ұзақ жылдар әскездеп жүргізген кемеңгер саясатының нәтижесінде Ресей территориясын отар елдер есебінен барынша кеңейткені бүгінде пайдаға шықты-мыс, Отан қорғанысы күшейді, Кеңес Одағының қазіргі ересен күш-қуатын олар сол кезде ойластырған, ал, С.К. Бушуев орта мектепте қолданылатын «КСРО тарихын» осы рухта қайта жазуды талап етіп, «ұлттық нигилизмнің тамырына балта шабу керек!» деп те ұран көтеріпті. Түйіп айтқанда, бодан халықтардың Ресей патшасына қарсы қозғалыстарын дәріптеуге тыйым салып, реакциялық мәнін ашып, өз халқын ауыр кесапатқа душар еткенін баса жазу керек дескен.

	Бұл «теориялардың» кенеттен өрбіп, бірнеше жыл бойы ғылыми жиындарда жиі айтылып, кейбір жазба еңбектерде дәріптелу себебі неде?



	Сәттар МӘЖИТОВ, тарих ғылымының докторы, «Тарихшы Ермұхан Бекмаханов» кітабынан:

	«И.В. Сталин партиялық баспасөзде 1941 жылы жариялаған ашық хатында Ф. Энгельстің «Орыс патшасының сыртқы саясаты» атты еңбегіндегі сыни пікірімен келіспейтінін мәлімдеген. Маймөңкесіз айтқанда, патша өкіметінің сыртқы саясаты күш-қуаты өзінен әлсіз елдерге үстемшілік жасап, яки ұлыимпериялық һәм аннекциялық жолмен бағындыру мақсатын барынша ақтап, тап осы жол Кеңес өкіметінің де саяси бағыт-бағдарына дөп келетінін жария еткен.

	Сталиннің сол хаты шығыс халықтарының Ресейге күшпен бағындырылғанын тарихи ақтауға түрткі болған. Егерәки бұған қарама-қарсы қандайда бір пікір айтылып, иә тарихи процестің әр алуан жолдармен жүргенін түсіндіруге талап жасалса, яки бодан болудың өз еркімен, кейде күш қолданумен жүргені, айталық, экономикалық қысас көрсетіп, әр алуан қитұрқы амалдар – саяси, дипломатиялық, діни миссионерлік, тіпті сауда-саттықпен де жүзеге асқанын сөз етуге болмайтын ахуал қалыптасады...»



	Алайда сол қарекетке қарсы шыққандар да болыпты. Ондай «камикадзелер» Ресей тарихшыларының өз ортасынан бас көтерген. «А.М. Панкратова маған «Қазақ КСР тарихының» авторлар ұжымының ортақ пікірін тұжырымдап, Ресей патшасының отаршылдық саясатына нақты сипаттама беретін ғылыми анықтама әзірлеуді тапсырды...» – деген куәлік айтыпты Н.М. Дружинин оқырманға мәлім естелігінде. Ал Анна Михайловнаның өзі Орталық Комитет хатшыларына жолдаған хаттарында32 бұл мәселені саяси жөнінен өткірлеп, «ұлыорыстық шовинизмнің» батпағына батқан әріптестерінің қоғамға, ғылымға жат пиғылын нақты айғақтармен әшкерелеп, жаңсақ «теорияларды» Орталық Комитетте жан-жақты талқылауды өтінеді.

	«Идеология қызметкерлері арасында ешқашанда келісуге және кешіруге болмайтын, марксизм-ленинизмнің негізгі қағидаларынан бас тартып, жалған отаншылдық сезімге ерік беріп, реакционерлік ескі ағымдарға еліктеу өрши бастады... – депті А.М. Панкратова А.А. Ждановқа жолдаған ақпан айындағы хатында. – ...Бұл мәселе одан әрі күмілжуді көтермейді, саясатта ғана емес, үгіт-насихат ісінде де әркім өз ойын ашық айтып, партия жолына адалдығы мен табандылығын көрсетуге тиіс, ал соғыс күндерінде бұл талап ерекше әсерлі болмақ...»



	А.М. Панкратованың И.В. Сталинге, А.А. Ждановқа, Г.М. Маленковқа және А.С. Щербаковқа 12 мамырда жолдаған хатынан:

	«К чему приводят в своем развитии взгляды некоторых историков, сближающих царскую Россию и русский народ, видно на примере, созданной членом-корреспондентом А. И. Яковлевым целой теории «оборотной медали». Эту свою «теорию» проф. Яковлев дважды обосновывал устно на заседании исторической секции Комитета по Сталинским премиям при обсуждении книги «История Казахской ССР». В своей рецензии на эту книгу, представленной проф. Яковлевым в Управление пропаганды, он формулирует эту «теорию» следующим образом: «Труд 33-х авторов написан с искренним и горячим подъемом и с глубокой симпатией к национальным порывам и стремлениям представителей казахского народа. Однако, обратной стороной медали оказывается известное недоброжелательство не только к политике русской императорской власти, но и к самому русскому народу, – поскольку, по неизбежному ходу истории, русские цари проводили и общерусские тенденции и поддерживали безопасность русских границ и подвластного им нерусского населения» (...) Проф. Яковлев объявляет прогрессивной всю колониальную политику царизма в XVIII-XX веках, а все национально-освободительные восстания считает реакционными, называя их даже не восстаниями, а «нападениями». На том же основании он называет «героями русской истории» царских колонизаторов – Черняева, Скобелева, Кауфмана, даже Неплюева и соответственно осуждает руководителей и вождей национальных восстаний.

	Рецензия проф. Яковлева не только не нашла какого-либо отпора и возражения со стороны товарищей Г.Ф. Александрова33, П. Н. Федосеева34 и В. Н. Потемкина35, во время моей беседы с ними по поводу книги «История Казахской ССР», (...) тов. Александров прямо заявил мне, что «История Казахской ССР» – книга антирусская, так как симпатии авторов – на стороне восставших против царской России, в ней показано слишком много восстаний36, Тов. Александров считает неправильным заглавие первой части книги и т. п.

	Разумеется, необходимо учесть и исправить в дальнейших изданиях все конкретные недостатки книги, но при этом было бы необходимо заслушать возражения авторов книги по существу замечаний тов. Александрова. Для этой цели ЦК КП(б) Казахстана прислал двух своих представителей, хорошо знающих конкретную историю Казахстана и документально ее изучавших. Однако, проведя в Москве в ожидании обещанного обсуждения около двух месяцев, эти представители вернулись в Казахстан в угнетенном состоянии, не выяснив для себя никаких вопросов, ибо не только не состоялась намеченная Управлением пропаганды дискуссия в редакции журнала «Под знаменем марксизма». Но даже не было организовано узкое научное совещание, на котором авторы книги могли бы конкретно и документально показать особенности исторического развития Казахстана.

	...Если же ныне объявить казахам, что их боевые традиции, их вожди и их восстания против царизма являются реакционными и противоречащими интересам русского народа, то этим будет нанесен несомненный, а главное, ненужный и вредный ущерб их национальному чувству. Авторы полагали, что дружбу народов нашей страны, любовь и уважение к великому русскому народу надо воспитывать, не оскорбляя национального чувства, а с уважением относясь к той освободительной борьбе угнетенных народов против царизма, которую возглавлял сам русский народ.

	...Учитывая большое политическое значение дискуссии, развернувшейся вокруг книги «История Казахской ССР», авторы и редакторы этой книги обращается в Центральный Комитет ВКП(б) с убедительной просьбой организовать в Управлении пропаганды обсуждение этой книги, с участием местных товарищей, и помочь им найти правильную линию в поднятых ими в этой книге принципиальных вопросах...»



	А.М. Панкратова 1944 жылдың ақпанында А.А. Ждановқа жолдаған хатында: «.Обвинения тов. Александрова ни на чем не основаны. Правда, мы не трактовали и не могли трактовать казахский народ, как народ без истории, тем более, что над богатейшей историей этого народа трудились три крупных научных института, создавшие большой том, который можно прочесть в опровержение старых представлений о колониально-угнетенных народах, как народах «неисторических». Что касается обвинения в том, что «книга антирусская», то я считаю его результатом либо недобросовестных, либо мало компетентных рецензий, послуживших основанием тов. Александрову для подобного заключения. Стоит прочесть эту книгу без пристрастия, чтобы увидеть, что от первой до последней страницы она пронизана стремлением показать глубокую историческую связь русского и казахского народов, совместную освободительную борьбу против царизма великого русского народа, в лице его лучших представителей, и передовых представителей казахского народа. (. ) Что касается оценки итогов колонизации, то мы исходили из положения Ленина о том, что капитализм, развиваясь вширь, вовлек Казахстан в русло прогрессивного развития, которое мы конкретно показали», – деп орыс тарихын өздерінше жаңғыртпақ болғандарды күйрете әшкерелеген.

	Тарих институтының бір топ ғалымдарының ақиқат жолындағы табанды күресі бесінші айдың аяғында жолды болды: олар талап еткен талқылау 1944 жылдың 29 мамырында басталып, ұзын-ырғасы бес күнге созылыпты (маусымның 1, 5, 22-сі күндері және 8 шілдеде жалғасқан). Оған Мәскеуде тұратын беделді тарихшылар түгел қатысқан. Қазақстаннан бірақ ешкім шақырылмаған. Түстен кейін басталып, кештің бір уағына дейін жүрген мәжілістерге БКП(б) Орталық Комитетінің хатшысы А.С. Щербаков төрағалық етіпті, қайсыбір күндері Саяси бюроның мүшелері А.А. Андреев пен Г.М. Маленков қатысыпты. Әрбір шешен 30 минуттан бір сағатқа дейін тіл ұстартқан. Ғылыми айтысқа қатысқан тарихшылардың саны – 21 адам, бәрі де тарих ғылымының ығайы мен сығайлары.



	Бір жайтты ескерту парыз: бес күн бойы талқыға түскен мәселе баспасөз бетінде жарияланбаған; мәжілісте сөз болған саяси мәні өткір пікірлер бұқара халық түгілі, республикалар басындағы ұлт қайраткерлеріне де таратылмай, жабулы қалпында қалған; бес күнгі айтыстың хаттамасы бізге А.М. Панкратованың хат түрінде таратқан жеке жазбасы арқылы ғана мәлім болып отыр.

	Бұл хаттама «Письма Анны Михайловны Панкратовой» деген атпен Е.Б. Бекмахановтың 8 томдық еңбектерінің 1-кітабының 166-200 беттерінде жарияланған. Шындығында, ол − «Хат» емес, айтысқа қатысқандар сөзінің қысқаша тұжырымдамасы, соны қағаз бетіне түсіруші А.М. Панкратова өз пікірін сөз арасында қосаметкей жазып отырған.



	Төменде біз хаттамадағы кейбір шешендердің «Қазақ КСР тарихына» байланысты ой-пікірлерін ықшамдап әрі қазақшаға аудармай келтіреміз.



	Академик А.М. ПАНКРАТОВАНЫҢ «Хаттарға» түсініктемесінен:

	«Внешним поводом дискуссии явилась книга «История Казахской ССР», но она только заставила громко сказать то, о чем раньше говорилось глухо. Рецензию профессора Яковлева на эту книгу вы знаете. Это была первая попытка изложить новую концепцию (вернее, вернуться к давно разбитой старой, великодержавнической, реакционно-монархиской концепции). Вслед за... рецензией последовала лекция Тарле в Саратове на тему «О роли территориального расширения России в XIX–XX вв.». Основной его политический тезис довольно оригинален. «Если, – говорил он, – мы начинаем побеждать этого мерзкого врага, то потому, что одним из решающих факторов нашей победы являются обширные пространства. Поэтому нельзя говорить о тех, кто завоевывал эти пространства, как о каком-то недоразумении».

	Академик Тарле говорил в своей лекции, прочитанной на ученом совете Ленинградского госуниверситета в марте 1944 года, о тех, «кто завоевывал пространства», с величайшим уважением, и о народах, которые были подвергнуты завоеванию, с грустным сожалением, за то, что они оказывали сопротивление завоеванию: «Разве можно оплакивать тот факт, что горцы теперь живут под солнцем Сталинской конституции, а не под имаматом Шамиля?». Такова своеобразная аргументация, вернее, трюк, к которому прибегает историк Тарле, в каких-то целях переворачивающий сам подход к истории с ног на голову. «Диалектика (!!), – говорит он далее, – требует, чтобы мы к истории подходили с точки зрения 1944 года!».

	...Но все эти политические и теоретические трюки понадобились Тарле только для того, чтобы показать в лекции на примере Кавказа, Средней Азии, Казахстана, Польши и Финляндии, что царская политика в отношении этих стран была не завоевательной и агрессивной, а диктовалась интересами обороны России и самих этих стран, которые к тому же приобщались к более высокой культуре.

	Тарле повторяя трюк Яковлева, во-первых, спутывая политику царизма и объективный результат развития капитализма, и, во-вторых, сливая интересы царизма и русского народа. Таким образом, у него получается, что те народы, которые ныне живут под солнцем Сталинской конституции, должны благодарить за это... русских царей, которые их завоевывали и колонизовали. Ничего более вульгарного, антиисторического и противоестественного я не могу себе представить, чем то, что наговорил в своей лекции этот академик. А так как он, конечно, не столь наивный и неграмотный, то, значит, в этой «концепции» есть свой умысел. Весь вопрос в том, какой именно?

	...На первом совещании 29 мая, которое открыл тов. Маленков, он сказал, что ЦК обсудил этот вопрос и счел необходимым встретиться с историками, чтобы обсудить спорные вопросы, а затем выработать принципиальные установки для всех историков. Такова цель нашего совещания. Как бы там не было, уже одно это – факт замечательный! Надо полагать, что он будет иметь колоссальное значение для всего развития нашей исторической науки...»



	С.К. БУШУЕВ, тарих ғылымының докторы, профессор:

	«...Нельзя царскую Россию рисовать только «черной краской», не вся ее внешняя политика была реакционная. (...) «История Казахской ССР» – книга антирусская, так как она идеализирует национальные восстания против России... Видимо, неслучайно такая книга вышла так быстро, когда обычно такие толстые книги выходит через несколько лет после написания...»



	И.И. МИНЦ, КСРО Ғылым академиясының корреспондент-мүшесі:

	«...Существуют две неправильные тенденции в освещении истории национального вопроса: одна – поднять на щит все, что было у народа в его борьбе с царизмом, и представить эту борьбу как прогрессивную, независимо от того, кто и почему вел эту борьбу. Эту тенденцию выражает книга «История Казахской ССР». Другая тенденция – ее представляет рецензия Яковлева на эту книгу – наоборот, чернит все прошлое этих народов. Нужен критический подход к оценке национальных движений. Энгельс в статье «Россия и Средняя Азия» не стеснялся резко оценивать эти движения. «История Казахской ССР» – начинание ценное, но нужно к нему строго подойти, потому что это первая серьезная работа».



	А.В. ЕФИМОВ, КСРО ҒА-ның корреспондент-мүшесі:

	«... на стр. 22537 «Истории Казахской ССР» есть место, где русские войска изображаются врагами казахов, так как критерий в книге Панкратовой «казахи – избранный народ» (?).



	Осы мәлімдемеге байланысты А.М. Панкратова өз хаттамасында: «Только с трудом я сдержала себя – не расхохотаться или не выругать громко этого нечестного эквилибриста... – деген түсінік беріпті. – ...В заключение Ефимов дал «теорию колонизации». Ефимов сформулировал эту «программу» в виде пяти пунктов;

	1) история колоний не должна отрываться от России;

	2) колонизация – факт объективно прогрессивный;

	3) она сопровождается проявлениями насилия, поэтому не следует обелять колонизаторов;

	4) борьба масс против этих насильственных действий колонизаторов прогрессивна; 5) но не следует идеализировать вожаков национально-освободительных движений...»



	А.И. ЯКОВЛЕВ, КСРО Ғылым академиясының корреспондент-мүшесі:

	«...Что касается вопроса о злополучном Казахстане, то я, как русский патриот, не могу согласиться с тем, что Амангельды Иманова изображают героем, хотя он поднимал восстание против русского народа, как нож в спину, в тот опасный момент, когда Брусилов совершал свой героический прорыв и спасая нашу родину, стоявшую на волосок от гибели! Может быть, Амангельды хорош с точки зрения Алаш-Орды, как ее герой, но не с русской точки зрения».



	Тарих ғылымның докторы осы «айғақты» қазақ ұлтшылдығының сорақы мысалы ретінде мінбеден жария еткенде, тарихшылардың бірі: «Яковлев жолдас, Амангелді Имановтың Алашордаға ешқандай қатысы жоқ, ол – нағыз большевик, Амангелдіні қазақ ұлтшылдары өлтірген...» – деп ескерту жасапты. Профессор Яковлев ешбір қымсынбай, «Қазақ КСР тарихын» одан әрі күйрете сөйлеген. Осы келеңсіздік (әлде саяси соқырлық?) туралы хаттама иесі: «Несмотря на язвительные реплики А.И. Яковлев оставался невозмутим. Впрочем, возможно, он даже и не знал многих обстоятельств, так как сам признавался, что «Историю Казахской ССР» дочитал только до Октябрьской революции. Очевидно, он вообще не считал послеоктябрьский период «историей», а только политикой или публицистикой...» – деген тұжырым айтыпты.

	А.И. Яковлевтің орыс халқының мүддесін қорғаушы рөлін өте нашар «атқарып», ұлыорыстық шовинизмге бас ұрған лебізіне БКП(б) Орталық Комитетінің ғылым секторының меңгерушісінің орынбасары Е.Н. Городецкий тойтарыс беріпті: «...7 января 1944 года профессор Яковлев выступил в Наркомпросе по вопросу о новых учебниках. Он заявил, что надо написать не учебник по истории СССР, а лишь по русской истории и выдвинуть на первый план «мотив русского национализма». Всякий учебник для русских школ должен быть русским национальным учебником. Совмещать с этим содержанием интересы еще 100 народов нельзя!».



	Е.В. ТАРЛЕ, академик:

	«...Движение науки вперед требует прогресса мысли, а «не попугайничания и повторения одних и тех же положений». Толкнуть вперед науку должны новые монографии, которые нужно писать «без оглядки на те, что писали 95 лет тому назад. Надо отбросить оглядки и раскрепостить историческую науку...».



	А.М. Панкратова кексе әріптесінің осы мәлімдемесіне мынадай түсінік арнапты: «Некоторые историки немедленно подсчитали, что было 95 лет тому назад, т. е., в 1849 г. царская Россия выступила против революционной Венгрии, за что Маркс и Энгельс, а затем Ленин и Сталин и называли русский царизм «жандармом Европы». Хаттамада Е.В. Тарленің сөзі толық келтірілмеген, өйткені, Анна Михайловнаның айтуынша: «Выступление, которого все так ждали, было так бледно, растерянно и малосодержательно, что вызвало всеобщее недоумение и разочарование. Все спрашивали себя и друг друга: «Что это – ход назад или растерянность?». Он не ответил по существу темы своей лекции – о роли завоеваний и характере колониальной политики царизма, а стал говорить, что выше приведенная мною цитата о пространстве как факторе победы неправильная, так как его плохо записали стенографистки. Неправленная стенограмма не может служить материалом для обвинений...».



	С.П. ТОЛСТОВ, профессор, МГУ-дің тарих факультетінің деканы:

	«...История Казахской ССР» − солидный вклад в науку, но в ней тот же основной недостаток: замкнутость, отрыв от всемирной истории, элементы идеализации, так как на все события авторы смотрят сквозь «казахские очки». Нет характеристик отсталости казахского хозяйства и быта, отрыв от русской и мировой экономики. Процесс вхождения в состав России рисуется как процесс сплошного завоевания... Политическое тяготение казахов особенно усилилось в 16-17 веках. Абульхаир – дальновидный и умный политик сделал в этом направлении необходимые шаги, а он изображен в книге отрицательно. Перед Казахстаном и тогда и позднее было только два пути – войти в состав России или расчлениться на мелкие части, что и случилось. Также неверно поставлен в книге вопрос о боевых традициях и героях. Султан Каратай или бандит Садык Кенесарин даны положительно. Образ Кенесары идеализирован. Его политическая программа была – захват Киргизии. Феодально-захватническая война, которую вел Кенесары, изображается как национально-освободительная...»



	Э.Б. ГЕНКИНА, тарих ғылымының докторы:

	«...Профессор Яковлев, который выдвинул свои три абсолютные идеи в истории, исключает всякое движение и прогресс одной такой постановкой вопроса. Из его выступления вытекает даже вопрос о том, правомерна ли Октябрьская революция... В докладе 6 ноября 1941 г. тов. Сталин подчеркнул, что «фашизм – копия царского режима». Как же можно его идеализировать? Тов. Сталин там же указал, на каком национальном наследстве надо воспитывать наш народ. Ленин в своей статье «О национальной гордости великоросов» также подчеркнул, что есть две нации и две национальные культуры. Все, кто пытается зачеркнуть Кутузова или тем более революционные движение и поднять Аракчеева, зачеркивают Ленина...

	Мы не должны изолированно показывать историю народов нашей страны от общеисторического процесса. Поэтому неправильно показывать восстание 1916 года в Казахстане в отрыве от России. Подъем борьбы русского народа способствовал этому восстанию, а не наоборот. Не надо забывать, что русский народ поднимал на борьбу все другие народы...».



	Н.С. ДЕРЖАВИН, КСРО Ғылым академиясының толық мүшесі:

	«...Глубочайшая ошибка отождествлять, как это делает Яковлев, интересы царизма и русского народа. Борьбу народов против аннексионистской колонизаторской политики царизма передовые люди всегда приветствовали. Они солидаризировались с национальным движением, а не с царизмом, который подавлял это движение. Поэтому как русский человек я не могу согласиться с Яковлевым и другими, которые упрекают прекрасную книгу «Историю Казахской ССР» и объявляют ее антирусской только потому, что в ней отрицательно обрисована колонизаторская политика царизма и положительно – национальные восстания. Иначе и не должно быть, «История Казахской ССР» должна стать образцом для такого рода работ. Советский патриотизм нельзя смешивать с патриотизмом Союза русского народа».



	Бір жарым айға созылған айтыстың қорытынды мәжілісін Анна Михайловна тәптіштей жазыпты: бір топ тарихшы А.С. Щербаковты қоршап тұрғанда Е.В. Тарле келіп, Ленинград пен Саратовта оқыған дәрістерінде жария еткен жаңсақ пікірін жуық арада түзететінін ескертіпті. «Қымбатты профессор, – депті Орталық Комитеттің хатшысы, – алдыңызда 120 тыңдаушы отырса, соларға айтқан сөзіңіз екі күннен кейін ондаған есе көбейген адамға тарайтынын әстілі ұмытпаңыз. Бірдеме айтардан бұрын осы жайтты жадыңызда ұстаңыз...» Академик Тарле хатшыға тарихшылардың тамыз айында шақырылмақ үлкен жиынында «Еуропа жандармы атанған Ресей патшасы туралы» баяндама жасап, даулы мәселені біржола тарқататынын мәлімдепті. Содан кейін әріптесі Панкратоваға мүләйімси қарап: «Қажет десеңіз, Анна Михайловна, Саратов пен Ленинградта оқыған дәрістерімнің хаттамасынан біржола бас тартайын!..» − деген де уәж айтыпты. Профессор А.И. Яковлев те: «Маған режімеңізші, Анна Михайловна, өтінемін, «Қазақ КСР тарихының» көп болса оншақты бетін ғана түзетесіз. Ал кітап өте жақсы жазылған!..» – дейді. Осы сарынды мойындауды профессор А.В. Ефимов та білдіріпті... Сөйтіп, мәжілістің соңы айтысты бастаған топтың сыпыра кешірім сұрауына ұласып, Орталық Комитет ұйымдастырған пікір алмасудың тарихшылар үшін пайдалы болғанына жаппай ризалық білдірумен тарқасады. Талқыға қатысқан тарихшылар А.М. Панкратованың Орталық Комитетке жолдаған хаттарында ашына сөз еткен, тарих ғылымының көкейкесті мәселелері турасындағы негізгі ойларын құптап, «Қазақ КСР тарихының» сәтті жазылғанына мадақ айтып, бұл кітапты Одақтас республикалардың тарихын жазуда үлгі ретінде пайдалануға болады. десіп, кітаптың екінші басылымын жедеғабыл әзірлеу қажеттігін баса ескертіпті. «Қысқасы, біз ұстанған ғылыми тұжырымдама толық мақұлданды, жұртшылық пікірі ақыр аяғында оны тарих оқулығын құрастыруға әдістеме етіп ұсынуға ойысты, кейбір оқиғалардың әсіре сипатталғаны турасында ғана болмашы сын айтылды...» – депті Н.М. Дружинин естелігінде.

	«А.М. Панкратованың өзі мәртебелі жиынның нәтижесіне қанағаттанған жоқ, – делінген «Вопросы истории» журналының (№11 1977 ж.) осы хаттамаға арнаған редакциялық түсініктемесінде. – Идеялық қарсыластары ол кісі ұстанған тұжырымдаманы теріске шығара алмады, сөйтсе де жиынға қатысқан Орталық Комитеттің хатшылары осы мәселені қасақана өршіткендерге «Бұл кітапқа неліктен шүйілдіңдер?» демеген. Сөйтсе де, И. Сталиннің «Россия империясына бодан болған халықтардың қосылуы олардың келешек тағдырына игі әсер етті...» деген ойын бұлжымас нұсқа санап, бодан жұрттардың бостандығы үшін қарулы күресін реакциялық күштердің ықпалы, ұлтшылдықтың салдары ретінде түсіндірген біржақты тұжырымға ақау түсіп, соны әркімнің өзінше бұрмалауы үнемі жолды болмайтынынан қауым айтарлықтай сабақ алды.

	Сол замандағы көрнекті тарихшы, мемлекет қайраткері А.М. Панкратованың бертінде жарияланған хаттамасын шұқшия оқудан аңғарылатын өкінішті жайт: 1950 жылдарда өмір сүріп, еңбек еткен Мәскеу мен Ленинград тарихшыларының кейбірінің ғылыми танымының таяздығы. Рас, талқыға қатысқан тарихшылардың ғылыми дәрежесінің осалы жоқ: ғылым докторлары, профессор, көпшілігі КСРО Ғылым академиясының мүшелері; сөйте тұра бес күн ұдайы ежіктеген сөздері емтиханға әзірліксіз келген шалағай студенттің ойжотамен бопсалаған жауабына ұқсайды... «Выступление тов. Толстова, говорившего с обычной для него безапелляционностью, могло произвести сильное впечатление на всех, кто не знает казахской истории или не читал этой книги...» – деген сипаттама арнапты А.М. Панкратова өз жазбасында. Ал Сергей Павлович Толстов – өзін Орта Азия тарихының білгірі санайтын зерттеуші әрі білімдарлық дақпырты әлемге мәлім МГУ-дың тарих факультетінің деканы. Өз сөзінде ол «Қазақ КСР тарихына» ілесе жарық көрген «Тәжікстан тарихын» іске алғысыз етіп күйрете сынап, «осы кітапты жазушылар тәжіктердің түп тегі өзбектермен бір екенін мүлдем білмейді...» деп жазғырыпты. Қай халықтың болсын арғы тегін анықтайтын айғақ – тіл екені әлмисақтан мәлім, бұл – аксиома, ал тәжіктердің батыс ирандық халықтар тобына жататынын, түркі тілді өзбектерден мүлдем бөлек халық екендігі – даусыз ақиқат. Демек, профессор Толстов кеудемсоқ мәлімдеме жасап, өзінің тәжіктер тарихынан түйсігі шамалы екендігін көрсеткен...

	Осыдан-ақ XIX ғасырда орыс тарихының керемет туындыларын том-томдап дүниеге келтірген, сол арқылы еуропалық әріптестерімен иық теңестірген Ресей тарихшыларының даңқты мектебі бергі жылдарда құрдым төменге құлдилап кеткен бе деген күпті ойға еріксіз тәнті боласың. Сол жайтты хаттамаға түсінік жазған тарихшы Ю.Ф. Иванов та аңғартыпты Тегінде, бұл тарихи туындыларға тек таптық көзқараспен қарап, өткен заман оқиғаларын талдауға марксизм-ленинизмнің қасаң қағидаларын қолдануды талап еткен кеңестік идеологияның кереғар әсері екені анық...





2


	Ермұхан Бекмаханов өмір сүрудің оңтайлы жолын қаласа – өткен заманның күрделі тақырыбына ден қоймай, кеңес тарихының елеулі бір кезеңін зерттеп, екі-үш жылда тарих ғылымының докторы атануы сөзсіз еді. Одан әрі Ғылым академиясының корреспондент-мүшесі, біршама уақыттан кейін академикке сай-ланып, дарқан өмірдің алдыңғы легінде емін-еркін сайраңдап жүрері хақ-ты. Амал қанша, табиғат оған мол дарын, еңбексүйгіш қабілет, ғылыми көрегендік пен терең танымды сый еткенімен, көздеген мұратына төте жолмен жетудің айла-шарғысын дарытпаған. Абай хакім айтқан, «Ғылымды сатып, мал табуды» ту бастан тәрк етіп, тарихтың терең қатпарына көз жұмып сүңгіп кеткен. Бұл болса қиын ғана емес, соқтықпалы-соқпақсыз ауыр жол...

	Сөйтуіне, сірә, 1944 жылдың алғашқы тоқсанында Мәскеуге тап болғаны да игі әсерін тигізген (Мәскеуге жедел шақырылып, бірақ «Қазақ КСР тарихын» талқылау өтпей, Алматыға нәумез қайтқан қазақстандық екі тарихшының біреуі − Ермұхан Бекмаханов). Алайда ол осы сапарды да әжетіне жаратып, жобалаған ізденісін одан әрі жалғастырған: Тарих институтына барып, докторлық жұмысының тақырыбын ақылдасады; ал олар жас тарихшыға кандидаттық диссертациясына арқау болған Кенесары Қасымов көтерілісін кеңейте баяндап тың деректер қосып, патша өкіметінің Дала халқын алым-салықпен қысып, тіршілік ахуалын күрт төмендеткенін, қазақ елінің сол жылдардағы тұрмыс халіне экономикалық талдау жасап, көтерілістің түп себебін осы жағынан да қарастыру керектігін ескертеді. «Шұрайлы жерінен айырылып, өмір тауқыметін тартқан шерменделердің қолына қару алып, отарлаушы өкіметке қарсылық көрсетуге мәжбүр болғанын дәлелдей алсаң, – деген-ді Анна Михайловна сұхбат үстінде. – Ешкім де бұл көтерілісті орыс халқына қарсы қозғалыс дей алмайды. Ал соны бастаушы Кенесары Қасымовтың қарекеті көшпелі жұрттың ежелгі дәстүрінен туындап отыр: қазақ халқын ғасырлар бойы кемеңгер билер биледі; шалқар жерін қорғаған шайқастарда әскери қосынын ержүрек батырлар басқарды; бәрінің тағзым етіп, бас игені – Шыңғыс хан әулетінен шыққан хандар... Ал оның ел жадында сақталып, халық қаһарманы атануы – өзге сұлтандардай қарақан басының қамын ойлап, патша шенеуніктеріне бас иіп жалпақтаған жоқ, солар үлестірген шен-шекпенге де қызықпады. Өз ұлтының азаттығы үшін күреске шықты, сол жолда ақырына дейін жүріп мерт болды. Демек, ол – нағыз батыр, халық кегін жоқтаушы...»

	Сол сапарда ол Мәскеудің қоры мол мұрағаттарына барып ізденіс жасаған. Шетел мен Әскери министрліктерінің ескі қорларын қарауға рұқсат алып, екі ай бойы сарыла отырып, бірқанша тың деректер тауып, Алматыға олжалы қайтыпты.

	1944 жылды ол сыпыра ізденіспен өткізеді. Әрине, дәріскерлер тобындағы негізгі міндетін атқара жүріп, жұмыс арасында шұғылданған. Уақыт та алды-артыңа қаратпайтын, Отан мүддесіне жан-тәніңмен барыңды беруді талап еткен дүбірлі шақ. Ермұхан Бекмахановтың бұл саладағы бірнеше жылғы еңбегі бағаланып, Қазақстанның зиялы қауымының таңдаулы қайраткерлері қатарында «Қызыл жұлдыз» орденіне ие болады. Бұл болса мойныңдағы жұмысты бұрынғыдан да белсендірек атқаруды міндеттейтін марапат...

	Сөйтсе де ғылымға іңкәр көңілі дәріс оқудан гөрі, мұрағат ақтаруға ынтыққан. Ақыры, өзі сұранып, КСРО ҒА-ның Қазақ филиалында жаңадан құрылған 11 ғылыми-зерттеу институттарының қатарында, бұл болса Қазақ КСР Ғылым академиясының шаңырақ көтеруіне дайындықтың қызған кезі, Тарих, археология және этнография институты атанған жаңа ұжымға 1945 жылдың басында аға ғылыми қызметкер болып ауысады. Содан кейін-ақ науқандық жұмыстар сап тыйылды, тек қана зерттеумен шұғылдануға мүмкіндік туды.

	Күні-түні қауырт жүрген жұмыстың қарамы молайып, жыл аяғында қаламы өрген мәтінді машинкаға бастырғанда 800 беттен асқанын бір-ақ білді. Бұл болса монографияның жалпы нобайы қарайғанының белгісі. 1946 жылдың басында ол қолжазбасын ту басынан қайыра сүзуге отырады, олқы жерін толықтырып, дүдәмал айғақтарды қайыра тексерумен шұғылданады.



	«Қазақстан тарихының негізгі мәселелерін талдауға арналған ірі монографиялық зерттеулердің мүлдем жоқтығы тарихи әдебиеттерде көптен бері айтылып келеді. Қазақ халқының әлеуметтік-экономикалық қарым-қатынасының дамуы және оныңтаптыққұрылымы, қазақтардыңэтногенезисі, Қазақстандағы таптық күрестің, шаруалар көтерілістерінің және ұлт-азаттық қозғалыстардан туындайтын түбегейлі мәселелер, сондай-ақ маңызы солардан титтей де кем емес басқадай да жайттар бізге таныс еңбектерде егжей-тегжей жазылмаған және осы күнге дейін жабулы қалпында қалып отыр...» – деген ескертуді тарихшы тұңғыш монографиясының «Автордан» деп аталған кіріспесінде келтіріпті. – «Қолыңыздағы еңбек осы олқылықты қалайда толықтыру мақсатымен жазылды. Мұнда сөз болған күпті жайттарды кең қамту үшін монография иесі Қазақ КСР ҒА-ның Тарих, археология және этнография институтының тапсыруымен Ленинградтың, Мәскеудің, Алматының, Чкаловтың және Ташкенттің аса бай кітап қоймаларында бірнеше жыл ізденіс жасады. Кітаптың едәуір бөлегі мұрағаттар мен фольклорлық деректерге құрылған, тың тұжырымдарымды нақты бекіту үшін мен солардың көпшілігін тұңғыш рет ғылыми қолданысқа енгіздім. Әрине, нұсқа етер жиынтық еңбектер мен монографиялар болмаған соң, пайдаланған материалдарды түбегейлі зерттеу оңайға түскен жоқ, соны ескерте отырып, оқырман назарына ұсынылған тұжырымдардың қайсыбірі күмән-күдік туғызатыны, күрделі мәселені одан әрі тереңірек талдау қажеттігі түсінікті. Нақ сол себептен мен бұл еңбектің барлық тарауларында талданған мәселелерді бірдей деңгейде қарастыра алмадым. Мысалы, қазақтардың Орта Азия хандықтарымен қарым-қатынасын біршама талдағаныммен, бүге-шігесін түпкілікті анықтадым деп айта алмаймын. (...) Партия мен өкіметтің идеологиялық мәселелер бойынша, атап айтқанда, тарих проблемалары жайындағы негізгі қағидаларын басшылыққа ала отырып, қазақтардың сол қарсаңдағы әлеуметтік-экономикалық қоғамын, Қазақ мемлекетінің таптық жіктелуі мен саяси құрылысын зерттеуге көбірек назар аудардым. Қазақстанның патшалы Ресей және Орта Азия хандықтарымен қарым-қатынасының тарихын зерттеу арқылы, ақырында Кенесары Қасымов басшылық еткен, жұртшылыққа мәлім ұлт-азаттық қозғалысты мысалға ала отырып, оның да өзіне тән ерекшеліктері мен әр алуан оқиғаларын талдап, нақты баяндауға күш-жігерімді хал-қадерімше жұмсағанымды ескертемін...

	Алдарыңыздағы еңбек – XIX ғасырдың 20-40 жылдарындағы Қазақстан тарихын (...) монографиялық зерттеуге арналған тұңғыш талпыныс. Алғашқы еңбек болғандықтан бұл жұмыстың көптеген кемшілігі болуы ықтимал...»

	* * *

	1946 жылдың мамыр айының бас кезі. Ермұхан Бекмаханұлы Өзбекстанның әйдік астанасы Ташкент шәріндегі Әлішер Науаи атындағы республикалық кітапхананың оқу залында таңертеңнен кештің бір уағына дейін тапжылмай отырып, ескі газет тікпелерін сүзуге ден қойған шағы. Тегінде, ескі құжаттарға бай бұл қоймадан не іздейтінін зерттеуші біліп келген-ді, бұрын да олжалы қайтқан, осы сапарда да жолы оңғарылып, еңбегін толықтыра түсетін тың деректерге жолықты. Соларды тек дәптерге түсіру оңай емес, бәр-бәрін қолмен көшіреді.

	Бір нәрсенің ізін шалғанда есіл-дерті алдындағы ескі қағаздар нөпіріне шұқшия қадалуы – ежелгі әдеті. Қазір де сондай қарекетте. Тек екінші аптаның соңында шаршағанын сезе бастады. Алдындағы тікпеден басын көтеріп, бес-он минут әңгімелесіп, ой сергітер ермек іздеп, жан-жағына қарады. Әр үстелге қос-қостан жайғасқан көпшілік. Ел еңсесін тұқыртқан сойқанды соғыстың жеңіспен аяқталып, білімқұмар қауым кітапханаларды ертелікеш жағалай бастаған уақыт... Залдың әр тұсында жастар да отыр. Көпшілігі – қыздар. Бұ да кешегі ауыр алапаттың салдары: қолына қару ұстауға жараған ерлер майдан даласында болды, сол қырғыннан тірі қалғандары ғылымнан гөрі өмір қызығын артығырақ көріп, отбасы тірлігінің қамына берілген; кетпен ұстап, егіс даласында жер шауып жүргендер де солар; ал ғылыми ізденіске әйелдер қауымы, жас қыздар көбірек ынта қойған деп түйді тарихшы жігіт өз ойын.

	Кенет ол өзінен қол созымдай жерде, оң жақтағы қатарлас үстелде, өзіне қырындай отырған келбетті қыз баланы көрді. Алдында – бірнеше газет тікпесі, кітаптар да самсап тұр. «Сірә, аспирантка?.. – деп ойлады Ермұхан. – Кітап бетіне жиі үңіліп, дәптеріне әлденені түртуіне қарағанда ғылым соңына енді ғана түскен бойжеткен...» Қыз баланың бет-жүзін толық көре алмады, сөйтсе де жасы жиырманың ілкі үстінде деп ойлады. Өзбектің оқыған қыздары ұзын етек көйлек киіп, шашын он тарам ширата өріп, мықынына дейін түсіріп жібереді де, моншақ шегілген әдемі тақия киеді. Мына бойжеткеннің көмірдей қара шашы толымды екі бұрымға бөлінген. Қала үлгісімен тігілген ықшам көйлегі қыпша беліне жабыса қыналған, желке тұсы жауырына дейін ашық. Содан-ақ бұл бойжеткен өзбек емес, қазақ, иә татар қызы деп ойлады. «Жә, сонда, қай жұрттың тумасы? Қазақ қызы болса игі?.. – Қияли ойына мырс етіп қағазына үңілді. – Бейтаныс қыз баланың ұлтында шаруам қанша? Кім болса да бұл бойжеткеннің базарда жүрмей, кітапханада отырғаны − көңілге дәт, қадамы оңғарылсын!..»

	Алдындағы қағазға қайыра үңілді. Сөйтсе де бойын билеген желіктен арыла алмады. Дәптердің бір бетін толтырып, оң қапталына тағы да көз тастады. Қыпша бел көршісі үстелден басын көтеріп, алды-артына бұрылар емес. «Апырай, кім болды мына қарындас?» Жорта жөтелді. Перизат шыбын шаққан ғұрлы көрген жоқ. «Жап-жас болып шыдамдылығын қара, мол парасатқа ие жан, ғылым үшін бұл − аса қажет қабілет...»

	Докторант жігітті кенет құмарлық биледі. Дәлізге бара жатып кезекші қызметкерден тапсырыс жасаған құжаттарды сұрады. Әлі әкелмепті. Орнына қайтарда көршісінің алдынан өтті. Өте беріп жүзіне барлай қараған: көзі қарақаттай мөлдір, қас-кірпігі хас сұлудың нышанын танытқандай қап-қара, жарасымды қиылған; пісте пішінді мұрны да нағыз қазақ екенін аңғартқандай; бойы ортадан әнтек жоғары, ал бет-жүзі жаңа аршылған жұмыртқадай аппақ, екі ұшы тек сәл-пәл қызараң тартқан; сонымен-ақ жылы мейірімге толы... «Бәрекелді, қарагөз қарындасым, сені тапқан анаңнан айналдым, маңдайы айдай жарық қандай жігітке бұйырар екенсің? Кімге бұйырсаң да бақытты бол, сүйкімді қыз!..» дегенді еміне айтып, орнына жайғасты.

	Бірақ пайыздап отырып жұмыс істей алмады. Оң жағына әлсін-әлсін қиыстай қарап қояды. Қайткен күнде қарагөз қызды сөзге тартып, жөн-жосығын білуге құмартты. Бойжеткен де өзіне телміре қарап отырған көршісін аңғарған тәрізді, бір мезетте жүзін өзіне қарай бұрды. Ермұхан басын изеп, амандасу рәсімін жасады. Көршісі жауап қатқан жоқ, аққұба бетінің ұшы әнтек қызара түсіп, бетін әрі қарай бұрып әкетті. Желіккен жігіт тілдей қағазға екі жол өлең жазып, қыздың алдына сырғытты: «Танысқым келеді, қарагөз айым, Айтыңызшы, атыңыз кім болады?..» Бойжеткен биязы күлімсіреп: «Атым менің жылқыда, ағатайым, Жөн-жоба өзіңізден басталады...» – деген үшбу жауабын іле-шала қайтарды.

	Ермұхан қайран қалды: бойжеткеннің әзілін түсінуі, одан да гөрі қазақы қалжыңмен қайырған ұтымды жауабы... Енді шегінерге жол қалмады, дәптерін жауып, есікті нұсқады да дәлізге беттеді. Қыз бала бірақ жуық маңда шыға қоймады. Шыдамын сынағандай ма, әлде бәлсінеді? Ақырында ширек сағат тосқызып, табалдырықтан бері аттады. Ермұхан қарсы жүріп, жете бере екі қолын бірдей ұсынып, аты-жөнін атады. Докторанат екенін, Алматыда тұратынын айтып, бейтаныс бойжеткенге аңтарыла қарады.

	− Құрбыларым Галя дейді, ал әке-шешемнің еншілеген есімі – Халима Бекмұхамедқызымын.

	− Кәсібің не? Қай саланың маманысың?

	− Орта Азия университетінің филология факультетінің орыс тілі бөлімінде оқимын. Диплом жұмысын жазып жүрмін. Сіздің тарихшы екеніңізді «Түркестанские ведомости» газетін қарап отырғаныңыздан білдім. Тарихшы кәсібі тіл мамандығынан гөрі мәндірек сияқты...

	− Ол енді, Галя-Халима, таным мен талғамыңа байланысты. Тарихшының өткен уақыттың ізінен іздегенін таба алмай, көп жыл сенделетін бейнеті аз емес.

	− О, сіз, мәселені қиындатып тұрсыз. Жап-жас түріңізге қарағанда докторантураға аса қиналмай жеткен сияқтысыз...



	(Ауызекі әңгіме үстінде Халима Адамбекқызы осы жолдар иесіне: «Ә дегенде Ерекеңнің докторлық қорғауға әзірлік жасап жүрмін дегеніне сенбедім. Сірә, кандидаттық диссертациясын докторлық етіп дабырайта айтқан шығар деген күдікке бой бердім...» – деген-ді. Осы ойын ол кісі «Огни Алатау» газетінің 1 мамыр 1993 жылғы санында жарияланған «Бас аман болса» деп аталған (авторы Л. Мананникова) өзі туралы очеркте де қайталапты).



	− Жә, Галя бойжеткен, қазақ қызы екеніңді көріп тұрмын: түрің де, киімің де қазақша, әзіл өлеңің де... – Ермұхан бірден-ақ сенге көшіп, жасының үлкендігін арқаланды білем, студентка бойжеткенді билеп-төстей сөйледі. – Маған енді ата-жұртыңды айт, Ташкент шәрінде қазақ қауымдастығы қарамды екенін білемін. Бұл жақта қашаннан тұрасың, қайдан келдіңдер, ата-анаң кім?..

	− Ой, ағасы, бұл – ұзақ әңгіме. Кітапханада тұрып, оның күрмеуін тарқата алмаймыз... – деді қыз. – Ертіс бойының қазағымын, Зайсанда туғанмын, Адамбек есімді азаматтың қызымын. Ол кісі опат болған, мамам – Семейдің қыздар гимназиясының түлегі, қазірде Низами атындағы Ташкент пединститутының сырттан оқитын бөлімін басқарады...

	− Жә, диплом жұмысыңды айт. Бас алмай жазудасың, сірә, қиын тақырып?

	− О, жоқ, қиын емес. Лев Толстойдың «Қажы-Мұрат» хикаятындағы шығыс тілдерінен қолданылған сөздер арқылы ұлы жазушының өз кейіпкерінің ұлттық психологиясын қаншалықты дәл сипатағанын дәлелдеуім қажет...

	− Оһо, қызық тақырып! Лев Николаевичтің шығармашылық шеберлігіне үңілсең, осал студентка болмадың. Жетекшің де, сірә, тегін кісі емес...

	− Несін айтасыз, профессор Миртов, күшті лингвист, Орта Азия халықтарына орыс тілін үйрету турасында оқулық жазған ірі маман... – Халима сүйікті ұстазын жеріне жеткізе мадақтап, ашыла сөйледі. – Бірақ қатыбас кісі, Алексей Васильковичтің талапты күшті қоятыны, сірә, біздің сорымыз...

	− Бәрекелді, Галочка, кім екеніңді ұқтым. – Ермұхан да риза болғанын аңғартып, сөзін түйді. – Жарайды, «Әңгіме бұзау емізеді» деген нақылды білетін шығарсың, жұмысты да ұмытпалық. Тек бір нәрсеге алдын ала келісіп қоялық: кешкі сағат сегіз шамасында үйіңе шығарып салуға рұқсат ет...

	− О, мен Алай базарының іргесінде тұрамын, кешке қарай қауіпті жер... – деп диплом жазушы қыз докторант жігіттің бетіне аңтарыла қарады.

	− Галочка. Ташкенттің қиыр түкпірінде тұрсаң да үйіңе жеткізіп саламын.

	Халима күлімсіреген қалпы үн-түнсіз залға беттеді.



	Халима БЕКМҰХАМЕДОВА, «Жиырма жыл бірге» кітапшасынан:

	«Сол қарсаңда Ермұхан 30 жаста, алғаш көргенде мен оны жасаң жігітке шамаладым. Бойы дембелше, дөңгеленген бет пішіні сүйкімді, шағын денесі мығым, кісіге ілтипатпен қарайтын қоңырқай көзі мойылдай, тек түгі селдір қара қабағы, бітімі сұлу қыр мұрыны, сәл көтеріңкі үстіңгі ерні мен доғал иегі де оның жаратылысы осал емесін аңғартқандай еді. Қысқа қиылған қою шашын да ұнаттым, әр талы бір-біріне қосылмай кірпідей тікірейіп тұр, ашық маңдайын жоғары тұсында әдемі көмкерген. Құлағы үлкен де емес, кіші де емес, шарадай басын даралай түскендей толымды. Оның дара бітімін, мығым тұрпатын, жарасымды келбетін, кейбір ер адамдарға ғана тән сұлу кейпін бірден ұнатып, қандайда әйел заты мұндай тұлғалы жігітке құлап түсер-ау деген күпір ойға жеңсік бердім...

	Бірде ол мені біздің университеттегі ғылыми мәжіліске шақырды (кімнің диссертация қорғағаны, тақырыбы да есімде қалмапты). Ерекең сол үміткерге қосымша оппонент екен, ғылыми еңбектері дүйім жұртқа әйгілі археолог-ғалым М. Массонмен тайсалмай айтысқа түсіп, өз ұстамын мойын бұрғызбас айғақтармен дәлелдеп, көпшілікті сүйсіндіре сөйледі.

	Мамыр айының жайма-шуақ күндерінің бірінде Ерекең мені кітапханадан тысқары жерге кездесуге шақырды. Кешігіп бардым. Уәдеге берік һәм шыдамсыз екен. Біраз күтіп, мен кешіккен соң кітапханаға жөнеп беріпті, екеуміз орта жолда ұшырастық. Кешіккеніме ескерту жасап, «Фархад-Шырын» операсын тыңдауға шақырды. Фархадтың рөлін Кәрім Зәкиров, ал Шырын ариясын КСРО-ның халық әртісі Халима Насырова орындады. Ерекеңнің операны тыңдап отырып, әншілердің дауысы мен ойынын талдауына қайран қалдым. Тарихшы емес, ән-әуен маманы сияқты білгірлікпен сөйлегеніне қалайша таңданбайсың?!.. Үзіліс кезінде таза ауа жұтпақ болып сыртқа шықтық. Серігім қолтығындағы папкасынан алып, кітап сыйлады: Мұхтар Әуезовтің сол қарсаңда жарық көрген «Абай» романы... Өзі маған жақындай түсіп: «Енді Абай әнін тыңда, Қазақстанда бұл әнді күллі халық сүйсіне айтады», – деп, «Айттым сәлем, Қаламқасты» нақышына келтіре шырқады. Тұңғыш естіген лирикалық әннің әуеніне елтіген мен ерекше әсерге бөленіп, сүйсінгенім сонша, жаңа танысым маған арнап айтып тұрғандай тебірене қабылдадым.

	«Қаламқастың» жүрегімді баураған асыл сөзі мен әсем әуені ақыр аяғында бір-бірімізге ынтығуға дәнекер болды. Әннің сөзін жаттап алып сүйсіне шырқайтын болдым, айта бастасам – театр алдындағы шағын алаңда «Қаламқасты» сызылта салып тұрған Ермұханды көз алдыма елестетемін. Кітаптың ішкі бетіндегі «Ұзақ уақытқа белгі!» деген қолтаңба да ләззатқа толы сол кешті ыстық сезіммен есіме алуыма түрткі болды. Бұл кітап үйдегі кітапханада осы күнге дейін сақтаулы».



	Кітапхана залында кездейсоқ кездесу текке өтпеді. Халима қыз бен Ермұхан сері күн сайын кездесетін болды. Ақыры бір күні кітапханадан екеуі кешкі сағат он шамасында шығып, Ташкенттің Кашгарка аталатын ығы-жығы орамындағы Халиманың үйіне келді.

	* * *

	Шығыс Қазақстан облысының түстік шебіне 1860 жылы ірге тепкен Зайсан бекінісінің орталық тұсында күйдірілген кірпіштен қаланған, айналасындағы тоқал үйлерден еңселі тұр-патымен оқшауланып тұрған қора-қопсылы үлкен мекенді мен 1964 жылдың қоңыр күзінде, түстік шекарадағы ауданға іссапармен барғанымда көріп таң қалғам-ды: қаңылтыр шатырлы үйдің қалыптан тыс биік тұрқы, даңғарадай үлкен терезелері мен жүкті түйелер еркін кіргендей биік қақпасы, кең ауласы, соның түкпіріндегі қоралары осы үйдің бұрынғы иесі осал кісі болмаған-ау дегендей жеңсік ойға мойындатқандай. Кімнен қалған мұра екенін сұрағанымда, қаланың егде тұрғындары: «Бүпке деген көпестің үйі, түп негізі – осы елдің қазағы. Өз заманында ол байғұс Семей мен Зайсан арасын әрлі-берлі шиырлап сауда жасаған, 2-ші гильдиялы көпес атағын иеленген...» – деген-ді (Сол үйге бертінде облыстық өлкетану мұражайының Зайсан бөлімшесі иеленіпті). Амал қанша, Бүпке туралы әңгіме одан әрі өрбімеді. Қосымша анықтағаным – Семейдің көпес орыстары оны Бобкин атандырған...

	XXI ғасырдың басында ол кісі туралы тосын дерекке екі мәрте тап болдым.

	Ұлы Абайдың өлеңдер жинағын тұңғыш жариялаушы Кәкітай Ысқақов Құнанбай немересінің өз перзенті Әрхам Ысқақовтың естелік кітабының 220-бетінен («Ұлы Абайға адалдық», Семей, 2002 ж., «Ғалам-Шар» баспасы) мынадай сөздерді оқыдым (оқиға өткен ғасырдың бас кезінде болған): «Семейге Абай ағамның өзі алып жүрді. Нәуті дегеннің үйіне түстік. Нәуті қара қондыбай38 екен, үш бөлмелі ағаш үйі бар, жеке біреуін Абайға арнап жабдықтап қояды екен. Әйелі Тоқбала жуантаяқ39 қызы, інісі Кәрім базарда ұсақ сауда жасайды, оның әйелі Бәтима Зайсан қаласындағы атақты саудагер Бидахмет Бүпкиннің қарындасы екен, өте пысық әйел. ».

	Бобкин, Бупкин, Бүпкеге байланысты екінші деректі Халима Адамбекқызының «Жиырма жыл бірге» естелігінің 4-бетінен ұшыраттым. «Алғашқы танысқан кеште-ақ шешем Ермұханға өздерінің Өзбекстанға қоныс аударған шерлі тарихын, Зайсан көпесі Бидахмет Бобкиннің туған қызы екенін, аумалы-төкпелі уақытта Ташкентті бой тасалауға мәжбүр болғанын әңгімеледі...» – дейді естелік иесі. Халима апайдың айтуынша, нағашы атасының фамилиясы – Бидахмет Бәбікенов40...

	Бидекең кезінде Семейге ұрымтал Омбы, Барнауыл, Новониколаев (қазіргі Новосібір қаласы), алыстағы Төмен мен Ірбіт жәрмеңкелерін түгел ақтап, Мәскеуге барып, әйгілі орыс алпауыты, ірі фабрикант Савва Морозовпен «тамыр» болып, мануфактура тауарларын молдап алдырған. Сөйтіп жүріп 1910 жылдарда Еділдің төменгі сағасындағы Нижний Новгородта қысы-жазы жұмыс істейтін халықаралық жәрмеңкеге де жетіп, тауар айналымын еселеп асырған. Ол жаққа Алтайдың бұлғын терілерін жүз-жүздеп апарған. Сол табысқа Бидахмет отағасы тынымсыз еңбекпен, жаратылыс сыйлаған ақыл-ойының ұтқырлығымен жеткен, ал арғы тегі сіңірі шыққан кедей болыпты-мыс.

	Бидахмет Бәбікенұлы Халима есімді бәйбішесінен екі қыз сүйген: үлкені – Бибіқайша (Айша атанған), екіншісі – Бибіхадиша (Хадиша); қос бүлдіршінін Биекең медреседе оқытып, мұсылманша сауатын ашқан соң екеуін де Семейдің қыз балалар гимназиясына берген. Тумысынан еті тірі, пысық қыздарын сауда-саттық жұмысына баулыған: есеп-қисап қағаздарын екі қызы жүргізіпті; тұла бойы тұңғышы, жаратылысынан естияр Айшасын Сібірге, Мәскеуге, тіпті қияндағы Нижний Новгородқа дейін апарыпты... Айша бойжеткен гимназияның соңғы баспалдағына тақағанда сұлу көркімен де, екі-үш тілде бірдей жазатын сауаттылығымен де, білімге ерекше құштарлығымен де облыс орталығындағы қаратаяқ қазақ жігіттерінің көз құртын жыбырлатып (Бидахметтей дәулеті шылқыған алпауыттың күйеу баласы атану мүмкіндігі ше?), өзін пысық, оқыған санайтын талай бозбаланың түн ұйқысын бұзған. Солардың бірі – Мәскеу университетінің математика факультетін үздік тәмамдап (1915 ж.) туған еліне оралған, Шыңғыстаудағы Шаған болысының бай қазағы Ахметжанның ұрпағы, Семейдегі ұсақ несие мекемесін құрушы Ғалел Ғаббасов. Алайда Айша сұлу Ғалелдің өзіне қол артпақ болған үмітін үзілді-кесілді тәрк етеді. Мәселе насырға шауып, намысқа тырысқан тобықты пысықтары «кешегі бақалшы саудагердің» еркетотай қызын байлап әкетуге қам жасайды. Ал ақыл-зиыны ұтқыр Бидахмет көпес сүйікті перзентін тағылық әрекеттен аман сақтаудың жолын өзінше ойластырып, Айшаны күтушісімен ішкі Ресейге жасырын аттандырады. Сол сапардан Айша сұлу бір жылдан кейін Өбе қаласындағы (орыстар Уфа атандырған Башқұрстанның астанасы) гимназияны тәмамдап, Семейге оралады...



	Қара Ертіс бойындағы қалың елде XIX ғасырдың аяқ шенінде мұсылманша хат танып, дін жолына берілген Бекмұхамед қажы Сатыбалдыұлы есімді дінғуар адам өмір сүрген. Ес білген кезінде, сірә, 1880 жылдары ол Ташкентке барып, осы шәрдегі мәртебелі бір медреседе 7 жыл оқып, туған еліне қайтқан соң, Қабырғатал деген жердегі өз қыстауында жаңа үлгіде, мұсылманша әрі орысша оқытатын мектеп ашады. Сол мектепте қажының өз перзенттері де білім алады. Үлкені Адамбек сегіз жаста екен (Сірә, 1896 жылы туған), інісінің есімі – Ғадылбек. 1904-1906 жылдары осы мектепте Омбының оқытушылар семинариясын тәмамдаған Міржақып Дулатов ұстаздық еткен. Әкесінің жаңа үлгідегі мектебін тәмамдаған соң Адамбек Бекмұхамедұлы Семейге аттанып, оқытушылар семинариясына түседі. Төрт жылдан кейін оны да бітіріп, Ертіс бойындағы әлдебір оқу ұясында, бәлкім әкесінің мектебінде мұғалім болады...

	Ғадылбектің оқуға ынтасы ағасынан да артығырақ болған тәрізді, әлде әке қалауымен ол 1912 жылы, 14 жасында түрік еліне аттанып, Брюса қаласындағы «Сұлтания» медресесіне түседі, үш жылдан кейін Стамболдағы мәртебелі Дарал-мұғалим атанған оқу ұясына ауысады. Екі мектепте де жасөспірім үздік үлгерген. Соңғы мектепті тәмамдауға бір жыл қалғанда, 1918 жылы Ғадылбек Бекмұхамедұлы көкірек ауруынан Түркияда опат болыпты.

	Зерек шәкіртінің қазасына қатты қамыққан Міржақып Дулатұлы Бекмұхамед қажыға көңіл айтып, Ташкент шәрінен хат жолдапты. Сорлап қалған әке білімпаз інісіне мұңын шағып, жауап қайтарған: «Қарағым, Міржақып! Көзімнің нұры, тіршілігімнің гүлі Ғадылбектің қайғылы хабарын естіп, есімнен айырылып отырмын. Ғадылбекті өз пайдам үшін жіберген жоқ едім. Жұртқа қызмет етсін деп едім. Бақытсыздығыма мезгілсіз жол кез болды. Ішім күйіп, жүрегім жанып барады...». Жақаң да шерлі ақсақалға, сірә, сүйеу болсын деген ниетпен Ташкентте шығатын «Ақ жол» газетінің 1921 жылғы 19 сәуір күнгі санына қыршын кеткен шәкіртінің қысқа ғұмырын баяндаған мұнақып жариялайды. «Жұртқа қызметі көрінбеген, атағы естілмеген, дүниенің бір жағына жұрт үшін ғылым іздеп, сол жолда жан берген жас жолдастарыңның жайын баяндаудағы мақсатым – жастар, сендерге де үлгі болсын деп отырмын. Талапты болсаң, Ғадылбектей бол! Жұртшыл болсаң, жігерлі, зерек, мінезді, ақжүрек болсаң, Ғадылбектей бол! Әке болсаң, баласын төре болсын, мал тапсын деп оқытпай, өз пайдасы үшін емес, «жұртқа қызмет қылсын деп жіберіп едім» деп көзінен қанды жас ағызып отырған Бекмұхамедтей әке бол!..» – деген жан тебірентер лебізбен көңіл хошын түйіндепті.



	Башқұртстаннан қайтқан соң-ақ Айша Бидахметқызы оқыған жігіт, өз ауылдасы Адамбек Бекмұхамедовке тұрмысқа шығады.



	Бидахмет көпес бәйбішесі Халиманың рұқсатымен (ол кісі екі қыздан кейін перзент көтермеген, созылмалы сырқаттан 42 жасында Семейде опат болған) екінші мәрте Гүлсім деген жас қызға үйленеді. Тоқалы 8 перзент көтерген: төрт ұл, төрт қыз, ұлдарының есімі – Құсайын, Әнуарбек, Нұрым, Талғат; қыздары – Сара, Ғалия, Ғайния және Фатима. Бидахмет Бәбікенұлының 10 баласынан қазірде жер басып жүргендері – екі жан, 2010 жылы 88 жасқа келген Ғайния мен 73 жастағы Фатима. Өзге балаларынан да ұрпақтар бар...



	Айша Бидахметқызы мен Адамбек Бехмұхамедовтің отбасын құрауы аумалы-төкпелі қиын уақытқа дөп келгені жас жұбайлардың бақыт құшағына кенеліп, рақат тұрмыс кешуіне айтарлықтай кеселін тигізген. Ақпан төңкерісі, қара күздің басында бұрқ еткен Қазан бүліншілігі, Ресей империясын іле-шала жайлаған, ақ пен қызыл болып атысып-шабысқан азамат соғысы, қысқасы, дүниені астан-кестен еткен аласапыраннан Ертіс бойындағы қалың елдің де тысқары қалмағаны мәлім. Сол жылдардың ауыр қасіреті жас жұбайлар ғана емес, өмір теперішін көп көрген Бидахмет Бәбікенұлын да шырмап, тақсырет тартуға мәжбүр еткен. Соның бастапқы шырғалаңы, сірә, көзі ашық, көкірегі ояу жас азамат Адамбек Бекмұхамедовтің Семей шәрінде 1917 жылы ту тіккен Алашорда өкіметіне белсене қызмет етуінен өрбіген. Нақты айғақ мынадай: осы шәрде ұйымдасқан Алаштың екі полк атты әскерінің бірінде ол әскери өнерге үйретуші болған. Күйеу баласының ықпалымен, әлде өзінің ұлтжанды пиғылымен Бидахмет көпес те қазақтың тұңғыш әскеріне өтеусіз көмек жасап, бірер жүз сәйгүлік сый етіпті... Осы жайында қиыр шеттегі Маңырақ тауының бөктерін мекен еткен бір ақынның Бидекеңе арнап шығарған:



	«Бүпкеміз бар байлығын судай шашқан,

	Ат мінгізіп әскерге жұрттан асқан.

	Саудамен Ертіс, Еділді қатар жайлап,

	Мың тайлақ бір жылда пайда тапқан...»



	– деген өлең ел жадында сақталған.

	Бидахмет Бәбікенов пен Адамбек Бекмұхамедовтің ел мүддесі үшін атқарған жанкешті ісі ақыр аяғында өздеріне пәле болып жабысады. Әрине, алғашқы кезекте Алаш офицері болған Бидахмет түрме азабын тартады. Бір емес, төрт мәрте. Соның салдарынан ерлі-зайыпты екі жас отбасылық тұрмыстың қызығын тиіп-қашып қана көрген. Айша Бидахметқызы 1917-1928 жылдар аралығында төрт перзент көтеріпті: біреуі – нағашы әжесінің есімін иеленген Халима қыз, 1925 жылы туған; одан өзгелері жастай шетінеген... Түрме тауқыметінен ауыр сырқатқа ұшыраған Адамбек Бекмұхамедов 1930 жылы бостандыққа шыққан. Бірақ сол жылы, отыз төрт жасында Семей шәрінде опат болыпты...

	Қуғын-сүргіннен жылыстап Ресейдің шет түкпірінде бас сауғалаған Бидахмет (қайсыбір қатерлі кезеңде Манғолияға да жетіп, тамыр-таныстарын паналаған деседі) мал-мүлкі, екі үйі де қоймадағы пұлымен тәркіге түскен соң-ақ естияр қыздары Айша мен Хадишаға шиеттей бала-шағаға ие болып, Ташкентке жетуді тапсырады. Халима Адамбекқызы (бұл кезде бес жастан асқан):

	«Семейден аттанарда Гүлсім апам үстіне қырық жамау ескі шапан киді, осы күнге дейін нағашы шешем көз алдыма сол бір жыртық шапанымен елестейді. Өйткені үйге кірсе де, сыртқа шықса да әлгі шапанды үстінен шешпейді, ұйықтағанда астына басып жатады. Неге сөйткенін ес білгенде білдім...» – деп босуға түскен үй-ішінің құпиясын есіне алады.

	– Неше тәулік жол азабын тартып, арып-шаршап, Ташкентке әрең жеткеніміздіеміс-еміс білемін...– дейді Халима Адамбекқызы 1930 жылдың аяқ шенінде Семейден жасырын аттанған шерлі сапарды есіне алып... – Шиеттей балаларды Гүлсім шешемізге қалдырып, мамам мен Хадиша әпкем әлдеқайда кетіп қалды. Содан түннің бір уағында үш бөлмелі бір үйге тап болдық. Иелері мейірман кісілер екен, бір бөлмесін бізге берді. Бертінде, ес білген кезде білдім: бізді паналатқан – белгілі қоғам қайраткері, сол кезде Ташкентте тұратын Темірбек Жүргеновтің отбасы екен, мамам ол кісінің әйелі Дәмеш Ермекқызын ертеден таниды білем...

	Содан бір күні Бидекең де Ташкентке жетеді. Халима қыз кәрі атасының келген бетте Гүлсім апасына амандасудан бұрын:

	«Шапаның қайда?» – деген кіді сұрауын ұмытпаған. Ұмытпайтын себебі, әкесінің сол қылығын Хадиша әпкесі мен шешесі Айша бертінде есіне жиі алады екен. Гүлсім апасы езу тартып: «Қайда болушы еді, тәйірі, міні, күні-түні астыма басып отырмын...» – деген сияқты.

	Қырық жамау ескі шапанның жұмбақ сыры Халима қызға студентка атанған кезінде мәлім болыпты: сөйтсе, соның әрбір жамауының астына патша заманында «Николаевка» атанған таза алтын теңгелер тігіліпті. Нағашы атасы соларды әжетіне жаратып, Ташкенттің орталық тұсынан көп-көрім үй жалдап, тірлік жасапты. Орысшаға жүйрік Айша мен Хадиша бірден-ақ қызметке орналасқан: Айша Бекмұхамедова Ирригация институтының директорына (Әлібеков деген қазақ білімпазы) көмекші, соңынан Низами атындағы пединститутта іс басқарушы, соғыс басталған кезде осы ұжымның сырттан оқитын бөліміне жетекшілік еткен; Хадиша да орыс мектебіне мұғалима болған. Ал Сара сіңлісі Орта Азия әскери округінде қызмет істейтін күйеуімен Бәбікеновтер отбасының бейтаныс қаладағы тұрмыс күйтін оңдауға айтарлықтай қолғабыс еткен...

	Адамбектен қалған Халима қыз да Бекмұхамедовтер шаңырағының үміті болып, қолаң шашы желкілдеп, жыл сайын жетіліп келеді. Алты жасында мектепке барды, өз қатарының алдына шығып, мақтау қағаздар әкеле бастады.

	Қырсық заңына қарсы тұрар амал бар ма, Бидахмет сорлының өзбек еліндегі тіршілік күйті енді-енді оңалуға айналғанда 1937 жылдың лаңы басталып, соның қанды қылышы сексенге ентелеген, екі құлағы тас керең Бидахмет Бәбікеновтің Алаш әскеріне ат мінгізген «қылмысын» тиісті жерге сыбырлаған пысықтар табылыпты. Әрине, өзбек көршілері емес, осы жаққа Зайсаннан босып келген өз ауылдастарының бірі. Соры қайнағанын Бидекең де сезген, ГПУ-дің адамдары өзін алуға келгенде: «Асарын асаған, жасарын жасаған кәрі шалды әуреге түсіп іздемеңдер, сендердің аман болғандарыңа тәубә деймін, қарғаштарым!..» – деп бала-шағасымен кешу айтысып, кете барыпты...

	* * *

	Айша ханымның шерлі әңгімесін естігенде Ермұхан сол тауқыметті өз басынан кешкендей қамыға тыңдап, өз әулетінің де аянышты тағдырын бастан-аяқ баяндап берген-ді. Қонақ жігіттің шерлі әңгімесі апалы-сіңлі қос мұңлықты ерекше қобалжытқан, білем.

	− Апыр-ай, қарағым, сенің көргенің біздікінен де ауыр екен. Әке-шешеміздің ет тірлігі арқасында 32-жылдың науатынан біз дін аман шықтық. Ал сен жалғыз өзің ғана қалыпсың, оған да тәубә... – десіп бастарын шайқаған.

	Тағдыр ұқсастығы ойындағы күмән-күдігін, тілек-үмітін де ашық білдіруге түрткі болған тәрізді, Айша Бидахметқызы жүрек-жарды сырын жасырмай жайып салды.

	− Ермұхан шырағым, тегінде, біз туып-өскен жұртымызды түсімізде көріп, елге оралуды аңсаумен күн кешкен мұңлықпыз. Көріп отырсың, бұл шәрдегі тұрмыс-күйтіміз оңды. Мен өзім орысша ғана емес, өзбек, ұйғыр, татар тілдерінде мүдірмей сөйлеп, жаза да білемін. Арап әрпіндегі ескі кітаптарды қиналмай оқимын. Қазақшаны да, он алты жыл болды, шет жайлап жүрсем де, құдайға шүкір, ұмытқам жоқ. Жуықта «Қазақ, ұйғыр және орыс тілінің сөздігі» деген ғылыми үлкен еңбекті жасауға қатыстым. Бұл да алдағы тірлігіме – сенімді кепілдеме!.. Тоқ етерін айтқанда, апалы-сіңлілі екеуміздің тілеуіміз – Халимаштың жолында, өзіне тең бір қазақ азаматына қосып, қызығын көру!.. – деп үй иесі жүзіне барлай қарағанда Ермұхан не дерін білмей, тым-тырыс отырып қалады.

	Қонақ жігіттің күмілжіп, не себепті ақырына дейін ашылмай отырғанын Айша ханым да жүрек ділімен ұққан сияқты.

	− Сізге мен, сері жігіт, көкейдегі сырымды ақтарып отырмын. Халимаштың соңынан жүгірген өзбектің небір дүлділ жігіттеріне, солардың ішінде жолы оңғарылып, ғылым жолында жүргендер де бар, бұл қызды бірде-біріне жолатпай, тек қана өзіміздің қандаспен тұрмыс құрасың дегенді жас күнінен миына сіңірумен тәрбиеледім. Сөйткен періштем екі апта болды, біржосын өрекпуге тап болды, диплом жұмысын ақсата бастады. Құдай тағала бойыңа мол жаратқан білім-дарыныңмен, көрікті тұлғаңмен де жалғыз перзентімді еліктіргеніңді көріп отырмын. Күмілжіген жайыңа да күдігім көп... Тек есіңде болсын, гүлі ашылмаған, жиырма бірге енді ғана шыққан жалғыз қызығымды мазақ етуге әурелеме!.. – деді.

	Ғалым жігіт өзіне телміре қарап отырған екі әйелге алма-кезек қымсына қарады. Содан әлден уақытта:

	− Апыр-ай, шешей, Галяңызға көрген сәттен ынтық болып, түпкілікті ойымды білдіре алмай қаһада жүргенімді де сезіп отырсыз. Бірер ай шамасында мен Мәскеуге, докторлық диссертациямды қорғауға барамын. Галяны Мәскеуге шақырдым, маған тілектес болып мәжіліс залында отырсаң – мінбеде емін-еркін сөйлеймін дедім... Қызыңызға деген ниет-пиғылымның түзу екеніне бұдан артық не деймін? Ал алдағы өмірдің кілтипанын сол қорғаудан аман-есен өткен соң түбегейлі ойластыруға мұрсат беріңіз... – деп Ермұхан да ағынан жарылды.

	− Жарайды, шырағым, жағдайыңды түсіндім.

	− Халиманы Мәскеуге жібересіз бе? Жол қаражатын, ол жақтағы тірліктің шығынын мен көтеремін, – деп Ермұхан да күмілжуді қойып, тура сөзге көшті.

	− Бұл қыз әуелі өзінің дипломын қорғасын. Содан кейін ретіне қарай көрерміз... – болды қос мұңлықтың ақырғы жауабы.



	Халима БЕКМҰХАМЕДОВА, «Жиырма жыл бірге» кітапшасынан:

	«Өзіме қуаныш сыйлаған көктемнің жайма-шуақ мамыр айы әп-сәтте өте шықты. Амал не, тарихшы жігітпен қош дейтін күн туды. Көкейіме бекем ұялаған арманыммен оңаша қалдым: Мәскеуге барып, жүрегім ұнатқан жігітімнің диссертация қорғауына қатысып, оны күн сайын көру... Маусымның орта шенінде диплом жұмысымды қорғадым, ойдағыдай болды, алайда Ермұханды көргім келген арман көкейімнен шықсайшы. Күн сайын хат күтемін, ол болса тек қана жеделхат жолдайды. Бір күні тағы да жеделхат алдым: Мәскеуге аттанғалы отырғанын хабарлапты, мені сол шәрде шыдамсыздана тосатынын ескертіпті. Соғыс аяқталған жылдары Мәскеуге жол билетін табу – қияметтің қиыны, алайда пысық анам жүрдек пойызға билетті оп-оңай тауып беріп, алыс сапарға аттандырды.

	Ермұханның менімен оңаша кездесіп, ләззатты қауышуды неше ай бойы тағатсыздана күткенін сезетінмін. Сол сәт 1946 жылдың 1 тамыз күні қонақүйдің бір кісілік бөлмесінде туып, құшағымыз айқасты. (... ) Қонақүйде түнге қарай қалуға болмайды, Ерекең мені бөлмеге жалғыз тастап, кезекшіге көрініс беру үшін сыртқа шығып кетеді де, біраздан соң қайтып келеді. Мен о кезде бөлмеде қыбыр етпей, тым-тырыс отырамын. Мәскеудегі құрбымның үйіне жібергісі келмейді, ертеңгілік асты тек қана менің қолымнан ішуді ұнатады. Түскі асқа бірге барамыз (Ермұханның қолында бір мезгілдік азық-түлік талоны41 болды). Кешкі астан соң құрбы қызымның үйіне қонуға кетемін де, ертелетіп қайта келемін... Ерекеңнің бір минут бос уақыты жоқ, күні бойы ғылыми жұмысының жайымен академияға кетеді, сонда отырып ұсақ-түйек түзету енгізеді, өзгерген беттерді машинисткаға апарады. Тазарған материалды қонақүйге әкеліп, маған оқытады. Мен оның емле қатесін тексеремін, беттерді реттеймін. Кейде шатастырып алсам, Ермұхан: (Дайын беттерді ғана санайсың, соған да шаршайсың, ал мен сегіз жүз бет еңбекті жазу үшін неше жыл әуре болғанымды білесің бе?..» – деп әжуалайды.

	Қайсыбір күндері театрға барамыз, астананың атақты әншілерінің концерттерін тыңдаймыз. Ерекең жаратылысында әнқұмар жан, сауық кештерінен ол әрдайым демалып қайтады. Табиғат аясында қыдыруды ұнатады. Горький атындағы, Сокольники саябақтарына жиі-жиі барып жүрдік. Измайлов бағына барған күн де жадымда: қалың ағаш арасындағы соқпақ жолға түсіп біраз қыдырдық та, көл жағасына келіп, аяқ суыттық. Көкмайса шөп қаулап өскен алаңға жайғасып, өзімізше түстік жасадық. Ермұхан сол жерде отырғанда өзінің отбасы туралы әңгіме шертті: әйелі барын сезетінмін, бірақ ештеңе сұрағам жоқ-ты, өзінің айтуын күткем-ді; қалай үйленгенін, екі мәрте балалы болғанын, әйелімен дүрдараз екенін де жасырған жоқ...

	«Отбасымда арқа сүйер ешкімім жоқ, тұл жалғызбын, жанымды ұғар жанашыр адамға аса зәрумін...» – деген сөзінің мәнін сол күні жете түсінгендей болдым. Ойындағысын әрдайым ашық айтатын, жүрегі пәк жан екенін сезуші едім. Сол күннен былай мен оған қалтқысыз сеніп, дәм-тұзымыз қосылса, шамам келгенше қолтығынан демеп, сүйеуші болу қажеттігін ұқтым.

	1946 жылдың қыркүйегінде Ленинградқа, екінші оппоненті, профессор Михаил Порфирьевич Вяткинге бірге бардық. Ленинград мейманханасының кезекшісі паспортымызды қабылдағанда фамилиямыздың өзара ұқсастығынан болар, ерлі-зайыпты екен деп алданып қалды. Сөйтіп, неше тәулік бойы бір бөлмеде күні-түні бірге тұрдық...

	Ермұхан мұнда да ғылыми жұмысымен шұғылданды. Ертеңгілікте Михаил Порфирьевичке барады, одан соң Салтыков-Щедрин атындағы кітапханада сарыла отырып, әлдебір деректерді машинисткаға көшіртеді. Қарбалас күндердің аралығында екеуміз Эрмитажды, Орыс мұражайын, Мойкадағы А.С. Пушкиннің мұражай-үйін көруге уақыт таптық. Қалтасы жұқа болса да Нева даңғылында жыпырлап тұратын ескі кітаптар сатылатын дүкендерге Ермұхан жиі соғады. Бір жолы Шоқан Уәлиханов еңбектерінің Н.И. Веселовскийдің редакциясымен 1904 жылы Санкт-Петербургте шыққан бір томдығын едәуір сомаға сатып алды. Тағы бір дүкенде С.М. Соловьевтің «Россия тарихының» барлық томына бірталай ақшасын шығындады...»





3


	Сонымен, алты жыл бойы сергелдеңге салған ауыр еңбектің нәтижесін шығаратын айшықты мезет туды.

	1946 жылдың 14 қазан күні Тарих институтының Волхонка көшесіндегі ескі ғимаратының үлкен залына Мәскеу мен Ленинградтың тарих білгірлері жиналып, ту қиырдағы Қазақстаннан келген отыз бір жасар тарихшының ғылыми еңбегін талқылауға бас қосты. Алдыңғы қатарда институтың ғылыми кеңесінің мүшелері. Кеңес төралқасы – академик Б.Д. Греков. Кеңес мүшелерінің санатында есімдері КСРО-ға мәшһүр ғұламалар – А.М. Панкратова, Н.М. Дружинин, М.В. Нечкина, профессор М.П. Вяткин және басқалары, жиыны 15 тарихшы. Бәрі де осы ілімінің сол күндегі үздіктері, көпшілігі күні кеше «Қазақ КСР тарихын» жазуға атсалысқан, қиыр даланы ерте заманнан жайлаған халықтың көне тарихын ерекшелеп жазып беруге өз білімдерін сарқа жұмсаған сүбелі еңбек иелері...

	Залдың ортаңғы тұсында Қазақстан зиялыларының қарамды тобы отыр: таусағыздың техникалық қажеттігін, Қаратаудың арғы-бергі қойнында мол өсетіндігін әлемге тұңғыш әйгілеген атақты биолог Кәрім Мыңбаев, әлдебір құпия өндірістің асқан білгірі42 десетін химик Ерден Әзербаев, Кеңес Одағының батыры, ғалым-әдебиетші Мәлік Ғабдуллин, алдыңғы қатарда, Мәскеу тарихшыларының жуан ортасында, А.М. Панкратовамен иық тіресе отырған алпамса денелі жайсаң – Ұлы Отан соғысының атақты майдангері Бауыржан Момышұлы. Қазақстанның Мәскеудегі өкілдігінен де бірқанша тілеулестер келіпті. Мәскеуде оқитын қазақ жастарынан да хабар тигенінің қалғаны жоқ. Қысқасы, «Шапқан тұлпардың дүбірі естілгенде байлауда тұрған сәйгүлік артқы аяғын көтередінің» кері болып, туған елден алыста жүрсе де өзін ұлтым қазақ, қаным да, жаным да қазақ дейтін пенденің бірі қалмай келіп, үлкен залдың қақ жартысын толтырған...

	Ғылыми кеңестің төрағасы мәжілісті ашып, диссертация иесінің есімін атап, қорғайтын тақырыбын жариялап, қазақ тарихшысын мінбеге шақырды.

	Ермұхан мінбе төрінен залдағы жұртқа еміне қарап:

	− Қымбатты қауым! Менің қарапайым еңбегіме ықылас білдіріп, тілектес пиғылмен келген баршаңызға шынайы көңілден рақмет айтамын!.. – Басын иіп ізет білдірді де, көкейкесті мәселеге түсті. – Қазақстанның өткен тарихының өзекті мәселесі – XIX ғасырдың бас кезінде әлеуметтік-экономикалық ахуалының күрт төмендеуі салдарынан бұқара халықтың ат жалын тартып мініп, отарлаушы елдің жаналқымға алған өктемдігіне қарсы шыққан қозғалысын кейбір әріптестерімнің әртүрлі түсіндіріп, өздері пайымдаған тоқтамды иланымды деректермен толық айшықтай алмауы – сол кезеңнің осы күнге дейін күңгірт қалпында қалуына себеп болды. Ал мен назарларыңызға бүгін ұсынып отырған диссертациямда нақ осы кезеңді әр қырынан қарастырып, «Қазақ КСР тарихының» 14-тарауын жазарда өзім ұстанған тұжырымды көптеген жаңа деректермен кеңейтіп әрі тереңдетіп 1943 жылы қорғаған кандидаттық диссертациямның көлемінен кем дегенде бес есе көбейтіп, қысқасы, мәнді тақырыпқа қайта оралдым...

	Докторант жігіт сәл тыныстап, алдындағы тілеуқор көпке шола қарағанда өзгеше бір қозғалысты байқады: залдың сахнаға ұрымтал тұсындағы жарма есіктен кең маңдайы жарқыраған, толқынданған бұйра шашы ақсары жүзін айқындай түскен, кешігіп келгеніне кешірім сұрағандай биязы жымиып, ілби басып келе жатқан алып адамның Қаныш Имантайұлы Сәтбаев екенін аңғарды.

	Кеңес төрағасы диссертантқа қарап, сәл аялдауға белгі беріп орнынан тұрды:

	− Жолдастар, ғылыми кеңестің бүгінгі отырысына биыл ғана шаңырақ көтерген Қазақ КСР Ғылым академиясының президенті, үлкен ғылым иесі, біздің институттың соғыс жылдарындағы жанашыр қамқоршысы Қаныш Имантаевич Сәтбаев қатысып отыр. Қадірменді Қаныш Имантаевичті мәжіліс төріне шақыруға рұқсат етіңіздер... – деді.

	Залдағы көпшілік қазақ ғалымына қошамет білдіріп, қол соқты.

	Ізет білдірушілерге Қаныш Имантайұлы: «Ғапу етіңіздер, мен тыңдаушы ретінде келдім...» – деп А.М. Панкратованың қасындағы бос орынға жайғасты.

	Борис Дмитриевич мінбеге бұрылып:

	− Бекмаханов жолдас, баяндамаңызға кірісіңіз! – деді.

	Үміткердің даусындағы діріл жойылып, саңқылдаған ашық әуенге ауысқанын залдағы жұрт бірден аңғарды. Шынында да, ел ағасын көргенде-ақ Ермұханның жүрегі лүпіл қағып, «Иә, сәт! Асыл Қанекемнің қолдауға келгені көрім болды, бұл да маған – үлкен сүйеу, әлде бағым?!..» деп жігері тасып, көкейінде көлбеңдеп тұрған түйткілді жайттарды әп-сәтте ұмытып, емін-еркін көсіле сөйледі.

	− Кенесары Қасымов қозғалысының қай уақытта, не себептен басталып, қалай өрбіп, қалайша аяқталғаны жайында өткен ғасырдың орта шенінен бергі 20-30 жылда көптеген адамдар жазбаша деректер қалдырған. Олардың ішінде 1837-1847 жылдардың оқиғаларына тікелей қатысқан немесе сол дүрбелеңге қызмет бабымен жанасқан патша өкіметінің шенеуніктері де бар, оған қоса Батыс Сібір мен Орынбор облыстарының әскери губернаторларына жолданған ресми ақпар, хаттар, қолға түскен тұтқындардың шекаралық комиссияға жауаптары мен Дала шонжарларының, көтерілісшілерге қарсы шыққан сұлтандардың мәлімдемелері, қысқасы, ескі мұрағатта сақталған алуан деректердің бәрі де осы қозғалыстың жай-жапсарын, кімдердің қолдап, қанша болыс, дуандардың Кенесарыны жақтап, иә қарсы болғаны жайында, тіпті көтеріліс басшысының негізгі күштерінің, оған тәуелді ауылдардың Сарыарқаның қай түкпірінде көшіп-қонып, иә қалай кетіп бара жатқанына дейін тәптіштей жазылған, кейде бірі-біріне кереғар ақпарлар да аз емес. Ескертер бір гәп: солардың көпшілігінде Кенесарының өзін, соңынан ерген қалың елді ресми сипаттаушылар, ауызекі әңгіме-қауесеттерді жазып алушылар сүйсініп те, күйініп те сипаттаса да, нақ сол жазбалар бүгінгі заманның зерттеушісіне осы қозғалыстың басшысы мен оған қатысушы бұқара халық туралы, өз руының адамдарын тік көтере бастап келіп, көтерілісшілер қарамын қайсыбір уақыттарда 20 мың сарбазға дейін молайтқан, ал дүрбелеңге қатысқан ауылдар санын екі мыңға дейін көбейткен батырлар мен рубасылары туралы жан-жақты мәлімет береді. Біз солардың жағымсыз сипатына көңіл бөлмей, деректер мәніне де сыни көзбен қарап, әжетімізге жараттық... Алайда уақыт ұзаған сайын Кенесары қозғалысына баға берушілердің көзқарасы түбегейлі өзгеріске ұшырады... – дейді тарихшы.

	Соған орай докторант екі жайтты даралап атайды: «Төңкерістен кейінгі бірқанша авторлардың дөрекі социологиялық тұжырымдауы нәтижесінде, Кенесары көтерілісі бастан-аяқ реакциялық мәнде жүрген, өйткені көтеріліс басшысы – феодал әрі ол өзіне хан билігін қайтарып алуды көздеген-міс... Ал XX ғасыр басындағы ұлтшыл-буржуазиялық авторлардың еңбектерінен бұған қарама-қарсы айғақты көреміз, яки Кенесары нағыз революционер-демократ болып, шынайы халық батыры бейнесінде асыра дәріптелген...»

	− «Қазақстан тарихы» жарыққа шыққанша республика тарихшылары, әдебиет зерттеушілері мен жазушылар қауымы арасында Кенесары Қасымов көтерілісі ұлт азаттығын көздеген, прогрессивтік мәні айқын және Дала тұрғындары қолдау көрсеткен шынайы халық қозғалысы деген тұжырымдама үстем болды. Біржақты сол пікірдің қалыптасуына осы қозғалыс туралы, оған қатысқан батырлар жайында, Кенесары мен оның туған інісі Наурызбай, қарындасы Бопай ханша туралы ел жадында сақталған көптеген аңыз-лақаптар, дастандар мен жырлар айтарлықтай әсер еткен. Осы тұжырымды хан Кене қозғалысы туралы айтыс туғанда көтеріліс тарихын арнайы зерттеген қазақстандық тарихшылар С. Федоров пен Н. Тимофеев қызу қолдап, оның прогрессивтік һәм азаттық мәні турасында дәйекті уәж жария етті. Осы пікірді С. Брайнин, М. Стеблин-Каменская 1940, 1941 жылдарда жариялаған ғылыми мақалаларында қайталады. Мәскеу мен Ленинградтың көрнекті тарихшылары – А.М. Панкратова, М.П. Вяткин және басқалары Амангелді Имановқа байланысты жариялаған еңбектерінде осы ойды өзге қырынан қолдап, Кенесарының оң қолы болған әйгілі Иман батырдың ерлігін немересі Амангелді 70 жылдан кейін қайталап, 1916 жылғы халық қозғалысына басшылық еткенін жазды. Қазақстанның 20 жылдығына байланысты 1940 жылы жарық көрген мерекелік ғылыми жинақта (бас редакторы ҚКП(б) Орталық Комитетінің хатшысы Ж.Ш. Шаяхметов) Кенесары Қасымұлының шынайы халық қаһарманы ретінде аталғаны жұртшылықа мәлім. Ал қадірменді ұстазым Анна Михайловна Панкратова «Большевик Казахстана» журналының 1943 жылғы № 11-12 санында жарияланған «Қазақ КСР тарихының негізгі мәселелері» деген шолу мақаласында:

	«Қазақстандағы ұлт-азаттық қозғалыстарды зерделеп қарасаңыз, солардың бәрі қазақ тарихының отар ел болған жылдарына дөп келеді. Соларды үш кезеңге бөлуге болады: біріншісі, XVIII ғасырдың орта шенінен XIX ғасырдың аяғына дейінгі уақытта, яки Қазақ даласын жаулап алуға қарсылық түрінде өрбіген; екіншісі, 1905-1907 жылдардағы алғашқы орыс төңкерістері кезіндегі жер-жерде бұрқ еткен наразылықтар; үшіншісі, Қазан төңкерісінің алдындағы кезеңде қазақ халқының жаппай көтерілген, яки 1916 жылғы жалпыхалықтық ұлт-азаттық көтерілістері...» – атап көрсеткен.

	− Кенесары қозғалысының прогрессивтік және ұлт-азаттық мәнін, Дала халқының жаппай қолдауы себепті ең ұзақ та қаһармандық күрес болғанын тұңғыш жариялаушы, тегінде, мен емеспін. Сол күрестің тарихи мәнін халыққа паш етіп, Кенесары ерлігін дәріптеген соңғы зерттеуші де, сірә, мен болмаспын... Тоқетерін айтқанда, жүз жыл бойы осы қозғалыс туралы мұрағаттарда, жазба әдебиеттерде жалпылама айтылған, көпшілік көзінен тасада жатқан, жұртшылыққа мәлім емес көптеген деректерді, сондай-ақ ел жадында, ауыз әдебиет нұсқаларында сақталған тарихи дастан, батырлық жырлар мен жоқтауларды саралап, ғылыми жүйелеп, хал-қадерімше зерттеп, ең сенімділерін ескі қоймалардан суырып, әжетіме жаратудан туған еңбегімді бүгін назарларыңызға ұсынып отырмын... – деп докторант жігіт сөзін түйді.

	Сөз кезегі ресми оппоненттерге тиеді. Олар үшеу: Ресей тарихының әйгілі білгірі – Н.М. Дружинин, Қазақстан тарихын көп жылдан қазып жүрген М.П. Вяткин және Қазақ КСР Ғылым академиясының Тарих, археология және этнография институтының директоры, заң ғылымы тарихының докторы С.В. Юшков. Үшеуі де жаңа еңбектің сонылығын, ерекшелігін, өткен ғасырдың бас кезіндегі күрделі кезеңнің әлеуметтік-экономикалық сипаты терең талданған сүбелі ғылыми еңбек дүниеге келгенін баса айтумен бірге кейбір тараулардың олқылықтарын да көрсетіпті. «Бекмаханов жолдастың диссертациясына пайдаланған материалды өзі бекем ұстанған тұжырымдама бойынша жүйелеп, нақтылап, түсінікті және ұтымды баяндауын ерекше ұнаттым. Диссертант сол материалдардың жетегіне көз жұмып түсіп кетпейді, айғақтарды өзара топтап, иланымды байлам айтады. Сөйте отырып деректердің ығында қалып қоймайды. Әр құжатқа өз пікірін саралап та, даралап та көрсетеді, – деген лебізбен бастапты Н.М. Дружинин сөзін. – Бұл болса талқыға ұсынылған диссертацияның көзге түртіп тұрған мәнді ерекшелігі...».

	Қазақстан тарихшыларының атынан сөз ұстаған әрі ресми оппонент Серафим Владимирович Юшков зиялы қауымның беделді өкілдері, атақты қазақстандықтар жанкүйер болып отырған жиында көкейкесті ойын бүкпеуді, бәлкім, сол жұрттың көңілінен шығуды жөн көрді ме, кім білсін, шабыттана сөйлеп тұрып:

	«Кенесары Қасымов бастаған көтеріліс хроникасы баяндалған бөлім жан-жақты ойластырылып, ерекше шабытпен жазылған. Бекмаханов өзі жинаған мол материалдарды үйдек-түйдек келтіріп, терең талдауы жөнінен, сірә, таяу уақытта қайталанбас тарихи еңбек толғады...» – деп бағалап, жас әріптесінің еңбегін өз басы қазақ тарихына қосылған зор табыс деп есептейтінін мәлімдейді.

	Үшінші оппонент М.П. Вяткин де қорғауға ұсынылған еңбек ешқандай күмәнсіз докторлық атақ берілуге лайық деген қорытындыға келген.

	Ақырында тілеуқор жұртты біршама күткізіп, жасырын дауыс берудің нәтижесі жарияланды: ғылыми кеңес мүшелерінің 14-і докторлық атақ беруді жақтаған, тек бір ғана ғылым иесі қарсы шыққан; сөйтіп, жас зерттеушінің ұзақ жылғы еңбегі ақталып, мәртебелі ғылыми атаққа қолы жетті!..

	Қаныш Имантайұлы Тарих институтының оңаша кабинетінде жайылған (сірә, өздеріне тұңғыш рет бас сұққан қадірменді қонаққа көрсетілген ізет) жұпыны дастарқанның басында отырып, жұртты сүйсінткен лебіз білдіріпті.

	− Қымбатты жолдастар, бүгін біз ерекше оқиғаға куә болып отырмыз. Қазақстан Ғылым академиясы әлі бір жасқа да толған жоқ, ал оның жетекші саласы – тарих ілімі жөргекте ораулы жатқан сәби іспетті. Бұл саладағы ғылым кандидаттары бізде бірен-саран, ал бүгін өз ортамыздан шыққан тұңғыш тарих докторының дүниеге келгеніне куә болдық. Бұл табыста, Мәскеу мен Ленинград ғалымдары, сіздердің еңбектеріңіз ұшан-теңіз. Мен Қазақ академиясының жетекшісі ретінде бүгінгі зор қуанышқа сүйеуші болған баршаларыңызға зор рақмет айта тұрып, осы оқиғаны ертең кеште дастарқан басында атап өтуге шақырамын. Қай жерге, қай сағатта жиналу жөнін Ермұхан Бекмахановтың ғылыми жетекшісі Анна Михайловнадан ертең білесіздер...

	Ермұхан інісін де Қанекең бауырына тартып:

	− Ереке, сен бүгін ер атыңды ақтап, ерлік жасадың. Таңертең мейманханадан табыл, көмекшімді жіберемін. Анна Михайловнамен ақылдасып, кем дегенде 20-25 кісі шақырыңдар, дастарқан мәзірінен қысылма, мен көтеремін. Докторлық атағыңа шашуым осы болады... – депті. – Ал бүгін демал, жүдеп кетіпсің, ұйқыңды қандыр, жайсаң інім!..



	Халима БЕКМҰХАМЕДОВА, «ЖИЫРМА ЖЫЛ БІРГЕ» кітапшасынан:

	«...Ресми банкетке мен қатысқам жоқ: өйткені шақырылған қонақтардың ішінде Ермұханның әйелін жақсы білетін адамдар бар екен. «Солардың көзіне түсесің, оның аяғы шатақ әңгімеге айналады, ренжіме, сен үшін мен жеке дастарқан жаямын», – деді Ермұхан. Бұл гәп менің жүрегіме инедей қадалды, бірақ төзуге тура келді. Бір күннен кейін Ерекең мәскеулік құрбыларымды шақырып, «Москва» мейрамханасында дастарқан жайды. Оған тарихшылардан М.П. Вяткин ғана қатысты. Ертеңінде мен, Ермұхан және Михаил Порфирьевич үшеуіміз сәтті қорғалған диссертацияны атап өту үшін Үлкен театрға барып, «Евгений Онегин» операсын тыңдадық.

	Қорғаудан соң Ермұхан қатты шаршағанын сезді. Сірә, жауапты сәт өткеннен кейін туатын қалжырау. Оның үстіне жеке басының беймәлім жағдайы да жанына батқан сияқты. Менің де көңіл күйім бұзылып, мазам кете бастады. Жуық арада Ташкентке қайтуым керек, Ермұхан Мәскеуде қалады, ұзақ уақытқа қоштасуға тура келеді... Қайтатын болдым. Ерекең менен айырылғысы келмейді. Ал мен көз жасымды тыя алсамшы...

	Төрт тәулік бойы вагонның жоғары сөресінде ағыл-тегіл егілумен болдым: келешек тағдырыма налимын, алдағы уақытта өзімді не күтіп тұрғанына да күмәнім көп.

	...Ақыры, жазмыштың жазғанына бойсұнып, өзімді-өзім жігерлендіріп, философия бойынша дәріс тыңдауға ден қойдым. Диплом жұмысымның жетекшісі профессор Алексей Васильевич Миртов Өзбек КСР Ғылым академиясының сырттан оқитын аспирантурасына түсуіме қол ұшын берді, жаңа жұмысқа жегілгенім уайымнан арылуға септігін тигізді.

	Желтоқсан айының басында Ермұхан біздің үйге ойда жоқта кіріп келді. Ташкентке ғылыми сапардың сәті түсіпті. Мені сағынғанын жасырған жоқ, бірақ жаздағыдай құлшынысы жоқ, көңілсіз, бір нәрсеге қатты қамығып жүргенін сездім. Мамам да онымен суық сөйлесті, мына қызды қайтесің деп қазбаламады. Ал Ермұхан сөздің турасын айтып, кім не десе де, қандай жағдай туса да Халимаңызбен бірге боламын дегенді естіртіп, Алматыға қайтты...»





Бесінші тарау




	«Кенесары қозғалысының 1847 жылы жеңіліске ұшырауы соларды басумен шұғылданған әскерді босатып, қазақ даласын тездетіп жаулап алуға жол ашты. 1850 жылдардың басында бүкіл Қазақстан атырабы патша өкіметінің қарамағына көшті. Осыдан кейін Ресей империясы Орта Азиялық саясатының келесі кезеңіне едел-жедел кірісіп, Қоқанға, Бұхараға және Хиуаға шабуыл жасап, оларды да өз иелігіне қосып алды...»

	Ермұхан БЕКМАХАНОВ,

	«Қазақстан XIX ғасырдың 20-40 жылдарында»





«ҚАЙТА ҚАЙЫРЫЛЫП ҚАУЫМҒА КЕЛМЕЙСІҢ, БАРЫҢДЫ, НӘРІҢДІ ТІРЛІКТЕ БЕРГЕЙСІҢ...»43





1


	КСРО Ғылым академиясының Қазақ филиалы жүйесінде 1941 жылы құрылып, Әдебиет, тіл және тарих институты атанып зерттеу бастаған шағын ұжым әуелден-ақ тарих саласында мәнді еңбек сомдай алмаған: тұтқиылдан басталған соғыс жаңа институтқа келелі ізденіс жасауға мүмкіндік бермеді; кәнігі зерттеушіге зәрулік те әсер етті... Төртінші жылда Тарих, археология және этнография институты атанып, дербес шаңырақ көтергеннен кейін де ұжымның дәрменсіз жағдайы айтарлықтай өзгерген жоқ. Себеп – қатпары да, астары да мол тарих қойнауына бойлауға ынтасы болғанмен білім-танымы терең кәсіби зерттеушілердің азаңдығы...

	Тарих ілімінің республикада кешеуілдеп дамуына, біздіңше, ұжым басында келелі зерттеулер тақырыбын саралап та, даралап та жүргізер, мәселенің қыры мен сырын білетін білікті жетекшінің болмауы кеселін тигізген...



	Осы ұжымға 1946 жылдың екінші жартысында, Қазақ КСР Ғылым академиясы шаңырақ көтерген алғашқы құрылтайында академик атағын иеленген Серафим Владимирович Юшков жетекшілік еткен. Ол болса заң ғылымы тарихының докторы, сол қарсаңда алпыс жасты алқымдаған кексе ғалым Санкт-Петербург институтының заң және тарих факультеттерін 1912 жылы тәмамдаған, 1916 жылы приват-доцент, үш жылдан кейін профессор атағын иеленген. Қазақстанға ол БКП(б) Орталық Комитетінің жолдамасымен 1941 жылы келіп, ҚазМУ-де проректор, Алматы заң институтында профессор болып ұстаздық еткен.

	Серафим Владимировичтің өмір жолын саралап қарасаңыз – қапысы жоқ, өзі шұғылданған ғылым саласының үздігі. Алайда С.В. Юшков Қазақстан мен Орта Азияда ежелден тұратын халықтардың бірде-бірінің тарихын тереңдеп зерттемеген. Ғалымның ғылыми еңбектері Киев Русінің тарихына арналған, 1940-1950 жылдар аралығында үш мәрте Мәскеуден жарық көрген «Мемлекет тарихы және КСРО құқығы» оқулығы да одақ тарихының құқық мәселелерін әспеттеген. Ал Қазақстан тарихынан бірде-бір еңбек жазбапты, әсілі, жазуға ынтасы да болмаған. Қазақстанда 12 жыл тұрып, мәртебелі қызметтер атқарғанда Мәскеудегі пәтерін тапсырмауы ойланарлық гәп...



	Қысқасы, ғылыми ізденіске құлшындырар білікті басшының болмауынан осы ұжымда еңбек ететін 18 ғылыми қызметкердің бастары сыймай, бірін-бірі әшкерелеген «домалақ хаттар» жазып, өзара тайталасқан күйкі айтыс-тартыспен ғылыми өсуін тежеген. Бұл да тегінде білім-таным ғана емес, ар-ожданның төмендігінен туындайтын кесел.

	1946 жылдың аяқ шенінде институт директоры Ермұхан Бекмаханұлын оңаша әңгімеге шақырып, ұжымның ішкі қайшылығы мен зерттеу жұмысындағы олқылықтарды баса айтып, осы мәселені тезірек түзету үшін өзіне орынбасар керек екенін ескертіп, жас тарихшының пікірін сұрайды.

	− Серафим Владимирович, ілтипатыңызға рахмет! Докторлық атағым бекімей, қазіргі қызметімнен мені ешқайда қозғамаңыз...

	− Ермұхан Бекмаханович, әрі дегенде туар жылдың басында ВАК-тың шешімін аласыз! Бұған менің титтей шүбәм жоқ...

	Ермұхан әлгі уәжін екінші мәрте қайталайды.

	− Шынымды айтуға мәжбүрмін, – дейді институт директоры ақырында. – Мына кабинетте мен тісім түсіп, көзім бұлдырағанша отыруға құлықты емеспін. Алматының ауа райы маған мүлдем жақпайды... Қысқасы, бірер жылда осы кабинетті сізге беріп, Мәскеуге біржола кетуге пейілмін. Ал сіз, қазірден бастап институттың ғылыми құрамын өз қалауыңызша іріктеңіз, қолыңызды қақпаймын...

	− Серафим Владимирович, мен де сізге шынымды айтайын, – деп жас тарихшы кенет ағынан жарылады. – Біріншіден, академиялық ұжымға жетекшілік ету – маған әлі ерте. Екінші, ұжымда менен жасы үлкен тарихшылар бар. Сіздің ұсынысыңызға жә десем, олар маған біз неше жылдан бері үміттеніп жүрген мәртебелі қызметке сен бекер келістің, бастық болуға неге асықтың дейді. Мысалы, Хадиша Айдарованың сізге орынбасар болғанына бір жыл да болған жоқ. Өзімнен жасы үлкен әрі әйел адамның қызметін тартып алу маған мүлдем ыңғайсыз. Қысқасы, мені қинамаңыз!

	− Қымбаттым, сіз – ғылым докторысыз, ал Айдарова, Сүлейменов, Шойынбаев, тағы кімдер... – ғылым кандидаттары. Академия жүйесінде жол-жобаға ғылыми атақ қана жүреді... – деп институт директоры сөзін келте қайырды да, әріптесіне түксие қарады. – Ермұхан, бұл әңгімені созбалық, әлгі ойыңызды академияның президентіне айтыңыз. Сізді орынбасарлыққа ұсынған Қаныш Имантаевичтың өзі, ұқтыңыз ба, өзі!..

	Жас тарихшы басын сипап, үнсіз отырып қалды.

	Үлкендер солай шешкен соң, амал қанша, Ермұхан Бекмаханов Тарих институтының ғылыми жетекшісі міндетін мойнына артты. Кейбір әріптестерінің салғырт көзқарасынан-ақ бұл тағайындауға наразы екенін аңғарды. Бірақ мән бермей, ел тарихының көкейкесті зерттеулерін үдетуге, әсіресе өткен ғасырлардың қозғаусыз жатқан кезеңдерін ақтаруды жобалап және соны тездетіп жүзеге асыруға едел-жедел кірісті; әрбір ғылыми қызметкерді сұхбатқа шақырып, не істеп, не қойғанын, зерттеуін қашан аяқтайтынын қадала сұрады; «Е, қарап жүргеміз жоқ, бұйырғаны болар...» – деп қашыртқы жауап бергендерден қайталап сұрауға тура келді. Одан соң әрбір қызметкерден алдағы үш жылда не істейтіндігі туралы зерттеу жоспарын талап етті. Тілеуқажы Шойынбаевты институт мұражайына жылжытып, ғылыми хатшылыққа сауаты мықтырақ тарихшыны сырттан шақырды. Кейбір әріптестеріне қатаң талаптың ұнамағаны анық:

	«Мына шіркін бізді мектеп оқушысына айналдырып, бір күні пионерлік серт бергізетін шығар» немесе «Ғылыми жоспардың мерзімі неге бес жыл емес?..» десіп, әжуа еткендер де табылды.

	Жас ғалымның академиялық ұжымның ғылыми-зерттеу жұмыстарын қайта қарап, кейбір тақырыптарды өзгертіп, енді бірін тездетуді талап етуі институтта шаңырақ көтерген кезден еңбек ететін, кеңседе түске дейін ғана отырып, түс ауа кітапханаға кеттім деп әлдеқайда тайып беруге дағдыланған қызметкерлерге ұнамаған. Ермұхан Бекмаханұлының көкейіндегі сөзді кімге болсын бетіне айтатын турашылдығы да «аяңдап жүріп қоян соқпақ» болған зерттеушілердің көңілінен шықпады.

	Ақыры, не керек, ғылымнан гөрі жеке басының бабын көбірек күйттеген әріптестері қытымыр жетекшіден қайткен күнде құтылудың амалын ойластыра бастайды...

	* * *

	Былтырғы көктемде Халима сұлуды кітапхана залында ойда жоқта кездестірген күні тұтанған махаббат отын сөндіре алмай, сөндіру қайда, уақыт өткен сайын сол бір қаракөз бой-жеткенге сағынышын тежеуге шама-шарқы жетпеді. Екеуінің сүйіспеншілігі ала жіптен аттаған соң-ақ өзгеше сипатқа ауысқанын жүрегі сезеді. Халиманы Мәскеудің Қазан вокзалынан шығарып салған кеште-ақ көңілі құлазып, одан кейінгі екі-үш айға созылған мерзімді жылға балап, қайыра кездесуді құштарлықпен аңсайтын болды. Бұл да, сірә, іңкәр жүректің қалауы, Абай дана айтпақшы: «Сап-сап, көңілім, сап көңілім! Сабыр түбі – сары алтын. Сабыр қылсаң жайыңды, Білер ме екен бекзатым? Көңіл аулап сөз айтар, Арадағы тілхатым. Ағын судай екпіндеп, Лайы жоқ суатым. Ауру да емес, сау да емес, Құрыды әл-қуатым...» – дерлік ахуал...

	Әминамен қарым-қатынасы басқаша өрбіп еді, перзент сүйсе де, бүлдіршіндей екі қыздың ата-анасы атанса да (1946 жылдың маусым айында қосағы екінші мәрте қыз туып, Нұрия атаған) отбасына мысқалдап кірген дүрдараздық зорайып, жиі шекісетін болды. Әйел затын алдай алмайсың, қауіп-қатерге сезігі ерекше жаралған. Мәскеуге соңғы сапардан ерінің өзгеріп оралғанын, бұл жолғы салқындығы бұрынғыдан өзгерек екенін Әмина да ұққан. Парасатқа ие жан болса ашуын ақылға жеңдіріп, көңілі суыған ерінің бабын табуға тырысар еді. Шығасыға бастаған шығар, әлде бой ашуы сабырын алып қойды ма? Бәлкім, үрпе-шүрпе кішкене қыздарын өзіне қорған көріп, бұлар тұрғанда менен қайда кетеді деді ме, кім білсін, әйтеуір онда-мұнда қыдырып, докторлық атағы да желіктіріп, мейрамханаларға жиі барыңқырап жүрген ерін шайпау тілмен ығыртуын бұрынғыдан да асырып бақты.

	Ақыры отбасының тыныштығы бұзылған бір күні ері өз басын арашалап, үйінен біржолата безуге мәжбүр болды...



	Халима БЕКМҰХАМЕДОВА, «Жиырма жыл бірге»:

	«1947 жылдың қаңтарында Ермұханнан өз жағдайын егжей-тегжейлі баяндаған хат алдым. Отбасынан біржола кетіпті. Жаңа жылды демалыс үйінде жалғыз өзі қарсы алыпты...

	Ташкентке ол сәуір айында келді. Май мерекесі күні біздің үй шағын дастархан жайып, аралас-құралас достарымызды шақырып, үйлену тойына ұқсаған рәсім өткізді. Іле-шала екеуміз қол ұстасып Алматыға аттандық. Алғашқы кезде шешемнің сіңлісі Ғалия әпкемнің үйінде тұрдық. Бірақ көп ұзамай, Ғылым академиясы бізге Панфилов көшесіндегі 106-үйден екі бөлмелі пәтер берді...»



	Мақтаулы тарихшының өміріндегі шұғыл өзгеріс Алматының зиялы қауымы ортасында едәуір өрекпу туғызған. Қалайда «Е, өздері білсін» деп, отбасының жанжалына араласпай жауып қоятын жайт емес. Ермұхан балалы-шағалы адам. Академиялық институттың екінші басшысы, партия мүшесі. Сол енді үрпебалаларынан, некелі әйелінен безіп төсек жаңғыртқан. Бұл болса өрескел оқиға...

	Сөйтсе де ұлт тарихына бергенінен әлі берері көп, ғылым соңында тер төгіп жүрген азаматтың жеке басының күйкі ісін талқылап, тәртібін «түзеуге» академия басшылары аса құлықты болмапты. Елемегенсіп қасақана аяқсытқан. Үй беріп, тұрмыс халін оңдауға көмектескені – соның нышаны (күнәкар жігіт балаларының тәрбиесіне, ал олар 1947 жылдың күзінде үшеу болған, кішісінің есімі – Нәдия, ай сайынғы табысының жартысын төлеп отырған. Оған қоса сол бүлдіршіндердің оқуына да татар дәмі таусылғанша қолғабыс етуден жаңылмаған).

	Халима Адамбекқызы Өзбек КСР ҒА-ның аспирантурасында оқыған-ды, Алматыда да сол қарекетін жалғастырды. Тек мұнда тіл бойынша емес, әдебиет саласына ауысуға мәжбүр болды. Білікті филолог М. Ритман-Фетисовтің басшылығымен М. Горькийдің «Ана» романын қазақшаға аударудың ерекшеліктерін зерттеуге кірісті.

	Ерлі-зайыптылардың өмір шіркін неткен рахат десіп шатшадыман тұрмыс құруына бір ғана гәп бөгет болып, көңілдерін алаңдатқан...

	1946 жылдың күзінде қорғалған докторлық диссертацияның ВАК-та қаралуы себепсіз кешеуілдеуде. Қазақ КСР Ғылым академиясы мен Ресейдің Тарих институты басшыларының қозғау салған сұрауларына комиссия төрағасы С.В. Кафтанов: «Бұл мәселеде асығуға болмайды...» деген қашыртқы жауап қайтарудан жаңылмаған. Екіұшты жауаптың астарында саяси ахуалды аңдаған сақтық тұрғаны айқын: өйткені Қазақстан тарихының сол кезеңі туралы тарихшылар арасында кереғар пікірлер жолды болып жүр; диссертант ұсынған ғылыми тұжырымдаманы қолдамайтындар бар; ал партиялық баспасөз, әсіресе «Большевик» журналы осы қозғалысты реакциялық деп жариялаған 1945 жылғы саяси сынынан, М. Морозовтың ұрда-жық мақаласынан бас тартқан жоқ...

	Көңіл күйі әрі-сәрі болып мазасы қожырап жүргенде Ермұхан тарихшы ВАК кеңсесінен түсінік беруді талап еткен ресми хат алды: сөйтсе, елдегі «достары» да қарап жатпапты; ғылыми жұмысының солқылдақ жағдайын сезген соң-ақ, пәле-жаланы үйіп-төккен «домалақ хаттар» жолдапты, аты-жөнін көрсетпеген, «Тарихшы», «Адал коммунист», «Ақиқатты жақтаушы» деген тәрізді бүркеншік ат жамылған, ал мәні – шатақ хаттар. Дәлелге айтқан айғақтары да сорақы: диссертант қазақтың феодалдық-монархиялық ескі тұрмысын шексіз дәріптеген; Дала тұрғындарының рулық-патриархалдық қоғамын еркін өмір сүрудің асқан үлгісі санайды-мыс; ұлттық мүддені ұлы орыс халқының тарихи көшбасшылық рөлінен жоғары қойғаны еңбектің әр бетінен атойлап тұр; ең шатағы, Е.Б. Бекмахановтың кереғар пікірін Қазақстан КП Орталық Комитетінің хатшылары Ж.Ш. Шаяхметов, М.Ә. Әбдіқалықов және Қазақ КСР Ғылым академиясының президенті Қ.И. Сәтбаев барынша қолдап отыр; себебі үшеуі де, диссертант Е.Б. Бекмаханов та – қазақтың арғын тайпасының перзенттері...

	«Домалақ хаттар» Алматыға қайыра жолданған. Қазақ КСР ҒА-ның ғылыми кеңесі мен партия ұйымы комиссия құрып, соларды мұқият тексереді. Әрине, бәрі де ойдан бопсаланған жала. Сол тұжырым партбюро мәжілісінде, соңынан төралқа отырысында талқыланып, диссертантты ақтаған хаттама Мәскеуге жіберіледі...

	Ермұхан тарихшы мезі талқыдан құтылдым ба деген кезде тағы бір зымиян әрекетке тап болады. Мәскеуге алғашқылардан мәні өзгерек, айғағы өтімдірек тың ақпар түсіпті: докторлық диссертациясына арқау еткен көптеген деректерді марқұм болған тарихшы А.Ф. Рязановтың жарияланбаған қолжазбасынан көшіріп алған-мыс...

	Қастандықтың бәрі де өштескен адамды мұқату мақсатымен жасалады. Бұл да қазақ қауымына орыс патшасына қарағаннан беріде етене болған, старшындар мен болыстарға жала жауып, аяғын аспаннан келтіретін ежелгі амал. Мына хат – соның үлгісі, докторлық атақты сәтті қорғап, өзінің алдына шығып кеткен дарынды әріптесін аяқтан шалып, ғылыми өрісін тежеуге жасалған әрекет...

	Аты-жөні мәлімсіз ақпаршыға жауап бермеймін деп мәртебелі комиссияға айта алмайсың. А.Ф. Рязановтан дерек те, ой да ұрламағаныңды тек қана айғақпен дәлелдеу шарт. Ол үшін ондаған бет түсінік жазуың қажет. Амал қанша, бейнетқор тарихшы әріптесінің В.И. Ленин атындағы Орталық кітапханда сақтаулы А.Ф. Рязановтың қолжазбасын Мәскеуден алдырып, бірнеше апта сарыла отырып жауап жазуға мәжбүр болды.



	Н.М. ДРУЖИНИННІҢ естелігінен:

	«ВАК кеңсесі осы мәселенің анық-танығын ғылыми саралап, ресми сараптама беруді Тарих институтына міндеттеді. Институт басшылары екі еңбектің мәтінін салғастырып мұқият тексеруді маған жүктеді. Мен соған аса қиналғам жоқ, өйткені екі тарихшы да бір қозғалысты зерттегенімен, соны сипаттауға өздері жөн деп білген тұжырымдама қолданған, яғни материалды екі түрлі, біріне-бірі қарама-қарсы көзқараспен баяндаған. Қысқасы, Е.Б. Бекмаханов плагиатор деген қаралаудың әншейін жала екенін бірден аңғардым. Екі еңбектің жазылу әуені, құрылымы, келтірілген айғақтарды топтау, пайдалану мен солардан туатын түйіннің бір-біріне ұқсамағаны өз алдына, көп ретте қарама-қарсы бағытта тұжырымдалған. Ақыры, аноним хаттың өз әріптесін бекерге кінәлағанын әшкерелеген анықтама жаздым...»



	Мәскеулік тарихшының нақақ жаладан арашалауы да септігін тигізбеді. ВАК төралқасы докторанттың жұмысын талқылауды мейлінше созып бақты...



	Халима БЕКМҰХАМЕДОВА, «Жиырма жыл бірге»:

	«Бір жолы Ермұхан Мәскеуден көңілді оралды. Айтуынша, Қаныш ағай мейманханадағы бөлмесіне шақырып: «Қызғаныш отына күйген, қастандық жасаудан да ұпай түгендейтін ұсақ пенделермен айқасуға уақытыңды бекерге шығындама, ондай соғындыларды ешқашанда жеңе алмайсың. Құдай жөні, ғылыми ізденісіңді тоқтатпай жалғастыра бер. Ғылым жолы әрқашанда ауыр, сол жолда үнемі гүл теремін деп әсте ойлама, кейде тікенегі мол қиын асулардан да өтуге тура келеді...» – деп жігерлендіріп бағыпты...

	Сол азап тұп-тура екі жылға созылды. Ермұханның ұйқысы қашып, қу жанын қайда қоярын білмей торығатын болды. Сөйте жүріп қолжазбасын ту басынан қайыра сүзіп, түзетулер жасап, кейбір тұсында тың айғақтар қосып, кітап етіп шығаруға әзірлейбастады. Әрсөйлемдіекшеп, көбірекшұбарланғанбеттерді қайтадан бастырды. Ақыры, сол жұмысқа елігіп күні-түні сарыла отыратын болды. Сөйткені ауыр азаптан құтқарып, уайымнан арылуына септігін тигізді.

	Өзі шексіз сенетін, білім-танымын жоғары бағалайтын жанашыр достарына қолжазбаның күмәнді жерлерін оқытты. Солардың бірі – Ленинградтан саяси көзқарасы үшін аласталған Лев Игнатьевич Варшавский. Ол кісі біздің жұпыны пәтерімізге жиі келетін-ді, әлденеше сағаттар бойы Ермұхан екеуі монографияның күмәнді тұстарын талқылап өзгерістер енгізеді. Лев Игнатьевичке Ермұхан ерекше ізетпен қарайтын, білімпаздығын жоғары бағалап, ескертулерін қарсылықсыз қабылдайтын. Лев Игнатьевич пен әйелі Люба екеуі Панфилов көшесіндегі «Кеңестер үйі» деп аталатын ескі мейманхананың шағын бөлмесінде тұрды, тұрмысы жүдеу, сөйте тұра достары көп болатын...»





2


	Е.Б. Бекмахановтың «Қазақстан XIX ғасырдың 20-40 жылдарында» монографиясы тарих ғылымының докторы М.П. Вяткиннің редакциясымен 10 мың дана таралыммен жеке кітап болып, 1947 жылдың қазан айында орыс тілінде жарық көрген.

	Амал қанша, көлемі едәуір кітаптың диссертация қорғағаннан кейін іле-шала Алматыда жарық көруі кейбір әріптестері тарапынан қызғаныш туғызды: неше түрлі пәле-жаланы Ермұханның басына үйіп-төккен хаттар тасқыны жоғары жаққа тағы да қарша борады...

	Маймөңкесіз айтқанда, заман да мейлінше атойлап тұрған шақты, БКП(б) Орталық Комитеті 1944-1946 жылдар аралығында айбыны тау құлатқандай қаулы-қарарларды жиі қабылдап, әдебиет пен көркемөнердің тың туындыларын шүйліге сынап, сол күндегі идеологиялық қасаң ұстанымға бағыттап баққан. Шектеуден сәл-пәл ауытқығандары болса қолданыстан шығаруды талап еткен. Ең шатағы, сол құжаттарды бұлжымас заң деп қабылдаған жергілікті партия ұйымдары ерекше белсенділікпен жүзеге асыруға тырысқан...

	Нәтижесінде, қазақтың сол кезде бетке ұстар әдебиетші һәм тілгер ғалымдарының 1940 жылдардан бергі зерттеулері, орта мектептер мен техникум, жоғары оқу орындарының оқулығына енген таңдаулы еңбектері, халқымыздың рухани тірлігінің алтын арқауына айналған «Ер Едіге», «Шора батыр», бір жылдан кейін «Ер Сайын», «Қарасай – Қази», «Орақ – Мамай», «Қазтуған батыр», «Алпамыс», «Қобыланды» тәрізді эпостары мен батырлық дастандары оқулықтан аласталып, оларды оқуға, пайдалануға тыйым салынған. Тоқсан үйлі тобырды асырап-сақтаған, шыққан түбі тақыр кедей «Қамбар батырдан» өзгесі үстем тап өкілдері – байлар мен хандардың жоғын жоқтаған, қолшоқпары болған, яки туған халқын қара тобыр деп санаған реакционер қаһармандар болып шықты. Төңкеріске дейінгі ұлт әдебиетінің дүлдүл өкілдері – Базар, Мұрын, Шортанбай, Шәңгерей, Мәшһүр Жүсіп, Сұлтанмахмұт, Омар (Қарашев) сияқты ақын-жыраулардың шығармаларын оқу түгілі, зерттеуге тыйым салынды, есімдерін атау да саяси қылмысқа айналды. Осы салада ізденіс жүргізген кәнігі зерттеушілер, әдебиет ілімінің майталман саңлақтары – Мұхтар Әуезов, Әлкей Марғұлан, Есмағанбет Ысмайылов, Қажым Жұмалиев, Бейсенғали Кенжебаев, Әуелбек Қоңыратбаев, Мәулен Балақаев, Нығмет Сауранбаев, Ахмедия Ысқақов, Әмина Мәметова, Темірғали Нұртазин, Мәлік Ғабдуллин, т. б. ондаған әдебиетші, тілші ғалымдардың саяси көзқарастары теріс деп танылып, қазақ әдебиетін ұлттық рухта сипаттап, ескі заманды емін-еркін өмір сүрудің асқан үлгісі ретінде мадақтағаны үшін ғылыми ізденістен шеттетіліп, кейбірі қатаң ескертулер алып, жапа шекті. Тәубе делік, 1937-1938 жылдардың қанды қудалауы әзірше қайталанған жоқ...

	Осы науқанның өршіген қарсаңында Алматыда идеология қызметкерлері мен ҒА-ның гуманитарлық ғылым саласындағы ғалымдары қатысқан үлкен жиын өткізілген. Талқыланған мәселе – Қазақстан КП ОК-нің «Қазақ КСР Ғылым академиясының, Тіл және әдебиет институтының жұмысындағы саяси өрескел қателіктер туралы» 1947 жылғы қаулысын талқылау, яки БКП(б) ОК-нің нұсқауларынан туындайтын мәселелерді екшеп, өз ортамыздағы саяси қателіктер мен ауытқуларды батыл әшкерелеп, зиянды салдарын тезірек жою...

	Республика басшылары солай дем берген соң Ермұхан Бекмахановқа пышағын қайрап жүрген тарихшы әріптестері, әрине, қарап қала ма: «буржуазияшыл-ұлтшыл пиғылға берілген, саяси сауаты әлсіз тарихшыны» қара тақтаға баттитып жазып, оған қоса «моральдық азғындауға түскен коммунисті қатаң жазалаудан» арашалап, басына шаң жуытпай отырған қамқоршыларын әшкерелеген өзара сын өрістеген; сол таяқтың жұмыр басы академия басшыларына, екінші ұшы Мұхамеджан Әбдіқалықов пен ҚазМУ-дың ректоры Төлеген Тәжібаевқа тиіпті.

	Өйткені 1947 жылдың басында Ермұхан Бекмаханов ҚазМУдың тарих факультетіне ел тарихынан дәріс оқитын оқытушы болып қабылданған. Күзге таман осы университетте тұңғыш ашылған Қазақ КСР тарихы кафедрасының меңгерушісі міндетін де атқара бастаған-ды.

	Бұл да отыз үш жастағы тарихшы ғалымның сұңғыла болмысына, білім-танымына, өз қатарынан көш ілгері алға шыққан дарабоз тұлғасына көрсетілген марапат: Ғылым академиясындағы ел тарихын түгендеу жүктелген институттың екінші басшысы; республикадағы бірден-бір университеттің тарихшылар даярлайтын мектебінің бас тәлімгері!..

	* * *

	«Қазақстан XIX ғасырдың 20-40 жылдарында» кітабы жарыққа шыққан қазан айында-ақ тарихшылардың бір тобы Қазақстан КП Орталық Комитетінің бірінші хатшысы Ж.Ш. Шаяхметовтің атына арыз жолдаған: Орталық Комитеттің үгіт-насихат бөлімі, сол бөлімге күні кешеге дейін басшылық еткен М.Ә. Әбдіқалықовтың тікелей нұсқауымен тарихшы Е.Б. Бекмахановтың қауымға зиянды, кітабы мол таралыммен жарық көрді; буржуазиялық-ұлтшылдық сарында жазылған кітапқа дереу тыйым салу керек!.. Күмәнді мәселенің бүге-шігесін айыру Қазақстан КП Орталық Комитетінің идеология саласын басқаратын жаңа хатшысы Ілияс Омаровқа жүктеледі. Ал ол – туған халқының тарихы, әдебиеті мен мәдени қазынасынан хабары мол қайраткер (сол күнде 35 жаста). Соғыс жылдарында Қазақ КСР-інің Сауда халкоматын басқарып, одан кейін республикалық Халық Комиссариаты төрағасының орынбасары, Шығыс Қазақстан обкомының бірінші хатшысы болып, мемлекеттік жұмыстарда ысылған Ілияс Омарұлы дарынды тарихшының жолын кесу мақсатымен жазылған сойқанды хаттың жөн-жосықсыз жала екенін түсінген. Алайда кәнігі жалақорларға бұларың не десең – дауды одан әрі ушықтырасың. Оған қоса өзі

	«Қазақ КСР тарихының» қайта шығарылмақ басылымының жауапты редакторы (А.М. Панкратовамен бірге). Ал Ермұхан Бекмаханов – осы кітаптың негізгі авторларының бірі. Демек, біреулер ұнатпады екен деп қазақ қауымы бетке ұстар тарихшы доктордың сүбелі еңбегіне тыйым салуға болмайды...

	Орталық Комитеттің хатшысы түйткілді мәселеге бейтарап қылық аңғартып, арызқойларға: «Асықтырмаңдар, ойланайық...» – десе, монография авторына: «ВАК-тың қарарын тезірек алуға тырыс, докторлық атағың бекіген күні көкезу даукестерге мен басымды қатырмаңдар деймін...» – деген сипатта жауап қайтарған. Сірә, мәнсіз дауды сөзбұйдаға салумен залалсыз етпек болған.

	Алайда хат иелері – сорлы жандар емес, мұндай қитұрқыны әбден меңгерген мықтылар. Қатаң жаза тілеген арыздары Алматыда көпе-көрінеу тежелгенін сезген соң-ақ, олар арыз уытын бұрынғыдан да күшейтіп, Мәскеуге жолдаған. «Правда» газеті мен «Большевик» журналының редакцияларына, БКП(б) Орталық Комитетінің саяси Басқармасына жеткізген ұзақ сонар хаттарында: «Тарихты өрескел бұрмалаушы, хандық заманды көксеуші, ұлттық-буржуазиялық пиғылды жаңғыртушы» һәм ниеті бұзық тарихшы Е. Бекмахановты тәртіпке шақырудың орнына, Қазақстанның партия басшылары оны қамқорлыққа бөлеп отырғанын баса көрсетіп, шұғыл шара қолдануды өтінеді...

	Небәрі 390 бет ғылыми кітаптың дауы сөйтіп Мәскеуге жетеді. Күлесің бе, жылайсың ба? Қазақтың ескі билері өз ішіндегі ауызбірлікті бұзған сойқандарға шай қайнатым уақытта билік айтып, «Бас жарылса – бөрік ішінде...» деп тізеге салар, қажет көрсе – жұрт алдында шалбарын түргізіп қойып дүрелеумен тыйым салатын бағзы заманның келмеске кеткені рас болды.

	БКП(б) ОК-нің саяси Басқармасы бұл дауға КСРО ҒА-ның Тарих институты «Қазақстан XIX ғасырдың 20-40 жылдарында» кітабын жергілікті тарихшыларды қатыстырып, талқылау ұйымдастырсын деген төрелік айтады. Бұл болса Е. Бекмахановты қудалаушылар күтпеген ұсыныс, олардың көздегені – білімтанымы сыналатын ғылыми айтыс емес, кітапты түрмеге салатын полицейлік тәркі, амал қанша, өзіңді де жүндей түтетін айтысқа түсуге тура келеді...

	Бұл талқы 1948 жылдың 28 ақпаны күні Тарих институтының мәжіліс залында өткен. Жиынға төрағалық ету Одақтық академияның тарих және философия бөлімінің академик-хатшысы Б.Д. Грековке жүктеліпті.

	Жарыссөзді Х.Г. Айдарова бастап, Е. Бекмаханов кітабының ұлттық-буржуазиялық зиянды мәнін әшкерелеу үшін табандатқан бір сағат сөйлепті. Одан соң Қазақстандағы Тарих институтының директоры С.В. Юшков мінбеге көтеріліп, ғылым кандидаттары Т.Ж. Шойынбаев пен М.Б. Ақынжановтың жазбаша жолдаған (жеме-жемге келгенде екеуі де Мәскеуге бармаған, сірә, білім таяздығы мен орыс тіліне шорқақтығын көрсеткісі келмеген), әріптесінің еңбегін іске алғысыз еткен рецензияларын оқиды. Сөз кезегі орыс тарихшыларына тиеді: А.П. Кучкин, С.В. Бахрушин, М.П. Вяткин, Н.М. Родков және бірнеше маманның ой-тұжырымы Н.М. Дружининнің сөзімен айтқанда, мынаған саяды: «Әсілі, бұл жер үшін күрес болды, біртұтас ұлт болып қимылдап, сырттан баса-көктеп кірген тегеурінді күшті қайткен күнде тоқтатудың ақырғы шарасы екендігіне дау жоқ. Мал бағумен жан сақтайтын Дала халқы көшіп-қонып жүрген жерінен біржола айырылатын болса, мүлдем құрып кетерін сезді де, жаппай атқа мінді, Кенесары Қасымовты олар, шындығында, сол үшін қолдады...» С.В. Юшков мінбеге екінші мәрте шығып, өзінің және Қазақстандағы Тарих институты ұжымының атынан «Кенесары Қасымовты патша әкімдерінің өктем саясатына қарсы болып, қарулы көтеріліске шыққан шерменде халықтың бірегей көсемі, көрнекті қолбасшы, дипломат және мемлекет қайраткері» санайтындығын мәлімдейді.

	Айтыстың бағыт-бағдары айқындалған кезде А.Ф. Якунин сөз сұрапты...



	Кенесары Қасымов қозғалысын Е. Бекмахановтан бұрынырақ зерттеп, өз пайымдауын 1939 жылы «Қазақстан большевигі» журналында жариялаған мақаласында «халықтық қозғалыс» деген мағынасы терең ұғымды қасақана қолданбай, «Кенесары Қасымов көтерілісі» деген жадағай сөзбен ауыстырған қазақстандық тарихшы А.Ф. Якунин (соғыстан кейін Мәскеуге, Жоғары партия мектебіне доцент болып ауысқан) тоғыз жыл бұрынғы пікірін қосымша зерттеуден соң түбірімен өзгерткенін жария етіпті: «Кенесары Қасымов қозғалысы Дала тұрғындарын кеңінен қамтығаны – даусыз ақиқат. Бұл көтерілісті мен өз жерін отар етуге қарсы шыққан халық қозғалысы деп бағалаймын, яки ол ұлт-азаттық сипатта өрістеді. Қазақтар оған жаппай қатысты, Е. Бекмаханов та өз еңбегінде соны көрсеткен...» – депті.

	Ғылыми қателігін ағынан жарыла мойындау да – шынайы ғылым иелеріне тән тамаша дәстүр. Лайым, сол пікірінен А.Ф. Якуниннің өзгермеуін тілейік!..



	Кеңес НҰРПЕЙІС, ҚР ҰҒА-ның академигі, «Ғалымға және оның басты кітабына ұйымдастырылған қастандық», 2000 жыл:

	«Айдарова сөзінің негізгі байламы, Шойынбаев пен Ақынжанов жолдаған рецензиялардың түйіні: Кенесары Қасымов пен оның маңындағы топтың мақсаты «феодалдық-монархиялық ұлтшылдықтан» туындаған; ...кітап саяси зиянды және қоғамға жат пиғылмен жазылған; өйткені, Е.Б. Бекмаханов бур-жуазиялық әлжуаз теориясымақ «бірыңғай ағымның» ауқымынан, өзі бұрыннан әуей болып жүрген буржуазиялық-ұлтшылдық концепциядан аса алмай қалған-мыс.

	Ғылыми айтысты қорытқан сөзінде академик Б.Д. Греков қазақстандық әріптестерін ел тарихының қозғаусыз жатқан кезеңдерін зерттеумен шұғылданып, соларды талқылау үстінде бір-біріне саяси қылмыс таңудың шынайы ғылыммен сыйыспайтын залалды қарекет екенін ескерткен.

	Амал не, Қазақстанда сол кезде қалыптасқан ахуал одақтық үлкен ғалымның мәнді ескертуіне құлақ асуға мүмкіндік бермеді. Е.Б. Бекмахановтың кітабы мен тарихшының өзіне қарсы ұйымдасқан даңғаза күн ұзаған сайын күшейе түседі...»



	Енді мына жайтқа мән бере қараңыз, оқырман!

	Мәскеудегі ғылыми талқы Ермұхан Бекмаханұлының сол қарсаңдағы дәрменсіз ахуалын күрт түзетуге мұрындық болған: біріншіден, кітабына шабуылды үдетіп, біржола жапқызып тастауды көздеген топтың қара ниет үміті ақталмай, Мәскеу ғалымдары аса күйкі әрекетке ұйымдасқан түрде тойтарыс берді; екіншіден, 1946 жылдың қоңыр күзінен беймәлім кедергіге ұшыраған диссертациясы іле-шала ВАК төралқасында қаралып (Тарих институтындағы үлкен айтыстың хаттамасы да комиссия мүшелерінің назарына ұсынылған), екі жыл әуре-сарсаңға салған істің ақырында оңды шешілуіне түрткі болып, ВАК төралқасы тарихшының докторлық атағын ресми бекіткен қарар қабылдаған. Әділдік жеңіп, Ермұхан Бекмаханов докторлық дипломын алды. Өзіне жүктелген ғылыми һәм ұстаздық міндеттерін ұқыпты атқарумен бірге көкейіндегі зерттеумен шұғылдануға болады. Ол – XIX ғасырдың елуінші жылдарынан берідегі Қазақстанның саяси-экономикалық һәм тарихи оқиғаларымен қабысқан, Ресейге қосылудан кейінгі өмірлік өзгерістердің сипаттары...

	Алайда толық бір ай тапжылмай отырып, мұрағат ақтару қайда, университетте де, академияда да жұмыс істей алмады.

	Мәскеудегі айтыста оңбай күйреген топ мерейі үстем болған әріптесін қайткен күнде мұқатуды тілеп, өздеріне де, өзгелерге де маза бермеген қарекетке қайыра кірісті. Бетке ұстаған желеу: кітапты талқылау Мәскеуде әділ жүрген жоқ; ғылыми айтысқа мәселенің бүге-шігесін жақсы білетін жергілікті тарихшылар қатыспады, күрделі кезеңнің шынайы сыры ашылмай қалды; ал сөз ұстағандар – Е. Бекмаханов диссертациясына оппонент болғандар, ғылыми талқыны Алматыда қайыра өткізу қажет; сөйтпейінше тоқтамаймыз, БКП(б) Орталық Комитетіне қайыра арызданамыз, тарихи шындықты жеріне жеткізгенше алысамыз...

	1948 жылдың маусым айының орта шенінде Қазақ КСР Ғылым академиясының төралқасында «Қазақстан XIX ғасырдың 20-40 жылдарында» кітабын талқылауға арналған үшінші жиын шақырылған (оның біріншісі Мәскеуде, Тарих институтының конференц-залында Е.Б. Бекмаханов докторлық диссертация қорғаған 1946 жылдың 14 қазаны күні өткендігі оқырманға мәлім, екінші талқының мән-жайы жоғарыда баяндалды). Үшінші жиында сөз ұстаған тарихшылар – С.Н. Покровский, Х.М. Әділгереев, А.Н. Нүсіпбеков, Т.Е. Елеуов, С.Г. Медведов және басқалары Кенесары Қасымов бастаған қозғалыстың ұлт-азаттық сипатта жүріп, күллі халық қолдаған күрес болғаны – тарихи шындық, өйткені бүлік шығарушы сұлтанның небәрі 1500 төлеңгітімен патша өкіметінің әскеріне он жыл бойы төтеп бере алмайтыны айқын дескен уәж айтыпты. Академия төралқасында өткен жиынға Тарих институтынан санаулы қызметкерлер шақырылған. Соны да желеу еткен қарсы топтағылар біржақты талқыға қатыспайтынын мәлімдеп, тағы да дау көтереді.

	Амал қанша, ҚКП ОК тарихшыларды түгел шақырып, зиялы қауым өкілдерін де қатыстырып, ғылыми айтыс ұйымдастыруға нұсқау береді.





3


	Төртінші айтыс 1948 жылғы 14-19 шілде күндері Қазақ КСР ҒА-ның Киров көшесіндегі бас ғимаратында өтіп, ұзақтығы жөнінен жаяу жүйріктердің аламан жарысына ұқсаған жиын артық-кемі жоқ бес күнге (!) созылған. Күн сайын сағат он төртте, кейде кешкі он тоғызда басталған мәжіліс түннің бір уағында аяқталып, айтысушылардың қандай күйде тарағаны беймәлім, ал тыңдаушы жұрттың сілесі әбден қатқанша жүрген. Соның бәріне тыңдаушы болған Х.А. Бекмұхамедованың ауызекі әңгімесіне қарағанда, залда ине шаншар жер болмаған. Өйткені Қазақстан тарихының сүт бетіне шығар қаймағы дерлік таңдаулы өкілдерінің бірін-бірі аяусыз іреп-сойған сөзсайысын тыңдауға жұрт аса құлықты болған...



	Төменде біз 2000 жылы жарияланған айтыс хаттамасының түйінді тұсынан (жауапты редакторы Кеңес Нұрпейіс) азды-көпті үзінді келтіреміз. Соның әрбірін тіл ұстартқан шешеннің түпкі ойы мен ғылыми таным деңгейін көрсету үшін таңдадық. Менің түйсігімше, аузыңнан шыққан лебіз – атылған оқ, оқпаннан шығып кеткен оқты кері қайтаруға болмайтыны сияқты, бұдан алпыс алты жыл бұрын айтыс хаттамасына түскен өзекжарды ой да сондай: асыл болса – келешек ұрпақ мақтан етер ұлағатты сөзге айналады, не дүйім жұрт лағнет дейтін масқараға душар етеді. Яки тарих сотына өз қалауыңмен тартыласың, өткен жылдар көші ешкімді ақтамайды, уақыт солай еді деп, сол күнгі қателігің мен белсенділігіңді жуып-шая алмайсың...

	Рас, әрбір шешеннің бір, біржарым, кейбірі екі-үш сағаттық сөзінен оқшау ой сүзсек те түп-түгел ұтымды екшедік дей алмаймыз. Шабақтарды көлге босатып жіберіп, тек қана сазандарды алып қалған кердең балықшыға ұқсағанымызды жасыра алмаймыз. Тек бір жайтқа адалмыз: тіл безеген шешендер сөзін қазақшалағанда ой қосып бұрмалаған жоқпыз, хаттамадағы қалпында аудардық. Сөз уытын бұзбас үшін кейбірінің сөзін орыс тілінде, яки айтылған қалпында әдейі келтірдік.

	Қосымша ескертер жайт: шешеннің сөзін бұлжытпай қайталағанда тырнақшаға алып әрі курсивпен дараладық; кейбірін екшеп баяндау қажеттігі туғанда диалог түрінде өрнектедік.



	Төртінші айтысқа Қазақ КСР Ғылым академиясының қоғамдық ғылымдар бөлімшесінің академик-хатшысы, филология ғылымының докторы Нығмет Тінәліұлы Сауранбаев төрағалық етіпті.

	– ...Бүгінгі жиынның ғылыми сипаты айрықша мәнді, ал сөзге жазылғандар – ерекше көп. Сол себепті әңгіме түйіні Бекмаханов жолдастың кітабы турасында ғана болсын. Әрбір шешенді уақытпен шектемейміз. Тек ұсақ-түйекті ежіктемей, мәселенің тоқетерін айтыңыздар, – деп мәжіліс төрағасы алғашқы сөзді Тарих институтының аға ғылыми қызметкері Т.Ж. Шойынбаевқа ұсыныпты.



	Алматыдағы екі жылдық мұғалімдер институтының тарих факультетін 1939 жылы тәмамдаған Тілеуқажы (Тілеш) Жанайұлы Шойынбаев әкімшілік, шаруашылық жұмыстармен айналысып, Балық халкоматында колхоздар бөлімінің меңгерушісі болып жүргенінде, 1944 жылдың тамыз айында, Әдебиет, тіл және тарих институтына ғылыми хатшы болып ауысқан, келесі жылы дербес шаңырақ көтерген Тарих институтында да ол осы міндетті екі жыл бойы атқарған...

	1927-1930 жылдар аралығында Тілеш Жанайұлы Семейдегі педтехникумның үш курсын тәмамдапты, Шығыс Қазақстан облысының Шұбартау ауданының атқару комитетінде хатшы болыпты, 1931-1932 жылдар аралығында ҚЛЖО-ның Өлкелік комитетіне хатшылыққа жоғарылап, Алматы қалалық кеңесінде де жауапты қызмет істепті. Соғыстың алдында ҚазПИ-дің тарих факультетінің сырттан оқытатын бөліміне түсіп, 1946 жылы тәмамдаған. Келер жылы тарих ғылымының кандидаты атағын иеленіпті.



	Тілеуқажы ШОЙЫНБАЕВ, тарих ғылымының кандидаты:

	«Кенесары Қасымов көтерілісін зерттеумен төңкеріске дейін буржуазиялық тарихшылар шұғылданған. Әрине, қозғалыстың жай-жапсарын оңды сипаттап бере алмаған, беруі де мүмкін емес-ті. Кенесары Қасымовты шексіз дәріптеумен қазақтың буржуазиялық ұлтшылдары да құлшына айналысқан. Себебі: ұлтшылдарүшінол«көктеніздегеніжерден табылғаннағыз«ұлт батыры» болған; сұлтандар мен хандардың мәртебесін көтеруге Кенесарының аңызға айналған дақпыртын әжетіне жаратып, Қазақстанды ұлы орыс халқынан бөлу мақсатындағы өздерінің ұлттық күресіне ту еткен. Кенесарының Ресей әскерімен шайқастары туралы естеліктер олар үшін хан билігін қайыра орнату үшін қажет болды. Буржуазиялық ұлтшылдар Кенесарыны өздерінің рухани көсемі санады. Оны еңбекші халықтың қамқоры һәм қорғаушысы әрі ұлт батыры деп жариялаған ұлтшылдар қарекетін бәлшебекше аяусыз әшкерелеудің орнына, Бекмаханов кітабында солардың ойдан шығарған аңыз-лақаптарын қайталады. Кенесары Қасымов Абылайдан тарайтын төрелер әулетінің ең азулы өкілі болғандығын қасақана елеп-ескермеді.

	...Автор өз еңбегінде Қасымовтардың бұқара халыққа көрсеткен қасқөй зұлымдығы турасында ләм-мим демей, сыпыра мадақтаумен айналысты. Бекмаханов осы еңбегінде XIX ғасырда өмір сүрген төрелерді ғана мадақтап қоймайды, ұлттық-буржуазиялық «Алаш» партиясының көсемі Ә. Бөкейхановты да даралап көрсетеді. Автордың мәлімдеуінше, олар – бұқара халықты қанаушы емес, халық еңбегімен күн көрушілер де емес, қалың елдің мұң-мұқтажын жоқтап күрес бастаған халық қаһармандары. Сөйтіп, ол қазақ қауымын билеп-төстеген ат төбеліндей шағын топты – ақсүйек феодалдар мен сұлтандарды төбесіне көтере мадақтап, Қазақстанның өткен тарихын әсіре дәріптеумен шұғылданған әдебиетшілерді ҚКП(б) Орталық Комитеті жуықта қабылдаған арнайы қаулысында атап көрсеткен саяси қателіктерді қайталап отыр.

	...Ұлтшылдық мақсатқа қызмет ететін «бірыңғай ағым» теориясының ықпалынан шыға алмаған тарихшы бұқара халық пен оның феодал билеушілерін бір-бірінен айырмайды, патша өкіметіне қарсы күресте екеуінің екі түрлі мақсат көздегенін де ескергісі келмейді. Кенесары Қасымовты халық қаһарманы деңгейіне көтеріп, көтерілістің бірегей басшысы етіп жариялауынан-ақ автордың түпкі ойының зымияндылығын айқын көреміз. Кітабының өне бойында Бекмаханов Кенесары ханды, оның қам-қарекетін үнемі ұлықтап, әрбір қимылын көзсіз ерлікке балап, халыққа сүйікті адам болғандығын бір-жақты баяндауға ұрынған... Түйіп айтқанда, автор Кенесарыны әсіре мадақтап, ерекше дарынды, асқан қолбасшы ретінде көрсетуімен «Қазақ КСР тарихын» жазу үстінде тарихшыларымыз бен әдебиетшілеріміз жол берген идеологиялық қателіктерді қайталайды. Алсоләрекеттіғылымижәне партиялыққауымның теріске шығарғанын білесіздер...

	...Бекмаханов кітабының ғылыми негізі әлсіз, саяси ұстамсыз, идеялық мәні тұрлаусыз. Оны көпшілік қолданысынан тез арада аластау қажет!..»



	Экономист мамандығына ие Серғали Еспембетұлы Толыбековті замандастары жан-жақты білімді зиялы санаған. ҚазПИ-дің тарих-экономика факультетін ол 1932 жылы тәмамдап, осы ұжымның саяси экономика кафедрасында еңбек жолын бастаған. Алты жылдан кейін институт жетекшісі міндетін атқарған. Соғыс жылдарында Қазақ КСР халкоматының өнер басқармасының бастығы. Е. Бекмахановтың кітабы жарыққа шыққан кезде ҚазПИ-ге директор болып екінші мәрте оралған. Сол қарсаңда қырық жаста. Яки өмірдің ыстық-суығында шыңдалып, қызметтің де үлкен-кішісін сәтті атқарып, үнемі өрлеуде келе жатқан қайраткер азамат.

	Директор міндетін Серғали Еспембетұлы зор ыждағатпен атқарған: орта бойына шақтап киімді сәнді киініпті; сыңғырлаған ашық күлкісімен-ақ адамды өзіне баурап алатын сұлу келбетті ұжым басшысы («әйел атаулы оған сүйсіне қараушы еді» деп сипаттайды бір әріптесі) кең ауланың шетінен көрінгенде-ақ ерсілі-қарсылы жүгірген студенттер сап тыйылып, оқытушылар да самбырлаған сөзді кілт доғарып, сарбаздарша қалт тұра қалады екен... Серғали Еспембетұлы бірде-бір жанға дауыс көтермеген. Сөйтсе де жұрт одан именіп, құлдық ұрып тұрған. Бірнеше мың студенті, төрт-бес жүздей оқытушысы бар үлкен институтты бекем ұстаған. Қазақша, орысшаға бірдей жетік, сөйлегенде сөзді дестелеп төпеуге машықтанған, мақалдап және айғақпен сөйлеген.



	Эрудит атанған білімпаз қайраткер мінбеге көтерілді. Тілеуқажы Шойынбаевтың марксизм-ленинизм классиктерінің еңбектерінен теріп алған сөздерін мысал етіп, ел аман, жұрт тынышта жау іздеген, Бекмаханов кітабын тәркілеу туралы ұсынысынан шошып қалған көпшілік Серғали Толыбековке үміттене қарап, айқайшыл тарихшының ұрда-жық сөзіне тойтарыс береді деп сенім артқанға ұқсайды.

	С.Е. Толыбеков сөзін жазып әкеліпті, онысы бірақ бас-аяғы бірікпеген шұбалаңқы жазылған баяндама болып шығыпты44.

	«Өз ойымды мен үш топқа бөліп әзірледім. Оның біріншісі, XIX ғасырдағы қазақтардың таптық жіктелуі; екіншісі, қазақ халқының діни ұстанымы және мұсылман дінінің дала тұрғындарына зиянды ықпалы; үшінші, Кенесары Қасымов көтерілісінің сипаты, Бекмаханов жолдастың сол қозғалысты теріс-қағыс сипаттауы турасында...» – деп бастайды сөзін Серғали Еспембетұлы.

	Одан әрі шешен Қазақ даласын ежелден мекендейтін әлеуметтік топтарды сипаттауға көшеді. Ақсүйек пен қара халық, қожа мен молда, төре мен төлеңгіт, бай мен кедей... деп кімдерді айтатынын ұзақ ежіктеп, ақыр аяғында Дала тұрғындарының машық кәсібін түгендейді: жалшы, отыншы, қора күзетуші, есікші, сушы, қайықшы, қосшы, қауғашы, құдықшы, мұрап, диқан, ұста, бақташы, жылқышы, қойшы, түйеші, сиыршы, жатақшы, күң мен құл, байғұс, мүсәпір, бишара, тақыр кедей... деп кімдерді айтатынын тәптіштеп баяндайды (А.Н. Нүсіпбеков сөзінде «орта шаруаны» «дүмше шаруа» деп бұрмалап, шешеннің өзі ойлап шығарған «күн көруші», «күнкөрісші» деген қолданыста жоқ терминдерді де сөз еткенін әжуалапты). С. Толыбеков соның бәрін үйдек-түйдек келтіріп, монография авторының «өткен ғасырдың 20-40 жылдарында өмір сүрген қазақтың таптық жіктелуінің аражігі пәлендей ашылмаған, оның есесіне руға топтану басымырақ болды...» деген уәжін теріске шығарыпты.

	Қазақ даласы мен оның ежелгі тұрғындары жайында өткен уақыт пен қазіргі заманның зерттеушілері А. Харузин, П. Румянцев, А. Левшин, И. Завалишин, Ш. Уәлиханов, А. Кауфман, П. Паллас, К. Губарев, Н. Смирнов, М. Стеблина-Каменская, В. Карутц, швед ғалымы И. Фальк, шетелдік саяхатшылар Томпсон, Гогт, Георги, Зеланд сияқты зерттеушілер мен жиһангерлердің жазбаларынан үзінділер келтіріп, халық жадында сақталған қанатты сөздерді де топтап қайталап, өз ойын бекемдейді. Е. Бекмаханов кітабынан алған бірнеше мақал-мәтелдердің мәні бұрмаланғанына жұрт назарын аударады: «Аталастың аты озғанша, ауылдастың тайы озсын», «Байдың қатыны өлсе, төсегі жаңғырады, жарлының қатыны өлсе, басы қаңғырады» немесе «Күштімен күреспе, баймен тіреспе...» деген байырғы мақалдардың орыс тіліне қате аударылғанын мінейді («С деревом нельзя бороться, с богатым нельзя ссориться», какая чепуха. Разве нормальный человек станет бороться с деревом? А в народе говорят: «С сильным нельзя бороться, с богатым нельзя ссориться»). Кітапқа енген мәтелдердің көпшілігін монография авторы Гродековтің «Сырдария облысының қырғыздары мен қарақырғыздары, солардың әдет-ғұрыптары» атты кітабында келтірілген 658 мақал-мәтелден көшірген, бірақ сол туралы ескертілмеген (?) деген де кінә артыпты (әсілі, мақал-мәтел – халықтың рухани мұрасы. Демек, әркім оны өз қалауынша пайдалануға ерікті. Олай болса, С.Е. Толыбековтің сыны – тырнақ астынан кір іздеу).



	«Толыбеков жолдастың кешегі сөзінің алғашқы бөлімін қазақтардың этнографиясы туралы дәріс деп бағалаймын, – депті 15 маусымда сөз ұстаған тарихшы И.У. Будовниц. – Соған қоса халықтың таптық жіктелуін этнографиялық терминдермен түсіндіруге болмайтынын мәлімдеуге мәжбүрмін... XIX ғасырда, капиталистік қарым-қатынас өмірге енген кезде көшпелі халықтың бұрынғы тіршілігі өзгеріске ұшырады, сауда-саттық өрістеп, натуралдық томаға-тұйықтықтан шыққанын қадірменді шешен ескермей, тарихшы Бекмахановтың осы өзгерісті зерттеуден кейін дала төскейінде жаңа тап пайда болды деген тұжырымына ол ұзақ та дәйексіз сындар айтты... Толыбеков сынының екінші бөлімі кітапта небәрі бір ауыз сөзбен тұжырымды айтылған, «қазақ арасында мұсылман діні өзбектер мен татарларға қарағанда терең тараған жоқ, ықпалы да пәлендей әсерлі болмады... » деген топшылауын теріске шығаруға арналды. Өкінішті жайт: Толыбеков жолдас соны дәлелдеуге 45 минут жұмсап, дінге қарсы дәріс оқығандай шабыттана сөйледі... – Орыс ғалымы бұл сынның да дәйексіздігін мынадай айғақпен жоққа шығарыпты. – Толыбеков жолдас Шоқан Уәлихановтың «Қазақтардағы бақсылықтың іздері» деген еңбегінен үзінді келтіріп, Бекмаханов байламының жаңсақтығын барынша дәлелдеп бақты. Шешен келтірген үзіндіде бақсылардың көріпкелдігіне қазақтардың илануы мұсылман дінінің қағидаларына шала-шарпы бойсұнуымен бірдей деген ой айтылған. Шоқан еңбегіне әрі қарай үңілсек: «Мұсылман дінінің қазақ арасына орыс цивилизациясымен бір мезгілде тарағаны шындық, сол әсер осы күнге дейін жалғасуда...» – дегенін оқимыз. Бұл ойды Шоқан Уәлиханов өткен ғасырдың елуінші жылдарында айтқан. Яғни Шоқан да Дала халқына мұсылман дінінің нақ сол жылдарда тамырын жая бастағанына куәлік етіп отыр.

	Бекмаханов та соны меңзеп, өткен ғасырдың 20-40 жылдарында қазақтардың діндарлығы өзбектер мен татарларға қарағанда әлсіз болды дейді. Демек, монография авторы тарихи шындықты бұрмалаған жоқ, Ш.Ш. Уәлихановтың бұдан жүз жыл бұрын өз көзімен көріп, нақтылап жазып кеткенін қайталағаны үшін кінәлау әділдік пе?..»)



	С.Е. Толыбеков сөзінің үшінші бөлімі Кенесары қозғалысының зиянды сипатын ашуға, төре тұқымы басқарған көтерілістің себепсалдарын Е. Бекмахановтың бұрмалап көрсеткенін әшкерелеуге арналған. Шешен сөзін былайша түйіпті: «Таким образом, Кенесары и ему подобных людей, которые действовали против единственно верной и законной тенденции исторического развития казахского народа, нельзя отнести к категории исторических личностей, сыгравших положительную роль в истории народов. (...) Если они этих условий не понимают и хотят эти условия изменить так, как им подсказывает их фантазия, то они эти люди, попадают в положение Дон Кихота... «Дон Кихоты потому называются Дон Кихотами, что они лишены элементарного чутья жизни» (И. Сталин). Как раз этого элементарного чутья жизни не было у этих близоруких «героев». Они были далеки от понимания хода исторических событий, как небо от земли. Поэтому эти бунтари боролись против единственно возможного и прогрессивного пути в тех исторических условиях, тем самым затормозив и осложнив ход общественного развития казахского народа многочисленными отрицательными последствиями. Отсюда Кенесары надо охарактеризовать только как Дон Кихота в истории казахов. Весьма позорно некоторым нашим историкам Казахстана пребывать в роли оруженосцев Дон Кихота 19 века, тем самым нанося огромный вред делу коммунистического воспитания молодежи... Из всего сказанного вытекает один вывод: работа тов. Бекмаханова «Казахстан в 20-40 годы XIX века» является в научном отношении путанной и в политическом отношении вредной».

	* * *

	– Алғашқы мәжілістен пәтерімізге жаяу қайттық. Ермұханда үн жоқ, менің де ұнжырғам түсіп, төрт сағат бойы құлағымды тұндырған дөрекілік пен әділетсіздікке налып келемін... – Халима Адамбекқызы сол кеште басынан кешкен жан азабын шым-шымдап шығарып отыр. Арада алпыс алты жыл өтсе де кеше ғана басынан кешкендей тебірене сөйлейді. – Тілеш Шойынбаевты сол күні тұңғыш рет тыңдадым: бойшаң, алпамса денелі адам екен; қабағы түксиген, шот маңдай, түсі суық; мінбенің үстінен жемтікке шүйілген қарақұсша құздиып тұрып, күн ілгері дайындап келген сөзін тасыр-тұсыр оқи бастағанда-ақ зәрем ұшты... Үні де күркіреген күндей зор, ноқат, үтір туралы түйсігі жоқ, сөзді үйдек-түйдек төпегенде залдағы жұрт сілтідей тына қалды. Орысшасы мүлдем нашар, «ш», «ч», «щ» әріптерін шатастырып қолданады, «с»,«ц»-ны да айырмай, ортан белінен басып өтеді. Мысалы, «Центральный Комитет» деудің орнына, ылғи «Сентральный комитет» дейді немесе «идеализирует верхушечную группу казахского общества – феодальную аристократию султанов» деген құрмалас сөйлемді, «идиализируют верхушешную грыппу казацкого обчества – фиадальную...» деп соқтыртқанда не күлеріңді, не жыларыңды білмейсің... Залдағы жұрт Шойынбаевты біраздан кейін тыңдамай, «Әй, қойсаңшы!», «Алды-артыңа қарасаңшы!» деген әжуамен тежеп бақты. Бірақ ол соны маса шаққан құрлы көрген жоқ, жазып алған сөзін түгескенше тоқтамады... Ал Серғали Еспембетұлының дөрекі қылығын мүлдем түсінбедік. Маған да, Ермұханға да жайдары жүзбен амандасып жүретін ізетті зиялының жымиып тұрып мінбеден тас лақтыруы жанымды жаралағаны сонша, сол тастар тура өз басыма тигендей болып, залдан құр сүлдерімді сүйретіп шықтым. Ермұхан қолтықтап алмаса құлап та қалуым кәдік-ті. Өйткені аяғым ауырлаған кез еді, тоғызыншы ай болатын...

	Екеуіне жолшыбай жанкүйер достары ілесіпті. Жойқын шабуылмен басталған жиыннан сескеніп, соған тойтарыс берудің жай-жапсарын ақылдаспақ болған тәрізді. Есік алдына келгенде:

	− Жігіттер, Халиманың жағдайымен санасыңдар. Бұған да, маған да демалу керек. Ал айтыс жөнінде қам жемеңдер. Кім не десе де – ашық талқы, маған сонысымен ұнайды, қалайда бұқпадан шалу емес... – депті Ермұхан.

	− Ерімнің сөзіне достары бастарын шайқап: «Жарайды, олай десең біз қойдық. Бірақ, есіңде болсын, кім көрінгенге сені сабатып қойып, тыныш отыра алмаймыз. Итше үргеннің бәріне тойтарыс береміз!..» – деп екеумізге де мазалы ұйқы тілеп үйлеріне қайтты... – дейді Халима Адамбекқызы.

	* * *

	Екінші күнгі мәжілісте тарих ғылымының кандидаты Исаак Уриэлевич Будовниц алғашқы кезекте мінбеге көтеріліпті.



	1896 жылы латыш елінде, Балтық бойына ертеден қоныстанған жебірей отбасында дүниеге келген Исаак зиялы әкесі Уриэл Будов-ництің ықпалымен Рязань қаласындағы гимназияны тәмамдаған. 1932-1937 жылдары «Известия» газетінің бөлім меңгерушісі болып қаламын ұштаған. 1938 жылы ғылыми жұмысқа ауысып, КСРО ҒА-ның Тарих институтында аға ғылыми қызметкер болып еңбек еткен. 1947 жылы Алматыға қоныс аударып, Тарих институты мұражайының директоры міндетін атқарған. Исаак Уриэлевичтің еңбек жолы, тәлім алған мектебі, елуді еңсерген жасы, туған ұлтының алды-артына қарайлағыш машығы да оны қазақ тарихшыларының күйкі дауына араласудан сақтандырса керек-ті. Алайда ол үнсіз қалмаған, суырыла сөйлеп, жұрттың делебесін қоздырғандай қату сөздер айтқан. Сөйткен себебін сұрағанымда Халима апай: «Исаак Уриэлевич нағыз зиялы, жан-жақты білімді, жаны да кіршіксіз таза жан еді... – деп түсіндірді маған. – Ұйымдасқан қастандықты көрген соң үнсіз қалмағаны анық...»



	«Тілеш Жанайұлының кешегі сөзінен келеңсіз бір жайтты аңғардым, әңгіменің теріс-қағыс өрбуімен өз басым келіспейтінімді, сөзінің саяси мәні де зиянды екенін ескертуді парызым санаймын. – деп Н.У. Будовниц шу дегеннен Т.Ж. Шойынбаевқа шүйлігіпті – Ғылым, тегінде, жағрапиялық ендіктерге бөлінбейді. Мәскеу, Тамбов, Калуга, Алматы немесе Талдықорған ғылымы дегенді мен білмеймін, естіген де емеспін. Бізде марксизм-ленинизм ілімін басшылыққа алған бірегей кеңестік ғылым ғана бар, қайда тұрсақ та соны өркендетуге тиіспіз. Ал Шойынбаев жолдас кеше Мәскеу тарихшыларын іске алғысыз етіп ұзақ ежіктеді. Оның сөзін мен қынжыла тыңдадым. Себебі: нақ осы сөзді бұдан төрт жарым ай бұрын профессор Юшков Мәскеудегі талқыда оқыған еді. Шойынбаев жолдастың кереғар сынына Н.М. Дружинин, С.В. Бахрушин және М.П. Вяткин нақты айғақтармен тойтарыс берді. Соларды қабылдау немесе қабылдамау – Шойынбаев жолдастың ар-инабатына жүктелген аманат болатын. Кешегі сөзінде ол соған жауап беруге тиісті еді, қабылдамаса – не себепті сөйтетінін түсіндіріп. Алайда ол Одаққа есімі мәлім тарихшы ғалымдардың пікірін аузына алмай немқұрайды қылық аңғартты. Сөйте тұрып жазылған сөзді судыратып оқитын радионың дикторына ұқсап, турасын айтқанда, өте нашар түрде Мәскеудегі сөзін бәз-баяғы қалпында қайталап шықты...»

	«Толыбеков жолдас кеше Кенесарыны Дон Кихотпен салыстырып, хандық дәурен өтіп кеткенін сезінбей, өзі үшін де, халқы үшін де оңтайлы жолды таңдай алмады деп жазғырды. Әсілі, бұл – шешеннің өзі ойдан шығарған әншейін бопса, – деп түйрейді Будовниц одан әрі. – Кенесары – нақты істің адамы, саясаттың пайда-залалын терең сезінген қайраткер. Қазақстанды Ресейден бөліп алуға шама-шарқы жетпейтінін, орындалмайтын арман, далбаса үміт екенін ол жақсы білген... Мәскеудегі талқы үстінде М.П. Вяткин: «Қазақстан полицейлік қатаң режимге тап болмай, экономикасы озық Ресейге тәуелді ел санатында қалса – оның тарихи тағдыры қазіргіден басқаша өрбуі мүмкін бе еді деген тұжырымға сіз не себептен қарсысыз?» – деп Айдароваға тосын сұрақ қойды: «Көтеріліс жасап, өз халқының тұрмыс халін одан әрі қиындатты» деп сіз Кенесарыға кінә артасыз. Осы айғақты көлденең тартып, хан саясатының игілікке қызмет еткенін, иә кертартпалығын анықтауға болмайды. Алып империяның отарлау саясаты ешбір халықты ауыр тұрмыстан құтқаруды жобалаған емес... Отарлаушы империя қазақ халқының ең шұрайлы жер-суын тартып алады, алды-артынан тықсыра қамап, жар жағасына төндіреді, бейшара халықтың аштан өлгеннен өзге амалы қалмайды. Шерменде ел, Толыбековтің пайымдауынша, тағы не тілейсің, әміріңе құлдық деп, оны аз көрсеңіз: «Бәрекелді, осының бәрі келешекте өзін ақтайды» деп тәңір жарылқасын айтуы қажет... Жоқ, жолдастар, тарихта әстілі бұлай болмайды. Халық соңғы шекке жеткенде шалт қимылмен күреске шығады, қолынан келген амалдың бәрін жасап, шамасы жеткен жерге дейін алысады. Нақ осындай айтулы кезеңде өз ортасынан қандайда бір қайраткер шығып, жанқиярлық күрестің бірегей басшысына айналады. Қозғалыстың мән-мақсатын бағдарлайды, не үшін және қалай күресудің жөн-жосығын саралап, әр жерде шашырап отырған Дала халқын ат жалын тартып мінуге шақырып, отарлаушы елдің әскеріне қарсылық ұйымдастырады. Кенесары қарақан басының қамы емес, өз жұртының намысын қорғап, атақонысын келімсек жұрттан қорғау үшін жанқияр шайқасқа бел буды...»



	Исаак БУДОВНИЦ сөзін былай түйіндепті:

	«...Во всех выступлениях критиков тов. Бекмаханова я лично усматриваю презрение к собственному народу, который должен безропотно терпеть колониальное ярмо, пренебрежение к его славному историческому прошлому. У казахского народа, как и других народов нашей страны, есть замечательные исторические традиции. Несмотря на чудовищно тяжелые условия, казахский народ сумел сохранить свое существование. В тяжелые минуты жизни он проявлял исключительную силу, способность к объединению и отпору врагам. Так было в XVIII веке после «великого бедствия», когда казахский народ, казалось, был обречен на полную гибель. В 30-40 годах прошлого столетия казахский народ также переживал тяжелые времена. Следует с уважением, а не с презрением и осуждением отнестись к его попыткам в это тяжелое для себя время объединить свои силы длы отпора наседавшим на него со всех сторон врагам.

	Настоящий интернационализм кроется не в пренебрежении к историческому прошлому своего народа. Это вредный беспочвенный космополитизм. Настоящий интернационализм основывается на любви к своему народу и на чувствах национальной гордости. Казахский народ может гордиться тем, что своей длительной национально-освободительной борьбой, которую он вел в союзе с великим русским народом против общего врага – царского самодержавия, он внес свою посильную лепту в дело сокрушения той чудовищно-мощной машины, которую Ленин и Сталин называли «тюрьмой народов». Эта национально-освободительная борьба, переплетаясь с крестьянскими восстаниями, наряду с ними, наряду с классовой борьбой пролетариата, с политической борьбой партии большевиков, явилась одной из предпосылок победы Великой Октябрьской социалистической революции...»



	Екінші күнгі сөзсайысқа бес адам қатысыпты. Бес шешеннің үшеуі Ермұхан Бекмахановтың кітабына арқау еткен халық қозғалысын ұлт-азаттық деген пікірін жақтап сөйлесе, екі адам соны жоққа шығаруға тырысыпты.

	Жазғырған екеудің бірі – республикалық кітапхана директорының ғылыми жұмыстар жөніндегі орынбасары Ф.В. Жизневский. «Мен тарихшы емеспін, осы кітапта сөз болған тарихи кезеңді зерттеумен арнайы шұғылданған жоқпын, қарапайым оқырман ретінде өз ойымды айтамын...» – деп сөз бастаған Федор Васильевич қыза келе, «қарапайым оқырман» екенін тарс ұмытып, кітапхана оқырмандарының атынан сөйлеп тұрмын деген желеумен бірқанша ауыр сындар естіртіпті, ақырында ойын былайша түйген. «...Шойынбаев пен Толыбеков жолдастардың бұл кітапқа берген бағасымен толық келісемін, ал зиянды еңбекті Мәскеуде қолдағандар Бекмаханов жолдастың ұлтшылдық пиғылын барынша ақтап та, күпті мәселені одан әрі ушықтырып отыр-мыс».



	Ақай НҮСІПБЕКОВ, Тарих институтының кіші ғылыми қызметкері:

	«Тарихты түзетіп те, бұрмалап та көрсетуге болмайды. Тарих нақты деректерге ғылыми көзбен қарап, байсалды талдауды талап етеді. Бекмахановтың кітабы осы қағиданы бұлжытпай орындаудан туған... Шойынбаев пен оны қостаушылардың сөздері қозғалыстың көшбасында бұқара халық өкілінің болғаны жөн еді, ал мына көтеріліске басшылық еткен атақты шонжар Қасым сұлтанның бел баласы, сол себепті оны кертартпа, хандықты көксеу деп бағалау керек дегенге саяды. Ресей тарихына үңілейік: халық-азаттық қозғалысты орыс кінәздері Александр Невский, Дмитрий Донской, азуы алты қарыс бояр тұқымы Пожарский бастап жеңіске жеткен тарихи оқиғаларды көреміз; яғни өз заманының ірі шонжарлары бастаған қозғалыстар да халықтың үмітін ақтап, мүддесін жоқтаған; соның бәрі де сыртқы жауларға тойтарыс берумен аяқталған. Ал қазақ халқының отарлаушы күштерге қарсы шыққан күресін сұлтан басқарғаны үшін феодалдық-монархиялық заманға қайта сүйрейтін кертартпа қозғалыс деп неге бұрмалаймыз? Түсінбеймін...

	Бекмахановтысынаушыларқауымғазалалды«бірыңғайағым» теориясына сүйенгендіктен қателескен деп жазғырады. Кенесары қозғалысы отарлаушы елге, сырттан келген зұлым күшке қарсы бағытталған күрес болғандықтан, соған қатысқан адамдардың тіршіліктегі ішкі қайшылықтары, таптық жіктелуі жайына қалып, басты назары жерін қорғауға ауғаны түсінікті. Тап осындай жағдайды басқа елдердің ұлт-азаттық қозғалыстар тарихынан да айқын көруге болады. Бұл жерде қанаушы топтар мен қаналушы бұқара өкілдерін өзара біріктірген ортақ мүдде – жер мәселесі... Мәскеудегі сөзінде Айдарова жолдас: «Кенесары Қасымовтың көтерілісі Қазақстан өмірінде ешқандай белгі қалдырған жоқ», – деп мәлімдепті. Нақ осы уәжді кеше Шойынбаев та қайталады. Зор өкінішпен мәлімдеуге мәжбүрмін: екеуі де қазақ халқының бұрынғы өмірін білмейді, ең сорақысы, халықтың рухани күшін елеп-ескергісі келмейді. Халық жадында Кенесары Қасымов қозғалысы туралы көптеген жыр-дастандар сақталғанын, күллі қазақ күні бүгінге дейін соларды жатқа айтып жүргенін бұл жолдастар, сірә, естімеген тәрізді...

	Толыбеков жолдас сөзінде Кенесары Қасымов бір орталыққа бағынған Қазақ мемлекетін құрған күнде де сол құрылым прогреске жете алмас еді, құлдырауға ұшырап, өзінен-өзі құрып кетер еді деді. Бұл енді таңғаларлық жаңа «теория». Әрбір мемлекетте территориялық және тілдік бірлік қалыптасса, соны құраушы ру-тайпалардың өзара бірігіп күшейе бастайтынын, әлгі «теорияның» авторы, сірә, білмейді... Мен Кенесары Қасымов өмір сүрген феодалдық қоғамды бүгінгі социалистік қоғаммен салыстырып тұрғам жоқ, екеуі екі түрлі уақыт. Алайда мен Толыбеков жолдастың ұсынған «теориясына» жан-тәніммен қарсымын. Айталық, көшпелі моңғолдар ертеде бір орталыққа бағынған күшті мемлекет құрған, не себептен қазақтар дербес мемлекет құрып, сол құрылым неліктен өмір сүре алмайды? Қазақтардың мемлекет құра алмайтын биологиялық кемістігі бар ма, не себепті олар мешеу халық болуға тиіс?..»



	Ақай Нүсіпбековтің аяусыз сыны шымбайына батса керек, Серғали Толыбеков залдан: «Шынында құра алмады ғой...» – деп дау көтергенде, шешен: «Өйткені қазақтар бірігуге тым кеш кірісті. Себебін сіз білесіз. Ал кіріскен кезде күшті көршілері Қазақ мемлекетін құруға жол бермеді...» – деп жауап беріпті.

	Ақай Нүсіпбекұлы өз ойын былайша түйген: «Мәселе мынада, жолдастар. Бұл жерде мен Будовниц жолдастың пікірімен келісемін және соны өзге қырынан қайталағым келеді. Өнер адамдарының кеңесінде Жданов жолдас отансүйгіштік сезім мен туған халқыңды сүю турасында: «Туған халқын сүймеген адам өзге халықтарды да сүйе алмайды. Өзге халықты сүйген адам өзі шыққан халықты да сүюге міндетті, тіпті өз халқын артығырақ құрметтеуі қажет. Тегінде, бұл ұлтшылдық емес, ұлтжандылық, нағыз интернационалдық сезім. Сайып келгенде, бұл қағида – біздің партияның басты ұстанымы, ол осымен де күшті!» – деген тамаша ой айтты... Меніңше, кейбір жолдастар Бекмаханов кітабында сөз болған ұлттық мәселелерге әсіре революциялық белсенділікпен қарап, марксизм-ленинизмнің отарлау саясатына, ұлт-азаттық қозғалыстарға көзқарасын түбірімен өзгертуге құлшынып отыр. Бекерге шатаспаңыздар, партияның ұстанымы сол қалпында, титтей де өзгерген жоқ...»

	Үзіліс жарияланып, шекісуден шекесі қызарған даукестердің екпіні сәл-пәл басылғанда мәжіліс төрағасы мынадай ескерту жасапты:

	− Жолдастар, кеше де, бүгін де өрескел бір жайт байқалып отыр: бір шешен талқыға түсіп отырған кітапты іске алғысыз етсе, екінші шешен соны жер-көкке сыйғызбай мақтайды; екі күнгі айтыста Бекмаханов кітабында шындық қалай айтылған, әлде мүлдем айтылмаған ба, бұл жайында сөз болған жоқ... Сөз сұраушыларға бұл бірінші ескертпе. Екінші, сіздерді біз ғылыми талқы үшін жинадық. Ал кейбір жолдастар мінбені өш алуға пайдалануда: «әсіреұлтшыл», «чушь и бабушкина сказка» (С.Е. Толыбековтің сөзінен), «әншейін бопса» деген тәрізді өңкей бір ұрда-жық эпитеттер... Біз тарихи ақиқатты анықтау үшін жиналып отырмыз, ал әлгіндей дөрекілік мәселенің күрмеуін шешуге септігін тигізбейді. Кімнің ұлтшыл, кімнің интернационалист екенін анықтайтын орын, әсілі, жиын мінбесі емесін ұмытпаңыздар!..

	Сөз кезегі заң ғылымының кандидаты атағын 1939 жылы иеленген, 1940-1946 жылдар аралығында Алматыдағы заң институтының директоры болған, кейін Қазақ КСР Ғылым академиясының заң секторын басқарған Тайыр Әлиұлы Күлтелеевке тиеді. Ол әріптесі кітабының «Қазақтардың шаруашылық құрылысы» және «Қазақтардың әлеуметтік қатынастары» тарау-ларын заңгер ретінде талдап, жетістігі мен олқылықтарына салыстыру жасапты. Сөзін түйе келе заңгер ретінде монографияны толық қабылдайтынын, автордың соны деректерді көптеп келтіріп, мәнді еңбек туғызғанын даралап көрсетіпті.

	− Мен тарихшы емеспін, Кенесары Қасымов қозғалысының тарихын шұқшия зерттемеген адаммын. Сол себепті кітаптың екінші бөлімі жайында, арнайы білім талап ететін мәселе туралы пікір айтуға хақым да, танымым да жетпейді. Бірақ кешеден бері көңілімде зор реніш туғызған жайтқа өз көзқарасымды білдіруді азаматтық борышым санаймын... – деген ескертуден соң Тайыр Әлиұлы мынадай уәж айтыпты. – «Толыбеков жолдастың үш сағатқа созылған сөзі – Бекмахановтың кітабына ғылыми рецензия емес, ғылыми кеңес те емес, Бекмаханов еңбегіне ол аса қатаң судья болып, әділетсіз үкім шығарды...»

	Жиын төрағасы, уақыттың түнгі 11-ге таяғанына қарамастан, Х.Г. Айдарованың «Тарихи шындықты бұрмалауға болмайды» деген атаумен ұсынған рецензиясын оқу үшін (Хадиша Галимқызы сол күнгі мәжіліске қатыспаған) ғылыми қызметкер А.А. Горячеваны мінбеге шақырыпты.



	Ақмоланың Татар слабодкасында 1909 жылы дүниеге келген Хадиша Галимқызы медреседе сауатын ашып, соңынан орыс мектебінде оқыған, өжет комсомолка атанып, қоғам жұмысына белсене араласқан. 1930 жылдардың бас кезінде ол ҚазПИ-дің тарих факультетіне түседі. Студентка кезінде-ақ республикалық газеттердің бетінде жиі көрініп жүрген әйдік журналист Ж.Е-ге тұрмысқа шығады. Сол қарсаңда ері Бүкілодақтық журналистика институтына қабылданады, Хадиша да Мәскеуге ерімен бірге аттанып, Коммунистік ағарту институтының тарих факультетінде (1935-1938 жж.) оқуын жалғастырады. Өнер-білімнің қордалы орталығынан диплом алуы Хадиша Айдароваға ғылым жолына түсуге түрткі болған. Алматыға қайтып оралған бетінде ол КСРО ҒА-ның Қазақ филиалына кіші ғылыми қызметкер болып қабылданған.

	Х.Г. Айдарова ұлтымыздың біртуар перзенті Шоқан Уәлихановтың ғылыми еңбектері бойынша 1945 жылы диссертация қорғап, тарих ғылымының кандидаты атағын иеленеді. Диссертациясы ВАК-тан бекіген соң Шоқан Уәлиханов атындағы Тарих, археология және этнография институтының директорының орынбасары болып тағайындалған.

	Алайда ғылым өріне әкімшілік баспалдағымен жедеғабыл көтерілудің сәті түспеді. 1946 жылдың аяқ шенінде институттағы мәртебелі мансабын өзінен бұрын ғылым докторы атанған әріптесі Ермұхан Бекмахановқа беруге тура келді. Кінәмшіл әйелге осы жайт шаншудай қадалды. Соған да қапа болған күндердің бірінде ол жас докторға қарсы ұйымдасқан қаскөй топтың жуан ортасына күмп ете түскенін бір-ақ білді. Адам санасын қарымта қайтару билегенде ақыл мен сабыр жайына қалып, өшпенділік үстем болатыны әлмисақтан мәлім...



	Хадиша АЙДАРОВА, «Тарихи шындықты бұрмалауға болмайды»:

	«...Странным является то, что неоднократно возвращаясь к одной и той же теме, автор не может по-марксистски осмыслить исследуемый им отрезок истории Казахстана. Тем более, к счастью автора, именно с 1943 года по 1947 год мы имеем важнейшие решения ЦК ВКП(б) по идеологическим вопросам о Башкирии, Татарии, Украине, о журналах «Звезда» и «Ленинград» и др., а также решение ЦК КПК(б) о втором издании «Истории КазССР», о грубых политических ошибках в работе Института языка и литературы Академии наук КазССР, а также выступление тов. Жданова на дискуссии по философским вопросам, еще раз напоминающее о партийности, о боевой направленности исследований и популяризаторских работ. Наконец, в помощь автору пришли новые издания трудов Ленина и Сталина.

	Надо было ожидать, что эти программные документы заставят автора пересмотреть свою буржуазную и буржуазно-националистическую концепции, протащенные им при первой публикации, его исследования о Кенесары Касымове в книге «История КазССР», ошибки, о которых имеется специальное постановление ЦК КП Казахстана. Но тов. Бекмаханов, как видно по его книге, игнорирует эти решения, не хочет понять политических указаний ЦК ВКП(б) и ЦК КП(б) Казахстана и свою аполитичную безыдейную работу издает вне учета современной обстановки, когда народы крупных и малых государств борются не вообще за политическую независимость во главе с королями, царями, ханами, пашами, а борются за политическую независимость на основе народной демократии, извлекая уроки из долголетней истории классовой борьбы, разоблачая «надклассовость» мнимых руководителей народов.

	...В заключение мы советуем автору пересмотреть свою работу. Идеализация Кенесары, доводящая его до уровня руководителя «революционной борьбы трудящихся», подкрашивание его под общенародного прогрессивного деятеля, объединяющего борьбу всех классов казахского общества, против царизма, – глубоко ошибочно. Это искажает историческую действительность. Вредность книги заключается и в том, что в ней цитатами из трудов классиков марксизма-ленинизма завуалирована буржуазная, буржуазно-националистическая концепция. Неискушенного в истории Казахстана читателя он вводит в заблуждение. (...) Между тем, критика моя вовсе не рассчитана на то, чтобы «убить», но она затрагивает принципиальные вопросы...»





	16 шілде күнгі үшінші мәжілісте алғашқы сөз кезегі тарих ғылымының кандидаты, ҚазПИ-дің КСРО тарихы кафедрасының меңгерушісі әрі академиялық институттың Қазақстан тарихы секторын басқаратын Халил Мұхамеджанұлы Әділгереевке тиіпті.



	Алматыда тұратын қазақ тарихшыларының дені Халил Мұхамеджанұлын өздеріне ұстаз тұтқан. Сірә, қырықты еңсерген жасынан гөрі ұшан-теңіз білімін, көлгірсіген жайдақ сөзді ұнатпай, жарамсақтың сазайын бірден беретін турашыл мінезін де қадірлеген тәрізді. Батыс Қазақстанның Тайпақ ауданында туған Халекең Оралдағы техникумды бітірген соң біраз жыл өз елінде ұстаздық етіп, Қазан пединститутын 1932 жылы тәмамдаған. 1934-1942 жылдарда ол ҚазПИ-де аға оқытушы, тарих факультетінің деканы және директор болып еңбек еткен. Кандидаттық диссертациясын 1939 жылы қорғап, КСРО тарихынан ұзақ жылдар дәріс оқыпты...

	«Ермұхан өзінен едәуір үлкен әріптесін «Қазақтың Чойбалсаны, тек маршал атағы жоқ» деп қалжыңдайтын, – деп Халима Адамбекқызы бізге әңгіме шерткен-ді. – Халекеңнің қайратты қалың шашы тараққа илікпей үрпиіп тұратын. Сірә, сол үшін моңғолдардың маршалына теңеді ме, әлде ортадан төменірек бойын, төртпақ денесін, қарақоңыр өңін меңзеді ме – анық-қанығын білмеймін. Бір жолы үйде отырғанда Халил аға: «Ермұхан, сен менің алдыма шығып кеттің, өйткеніңді қызғанбаймын, қайта мақтан етемін. Қызғаныш – іші тар адамдардың әрекеті...» – деп ағынан жарылды. Ерекең де: «Әй, Халеке, қазақтың бәрі сендей болсайшы, қайтейін, бірін-бірі қасқырша талауға әзір сұрқай ортада жүрміз. Озық елдерге жету үшін бізге әлі көп уақыт керек...» – деп күрсінгені есімде...»



	«Өзін демократ санайтын, алғашқы марксист Г.В. Плехановқа іш тартады» десетін, қызу қанды, орақ тілді Халил Әділгереев сөзін «қарапайым тарихшымын, солардың ортаншысы да емес, ең кішкентайымын» деген мысқылмен бастаса да, өзі таңғалған келеңсіз жайттарды коммунист ретінде ашық мәлімдейтінін ескертіпті: ел тарихы туралы соңғы жылдары бізде әлденеше монография жарияланды; М.П. Вяткиннің Сталиндік сыйлыққа ие болған «Сырым батыр», Е.Б. Бекмахановтың «Қазақстан XIX ғасырдың 20-40 жылдарында», В.Ф. Шахматовтың «Ішкі орда және Исатай Тайманов көтерілісі» және бірнеше үлкенді-кішілі еңбектер... Республикалар тарихын ғылыми жүйелеуге осы зерттеулердің сүбелі үлес қосқанын, аса мәнді тарихи еңбектер дүниеге келгенін Мәскеу мен Ленинградтың ірі ғалымдары жаппай мақұлдап, жыл басындағы келелі кеңесте сүйсініс білдірді. Тәубе делік! Дей тұрып, «Қазақстан XIX ғасырдың 20-40 жылдарында» кітабы туралы оңды пікір айтқан тарих докторлары, көпшілігі академик атағына ие білімпаздар қатты қателесті және солардың бәрі Ермұхан Бекмахановтың қимас достары деп ойлауға бола ма? Жоқ. Жә, сонда соншама білгірлердің ой-пікірі бір жерден шыққанда, Қазақстаннан сол айтысқа қатысқан Хадиша Айдарованың көпшілік мақұлдаған пікірге қарсы болып, Кенесары Қасымов бастаған қозғалыстың монархиялық-феодалдық сипатта жүргенін соншама өзеуреп дәлелдеуін қалай түсінеміз? Хадиша Галимқызы ақ қарға атанбауға қам жасап, екі қазақ тарихшысының өз ойын қолдаған жазбаша пікірлерін Мәскеуге ала барыпты. Алайда содан не шықты?..

	«Осы пікірге байланысты тағы да бір мысал келтіремін, – депті шешен, – академик С.В. Юшков Мәскеуде 1947 жылы жарық көрген «КСРО мемлекетінің тарихы мен құқығы» кітабының 395-бетінде: «Кенесары Қасымов қазақтың бір орталықтан басқарылатын күшті мемлекетін құруға талпынды. Қазақ халқының өз жерін жаулап алғандарға қарсы шыққан қарулы көтерілісіне басшылық еткен ол нағыз көсемдік қабілет танытты, көрнекті қолбасшы, дипломат және мемлекет қайраткеріне қажет қасиеттің бәрін де жете меңгерген тұлға... Өзінің әскери күштерін нығайту үшін ол қаншама қажыр-қайрат көрсеткен. Ал оның негізгі күштері жер-жерден жиналған халық жасағы және өзіне бағынышты төлеңгіттерден құралған. Кенесары соларды хас батырларға басқартып, өте қатаң тәртіпке бойсұндырған. Ұрыс кезінде ерлік көрсеткендерге сыйлық үлестірумен қоса тәртіп бұзғандарды қатаң жазалап та отырған...» – деп көтеріліс басшысына таңғаларлық тамаша сипаттама беріпті... Кейбір әріптестеріміз үшін бұл сөз – ұлағаты мол сабақ, егер соны өнеге тұтуға білім-танымы жетсе?!.»



	Халил ӘДІЛГЕРЕЕВ, айтыс хаттамасынан:

	«...1837-1847 жылдардағы қазақ қозғалысының отарлаушылыққа қарсы көтерілген прогрессивтік сипатын жоққа шығарушылар көбіне оның бастаушысы Кенесары Қасымовтың монархиялық көзқарасының бұзықтығымен түсіндіреді. Осы тұжырымның жаңсақ екенін поляктардың 1830-1831 жылдардағы көтерілісінен айқын көруге болады. Феодалдарға қарсы бағытталған 1836-1837 жылдардағы шаруалар көтерілісінің атақты басшысы Исатай Таймановтың да монархиялық билікке мойынсұнғаны мәлім. Сөйте тұра шаруалар көтерілісі реакциялық сипатта жүрген жоқ. Марксизм-ленинизмнің кемеңгері И.В. Сталин өзінің «Ленинизмнің негіздері» атты тамаша еңбегінде: «Ауғанстанның тәуелсіздік күресіне басшылық еткен ауған әмірі мен оны қолдаушылардың монархиялық бекем көзқарасына қарамастан, шын мәнінде нағыз революциялық сипатта жүргенін, өйткені империализмнің іргесін шайқалтып, әлсіретіп, іштей қаусатты» дегенін білеміз...»



	Мәжіліс төрағасы Орталық өлкетану мұражайының директоры, тарих ғылымының кандидаты Ә.М. Жиреншинді мінбеге шақырыпты.



	Әбіш (Әбусагит) Мұсылманқұлұлы – М. Әуезовтің «Абай жолы» эпопеясында жас Абайдың үлгі тұтар ұстазы, халық даналығының үлгісі ретінде сипатталған Жиренше бидің немересі. Бастауыш білімді ол Семейдің орыс мектебінде 1920 жылдары алып, әуелде ауыл шаруашылығы техникумында оқыған. 1931-1932 жылдардың ауыр тауқыметінен әрі бай ауылдың ұрпағына күн көрсетпеген қудалаудан ығысып, Тәшкентке қоныс аударады. Сол жақта жүріп Орта Азия университетінің филология факультетін тәмамдап, әдеби зерттеумен шұғылданады. Ерекше ден қойған ісі – абайтану ілімі, бұл салада ол өз қатарының алдыңғы легінде көрінген. Әбіш Мұсылманқұлұлы 1961 жылы жарық көрген «Абай Құнанбаев шығармаларының толық жинағын» әзірлеуге белсене қатысқан. Ол заңғар қаламгер һәм филология ғылымының үздігі, академик М.О. Әуезовпен тізе қосып еңбек еткен жылдарда Мұхтар Омарханұлының барлық ой-пікіріне үнемі бас иіп келісе бермеген. Өзі кәміл сенген ойын, әдеби тұжырымдарын қорғаудан тайынбаған. Бұл да – шынайы ғылым иесіне тән еркіндік. Сондықтан да ол «Абайдың ақындық мектебінің нағыз шәкірттері деп кімді айтамыз?..» турасындағы ұзақ жылдарға созылған, көбіне біржақты жүрген айтыс-тартыста академик-жазушы Сәбит Мұқановпен де қатты қаржасып, 1952 жылғы саяси сүргінде жұмыстан қуылып бейнет тартса да, қайсар мінез иесі өз пікірінен айнымаған. Осыдан-ақ Әбіш Мұсылманқұлұлының білікті зиялы болғанын аңғару қиын емес...



	– Әбіш ағайға сөз тигенде Ермұхан маған: «Мына кісінің сөзін зейінмен тыңда. Қазір ол менің дұшпандарымның баяғыда өліп қалған әке-шешесін тірілтіп береді. Әбекеңнің шешендігі атасына тартқан, қазақтың баяғы билерінен бір мысқал кем емес...» – деді. Шынында да солай болды. Әбіш ағай саңқылдаған ашық дауыспен, орысшасында мін жоқ, әр сөзді төбеден ұрғандай тақ-тұқ айтады, логикасы ерекше күшті, қысқасы, Ерекең кітабын іске алғысыз еткендердің есімдерін атап, ештеңеден тартынбай қадала сөйледі. Кейбіреулердің сыпайылыққа шақырған ескертуін залдағы көптің «Дұрысын айтып тұр, тиіспеңдер!» дескен демеуі көміп кетті. Мені таңғалдырған жайт, жасаң кезім ғой, қыза келе ол кісінің қас-қабағы жауар бұлттай түнеріп, жайдары жүзі қарауытып, мінбені құлатып жіберердей екпінмен ашына сөйлеуі болды. Шаршап отырған жұрт дүр сілкініп, шешенді зор ынтамен тыңдады. Бүкіл залды аузына қаратты десем, өтірік емес. Ерекеңнің риза болғаны сонша, қолымды қысып, кей уақ дірілдеген үнмен: «Жарайсың, азамат! Мықты дайындалып келген...» – деп сыбырлайды... О, несін айтайын, жұрт риза болып, Әбекең мінбеден түсіп келе жатқанда дүркірей қол соғып қошемет көрсетті... – деп сол күнгі әсерін Халима Адамбекқызы сүйсіне әңгімелеген-ді. – Әбіш аға сол кезде 35 жаста, түр-сипаты ерекше тартымды, сұлу өңінде айбынды рай бар, даусы да ғажап, қаздай қаңқылдаған үні ерекше әсерлі. Әсіресе сақ-сақ күлген кезде бекзат қалпы, парасатты болмысы ап-айқын сезіліп тұратын зиялы адам еді. Текті атаның ұрпағы екендігі сөзі ғана емес, бет-жүзінен, жүріс-тұрысынан да сезілетін-ді. Бертінде білдім, ол кісінің отбасы да нағыз қазақы екен, ұйымшыл; аса инабатты, сұлу әйелі де тамаша адам еді. Балалары да әке-шешесінің үлгісімен өсті, әкесінің дабыра атағына титтей дақ түсірген жоқ, ғылыммен беріле шұғылданып, өз қатарының алдына шықты. Шынында, маған Әбіш ағайдың адамгершілігі, қазақшылдығы, ұлттық бояуы аса күшті қазақы қалпы ерекше ұнайтын-ды. Амал не, ол кісі де сол күнгі тым батыл сөзі үшін нақақтан жапа шегіп, бойындағы білімін халқына түгел бере алмай кетті...



	Әбіш ЖИРЕНШИН, айтыс хаттамасынан:

	«...«Культура и жизнь» газеті жуықта «Сынау емес – таяқтау» деген редакциялық мақала жариялап, әдебиетшілерге де партиялық қамқорлық керектігін қатаң ескертті. Бұл мақаланы мен дер кезінде жарияланған аса қажет нұсқау деп есептеймін. Өкінішті жайт: біздегі баспасөздің ұрда-жық сыны көбіне дүрелеуге ұқсайды... Әйтеуір біреуді қалайда сынау керек әрі «бірдеме білетіндігіңді» жұртқа әйгілеу де қажет...

	«Лениншіл жас» газетінің 31 мамыр күнгі санында жарияланған Ақынжанов пен Шойынбаевтың бірігіп жазған рецензиясын, Толыбеков жолдастың кешегі сөзін Бекмаханов кітабының сілікпесін шығарып, ешқандай дәлелсіз, даңғаза байбаламмен саяси зиянды, ғылыми дәйексіз деп жариялауын мен тек қана осылай бағалаймын. Өйткені соншама дабыралап шу көтерген ауыр сындарында ойға қонымды бір айғақ жоқ, ғылыми жөнінен де мүлдем қисынсыз жайттарды сөз еткен...

	«Кенесары – ірі феодал, барлық қазақтарды өзінің басыбайлы меншігі санаған», – дейді осы жолдастар. Осы уәжді ғылыми айғақ, айтуға тұрарлық мін деуге бола ма? Баршаңызға мәлім, Абай Құнанбаев пен Шоқан Уәлиханов – ірі феодалдар, демек, сол үшін оларды да қазақ тарихынан аластау керек пе? Жоғарыдағы рецензияның авторлары мен кешелі-бүгінде сөйлеушілердің кейбірі Кенесарының хан болуды тілеп, «қазақты билеп-төстеген мұрагерлік құқын» қайтарып алуды көксегенін көлденең тартады да, Қазақстанның теріскейі мен шығысына бойлай кірген айбыны күшті, алып Ресейдің мақсат-мүддесіне қарсылық білдірген қарулы күреске бекерге бел буғанын жазғырады. Шындығында, сол жолдастар нақ осы мәселе туралы Сталин жолдастың: «Политика царизма, политика помещиков и буржуазии состояла в том, чтобы заселить в этих районах побольше кулацких элементов из русских и казаков, превратить этих последних в надежную опору великодержавных устремлений», – дегенін, сірә, ұмытып қалған. Толыбеков жолдас кеше бізге езгіде ұстағысы келген елге қарсы тұрудың қажеті жоқ еді деді. Оның сөзінің астарында қатыбас Ресеймен күресу бос әурешілік, немен аяқталатыны мәлім деген әлжуаз ойдың сирағы шығып тұр... Толыбековтің төндіре айтқаны мынау: «Бізді қанай ма?» – «Мейлі, қанасын, төзу керек, келешекте жақсы болады», «Ұлттық рухымызды аяқасты етсе ше?» – «Ештеңе етпейді, оның есесіне күндердің күнінде «жұмаққа» тап боламыз...» Ал Айдарованың көксегені бұдан да сорақы: бодан еткен елдің зұлымдығымен салыстырғанда Кенесары қозғалысы қазақ халқына баянды жақсылық туғызбасы айқын еді; олай болса, Ресейден ұлттық тәуелсіздікті талап ету – барып тұрған ессіздік; ең дұрысы, отар етсін, еліңді аяусыз қанайтын ақ патшаның әлімжеттік саясатына бас иген жөн, түптің түбінде жақсылықпен бітетініне тек сенімді жоғалтпау керек!..

	...Қазақ халқының еркін ел болып өмір сүруден ешқашанда бас тартпағаны тарихтан мәлім. Сол үшін де соңғы екі ғасырда ол арыстанша алысты: Сырым батыр мен Исатай көтерілістерін еске алыңыздар, саяси ахуал қиындап, ел тірлігі тарыла бастағанда бостандық туын көтеріп, Кенесары Қасымов күреске шықты. Кенесарының есімі халық жадында аңызға айналып, көптеген толғау-дастандардың басты қаһарманы болғанын оп-оңай тәрк еткен Толыбеков жолдас ешбір қымсынбай, оны «қарақшы», «жол торушы», «тағы бандит», «қара тобыр», «есуас Дон Кихот» деп, небір дөрекі атаулармен сипаттады. Оның сөзі, турасын айтқанда, мұрағат қоймаларында жатқан жандаралдардың әскери министрге жолдаған ақпарларындағы сорақы сипаттамалардан бір мысқал кем болмады, өз басым бұған қатты жәбірлендім. Абылай ханды да ол жетістіре қойған жоқ. Толыбековтің пайымдауынша, «Кенесары Абылай атасының жолын қуған», «қазақты теріс жолға сүйреген» ұлы атасының реакционерлік саясатын өзіне өнеге тұтқан-мыс. Ал қазақтың өткен тарихы Абылайды жоңғардың ұзақ жылғы шапқыншылығында біржола құрып кетуден құтқарған, ақыл-ойы кемеңгер мемлекет қайраткері санайды. Сіз, Толыбеков жолдас, екі қазақтың біреуі мерт болған «Ақтабан шұбырынды, алқакөл сұлама» трагедиясын жадыңыздан сызып тастағансыз! Тарихи екі алып тұлғаны, Абылайды «реакционер» деп, Кенесарыны Дон Кихотпен салыстырған масқара әжуасынан кейін Толыбеков жолдастың сөзін жәбірленбей қабылдауға бола ма? Мәнді десеңіздер, дара тұлғаларымызды ерекше қастерлеген Абай Құнанбаевты, Шоқан Уәлихановты, Кенесары мен Абылайды хан көтерген қазақ халқын да кіммен қалай күресуді білмей, қолына желекті найза ұстаған Дон Кихотқа теңеудің сорақылығын қынжыла мәлімдеуге мәжбүрмін..»



	Әлбетте, біз Әбіш Мұсылманқұлұлының мінбеден ашына естірткен, кейбіреуге түрпідей тиіп, ел тарихын қастерлеуші жұртты жаппай сүйсінткен, сөйте тұрып ұлт мүддесіне өзінің бейжай қарамайтынын айқын көрсеткен, туған халқының ділі мен намысын аяққа таптағысы келетіндердің қайсысына болсын күйрете тойтарыс беруге даяр екендігін аңғартқан уытты сөзінің оннан бірін ғана келтіргенімізді ескертуге мәжбүрміз. Оның сөзі залдағы көпке Алатау төрінен дәру самал ескендей әсер етіп, «Ой, бәрекелді, азаматым!» дегізіп, едәуір өрекпу туғызыпты. Жиын төрағасы да соның намыс қоздырған әсерінен қатты сескеніп, мұның арты қалай болады дегендей абыржу байқатыпты.

	Сірә, кімнің не дейтінін алдын ала шамалаған тәрізді, таразының басын тең ұстауға тырысқан Нығмет Тінәліұлы сөз кезегін тарих ғылымының кандидаты, Алматы заң институтының БКП(б) тарихы кафедрасының меңгерушісі Ә.Б. Тұрсынбаевқа ұсыныпты.

	Әбді Бошыұлының саяси жиындарда әрдайым сөз сұрап, мінбе тие қалса, партияның сара жолынан ауытқымайтын табанды коммунист екенін көрсетуге тырысып, дүйім жұртқа ақыл айта сөйлейтінін Алматының білімдар қауымы жақсы білетін. Марксизм-ленинизм классиктерінің нұсқа сөздерін орынды-орынсыз келтіріп және соның бәрін жатқа айтатын білгірлігін де үнемі танытып бағатын әйгілі саясаткердің бұл жолғы сөзі де ежелгі машығынан аумапты.

	– ...Менің алдымда сөз ұстаған Жиреншин жолдас педагогикалық институттың дардай директоры Толыбековті патша әскерінің генералына теңеп, өзінше ұтымды әжуа айтқансып, жұртты күлкіге қарық қылды. Жұрт күлкісін ол өзін қолдап отыр деп түсінді. Оның сөзіне мен де күлдім. Бірақ Жиреншин жолдастың қадірменді әріптесін масқаралап тұрғанына қапаланып күлгенімді ол сезген жоқ. «Ғылыми маңызды мәселені талқылау үстінде сыңар езу сынға жол бермеу керек, сонда ғана біз ғылымды алға өрістете аламыз» деген ойды А.А. Жданов жолдастың бекерге ескертпегенін ұмытуға болмайды... – деп Әділгереев пен Жиреншинді біршама бүріп алып, Әбді Бошыұлы Е.Б. Бекмаханов еңбегінде құнды айғақтар өте мол екендігін ескертеді, осы еңбекке кейбір жолдастардың кешелі-бүгінде қырғиша шүйілгені себепсіз еместігіне жұрттың назарын аударып, әсіресе Кенесары Қасымовтың жеке басын асыра дәріптеу кездейсоқ қателесу емес деп те саяси қаралау жасапты.

	Ә.Б. Тұрсынбаевтың ойынша, XIX ғасырдың 20-40 жылдары – Қазақстан тарихының елеулі кезеңі, өйткені бұл – Қазақстанның Ресейге қосылуының алдындағы жылдар. Сол оқиғаның бүгінгі кеңестік Қазақстан үшін прогрессивтік мәні күшті болғаны – даусыз ақиқат. Ермұхан Бекмаханов осы жайтты біле тұра сол кезеңді Абылай заманындағы тәуелсіздікпен салғастырып, қысқасы, тарихшы Кенесары Қасымов қозғалысын қазақ халқының өз бостандығы жолындағы ең ақырғы қаһармандық күресі ретінде сипаттауға тырысып, сол ойын дәлелдеуге тиіс қаһармандық айғақтарды молдап келтірген...

	Шешен одан әрі Кенесарының хан болуды көксегенін ұзақ сонар дәлелдеп, осы жайында өзіне дейін де айтылған пікірлерді қайталай бастағанда мәжіліс төрағасы оны тоқтатып: «Әбеке, айғақпен сөйлеңіз. Сізге әлгінде нақты сұрау берілді: қозғалыстың бостандық үшін туғандығы шүбәсіз, сіз соны прогрессивті дейсіз бе, әлде басқаша ойлайсыз ба? Ал сіз көтеріліс басшысын қозғалыстан бөліп алып, өз бетіңізше қаралап тұрсыз...» – деген ескертпе жасапты.

	Бірақ Әбді Бошыұлы бұл сұраққа жауап бермепті.

	Жұртты әбден ығыр еткен ұзақ сөзінің түйіні мынау: «Бекмахановтың кітабы – мына қалпында XIX ғасырдың 20-40 жылдарындағы Қазақстан тарихын нақтылы көрсете алмаған, оқырманды шатастыратын жаңсақ тұжырымдардан арылмаған зиянды еңбек...»

	* * *

	Айтыстың үшінші күні алты адам сөйлепті: алтауы да кандидат атағына ие кәсіби тарихшылар, бәрі де қырық жастың қырқасына шыққан, кейбірі соған жақындаған, яғни алды-артын болжайтын шамадағы жігіт ағалары.

	Сол күні тіл ұстартқан шешендердің соңын ала, үзілістен кейін мінбеге көтерілген Біләл Аспандияров қана егде жаста, ескіше оқыған кісі (ағартушы-демократ Ыбырай Алтынсарин Торғай облысында негізін қалаған 2 басқышты орыс-қазақ мектебінің түлегі, туған елінің тарихымен жас күнінен шұғылданған, білікті педагог атанған зиялы. 1947 жылы ол «Бөкей ордасының құрылуы мен жойылуы» атты еңбегі үшін тарих ғылымының кандидаты атағын иеленген).



	«1947 жылдың жазында бізді Біләл аға үйіне қонаққа шақырды. Ол кісінің отбасы Комсомол және Киров көшелерінің аралығындағы шағын жер үйде тұрады екен, бұрынғы киностудияның маңы. Үй иесі екеумізді есік алдынан қарсы алды. Жасы алпыстан асса да тік жүреді, бойы едәуір ұзын, шашы күмістей аппақ, бет әлпеті біржосын ірі, жоталы мұрны, адамға байыппен қарайтын қоңыр көзі де ақылды адамның кейпін аңғартқандай. Сарабдал келбетінен кеңпейіл қалыбы, шынайы зиялылық жаратылысы сезіліп тұр. Ермұханға сүйсінген ілтипатпен қарап, жақсы көретінін бірден аңғардым. Маған да, сірә, үлбіреген жас екеніме таңданған сияқтанды. Сөйтсем, Біләл ағаның зайыбы да өзінен көп жас кіші екен, есімі Шәкен, аса көрікті әйел. Аулада бір топ балалар асыр салып ойнап жүр, біреуінің есімі – Серік, түр-түсі үй иесінен аумаған, он жасар сүйкімді балақан, – дейді Х.А. Бекмұхамедова «Зиялы ағамыз Біләл Аспандияров туралы бірер сөз» деп атаған жазбаша естелігінде. Ермұхан өзінің еңбегі туралы айтысқа Біләл Аспандияровтың белсене қатысып, кітап тұжырымдамасын батыл қолдағанына қатты риза болды. Біләл аға өз ортасында жан-жақты білімімен, өмірлік ұстанымымен де, білікті ойымен де беделді адам еді. Ол 1940-1960 жылдарда Қазақстан көгінде жарқырап шыққан Ілияс Омаров, Нәйла Базанова, Кенжалы Айманов сияқты бірқанша мемлекет қайраткерлері мен көрнекті қазақ ғалымдарына сүйікті ұстаз болған. Дүйім жұрт Біләл ағаны жаппай сыйлайтын-ды. Әрине, соншама дау-дамай туғызған кітапқа ол кісінің оң қабақ білдіруі залдағы жұртқа ерекше әсер етті. Қол соғып, әр сөзіне қызу қолдау көрсетті».





	− Неше күннен бері талқыға түскен тарихи кезең туралы менің де айтарым аз емес еді, бірақ соларды екшеп, тиісті айғақтармен бекемдеуге уақытым болмады. Айтыс басталғанын мен тым кеш білдім. Сол себепті Бекмаханов кітабында талас тудырған бір ғана мәселеге дайындалып үлгердім, – деп бастапты егде тарихшы сөзін. – Ермұхан Бекмаханов кітабында қозғалысқа бұқара халық өте көп қатысты дейді. Орта жүздің, Кіші жүздің көптеген рулары көтерілісті қызу қолдап және ауыл-аймағымен қосылғанын, соқталдай жігіттерін мың-мыңдап бергенін атүсті сипаттамай, қай ру, қанша ауыл және кімдер қатысқанын айғақтайтын деректерді, соларды қандай мұрағаттан алғанына дейін нақтылап, тіпті кесте арқылы көрсетеді. Сол үшін Орынбордың әскери губернаторы Обручевтің әскери министр Чернышевке жолдаған баянхаттарын пайдаланған, ал онда пәленше дуан түгелдей, пәленше болыс ауыл-аймағымен Кенесары жасағына қосылып кетті деген ақпарлар бар. Сөйтіп, ол 1837 жылғы қозғалыстың Сарыарқа жонын түгелге дерлік қамтып, үш-төрт жылдан соң көтеріліс шарпуы қазақтың кең даласына жайылғанын ресми ақпарларымен шүбәсіз дәлелдеген. Қысқасы, кітаптың бірде-бір дерегі сенімсіздік туғызбайды...

	− Осы ретте мен сіздерге басқа бір жайтты айтайын. Менің тегім – қыпшақ, ал қыпшақ тайпасы Кенесары қозғалысына түгелдей және аяғына дейін қатысқан. Ес білген кезімде кәрі әжем:

	«Хан Кененің соңына ермей қалған қыпшақ ауылдары болған жоқ, неше жыл бойы дүрбелеңге түстік», – деп естелік айтатынды. Әскери министр Чернышевке генерал Горчаков жолдаған рапортта да, міне: «Қарамы мол қыпшақ рулары түгелдей атқа мінді...» – деген. Демек, кәрі әжемнің жады сақтаған, былайша айтқанда, аңыз сияқты дүдәмал деректі патша шенеунігі де ресми ақпарымен бекітіп отыр... – деп жұртты күлдіріп, назарын өзіне бұрып алған тарихшы кенет даусын қатайта түсіп, тосын мәлімдеме жасапты. – ...Кенесары қозғалысы туралы бұдан көп жыл бұрынғы айтысқа мен тыңдаушы болған адаммын. Сол айтыста Якунин жолдас қозғалысқа қалың қазақтың қатысқаны бекер, ондай дерек архивте жоқ деп өзеуреген-ді. Биыл ол да бұрынғы пікірін өзгерткенін мәлімдеді. Енді Шахматов жолдастың құбылысына келейік: наурыз айында, «Қазақ КСР тарихының» екінші басылымының терімін талқылау үстінде ол да Кенесары қозғалысының феодалдық-монархиялық екенін даусы қарлыққанша дәлелдеп бақты, ал жуықта, академияның төралқасында, осы мәселе талқыланған мәжілісте өзі күні кеше өзеуреп қорғаған пікірінен кенет айнып, қозғалысты ұлт-азаттық деп жариялады. Іле-шала, 15 маусымдағы жиында ол Кенесары Қасымов бұқара халықты соңына ерте алған жоқ, көп ауылдарға дөңайбат жасап, тізесін батырып қосқан, Бекмаханов кестесінде келтірген рулардың тізбесі жалған, көтеріліске пәленше мың адам қатысты деген деректері де қисынсыз, шындығында, оған кейбір рулардан бірде-екілі адамдар қатысқан деген мәлімдеме жасады. Нақ осы тұжырымды Айдарова жолдас та Мәскеудегі талқыда қайталапты. Мені қайран қалдырған жайт: екі тарихшының да мәлімдемесіне сендіретін бірде-бір дерек келтірмеуі... Мәскеудегі талқы үстінде академик Дружинин біздің тарихшыға бірде-бір айғақ келтірген жоқсыз, ал ғалым адамның дерексіз сөйлеп, солай да былай деп әншейін бопсаға түсуін түсінбеймін, сондықтан да сіздің айтып тұрғаныңыз – жалған, әріптесіңіздің еңбегін қайткен күнде іске алғысыз ету депті. Алайда Айдарова жолдас Ресей тарихшысының әлгі сынын шыбын шаққан құрлы көрген жоқ, бұрнағы күнгі рецензиясында сол бопсасын өзгеріссіз қайталады... Бұдан әрі Біләл Аспандияров саусағын бүгіп тұрып, Хадиша Айдарованың Бекмаханов еңбегін қандай мәселелер бойынша жоққа шығарғысы келетінін даралап атап, негізсіз екеніне иланымды деректер келтіріпті:

	− Біріншіден, сұлтандар билеген дәуірдің қазақ үшін келмеске кеткенін кітап авторы мойындағысы келмейді дегені мүлдем қисынсыз талап; себебі қазақ халқын соңғы алты-жеті ғасырда Шыңғыс ханның әулеті билегенін жақсы білетін патша өкіметі сол жүйені 1822 жылғы Уставпен жойғанын Айдарова жолдас өте жақсы біледі; сөйте тұрып, «патриархалдық-феодалдық қоғамның ыдырап, сонымен бірге хандық биліктің де жойылғаны сол қарсаңдағы Қазақстан үшін бір қадам алға басу екенін Е. Бекмахановтың түсінгісі келмейді...» деп жазғырғанын рецензиясынан білдік. Хадиша Галимовна, сіз мына жайтқа көңіл аударыңыз: патша өкіметінің қазақ даласын Ресейдің байырғы провинциясы етуді көздеген қитұрқы саясаты ақыр аяғында 1868 жылғы реформаға әкелетінін Кенесары көрмесе де оймен болжап, соған қарсы шара ретінде өз хандығын жариялады, ондағы мақсаты – Ресейге бодан бола отырып, қазақтың өз мемлекетін құру. Бұл да көпшілік мойындаған тарихи оқиға. Біле білгенге бұл – XIX ғасыр жағдайында бірнеше қадам алға басу! Демек, Хадиша Галимовна, сіздің мәлімдемеңіз тарихи айғақпен жоққа шығады. Екі делік. Үшінші жағдаят Айдарова бастап, Тұрсынбаев жолдас қызу қолдаған мәселеден өрбиді. Ол – Қазақстанның Ресейге қосылуы бізді біржола құрып кетуден сақтады деген уәж. Бұл мәселенің пайдалы, иә залалды екенін мен қазір талқыға салмаймын, жұрттың бәрі білетін шындық, соның аяғы Октябрь төңкерісіне жеткізгені де тарихи ақиқат. Ал егер сол күнде Қазақ хандығы біртұтас мемлекет болып өз бетімен өмір сүргенде неменеге душар болар еді деп бір сәтке ойлаңыздаршы: тәуелсіздігіміз сақталар ма еді, кейбір тарихшылар болжағандай, алып Қытайдың, иә Қоқан мен Хиуа хандықтарының талапайына түсіп, әлде Ұлыбританияның табанында езілер ме едік? Бұл енді, жолдастар, құмалақ ашып, тағдырымызды бір жалғыздың қолына беріп, қол қусырып қарап отыру емес пе? Жә, соның ақыры қаншама ғасырлар бойы дербес ел атанып, ұлан-ғайыр далаға ие болып, емін-еркін өмір сүргенімізге шүбәлануға ұласпай ма? Еркіндік үшін арыстанша алысып, елімізді, жерімізді сақтаған ата-бабаларымыздың жанқиярлық ерлігіне, дана билеріміздің кемеңгерлігіне, ел бірлігін қорғаған ержүрек батырларымыздың қаһармандығына шәк келтіру болып шықпай ма?! Бұл шындықты мойындамасақ, мақтан тұтып, өзімізге рухани үлгі санамасақ – қолға қару алып, жерімізді біржола жаулап алмақ болған орыс патшасына қарсы күресіміз, Кенесары Қасымұлы бастаған, аттай он жылға созылған қарулы қозғалыс та әншейін дүмпуге айналмақ...

	Айдарова жолдастың және оны қостаушылардың Кенесары қозғалысын күллі халықтың қолдағаны бекер, оның соңына ерген тобырда еш уақытта тұрақтылық болған жоқ, бірі кетіп, бірі келіп отырды, көп ауылдарды көтеріліс басшысы күш қолданып, қорқытумен ерткен деген бопсалары, әрине, әншейін сөз. Біріншіден, Кенесарының әскери тактикасы өзінен күші де, қаруы да басым патшаның тұрақты әскерімен бетпе-бет соғыспауға құрылған. Сондықтан да оның қарауындағы халық жасағы бірде молайып, бірде азайып отырған, бұл да қиыр дала жағдайынан туған амал. Екіншіден, патша өкіметінің Кенесары жасағын құртуға шығарған әскері қазақ ауылдарын шаппады ма, мал-мүлкін талан-таражға салмады ма? Бұл туралы Бекмахановтың қарсыластары жұмған аузын ашпайды. Ал тарихи айғақтар қазақ ауылдарын Кенесары қозғалысынан ажырату үшін патша жендеттерінің неше түрлі айуандық жасап, дала тұрғындарын аяусыз қырып-жойғанын, үнемі үрей туғызу шараларымен ғана мұратына жеткенін айқындайды. Мен 15 жыл ұдайы тарих пәнінен жастарға сабақ беріп келемін, Ресейдегі халық қозғалыстарының тарихын да тәп-тәуір білемін. Болотников, Разин, Пугачев бастаған көтерілістерде де солай болған, Кенесары қозғалысында да сол жағдаят қайталанды. Көтеріліс атаулыда халық жасағының құрамы тұрақты болмайды, бірде толып, бірде солып отыруы – өкіметке қарсы барша қозғалыстарға тән табиғи заңдылық. Олай болса, Айдарованың елеулі мін деп өзінше жаңалық ашқандай болған желеуі ешқандай сын көтермейді...

	Жолдастар, сөзімді аяқтай келе көңілімді ерекше алаңдатқан бір гәпті ашық естірткім келеді: әсілі, біз жүзден аса ұлттың басын қосқан ортақ Отанымыздың шаңырағы астында бір тілек, бір ниетпен өмір сүріп отырмыз; бір мемлекетке біріккен халықтардың әрқайсысының өзіне тән тарихы, ділі, тілі бар; бұл – күллі кеңес халқы мойындаған тарихи шындық! Бүгінгі және келешек ұрпағымыз ата-бабасы басынан кешкен, өткен замандардағы қаһармандық оқиғаларды жете біліп, соларды мақтан етіп өмір сүруі тиіс, тап осы жайт, отансүйгіштік рух кешегі дүниежүзілік қиян-кескі соғыста жеңіп шығуымызға мұрындық болғаны да – даусыз ақиқат. Демек, бізге Кенесары Қасымов қозғалысын баяндауда, тарихи әспеттеуде әлгіндей оқшау пікірлерден арылып, көтерілістің ұлт-азаттық сипатын даралап көрсету қажет... – деп кексе тарихшы залдағы көпшіліктің қызу қолдауына басын иіп мінбеден түсіпті.

	Сөз кезегі тарих ғылымының кандидаты, ҚазМУ-дің тарих факультетінің деканы М.Б. Ақынжановқа беріледі.



	Мұсатай Бекболатұлы Ақынжанов Семей облысының Шыңғыстау атырабындағы кедей отбасында 1905 жылы дүниеге келген. Табиғат сый еткен зейіні мен талабы арқасында білім жолына ерте түсіп, жиырма жасында Семейдегі педтехникумды тәмамдаған. Туған жеріне қайтып оралған жас білімпаз Шыңғыстау аужаскомының жұмысына белсене араласады. Бертінде, комсомол ұйымының 50 жылдық мерекесі қарсаңында «Лениншіл жас» газетінде жария еткен естелік жазбаларында өзін-өзі даралап көрсетуіне қарағанда, 1928-1930 жылдар аралығында Шыңғыстау ауданында жүрген саяси науқандардың – қосшы ұйымын құруға, кооператив серіктестерінің ірге көтеруіне, байларды тәркілеуге, колхоздар ұйымдастыруға белсене араласып, кейбіріне басшылық еткен-міс. 1926-1928 жылдарда ол Орынбор педагогика институтында оқыған. Отызыншы жылдардың орта шенінде марксизм-ленинизм институтының Қазақстандағы филиалында саяси білімін көтеріп, 1938-1942 жылдарда партиялық Жоғары мектепке директор болған. Ұлы Отан соғысына қатысып, одан қайтқан соң ҚазМУ-дің тарих факультетінде ұстаздық етеді.

	Әлеуметтік жұмыспен ұзақ жылдар шұғылдануы Мұсатай Бекболатұлының саяси ұстанымын ұштап, сол уақыттың тілімен айтқанда, комсомол жастардың «Лап десе – тап!» ұранымен өмір сүріп, бәлшебектік белсенділігін де әрдайым көрсетіп, небір саяси науқандарға шынайы коммунистік болмысымен атсалысқанын айғақтайды...

	«Казахстанская правда» газетінің 1937 жылдың 29 қыркүйек-тегі санында марксизмленинизм институтының Қазақстандық бө-лімшесінің студенттері М. Ақынжанов, С. Әбішев, К. Әбдірахманов, И. Сариев, З. Бұлғақбаев және М. Мұхамеджанов қол қойған «Тарихшы рөліндегі жапон тыңшысы» деп аталған мақала жарияланған; «Жапон тыңшысы» – өздерінің білікті ұстазы, Қазақстан тарихынан дәріс оқитын профессор Санжар Асфендияров; газет бетінде қаралауға басты желеу – «...дәріс үстінде профессор Асфендияров дінбұзар Алтынсарин (Ыбырай – М. С.) мен патша тыңшысы Уәлихановты (Шоқан – М. С.) жер-көкке сыйғызбай дәріптеп, бұқара халықты сүлікше сорған хандар мен сұлтандарды, рушыл билерді әсіретүрікшіл рухпен асыра мақтайды-мыс». Әрине, саяси мәні жөткір һәм зұлымдығы зор мақаланы студент сабаздар, сірә, жазалаушы жүйенің айтағымен жазуы ықтимал. Нәтижесінде, ұлтымыздың бірегей тарихшысы, «Қазақстан тарихын» тұңғыш жазушы С.Ж. Асфендияров «халық жаулары» санатына ілігіп, 1938 жылы нақақтан атылды. Әсіре белсенді алты студенттің сол күндегі «алғырлығын» жастығы, иә қорқақтығына саялық.

	Арада он бір жыл өткен соң Ұлы Отан соғысының от-жалынында пісіп-қатқан, ғылыми дәрежесі өскен, драматург-жазушы атанған, қырық жастың қырқасына шыққан Мұсатай Ақынжановтың өзінен он жас кіші һәм бір университетте, бір факультетте, бір кафедрада ұстаздық ететін дарынды әріптесі Ермұхан Бекмахановтың ел тарихы туралы сүбелі еңбегіне «буржуазиялық-ұлтшылдық сарында жазылған, кешегі хандық дәуренді аңсау...» деп, пәле-жаланы үйіп-төгіп, жастар газетінің бетінде аяусыз жазғыруын не дейміз? Әрине, бұл жолы ешкім де Мұсатай Бекболатұлын сен сөйте ғой деп қинамағаны анық. Демек, соңғы қаскөйлікке тарихшы ғалым өз еркімен түскен...

	Ескерту парыз: мәні зілмауыр бұл тұжырымды біз Мұсатай Ақынжановтың 16 шілде күнгі сөзін зер сала оқудан соң жазып отырмыз.



	Мұсатай АҚЫНЖАНОВ, ҚазМУ-дің доценті:

	«Сталин жолдастың тарихты жақсартуға да, түзетуге де болмайды, тарихи шындықты теріс-қағыс баяндау – марксизм-ленинизмнен бұрыс кету дегені белгілі. В.И. Лениннің де әрбір марксист өмір құбылыстарын жете біліп, нақты деректермен санасуы қажеттігін ескерткені мәлім. Осы талаптардың көпшілік талқысына түсіп отырған кітапта қалайша жүзеге асқанын талдап көрейік: Бекмаханов кітабы деректерден кенде емес, тіпті сұмдық көп, оның есесіне деректі бұрмалау да жеткілікті; кітаптың басты сорақылығы – бұл емес, Мәскеудегі үлкен айтыстан кейін Алматыда төртінші мәрте талқыға түскені тегін бе? Демек, тарихи оқиғаларды баяндауда өрескел бұрмалауға жол берілген. Мәселенің шатағы – еңбектің саяси бағытының, идеялық ұстанымының терістігінде...

	Кітап авторы ұлттық мемлекеттердегі азаттық қозғалыстардың сипаты жөніндегі Сталин жолдастың кемеңгерлік нұсқауын жаңсақ түсініп, өз еңбегіне теріс-қағыс пайдаланған. Автор Сталин жолдастың ап-айқын пікірін түсінбейді, мүлдем естімеген кісіше айналып өтеді де, еңбегін өзі ойлап шығарған шалағай ұстаныммен баяндайды. Ал сол ұстанымды Мәскеуде қолпаштаушылар (Дружинин және басқалары), Алматыда Нүсіпбеков, Аспандияров, Жиреншин сияқты «білгіштер» Сталин жолдастың нұсқауы Қазақстанға сәйкес келмейді... деп кешелі-бүгінде көсемсіп сөйледі. Олардың ойынша, Сталин жолдастың пікірі Грузия үшін ғана айтылған. Бұл енді балалар иланатын ертегі. Маркстің, Энгельстің, Лениннің, Сталиннің кемеңгер ойлары мен пікірлері Грузия, Индия, Қазақстан ғана емес, күллі отар елдер үшін ортақ екендігі, оны қандай халық тарихына болсын қолдану қажеттігін бұл жолдастар білмейді емес, жақсы біледі, тек елеп-ескергісі келмейді. Ақыры содан не шықты? Кенесары өз мүддесін қорғап, «ата-бабасы өзіне қалдырған кең-байтақ жерді» орыс иелігінен азат ету үшін күресті, ал халық азаттық үшін қолына қару алды. Кенесары Абылайдан қалған жерді қайтарып алып, сол жерді мекендеген қазақтарды өмір бойы қанау үшін атқа мінді. Ал бұқара халық сол жердің ежелгі иесі өзіміз деп санап, сол атырапта көшіп-қонып жүріп, бұрынғыша тіршілік етуді мақсат етті.. Бекмаханов жолдас көзге түртіп тұрған осынау аражікті көрмейді, шынын айтқанда, көргісі келмейді. Нәтижесінде, ол халық наразылығын Кенесарының жеке басының хан болуды көксеген мүддесімен қабыстырып, қозғалысты ұлт-азаттық деп жариялады. Бұл – оның саяси ұстанымының терістігінің нәтижесі. Бұл – оның бірінші қателігі. Одан соң екінші, үшінші, төртіншілері бар...»



	Ғалымның ой-толғамы деуден гөрі, қылмыскерді кінәлаушы заң бақылаушысына көбірек ұқсаған сөзінің соңында Мұсатай Ақынжанов мынадай тұжырым айтыпты.

	«1. Кенесары қозғалысын феодалдық-монархиялық деп бағалау қажет, соған орай бүкіл кітапты қайыра қарап түзету керек;

	2. Кенесарыны халық қаһарманы етіп сипаттауға болмайды;

	3. Демек, оны халық мүддесін қорғаған ержүрек батыр еді деп дәріптеу де қате. Халық мүддесі Кенесарының жеке басының мүддесінен мүлдем бөлек екенін ашып көрсету қажет;

	4. Кенесарының саяси көзқарасы, танымы болды деп, көп қасиеттерінің оған атасы мен әкесінен дарығанын дәріптеу де ленинизмнің қағидаларымен үйлеспейді. Кітаптағы осы қайшылықты мүлдем қысқарту керек;

	5. Кенесары Қазақ мемлекетін құрды деген сөз түбірімен қате, әсілі, бұл да тарихи шындықтан алшақ байлам және ол Ұлы Қазан төңкерісінің жасампаздық рөлін қасақана төмендету болып табылады;

	6. Осы себептен де Кенесары халық көсемі, қазақ өміріне тың жаңалық енгізген реформатор деген тұжырым да әсіре дәріптеу болып шығады;

	Осы айтылғандардан-ақ кітаптың идеялық бағытының бүгінгі талаптан қашық екені айқын көрініп тұр. Ең шатағы, кітап авторы осы шындықты мойындағысы келмейді. Сол себепті Бекмаханов жолдастың кітабы ғылыми дәйексіз, маркстік іліммен қиыспайтын, Қазақстанның тарих ғылымын теріс жолға бастайтын зиянды еңбек деген қорытынды жасауымыз қажет. Қазірдің өзінде бұл кітап аңғал адамдардың сана-сезімін жаңсақ байламға еліктіріп, теріс ұғынуға түрткі болып отыр. Аспандияров, Жиреншин сияқтылардың сіздер тыңдаған бопсалары – соның айқын дәлелі...»



	Үшінші күннің соңғы сөзі тарих ғылымының кандидаты Аяп Нұрқановқа тиіпті. Ол да монография авторына ауыр сын айтып, бірақ ұсақ-түйек жайттарды сөз етіп, кейбір адамдардың есімі жаңсақ жазылғанына, рулық тегінің қателігіне, жер атауларына, ең аяғында Кенесары Қасымовтың жеке басын автордың ерекше дәріптеуіне қаттырақ шүйілген.





	«Амангелді Иманов, Әліби Жангелдин, Тоқаш Бокин, Әділбек Майкөтов сияқты бұқара халықтың қалың ортасынан шыққан хас батырлар тұрғанда автор Шыңғыс хан әулеті Абылайды, Кенесарыны жер-көкке сыйғызбай мақтап, саяси өрескел қателік жасаған, турасын айтқанда, сөйткені нағыз шатасқандық (түпнұсқада «ляпсус»), қазақ халқының төл тарихын хандардың өмір жолымен байланыстыру – түбірімен қате және зиянды...» – деп Аяп Нұрқанұлы жоси жөнелгенде, Халима Адамбекқызының айтуынша, залдың орта тұсынан көтерілген бір қартаң адам: «Әй, Аяп, сен нені оттап тұрсың? Айтып тұрған батырларың Кенесары шейіт болғаннан жетпіс жылдан кейін туған ерлер емес пе? Байғұс-ау, кітаптың атына зер салып қарасаңшы...» – дегенде, мінбедегі тарихшы: «Ақсақал, сіз де, сірә, сол хандарды көксеушінің бірі боларсыз, әлде төрелердің сілімтігісіз, сөзімді бөлмей, тыныш отырыңыз!» – деп дүрсе қоя беріпті.

	Жұрт ду күліп, ұйқы қысып маужыраған қалпынан бір сәт сергігендей болады.



	Аяп НҰРҚАНОВТЫҢ сөзінен үзінді:

	«Жолдас Бекмаханов, сіз тарихи оқиғалардың ең қызықтыларын таңдап, талғап та суреттейтін роман толғап отыр-ған жоқсыз, көтеріліске қатысқан бұқара халықтың, демек, ел тарихының ең бір елеулі кезеңі жайында, шындығын айтқанда, XIX ғасырдағы қазақ өмірінің тұрмыс ахуалын аңғартатын алмағайып уақыт туралы ғылыми еңбек жазып отырсыз. Ал сіз соның денін сұлтандардың өзара қақтығысына, солардың арасынан дара шыққандарын асыра мақтауға қалам сілтегенсіз. Халық тарихын баяндауға жауапсыз қарауға болмайды, тегінде, бұл саяси ұстамсыздыққа ұрындырады, кейбір зерттеушілердің тарихты өз қалауынша бұрмалап көрсеткен әрекетінің немен аяқталғанын сіз білуге тиіссіз. Ал мына кітабыңыз тұп-тура солай болып шыққан. Бұқара халық тарихын бұрмалауға ғылыми қауым ешқашанда келіспейді. Қаһармандық күрес тарихын сұлтандардың қырқысымен алмастырып, Кенесары сияқты басбұзарды шексіз марапаттау сізге не үшін қажет болды?..»



	Сонымен, марафондық сипат алған айтыс атжал толқындар атқан ашулы теңізге ұқсап, бірде тулап, бірде мимырт күйге түсіп талықсумен үшінші күнді де күнтізбектен ұзатты. Сол күнгі жиын түннің ертеңге ауған уағында аяқталыпты.

	* * *



	Сәрсен АМАНЖОЛОВ, филология ғылымының докторы, 17 шілде, 1948 жыл:

	«Маған мәлімі: «Қазақстан тарихының» мәскеулік авторлары «феодалдық-монархиялық ұлтшылдықты» ту еткен хандар мен бектердің бұрынғы билігін көксеуін ақтап, сонымен бірге қазақ ортасынан шыққан, орыс мемлекетіне қосылуды көздеп, халқы үшін «залалы азырақ» жолды таңдаған қайраткерлерді әшкерелеуден аянбаған. Мысалы, олар 1732 жылы (?) орыс өкіметіне ант берген Әбілқайыр ханды өз халқына опасыздық еткен сатқын деп жариялайды (қараңыз: «Қазақстан тарихының» 153-бетін). Михаил Александрович Морозовтың «Большевик» журналында «Қазақстан тарихын» әділ сынаған рецензиясынан және ҚКП(б) Орталық Комитетінің қаулысынан кейін кітап авторлары ел тарихын сипаттаудағы өрескел қателіктері мен ұлтшылдық сарындағы пайымдауларынан бас тартуы керек еді. Алайда Бекмаханов жолдас өз еңбегінде бұрынғы қателіктерінен үзілді-кесілді арылудың орнына, соларды одан әрі тереңдетіп қайталаған. Тарихшының өзі де, «Қазақстан тарихының» авторлары да бұл еңбекті ел тарихының аса құнды туындысы санаудан жаңылар емес, ал кітаптың ұсақ-түйек олқылығы болса, жол-жөнекей түзетіледі-міс деп ақтайды.

	...Кітап авторы өзінің әр кезде жариялаған мақалалары мен еңбектерінде хан билігі мен елді қанаушыларға қарсы көтерілген халық қозғалысының шынайы көсемдері Сырым Датов пен Исатай Таймановты, Кенесары Қасымовты рухани жебеушілерге жатқызып, ал 1916 жылғы халық көтерілісінің хас батыры Амангелді Имановты және жол торыған қарақшы һәм әйгілі ұры Есет Көтібаровты (Хиуа хандығының тыңшысы) Кенесарының жолын қуған нағыз ізбасарлары деп әйгілеп жүр. Осында қандай логика бар? Таптық, маркстік көзқараспен талдауының сиқы да осындай».



	Виктор Федорович Шахматов Қазақстанға бозбала кезінде тап болып, 1924-1927 жылдары Семей педтехникумында оқып, 1934 жылы ҚазПИ-ді тәмамдаған. 1945 жылдан былай Алматыда тұрақтап, Тарих институтында Қазақстанның көне дәуірі мен орта ғасыр тарихы бөлімін басқарыпты. «Ішкі Орда және Исатай Тайманов көтерілісі» тақырыбы бойынша 1947 жылы кандидаттық диссертация қорғаған. Виктор Федорович, әріптестерінің айтуынша, «Өзін Қазақстан тарихының асқан білгірі санаған. Көп біледі, ізденгіш, эрудит, бірақ қазақтарға пиғылы оңды емес, қараңғы халық, сауаттылыққа Кеңес заманында ғана жеткен, рухани кешеуілдеп дамыған дейтін өркөкіректігі басым, сірә, ұлыорыстық шовинизмнің шылауынан да ада емес жан...» – деседі.



	Виктор ШАХМАТОВ, 17 шілдедегі сөзінен:

	«...Бұқара халықтың мұң-мұқтажымен дөп келген ұран көтеріп күрес бастағанда Кенесарыны халық жаппай қолдады. Мысалы, Даланың түстік өңіріндегі тұрғындарға ол Қоқан бектерінің қанауынан құтқарамын дегенде солай болды. Патша әскерлері Ұлытау өңіріне бойлай кіріп, әскери бекініс салуға кіріскенде де халық Кенесарыдан теріс айналған жоқ, атақонысын қорғаушы санап, атқа мінді. Осындай кезеңдерде бұл қозғалыстың ұлт-азаттық сипатта болғанын мойындау шарт...

	Азаттық қозғалыстың жалпы сипаттамасы турасында менің пікірімнің Бекмахановпен жанасатын тұстары аз емес. Алайда мен оның Кенесары Қасымов көтерілісі төңкерістік рухта жүрді дегенімен келіспеймін. Сондай-ақ Кенесарының өз басы мен ол бастаған қозғалыстың қаһармандық сарында жүргеніне де айтар дауым бар. Менің алдымда сөйлеген шешендер бұл туралы көп айтты. Мысалы, Кенесары шексіз дәріптелген деді. Шынында да, Кенесарының ерекше мадақталғаны бірден сезіледі; автор оны сипаттаған кезде неше түрлі әсіре теңеулер қолданады; сол марапатты әлдеқалай оқыса, Кенесарының өзі де, сірә, бетінен оты шығып жерге қарар еді.

	Кенесарыны қоршаған феодалдар да шексіз мадақталған, барлығы бірдей кемеңгер һәм жайсаң адамдар болып шыққан. Оның есесіне автор бұқара халық туралы ештеңе жазбаған. Ал керемет тұлғалар дегені – қолдарында билік-құзыры мол, халықты аяусыз қанаушылар. Мәнді ескерту: Кенесары бір орталыққа бағынған хандық құрған жоқ, құруға талаптанғаны рас, тек кешігіп кіріскен. Бұл ретте мен Аманжолов жолдастың пікірімен толық келісемін. Тұңғыш қазақ мемлекетін тек қана Кеңес өкіметі құрды...

	...Кешелі-бүгінде сөз ұстағандар Бекмахановтың қорғаушылары, мәскеулік ірі ғалымдар туралы көп айтты. Өз басым олардың еңбегіне құрметпен қараймын. Ал мәселенің шындығын айтсақ, олар мен біздің айырмашылығымыз – үлкен теміржолдың бастығы мен сол жолдың шамалы бөлігін қараушының алшақтығындай. Ау, сонда қарауындағы алты шақырым жолды сол жерде тұратын қараушы жақсы біле ме, әлде бүкіл жолды алыста отырып басқаратын бастығы артығырақ біле ме?.. Біз, Қазақстан тарихшылары, қазақ тарихының бүге-шігесін Мәскеудегі ұстаздарымыздан артығырақ та, нақты да білетінімізге шүбәланудың өзі күпірлік емес пе? Кешелі-бүгінде есімдерін құрметпен атап, бәрімізге үлгі дескен үлкен тарихшылар да қателеседі. Соған иланымды айғақ – қазірде қателігі мәлім болып, қайта шығаруға дайындалып жатқан «Қазақ КСР тарихы...»



	Сергей Николаевич Покровский профессор атағын Харьков қаласындағы марксизм-ленинизм институтының директоры кезінде (1934 ж.) иеленсе де, докторлық диссертациясын (тақырыбы – «Жетісудағы азамат соғысының тарихы») Қазақстанға ауысқан соң, яки 1946 жылы қорғаған. 1945-1978 жылдар аралығында ол Тарих, археология және этнография институтында аға ғылыми қызметкер, директор, өмірінің соңғы кезеңінде бөлім меңгерушісі болып еңбек еткен. Сергей Николаевич Қазақ КСР ҒА-ның 1951 жылдан толық мүшесі, 1951-1962 жылдар аралығында академияның қоғамдық ғылымдар бөлімшесінің академик-хатшысы міндетін атқарыпты. Болашақ тарихшы Компартия қатарына 18 жасында қабылданған, сондықтан да С.Н. Покровскийге жас кезінен жауапты жұмыстар жүктелген: Украинаның Халық ағарту халкоматында, жоғары білім беретін оқу орындарында, бертінде әкімшілік саласында да ширек ғасыр бойы лауазымы биік міндеттер атқарған (Мұхамеджан Әбдіқалықов ақсақал бізбен әңгіме үстінде:

	«С.Н. Покровский ҚазМУ-ге проректор болып (1943 ж.) тағайындалғанға дейін Алматы облысының прокуроры болып, репрессия науқанына белсене қатысты, не ойлап отырғанын ешкімге сездірмейтін әккі жан, ғылыми танымы терең емес, су бетінде қалқығандай ғана, соны бірақ жалпылама тұжырымдармен сездірмейді, партиялық ұстанымын бетке ұстап сөйлейтін саясатқа жүйрік жан...» – деген-ді. Алайда ҚСЭ-ның 9-томында келтірілген өмірбаяндық дерегінде С.Н. Покровскийдің прокурорлық қызметі көрсетілмеген).



	Сергей ПОКРОВСКИЙ, тарих ғылымының докторы:

	«...Кешелі-бүгінде сөйлеген кейбір жолдастардың Қазақстанның Ресейге қосылуы игі қадам болғандығын баса айтып, соған орай ұлт-азаттық қозғалыстардың прогрессивтік рөлі жойылады деген пікірімен келіспейтінімді мәлімдеймін. Екі Ресей туралы лениндік нұсқауды ұмытуға болмайды. Тегінде, орыс пен қазақтың тарихи мұрат-мүддесі ортақ, екі халықтың қарым-қатынасы ертеден қалыптасып, мәңгі достыққа ұласқан. Ресей мемлекеті, яки орыс патшалығы, Николай Бірінші орыс халқына қандай жаулық етсе, қазақтарға да сондай өшпенділікпен қарады. Бұл – даусыз ақиқат!

	...Күнкөрісі тарылып кіріптар жағдайға тап болған бұқара халықтың патша өкіметіне қарсы көтерілуінің заңды құбылыс екенін дәлелдеу қажет пе? Тегінде, бұл көптеген мұрағат құжаттарымен, сол оқиғаларды көзімен көргендердің естелігімен шүбәсіз айқындалады. «Сөз болып отырған сұлтан өзінің тонаушылық әрекетіне саяси астар беріп, қайсақтарға бұрынғы емін-еркін тұрмысын қайтаратындығы жайында неше түрлі ертегілермен малдандырғаны себепті бұл көтеріліс біз үшін зор қатерге айналып барады. Бүліншілікті күллі Қырғыз даласы қызу қолдауда...» – депті Батыс Сібірдің генерал-губернаторы Горчаков Орынбордағы әріптесі Перовскийге жолдаған хатында.

	...Бекмаханов кітабының негізгі кемшілігі – еңбегінің бірінші бөлімінде сол кездегі қазақ қауымының таптық жіктелуін ішінара ашып, көтеріліс кезінде тереңдей түскені туралы ләм-лим демеуінде. Мәскеудегі талқыда профессор М.П. Вяткин осы мәселе автордың назарынан тыс қалған деп әділ сынады. Сөзімнің соңында мәнді бір жайтты ескертуді парызым деп білемін: XIX ғасырдың 20-40 жылдарындағы Ресей туралы сөз еткен соң, Бірінші Николай, кінәз Горчаков, граф Перовский ғана емес, Ресейде Белинский, Герцен, Огарев болғанын, төңкерісшіл демократтар қозғалысы туып, империяда қанаушылық күшейіп, халықтар түрмесіне айналдыруға, қарамы азаң халықтарды тонауға наразылық білдірген зиялы қауым өмір сүргенін де автордың аша көрсеткені жөн еді. Кенесары Қасымов қозғалысы күшпен басылған соң 11 жылдан кейін, Герценнің «Колоколы» қазақ халқына жәбір көрсеткен патша жендеттерінің айуандық қылығын дүние жүзіне әшкереледі. Ал «Қазақстан XIX ғасырдың 20-40 жылдарында» кітабында төңкерісшіл демократтар Белинский мен Герценнің есімдері мүлдем аталмайды...»



	− Бұл тақырыпты біршама білемін деуге хақым бар, өйткені көп жылдар бойы Кенесары Қасымов қозғалысы туралы Мәскеудің, Тәшкенттің, Алматының мұрағаттарында сақталған материалдармен жұмыс істедім... – Ұзын бойлы, келбетті қазақ, сол қарсаңда қырық бес жасты еңсерген, Тарих институтының кіші ғылыми қызметкері Елтоқ Ділмұхамедов сөзін аспай-саспай байсалды бастағанда (В.И. Ленин атындағы Орта Азия коммунистік университетін 1930 жылы тәмамдаған соң Қарақалпақстан АКСР-інің педагогика институтында марксизм-ленининзм кафедрасының меңгерушісі болып ұзақ жылдар ұстаздық етіп, ғылыми жұмысқа кешірек ойысыпты. Алматыға 1947 жылы қоныс аударған) залдағы жұрт шешенге бұл кім дегендей аңыра қарапты. – ...Бекмахановтың кітабына қарсы шыққандар қозғалыстың он жылдық хроникасына көбірек көңіл бөліп әрі соны әрлі-берлі ежіктеп, көтерілісшілердің таптық жіктелуін ашып, марксистік көзқараспен талдамадың дегенді сан мәрте қайталады. Ал исі қазақтың ескі өмірінің шет жағасын көрген әрі тарих зерттеушісі ретінде мен бір жайтты ескертуді парызым деп білемін: өткен ғасырдың басында көшпелі тұрмыс кешкен қазақ халқында ешқандай таптық сана болған емес, санасында жоқ болған соң таптық жіктелу қайдан келеді? Рас, Дала халқының арасында бай адамдар азаң, кедейлер көбірек болды. Байлар кедейді аяусыз қанады, күні-түні мал соңында жүретін, жұмысын тындырған қойшы, жылқышы, түйеші, шөпші, күзетші, үй шаруасын ұстаушы, т. б. қызметшілерін бірде-бір шонжар аштан өлтірген жоқ, олардың күнкөрісі де өздерінің қолында болды. Шынын айтқанда, көпшілігі мал иелерінің қандас туысы, рулас ағайыны болатын. Мен осы мәлімдемемнің дәлеліне қазақ даласында қай уақытта, қай заманда мал иесіне қарсы көтеріліс болды деп сұрайын, маған соны атап беріңіздерші. Әрине, айта алмайсыздар. Сіздерге мәлім көтерілістердің бәрі де, Сырым Датұлының, Исатай Таймановтың, Жанқожа Нұрмұханбетовтің, т. б. қарулы көтерілістердің бәрі де жерін тартып алған хандарға, отарлаушы елге наразылықтан тұтанған. Бұл – тарихи шындық. Демек, болмаған жайтты іздеп, Кенесары сарбаздарының арасынан таптық жіктелуді талап ету қажет пе, ағайын?.. – Жұрт назарын шешен тілімен, одан да гөрі күшті логикасымен, кешегі ел тұрмысының жай-жапсарын көзі көрген, көңілінде түйген қалпында бүкпесіз ашуымен еңсеріп алған Елтоқ Ділімбетұлы өз ойын былай түйіндепті. – Қазақ даласындағы таптық күрес біз күткендей ашық түрде жүрген жоқ, яғни бай мен кедей өзара шайқаспады, орыс тұрмысында белең бергендей шаруа феодалға айыр сілтеп, жұмысшы пролетар фабрика иесіне тас лақтырып тап бергендей оқыс қимылға бармады. Өйткені Дала халқында ежелден қалыптасқан рушылдық психология таптық күрестің өршуіне жол берген жоқ. Біздің халық өзі шыққан рудың сойылын соғып, соның намысын жыртып атқа мінді. Біз «У ішсең де руыңмен» деген ұранмен өмір сүрдік. Кенесары өзіне қосылғысы келмеген жаппас руына не үшін өшікті? Шындығында, ол сол рудың билеушісі Ахмет Жантөрин сұлтанмен соғысты. Яки Шыңғыс ханның екі ұрпағы өзара шайқасты. Нәтижесінде, екі жақтан да бұқара халық зардап шекті...

	− Бекмаханов өз монографиясында алуан деректер келтіріп, сол кездегі Дала халқының ішкі құрылымын нақтылы сипаттап, патриархалды-рушылдық қатынастың күрделі түрін шынайы суреттегенін аңғардым. Монографияның бұл шалқыған шабытпен жазылған бөлімі, – деп көсіле сөйлепті шешен. – Шойынбаев және оны жақтаушылар осыны көргісі келмейді, сөйте тұра еңбектің басқа тұсына қатты қадалып, байбаламға басып, кітапты жоққа шығарғысы келеді. Мұны мен төл тарихымызға жасалған қастандық деп білемін. Бір деңіз. Екінші, өткен ғасырдың жиырмасыншы жылдарында орыс патшасы Қазақстанды едел-жедел отарлау саясатына көшті. Нәтижесінде, қазақ халқы тер-риториялық тұтастығынан, тәуелсіз мемлекет болудан, саяси бостандықтан айырылып, оны аз көрсеңіз, бодандықтың ақырғы кезеңінде байырғы қазақ атынан да жұрдай болып, «қырғыз» аталды. Әлбетте, барлық езілген халықтар сияқты қазақ жұрты да өзін басыбайлы құл еткен бодандыққа көнгені прогрессивті қадам болды деп кешелі-бүгінде қуаныш білдіргендер де болды. Ал қазақ халқының орыс патшасына: «Ләппай, тақсыр, құрып кетуге дайынбыз...» – деп бас имегені тарихтан мәлім...

	Қазақ даласының бір-бірінен шалғай жатқан түкпірлерінде бұрқ етіп, ашынған халықтың ашу-ызасын айқын көрсеткен наразылықтарын тізіп тұрып, Елтоқ Ділмұхамедов залға мұңая қарап, аса зілді сөз естіртіпті.

	− Мен кейбір тарихшы әріптестерімнің келешек тағдырын, тарих пен ұрпақ алдындағы міндет-парызын ойламай, ұшқары байлам айтқандарына таңмын, мені осы жайт қатты алаңдатады... – депті шешен. – Олар патшалық Ресейдің отарлау саясатына қарсы шыққандықтан, Кенесары Қасымов қана емес, Жанқожа Нұрмұхамедов, Есет Көтібаров және Бұхарбай Батыров бастаған көтерілістердің бәрі де зиянды деп жариялады. Осы сөзді Толыбеков жолдас бастады. Бірнеше шешен оны қуана қолдады. Өз басым бұл жолдастардың біржақты пікірімен келіспеймін. Келісуге сірә да болмайды. Толыбеков те, оны қостаушылар да кереғар мәлімдемесімен марксизмнің таптық қозғалыс туралы ілімін теріске шығарғанын сезген жоқ. Ал Кенесары, Жанқожа, Есет және Бұхарбай батырлардың орыс халқына емес, Ресей патшасына, оның отарлаушы саясатына қарсы тұрғанын жұртшылық жақсы біледі...

	Одан әрі Елтоқ Ділімбетұлы Кенесары қозғалысын жаппай сипаттауға ойысыпты.

	− Бұл күрестің отарлаушы патша өкіметіне ғана емес, сол өкіметке жан-тәнімен қызмет еткен жергілікті сұлтан, рубасыларының бәріне әрі Орта Азияда үстемдік құрғысы келіп, қазақ халқының басым бөлігін өзіне бодан еткен Қоқан хандығына да қарсы бағытталғанын, Дала халқының көкейкесті мүддесіне дөп келгендіктен оны үш жүздің халқы қолдап, көптеген рулар ауыл-аймағымен көтеріліске қосылғанын, он мыңдаған жасақ жортуылда болғанын жақсы білесіздер. Ермұхан Бекмаханов өз еңбегінде осы күрестің не үшін және қалай жүргенін тәптіштеп көрсеткен. Тарихшы емес, қарапайым оқырман осы кітаптан мынадай ерекшелікті айқын аңғарады: біріншіден, қазақ қауымының бай-кедейі түгелдей атқа мініп, елі мен жері үшін айқасуы себепті шынында ұлт-азаттық қозғалыс болғанына; екіншіден, көтерілісшілердің басым бөлігі қаналушы тап өкілдері екендігіне; үшіншіден, осы қозғалысқа дем беріп, ту көтеруші Қасым сұлтанның бел баласы Кенесары бастағанына ешкім таласа алмайды, Абылай ханның ұрпағы басқарғандықтан да күресті қалың ел қызу қолдаған; төртіншіден, қозғалыс патша өкіметі мен Орта Азия хандарының өктемдігіне қарсы бағытталған; бесіншіден, көтерілісшілер орыс әскеріне қолдау көрсеткен опасыздарға мейірімсіз болған, әрине, бұлар ел билеуші феодалдар ортасынан шыққан, олардың ауыл-аймағын тонап, өздерінің де сазайын тартқызған...



	Ескерту парыз: осы ойларды ғылым кандидаты емес, Тарих институтының кіші ғылыми қызметкері айтып тұр (Е.Д. Ділмұхамедов 1954 жылы тарих ғылымының кандидаты атағын иеленген, еңбексүйгіштік десек те рауа, 1973 жылы жасы жетпістің өріне шыққанда Елтоқ Ділімбетұлы тарих ғылымының докторы атаныпты).



	«Қазақстан XIX ғасырдың 20-40 жылдарында» кітабының иесіне қарсы шыққан топтың көбірек әрі қадала айтқан міні, өздері мойын бұрғызбас күшті айғақ санаған мәселенің бірі – қозғалыс басшысының тыныш жатқан қырғыз еліне соқтығып, солармен шайқаста жер жастануы.

	Елтоқ Ділмұхамедов бұл мәселеге де айрықша тоқталып, түсінік беріпті. Жалпылама түсіндірмей тың деректерді көлденең тартып, екі ел арасын ашқан жұмбақ оқиғаның күрмеуін тарқата сөйлеген.

	− 1846 жылы орыс әскерлері Ырғыз бен Торғай өзендерінің бойынан әскери екі бекініс тұрғыза бастады. Бұл әрекет екі өзеннің аралығында көшіп-қонып жүрген көтерілісші ауылдардың тынысын тарылтқан, амалы құрыған Кене хан жасағын Ұлы жүздің шебіне қарай ойыстырады. Өйткен себебі – қозғалысқа Ұлы жүз тайпалары мен қырғыз халқын да қосып алып, Ресей патшалығы мен Қоқан хандығының екі жақты бодан етуіне қарсы күрес ашу. Кенесарының бұл ойын дулат, үйсін, жалайыр және осы атыраптағы найман рулары қызу қолдап, сол елдерді билеуші Тойшыбек, Саурық, Сұраншы батырлар, Байзақ датқа және өзге де ел басшылары оған әскери көмек көрсетуге уағда етеді. Уәде етіп қана қоймай, патша отрядының бастығы Нюхаловтың, оған көмектескен қырғыз манаптары мен қазақ сұлтандарының біріккен күшіне бірнеше мәрте тойтарыс берген. Алайда кездейсоқ бір жағдай Кенесарының түпкі ойын жүзеге асыруға бөгет болды... – дейді шешен. – Найманның матай руы мен үйсін тайпасының арасында әлденеден бас араздық туып, екі жақ өзара барымтаға кіріседі. Кенесары да, шекаралық күштердің бастығы Вишневский де осы араздықты кәдесіне жаратуға тырысқан...

	− Семейлік өлкетанушы Н.Я. Коншиннің 1903 жылы жариялаған материалдарына қарағанда, Барақ сұлтан Солтабаев 200 жігітімен, Бөлек сұлтан Шанқаев 400 адамымен Қаратал өзенінің бойында Нюхалов отрядына қосылады, – депті Елтоқ Ділімбетұлы. – Кенесары жасақтары қоршауда қалады. Ресей жасағының басшысы Балқаш көлінің ортасындағы Кәмелтас аралын қыстап шыққан Кенесары ауылдарының малы түгелге жақын жұтқа ұшырап, аяқ артар аттары азайып, кісілері де ашыға бастағаны жайында хабар алады. Бәлкім, осы қауесетті әлдекімдер әдейі таратқан? Қысқасы, үйсін жағы Кенесарыны қолдаудан тайсақтап, соңына ерген жігіттері өз ауылдарына қаша бастайды...

	«Қырғыз халқының Қоқан бектеріне қарсы күресін қанға бөгіп тұншықтырған Орман Ниязбеков екені мәлім. Осы күресте халық арасынан шыққан Балбайдың есімі ерекше аталуға тиіс, ол XIX ғасырдың орта шенінде Орман ханға қарсы көтерілген қырғыз халқының көсемі» деген сөзді мен емес, тарихшы А.Н. Бернштам жазып отыр, – дейді Е.Д. Ділмұхамедов одан әрі. – Кенесарыны қолдаушылар қарамы сирегенін білген соң-ақ Нюхалов 1846 жылдың тамызында қырғыз манаптарына жаушы жіберіп, орыс патшасы мен қырғыз манаптарының қас жауы Кенесарыны тізе қосып көзін жою қажеттігін, сөйтсе – орыс патшасынан бағалы сыйлық алатындығы уәде етілген хат жолдайды... Кенесары да қырғыз манаптарына Сарыарқада паналайтын жер қалмағандықтан, бұл жаққа амалсыз келгенін, қырғыз халқына ешқандай қастығы жоқтығын, өзара күш қосып, Орта Азия шебіне ентелеп келе жатқан орыс әскерін тоқтатып, Қоқан ханының үстемдігін де тежеу үшін бірігіп қимылдау қажеттігін сан мәрте қайталаған хат жазады. Амал қанша, Кене хан Ұлы жүздің басшылары мен қырғыз манаптарын өз ойына иландыра алмаған. Ақыры, 1847 жылдың сәуір айының 3-і күні Қызылсу мен Сомсу өзендерінің аралығындағы Қырғыз Алатауына ұласар тар шатқалда Кенесары қарауындағы аз күшпен шайқас бастауға мәжбүр болады. Қырғыз жағы түн ішінде шығыс қолатынан тың күш алыпты. Ал Кенесарыны қолдауға келген үйсіннің он мың әскері ұрыс алаңын сол түнде тастап шығып опасыздық жасаған. Сірә, бұлар да жасырын келісімге сай әрекет еткен. Оның үстіне Кенесарының қосалқы күштері ұрыс болған жерге өте алмай, орыс отрядының тосқауылына тап болған... Нәтижесінде, Кенесары қолы қырғынға ұшырап, қозғалыс қолбасшысы қасындағы батырларымен тұтқынға түседі. Шекаралық күштердің бастығы Вишневскийдің рапорты бойынша, осы операцияға бастан-аяқ қатысқан 12 қырғыз манабы, ал қазақтардан 5 сұлтан мен билерге патша өкіметінің арнайы сый-сыяпат беруі не үшін? Әрине, Жеті-су отрядының бастығы Нюхалов та алдын ала жобалап, әскездікпен жүзеге асырған айла-қарекетіне тиісті марапат алған. Енді осы оқиғаға Омбы облысының генерал-губернаторы Гасфордтың Шетел министрлігінің іс басқарушысы Синявинге жолдаған Орман Ниязбековтің кім екенін сипаттаған хатына назар салыңыздар:

	«Неоспоримо, что без его содействия и поспешной над Кенесары казнью дела наши тогда могли бы взять другой, менее выгодный для нас оборот...» Мен сіздерге Кенесары Қасымұлының Қырғыз Алатауында қайғылы қазаға ұшырағандығы туралы қиял-қоспасыз нақты деректерді келтіріп тұрмын. Кенесары жасағын тар шатқалға қамауды орыс әскерінің басшысы ұйымдастырғаны айқын, ал Қоқан ханы мен қырғыз манаптарының басым күші қайран ерді жер жастандырды... Осы айтылғандардан шығатын қорытынды: Ермұхан Бекмаханов кітабында өзіне дейінгі тарихшылардың жазғанын қаз-қалпында қайталап отыр; олай болса, «Қазақстан XIX ғасырдың 20-40 жылдарында» кітабын жазушыны нақты оқиғаны қайталағаны үшін кінәлауға бола ма? Мен тарихшыны сыпыра жақтап тұрғам жоқ, кітабы ішінара кемшіліктен ада емес, оны да айтамын. Ал әлгі жайтты бағалауда әділдіктен аумайық...

	Сонымен, айтыстың төртінші күні де әділдікке шақырумен аяқталады. Өкінішті гәп: даукес жұртқа тоқтау да, тыйым да болмаған...

	* * *

	Бесінші күнгі, соңғы мәжілісте мінбеге институттың XIX ғасыр бөлімінің меңгерушісі, тарих ғылымының кандидаты Бегежан (Бек) Сүлейменов көтеріліпті. Ол туралы лақапқа зейін қойсаңыз, білім-танымы мол, Мәскеуде оқыған һәм өзіндік айтары бар (соны тек адал пиғылмен айтқысы келсе) білімпаз тарихшы.



	Бек СҮЛЕЙМЕНОВ, 19 шілде, 1948 жыл:

	«...Мейлінше ашық һәм большевиктік белсенділікпен айтқанда, кітап авторы идеологиялық өрескел қателіктерге ұрынып, ғылыми қауымның сенімін ақтамады. Мұндай қателікті Бекмаханов жолдасқа кешіруге болмайды. Өйткені ол «Ерте дүниеден қазіргі заманға дейінгі Қазақ КСР тарихының» бірінші басылымын әзірлеуге қатысып, сол кітаптың бір тарауын 1943 жылы жазып және соны теріс-қағыс сарында, ұлтшылдық пиғылмен баяндағаны жұртшылыққа мәлім. Нақ сол жылы ол осы тараудың мәтінін кеңейтіп, кандидаттық диссертация қорғады. Үш жылдан кейін тағы да сол тарауды «Қазақ КСР тарихының» екінші басылымына аз-маз түзетіп, қайыра жариялады. БКП(б) Орталық Комитетінің органы «Большевик» журналында Морозов жолдастың осы тараудың саяси қате екендігін әшкерелеген рецензиясы жарияланғаннан кейін араға бір жыл салып, әлгі еңбегін докторлық атақ алуға ұсынды. Демек, Бекмаханов жолдас Кенесары қозғалысын 1943 жылдан бергі үш жылда «Тарих» кітабына екі мәрте өткізіп, екі мәрте қорғап, кандидаттық та, докторлық та атақ алуға пайдаланған. Сондықтан да автор бұл тақырыпты ғылыми әспеттеуде ешқандай қателік жібермеуге тиіс еді, амал қанша, бастапқы қателіктерін ғылыми дәрежесі өскен сайын тереңдете түсті. Осыншама пасықтық һәм ұтқырлықпен білімпаз атанған тарихшыны кездейсоқ қателесті деуге бола ма? Бұрнағы күні Тұрсынбаев жолдас: «Бұл сұраққа жауап беруге өз басым қиналамын», – деді. Өте дұрыс айтты. Мұндай өрескел қателікті ақтау үшін әлеуметтік себеп іздеудің қажеті жоқ. Қателік тарихшының шалағай және зиянды ұстанымынан туындап отыр. Мен өзім мұндай адасуды кешіруге болмайды, ғылым жолынан оп-оңай мал таппақ пысықтарға сабақ болғандай етіп қатаң жазалау қажет деп есептеймін».



	− Кітап авторы Қазақстан тарихының XIX ғасырдың 20-40 жылдарындағы оқиғаларды сипаттайтын деректерді көптеп келтіріп, сол қарсаңдағы экономикалық-әлеуметтік жағдайды өзінше түсіндіріп, Кенесары қозғалысының туу себебін, күрес хроникасын ашуға тырысқан. Құптарлық ниет екеніне таласым жоқ. Сөйте тұра тағы да өрескел қателіктерге ұрынған... – деп Бек Сүлейменұлы бет-бағдарын түзеп алған соң, даулы кітаптың олқылығын талдауға кіріскен.

	Тарихшының шамалауынша, кітап иесі Кенесары қозғалысына өткен ғасырда қалам тартқан орыс зерттеушілерінің (Красовский, Завалишин, Мейер, Небольсин, Баллюзик, Мякутин, Маковецкий, Самоквасов, Добромыслов, Крафт және басқалары) еңбектерін жеткілікті пайдаланған. Солардың дені XIX ғасырдың алпысыншы жылынан беріде өмір сүріп, зерттеулерін 70-80 жылдары жариялағанын кітап авторы мүлдем ескермеген. Ал зерттеуге негіз болған 20-40 жылдарда жазылған зерттеулер кітапта некен-саяқ. Осы жайт Бекмаханов пайдаланған деректердің құндылығын төмендетеді. Екінші, автор шығыс тілдерінде жарияланған аса мәнді әрі қызықты жазбаларды әжетіне жаратқанын ескертіп, Қары-Құрбан-Халид-Бек-Оғылының «Тауарих-хамса» деген тарихи һәм әдеби еңбегіне сілтеме жасайды. Бекмахановтың өзі ерекше сүйсініп: «Қазақстан тарихы жайында өте құнды еңбек» деп бағалаған көлемді кітаптың бастан-аяқ түрікшіл һәм мұсылманшылық рухпен жазылғанын ескертуге мәжбүрміз.

	«Тауарих-хамсаның» авторы Қары-Құрбан-Халид-Бек-Оғылы бірінші дүниежүзілік соғыс жылдарында Қазақстан мен Қытай шекарасына ұрымтал қалашық Аягөзде тұрып, Қытайдың Шыңжаң аймағындағы Шәуешек шәріне жиі қатынап, Түркияның жансызы міндетін атқарғанын, сірә, білмейді. Бұл енді барып тұрған саяси соқырлық! Қазақстан тарихын түріктік негізге қасақана бұрмалаушы шетел агентіне өз кітабында соншама құрмет көрсеткен ғалымды осыдан соң қалайша кеңес тарихшысы дейміз, түсінбеймін... Үшінші, Бекмахановтың «Молла-Әлім-Махмуд қажының өзбек тілінде жазылған «Түркістан тарихында» Кенесары қозғалысы жап-жақсы баяндалған», – деген кітабы да қазақ халқын ғасырлар бойы билеп-төстеген сұлтандар мен билердің ауызекі әңгімелері негізінде жазылғанын автор біле отырып, сондай «құнды» еңбектің дүниеге келгеніне сүйсініс білдіреді. Қазақ халқының тарихы, Бекмахановтың ойынша, «ақсүйек» пен «қарасүйектің» өмір жолымен түзіледі-міс. Таңғажайып байлам демеске амалым жоқ. Ал бұқара топтың өкілдері қайда, олардың куәліктері монографияға неге енбеген? Жоқ. Тарихшының осы қылығынан да қарапайым халық ел билігіне араласпаған, ел тарихына қатыспаған деген жаңсақ қорытынды туындайды. Сірә, олар қолына найза ұстап, ұрыс даласында шейіт болуды ғана қанағат еткен. Немесе барымташы болып, рубасы шонжарлардың сойылын соғумен жүрген... Төртінші, Бекмаханов жолдас өз кітабында қазақ халқының тарихын бұрмалап, ұлттық-буржуазиялық «Алашорда» партиясының басшыларына ерекше ізет көрсеткен:

	«Бұл күнәңізден, Бекмаханов жолдас, бас тарта алмайсыз. Алашорда партиясының көсемі Әлихан Бөкейхановтың есімін бадырайта атап және соған ешбір түсінік бермей, оның жазғанын тарихи сенімді дерек ретінде келтіріп, қазақ халқының қас жауының есімін жаңғыртып, еңбегін насихаттап отырғанына Бекмаханов титтей де қымсынбайды. Ә. Бөкейхановтың сол еңбегін өлке зерттеуші Н.Я. Коншин Семей облыстық санақ комитетінің 1902 жылғы «Памятной книжкасында» жариялаған. Ал Коншин кім десеңіз, оны да айтайын: алғашқы орыс төңкерісі қарсаңында кадет пен эсер партияларына жолбикелік жасаған орыс зиялысы, ақыр аяғында өзін нағыз эсермін деп жариялап, кеңес түрмесінде басын жойған адам...»

	− «Қазақтардың шаруашылық құрылысы» және «Қазақтардың әлеуметтік қатынастары» тарауларын талдауға көшкенде Е. Бекмаханов «халық жауы» екендігі 1937 жылы әшкереленіп, ату жазасына кесілген Ғаббас Тоғжановтың Мәскеуде, 1934 жылы жарық көрген «Казахстанский колониальный аул» деген кітабын жиі пайдаланып, ақыр аяғында соның зиянды әсерінен шыға алмай қалған... – депті Бек Сүлейменұлы. – Ғылыми негізі қоғамға кереғар, тарихты бұрмалап көрсеткен Тоғжановтың теориясымағын кеңес қауымы күресінге лақтырып тастап, баяғыда ұмытқан еді. Ал сіз, Бекмаханов жолдас, мына еңбегіңізде маркстік ілімге қарсы шыққан теорияны қайыра тірілтіп отырсыз. Тоғжановқа туған халқының тарихын әдейі бұрмалап, ескі тірлікті мадақтаудың немесе қазақ қауымында дәурен сүрген «рулық демократизмді» дәріптеу арқылы қазақ тарихын «өңдеудің» Тұрар Рысқұловқа не үшін керек болғаны түсінікті. Өйткені Тоғжанов сол еңбегінде ұлы Қазан төңкерісінің қазақ халқына бостандық әкелгенін теріске шығармақ болып, көшпелі жұрттың бұрынғы өмірінің бүгінгіден «артықшылығын» жеріне жеткізе сипаттаған. Ал Рысқұловтың Кеңес өкіметінің жаңа экономикалық саясаты кезінде байлар мен құлақтарды тежеуге қарсы болып, ауыл адамдарын ұжымдық шаруашылықтарға біріктіру науқанын жедел жүргізуге неліктен келіспегенін Сталин жолдастың алдында қалайда ақтау үшін жасанды теорияларды ойлап тапқаны жұртшылыққа мәлім... Мен өзім Толыбековтің терең талдауына толық қосыламын. Бұрнағы күні Жиреншин жолдас Толыбековті патша әскерінің генералдарына ұқсадың деп әжуалады. Бұл енді, Жиреншин жолдас, сізге мүлдем жараспайтын қылық. Қауым алдында, халқымыздың жеткіншек ұрпақтарын коммунистік рухта тәрбиелеуде Серғали Еспенбетұлы, шынында да, генерал міндетін атқарып келеді. Ондай білгір қайраткермен мақтануымыз қажет!..

	Бір сағаттан асқан сөзінің соңында Б.С. Сүлейменов өз ойын қорыта келіп, әріптесінің кітабын саусағын бүгіп тұрып, жеті түрлі айғақпен жоққа шығарыпты. Солардың бәрін түгендемей, түйін сөзін келтіреміз: «Бекмахановтың зиянды кітабын, шындығында, қазақ халқының тарихын жөнсіз бұрмалап, үстем тап өкілдерін сыпыра мадақтаған бопсасын, біз, зиялы қауым, ешқашанда қабылдамаймыз. Еңбек – асығыс жазылған, идеологиялық жөнінен сын көтермейтін дәрменсіз туынды. Сол себепті автордан теріс көзқарасынан бас тартып, қателескенін жұрт алдында мойындауын талап етеміз. Күні бүгінге дейін автор қате пікірінен айнымай, өз ұстанымын қасарыса қорғап келді, бұл енді – «қырық кісі бір жақ, қыңыр бір жақтың» кері. Қысқасы, қазақ тарихшылары, ел тарихын әлдекімдердің оңды-солды бұрмалап, ұпай түгендеуіне ешқашанда жол бермейді...»

	Соңғы сөз Тарих, археология және этнография институтының ғылыми хатшысы, партия ұйымының жетекшісі Т.Е. Елеуовке тиіпті.



	Айтыс хаттамасының соңында берілген түсініктемеде Тәжен Елеуұлының Ұлы Отан соғысына қатысып, соған дейін де Қазақстанның партия, кеңес және кәсіпшілер одағының жетекшілері санатында жауапты қызметтер атқарып, ғылыми-зерттеу институтына 1946 жылы ауысқаны жазылған. Зерттеуді кіші ғылыми қызметкер болудан бастапты, ғылыми хатшы, бөлім меңгерушісі міндеттерін сатылап атқарған. Ал замандастары Т.Е. Елеуовті ешкімге көлгірсуді білмейтін, жалған сөзге жоқ, уәдеге берік, партия жолын тура ұстаған, мінез-құлқы байсалды, әділдіктен аумайтын бірбеткей жан еді, соны білетін ғылыми әріптестері одан ығып жүретін деседі.

	Айтыстың беталысын қадағалап отырған академия басшылары, Орталық Комитеттің идеологтары, сірә, саяси ұстанымы бекем, өзіндік айтары бар парторгті соңғы сөзге әдейі салған...



	− Жолдастар, Бекмахановтың еңбегі олқылық пен қателіктен ада десем, шындықтан ауа жайылған мадақ сөз болар еді. Мұндай көлемді еңбекте, өткен тарихымыздың елеулі кезеңін сипаттаған іргелі зерттеуде кемшілік болуы – ықтимал жайт. Алайда кейбір шешендер сол кемшіліктерді бетке ұстап тұрып, кітаптың құнды жақтарын қасақана көргісі келмей залалды деп жариялап, біржола жапқызып тастауға тырысып бақты. Сол жолдастар кітапты қауым назарынан аластауды талап етумен бірге халқымыз тарихының қаһарман кезеңін, 1837-1847 жылдардағы ұлт-азаттық күресін құрбандыққа шалып тұрғанын, сірә, ескерген жоқ. Шойынбаев, Толыбеков, Жизневский, Аманжолов жолдастар өз сөздерінде мәселені осылай қойды... – Осы лебізімен-ақ жұрт назарын өзіне баурап алған ғылыми хатшы дау туғызған мәселеге өз көзқарасын ашық мәлімдепті. – Кейбір сөйлеуші жолдастар, атап айтқанда, Аманжолов пен Ақынжанов ғылыми айтыстың не екенін, оның қалай жүретіні жайында, игі мақсат үшін талқы ұйымдастырылғаны туралы түйсігі шамалы екенін көрсетті. Ең өкініштісі, осы екі жолдас және соларды қолдаған кейбір шешендер айтыс мінбесін өздерінің күйкі ойларын жүзеге асыру үшін пайдаланды. Яғни Бекмахановты аяусыз дүрелеп, ғылыми ортадан қуып тастауға тырысты. Шынтуайтын айтқанда, ғылыми айтыс күйкі мақсат үшін ұйымдастырылмайды. Даулы мәселені жан-жақты талқылап, ғылыми ақиқатты анықтау үшін жүреді. Нақты мысал келтіремін: Аманжолов жолдас бұрнағы күні кіші ғылыми қызметкер Нүсіпбековті іліп-шалып, «Бекмахановтың бейшара қорғаушысы» десе, Ақынжанов сөзін ғылыми әріптесі Жиреншиннің дәулетті атаның ұрпағы екенін бетіне басудан бастады. Жә, сонда осы сөздердің ғылыми айтысқа қажеттілігі қанша? Біз бүгін Әбіш Жиреншиннің өмірбаянын талқылап отырғамыз жоқ, демек, Жиренше бидің дәулетті ортадан шыққанын сөз ету қажет пе еді? Немесе Нүсіпбеков, Будовниц, Әділгереев жолдастардың ғылыми атағының төмен екендігін, қызметін де кемсітіп сөйлеу сіздерге не үшін қажет болды? Мен де қазір солардың үлгісімен Аманжолов жолдасқа: «Сіз тіл маманысыз, тарихтан ештеңе сезбейсіз десем, оған қоса өзіңіз ғұмыр бойы шұғылданып жүрген қазақ тілінің диалектін зерттеуде тарихи шындықтан ауытқып жүрсіз...» – деген кінә артсам, негізгі мәселеден айдалаға лағып кеткен болар едім. Жизневский жолдас бұрнағы күні: Кенесары қозғалысының реакционерлік мәні талас тудыруға тиіс емес; Бекмаханов өз еңбегін ұлтшылдық пиғылмен баяндаған; сол жолға түсуіне мәскеулік тарихшылар дем берген деп бірқанша ғалымдарды аяусыз жазғырды. Ең қиыны, бастан-аяқ ойдан шығарған айғақсыз сынын ол Орталық кітапхананың оқырмандары атынан мәлімдеді. Жизневский жолдас, Мәскеу ғалымдарына ескертпеңіз түбірімен қате және өзімбілемдіктен туған жала. Мәскеу ғалымдарын біз шынайы ғылым иелері, ұлтымыздың тарихын ғылыми жүйелеп берген ғұлама жандар деп білеміз. Екіншіден, Мәскеудегі айтыста Бекмахановты ресми оппоненттері ғана жақтап сөйлеген жоқ, талқыланып отырған кітапқа салиқалы сын, мәнді ескертулер айтқандар да болды. Үшіншіден, мен Жизневский жолдас жұмыс істейтін кітапхананың тұрақты оқушыларының бірімін, менің атымнан мәлімдеме жасаңыз деп сізге өкілдік бергем жоқ.

	Одан әрі Тәжен Елеуұлы талқыға түскен даулы мәселелерді алты топқа бөліп, әрқайсысын жеке-жеке талдап, кітап иесінің де көзқарасын келтіріп, Мәскеу ғалымдарының ой-пікіріне қоса өз тұжырымын да жария етіпті.



	«Бес күн ұдайы талқыланған және Мәскеудің Тарих институтында сөз болған мәселені қорыта айтқанда, «Қазақстан XIX ғасырдың 20-40 жылдарында» кітабы, кейбір олқылықтарына қарамастан, тарих ғылымына қосылған құнды еңбек екені айқын дәлелденді. Еңбек маркстік-лениндік ілімнің қағидаларын нұсқа еткен ұстаныммен жазылған. Бұл кітаптан оқырман көптеген құнды деректер, тарихи оқиғалар сипаттамасын тауып, төмендегі жайттардан мағлұмат алады: 1) XIX ғасырдың алғашқы жартысындағы қазақ халқының социалды-экономикалық жағдайы туралы; 2) Тапқа бөлінуі мен таптық күрестің өрбуі хақында; 3) Патриархалды-рушылдық тірлік болмысымен бүркеулі феодалдық қанауды таниды; 4) Қазақстанның Ресеймен қарым-қатынасы жайында; 5) Кенесары Қасымов басшылық еткен ұлт-азаттық күресі Қазақстан жеріне баса-көктеп кірген патшаның әскери күштеріне ғана емес, Қоқан және Хиуа хандықтарына да қарсы бағытталғанына сөзсіз иланады...» – деген тұжырыммен аяқтапты Т. Елеуов сөзін.



	Үзілістен кейін кітап авторы мінбеге шақырылыпты.

	* * *

	Осы тарауды жазу үстінде мен Ерекеңнің зайыбымен бірнеше мәрте кездесіп, Алматыдағы айтыстың қалай өткені жайында, сол күндерде өзін ерекше таңғалдырған оқиғаларды есіне түсіруін өтіндім. Әлбетте, көп жыл бұрынғы көрген-білгеніңнің бәрін жадыңда сақтау оңай емес. Менің тілегім кейбір жайттардың ұмытылмайтынын ескеруден туған-ды. Шынында да, солай болды. Еске сақтау қабілеті мықты Халима Адамбекқызы жиырма үш жасында жадына құйған ұзынды-қысқалы сөзден гөрі, өзіне ерекше әсер еткен оқыс оқиғаларды есіне түсіріп, көңілімді көншіткенін ескерту парыз.

	− Ерекеңнің хаттамаға түскен сөзін бірнеше мәрте оқып, шешендігіне таңғалдым. Төл еңбегіне айтылған сын-ескертпелердің бәріне жауап берген, қаншама ұтымды ой айтқан! Ол кісі жауап сөзіне қалай дайындалды? Жалпы жұмыс істеу машығы туралы не айтасыз?

	− Ерекеңнің жады ерекше күшті. Бір нәрсені керек қылып іздесе, пәленше кітаптың түгенше тарауында еді деп оп-оңай тауып алады. Кісі есіміне де солай, әлдеқашан танысқан кісісін көргенде атын атап сөйлеседі. Ал мына айтыста мінбеден айтылған ащылы-тұщылы сөздерді қалың дәптерге түртіп отырды. Мәжілістен қайтқан бетінде 5-6 сағат ұйықтап алып, ертеңінде ерте тұрып, жауап сөзін жаза бастайды. Ниеттес жігіттерін үйге шақырып ақылдасады. Шындығында, ол Орталық Комитеттің лекторы болған жылдарында мінбеден қағазсыз сөйлеуге дағдыланған. Қандай аудиторияны болсын бірер сағат тапжылтпай ұстайтын шешен. Ал айтыстың соңында Ерекең бір жарым сағат бойы мүдірмей сөйлеп, залдағы көпшілікті сөзінің логикасымен, айтқыштығымен, неше түрлі тың айғақтарды үйдек-түйдек келтіріп, айрандай ұйытты. Соны өзің де, Медеу қалқам, аңғардым деп отырсың. Бірақ бір жайтты жадыңнан шығарма: мінбеден естірткен сөзінің кейбірі, тыңдаушылардың сезім пернесін қозғаған эмоциялық әсері стенограммада жоқ; небір күшті ойлары жасып түскен; хаттаманы машинкаға бастырғаннан кейін өзі де, басқалар да соларға редакция жасап, сөз уытын бәсеңдеткен тәрізді...

	Төменде біз Е.Б. Бекмахановтың 19 шілде күнгі мәжілістегі жауап сөзінің тұжырымдалған нұсқасын ықшамдап келтіреміз...



	«...Қазақстанда енді ғана өрістей бастаған тарих ғылымы үшін бұл айтыстың әсері оңды болатынына шүбәм жоқ. Біршама уақыттан соң тарихымыздың күрделі кезеңдері жайында бір емес, бірнеше еңбектер жазылады. Міне, сол кезде тарих еншісіне көшкен көптеген оқиғалардың жай-жапсарын, мәнін де қиналмай, еркін бағамдауға мүмкіндік туады. Менің көлемі шағын кітабымның қызу айтыс өрбіткен себебі де – осы, монография түрінде жазылған алғашқы еңбек болуынан туындап отыр. Айтыстың бұл – пайдалы жағы, әрине, олқылығы да болғаны айқын: көптеген шешендер біржақты сарында сөйледі; айталық, кейбір тарихшылар кітапты сыпыра мақтаса, екіншілері, әсіресе үш-төрт адам менің еңбегімді мүлдем іске алғысыз етуге тырысты; сол жолдастардың тарих еншісіне баяғыда өтіп кеткен «меньшевиктік», «донкихоттық», «ұлтшылдық» деген сияқты былық-шылық терминдерді жаңғыртуы мен үшін оқыс жаңалық болды. Ең өкініштісі, осы жолдастар мені аяусыз сынағанымен, сөз етіп тұрған мәселені терең білмейтінін аңғартты, өз ойларын дәлелдеуге жұрт иланғандай ғылыми айғақтар келтіре алмағанын әншейін даңғазалықпен далдалап бақты. Мені ерекше таңғалдырған жайт: кейбір әріптестерім мінбеде өздерін өте дөрекі ұстады; көпшілігі ыза мен кекке булығып тұрып, қайткен күнде мені дүрелеуді тілеген күйректікке жол берді. Бұл да, сайып келгенде, сол шіркіндердің теориялық әзірлігінің төмендігін, рухани танымының кемдігін көрсетті... «Біздің халық үшін Амангелді мен Кенесарының қайсысы керегірек немесе қайсысы нағыз батыр?..» деп салғастыру тым күйкі ойдан өрбігеніне жылау керек пе, әлде күлеміз бе, төрелігін өздеріңіз айтыңыздар. Сол жолдастар марксизм-ленинизм классиктерінен үзінділер келтіріп, өз ойларын көсемдердің кемеңгер сөздерімен бекітпек болғаны, ең қызығы, сол цитатаның талқыланып отырған кезеңге келмейтінін айыра алмай, саяси білімдерінің таяздығын әшкереледі. Мұндай дәрменсіздікті филолог келтірсе, кешіруге болады, ал тарихшы үшін мүлдем күйкі жайт, амал қанша?!

	Айтыс үстінде маған қитұрқы, келеңсіз сұрақтар қойылды. Біреуіне ғана тоқталамын, мысалы, менің кітабымда «Не себепті екі Ресей туралы, әсіресе Қазақстанның Ресейге қосылуы жайында неге айтылмаған?» деген сұрақ. Осы мәселе жайында «Қазақстан XIX ғасырдың 20-40 жылдарында» кітабында, жолдастар, арнайы тарау бар. Сол мәселені талдауға толық бір тарау арнап отырсам, сынаушы соны оқымаса – менің кінәм не?.. – Жұрт ду күліп, «Ау, соны кім айтты, оны да естірт!» десіп, шешенге қолдау көрсетіпті. Алайда Ермұхан Бекмаханұлы жеңіл әжуаға елікпеген. – Әлбетте, қайткен күнде мені сүріндіру, иә жүйкеме тиіп ашуландыру мақсатымен қойылған әлгі тәрізді кереғар сұрақтардың бәріне қазір тоқталмаймын, өйтер болсам, толық бір күн мінбеде тұруға тура келеді. Сол себепті мен бес күн ұдайы сөз болған, көбірек дау туғызған мәселелерді өзара топтап, соларды тақырыбына қарай жүйелеп, барлық сыншыларға ортақ жауап беремін...»



	− Менің еңбегіме ерекше шүйілген топтың дені негізінен Айдарова жолдас Мәскеуде жария еткен тұжырымдаманы қолдап сөйледі. Бірақ соны түсіндірерден бұрын осы айтыс үстінде мәлім болған мәнді бір мәселені ескертуді жөн көріп тұрмын, – депті кітап иесі. – Виктор Шахматов пен Мұсатай Ақынжанов осы уақытқа дейін өздері қызу қолдаған жаңсақ тұжырымнан бас тартты. Сөйтіп, бұл екі жолдас Кенесары қозғалысының әлеуметтік-халықтық мәнін мойындады деуге болады...



	«Бірінші мәселе – бұл енді кітаптың мәнін теріске жорушылардың ең басты және негізгі ұстанымы – Кенесары Қасымов көтерілісі қарсаңындағы патша өкіметінің Қазақстанды отарлау саясаты және оның Қазақстан үшін тарихи маңызы туралы көзқарасты айқындау. Осы процесті прогрессивті деп жариялаушы жолдастардың пайымдауынша, Қазақ даласында сол қарсаңда феодалдық-монархиялық «ұлтшылдық» өрбіген, қозғалысты бастаушылар сол көзқарастың жебеуімен көтеріліске шыққан-мыс. Бұл тұжырымдаманы ойдан шығарған жолдастар патшалық Ресейдің реакциялық отарлау саясатын ақтайтын, маркстік ілім қағидаларымен үйлеспей-тін тұжырым жасағанын түсінгілері келмейді. Ал марксизм классиктері Ресейдің отарлау саясатын ешқашанда ақтаған емес, мені күйретпек болғандар осы гәпті ескергені жөн еді, бірақ іс жүзінде түк білмейтіндігін көрсетті. Патшалық Ресейдің қазақ жерін отарлауы халқымыздың келешегіне игі әсер етті деушілер сол процестің патша ағзамның қатысуынсыз жүргенін ескергілері келмейді. Ресейге қосылған соң Қазақстанның небір қиыр шетінде экономикалық қарым-қатынас өрбіп, алға даму жедеғабыл жүре бастады. Дон Кихотты мысалға алуды сүйетіндер үшін арнайы ескертуді жөн көріп тұрмын, халықаралық саясатты талқылау үстінде «донкихотизмге» ұрынған социал-демократтарды әжуалап, В.И. Лениннің не дегенін білесіздер ме: «Ведь эти донкихоты давно твердят, что колониальная политика прогрессивна, насаждает капитализм, а поэтому «обличать» его в жадности и жестокости никчемно, ибо без таких средств капитал как «без рук». Одан әрі Ленин былай деген: «Но мы этого не говорим, мы говорим: капитал жрет вас, сожрет персов, сожрет всех и будет жрать, пока вы его не свергнете» (қараңыз: Ленин. Шығ. 15-кітабы, 58-б.). Енді Сталин жолдастың патшалық Ресейдің отарлау саясатына байланысты не дегеніне зер салыңыздар:

	«В прошлом в России власть находилась в руках царей, помещиков, фабрикантов и заводчиков. В прошлом Россия – Россия царей и палачей. Россия жила тем, что угнетала народы, входившие в состав бывшей Российской империи. Правительство России жило за счет соков, за счет сил угнетаемых им народов, в том числе и народа русского. Это было время, когда все народы проклинали Россию» (Сталин. Шығ. 4-кітабы, 39-б.).

	Патшалық Ресейдің отарлау саясатының қара түнек сипатын ақтаушылар осы сөздерді оқымаған ба, әлде марксизм классиктерінің пікірін теріске шығаруды мақсат еткен бе? Түсініксіз гәп. Шөмекейді мысалға ала отырып немесе генерал Черняевке Орта Азияны тезірек жаулап алуға жан-тәнімен қолғабыс еткен, сол үшін орыс әскерінің полковник шенін иеленген Елекей Қасымовты әлгі сатқынмен бірге атап, тіпті халық батыры ретінде төбемізге көтеруіміз керек деп кешелі-бүгінде ақыл айтқандар болды. Осы да кеңес ғалымы үшін мадақ іс пе? Адамгершіліктің үлгісі, тарихи рөлі, тегінде, мәртебелі шенмен өлшенбейді, жолдастар. Шоқан Уәлихановтың әскери шені ротмистр ғана, сөйте тұра ол ұлт тарихына қазақ халқының көрнекті тұлғасы болып енді. Амал қанша, ащы болса да ашық айтуға тура келеді: біздің кейбір ғылыми қызметкерлер әлі күнге дейін рушылдық кертартпа санадан арыла алмай жүр...»



	− Айтыс үстінде Кенесары Қасымовтың жеке басы туралы дау өрбіді... – деп кітап иесі өзін сынаушылар сөзін одан әрі өрбітіпті. – Кенесарыны шексіз әсірелеп көрсеттің деген жолдастардың сыны негізінен мынадай түйсікке саяды: Кенесары – Шыңғыс хан әулетінен шыққан адам; сол себепті ол қазақ халқының мүддесін көздей алмайды; халық көтерілісіне басшы болмақ түгілі, мемлекет құруға да хақысы жоқ (?). Ойдан шығарылған осы бопсаның да қозғалысты социологиялық қасаң схемаға күштеп енгізуден өрбіген. Сол жолдастар Кенесары тұлғасының халық жадында жолбарыс жүректі, хас батыр түрінде қалыптасып, ол туралы неше түрлі аңыз-дастандардың халыққа кең тарағанын жақсы біледі. Қазақ жұрты оны сыртқы жауға қарсы шығып, ат жалын тартып мінген ерім деп таныған. Тарихты зерттеуші осы гәпті қатты ескеріп, ұлт-азаттық қозғалыстың әлеуметтік мәнін, соны бастаушының тұлғасын да жеріне жеткізе сипаттауға тиіс...

	− Менің кітабымды теріс-қағыс түсіндірушілер Кенесары құрған қазақ мемлекетін ешкім білмейді, ондай мемлекет тарихта болған жоқ, тек қана Бекмахановтың қиялынан туған десті. Соны үдетушілер қыза келе XVI, XVII, XVIII ғасырларда бір орталықтан бағынған Қазақ Ордасы болған емес деген де мәні сорақы мәлімдеме жасады. Жолдастар, менің монографиямда мемлекет туралы кесіп-пішіп айтылған сөз жоқ. Рас, хан сайланған соң Кенесарының алты жыл бойы Қазақ мемлекетін құруға тырысқанын деректермен көрсеттім. Бірақ «құруға тырысты» мен «құрды» дегеннің арасы алшақ екенін айыруға болмады ма? Патша өкіметінің Кенесарыға сол ойын жүзеге асыруға мүмкіндік бермегені мәлім. Мені ерекше таңғалдырған жайт: кейбір жолдастар қазақтың бұрын-соңды тарихында мемлекеттік құрылым болған емес, ондай мемлекет Қазан төңкерісінен кейін ғана дүниеге келді деген де адам нанғысыз уәж айтты...

	Кенесарының феодалдық-монархиялық «ұлтшылдығы» жөнінде де Ермұхан Бекмаханұлы егжей-тегжей түсінік беріпті. Осы мәселені Шойынбаев пен Айдарова қайталап, Грузия тарихына байланысты И. Сталиннің сөзін дәлелге келтіріп, Қазақстанда да нақ сондай жағдай қалыптасқан, кітап авторы ұлы көсемнің кемеңгер қағидасын қасақана тәрк еткен дегенін қайталап, өзін сынаушылар бұл жолы да жаңсақ түйсікке бой алдырғанын ескертіпті: «Осы мәселені Мәскеудегі айтыста Н.М. Дружинин жан-жақты түсіндірді, сол кісінің уәжін пайдаланып әрі өзімнің де осы мәселеге байланысты ойымды нақтырақ талдауға мәжбүрмін, – деуден соң, ғалым ойын былай түйеді. – Грузия өз еркімен Ресейге қосылғанда сол елдің кінәздері мен Юлона, Паркоза есімді ханзадалары, Имеретияның қуыршақ патшасы Соломон бұрынғы билігінен айырылғысы келмей, орыс патшасына қарсы шыққан. Мысалы, Соломон патша өз билігін түрік сұлтанының немесе Иран шахының көмегімен сақтап қалуға тырысқан. Ал Грузияның ақсүйектері, өз халқының келешегін ойлаған зиялы һәм діни қауымы Ресейдің қол астына біржола кіруді қалаған... Туған еліндегі ойыншық ханзадалар мен патшасымақтардың қозғалысын И.В. Сталин жолдастың реакционерлік, монархиялық деп атауы сол себептен. Ақыр аяғында халық талабы жеңді, Грузия Ресейдің қарамағына енді. Соның арқасында ғасырлар бойы басы бірікпеген бір тілді ұсақ кінәздіктер, түрліше тайпалар бір мемлекетке қарап, грузин халқы дербес ұлт болып қалыптасты. «Егер Түркияға, иә Иранға қарағанда олардың діні бөлек, қарамы мол негізгі халқы кішкентай Грузияны тұншықтырып тастауы сөзсіз еді, неше мың жылдық тарихы бар грузин тілі, ділі, мәдениеті мен әдебиеті құрдымға жоғалып кететін еді...» – деп түсіндіреді Сталин жолдас. Енді Қазақстандағы жағдайды Грузиямен салғастырып көріңіздер, мүлдем басқаша ахуал екенін аңғару қиын емес... – дейді тарихшы. – Қазақстан XIX ғасырдың бас кезінде Қоқан, Хиуа және Ресейге қарап, үш мемлекеттің боданы болып өмір сүрді. Кенесары Қасымов күллі қазақтың басын біріктірген мемлекет құруды мақсат етті. Бұл болса – халқымыздың ғасырлар бойғы арманы. Осы мәселені Кенесарыға дейін де қамыға ойлап, бірақ жүзеге асыра алмай құсада шейіт болғандар аз емес. Ал Кенесары асқақ қиялға малданған аңғал тұлға емес, қазақ халқының нақты күш-қуатын, шектеулі мүмкіндігін ол өте жақсы білген. Сондықтан да өзі құрмақ Қазақ мемлекетін орыс патшасының боданында ұстауды көздеген. Амал не, асыл ойы жүзеге аспады. Алайда ол өз ойын қайткен күнде жүзеге асыруды ойлап, қарамағындағы шамалы жасақпен Ресей патшасының, Хиуа, Қоқан хандықтарының басым күштерімен соғысуға бел байлады... Мені сынаушылар жұртқа мәлім тарихи ақиқатты ескергісі келмейді: Ресейдің өз тарихында мұндай азаттық соғыстар болған, соның бірі – Шамиль имам қозғалысы, орыс тарихшылары оны ұлт-азаттық күрес ретінде бағалап отыр; ал Кенесары Қасымов қозғалысының содан айырмасы қанша? Тарихи оқиғаны, он жыл ұдайы жүрген күшті қозғалысты ел тарихынан сызып тастауға талпынған тарихшылардың түп мақсатын мен түсінбеймін...»

	Жауап сөзінде Ермұхан Бекмаханов профессор С.Н. Покровскийдің өзіне жол-жоба көрсете, сипай қамшылаған сынына да тұздықтап жауап беріпті:





	«Покровский жолдас тарихи айғақтарды топтап келтіріп, өткен тарихты жақсартуға да, теріс-қағыс түсіндіруге де болмайды деді. Ескертуі әбден дұрыс. Сөйте тұра тарихшы профессордың тарихи деректерді оп-оңай бұрмалайды: Орта Азиядан ештеңе шықпайтынын білетін Кенесары сол жаққа иек арта қарады деген ой айтты ол; бұдан, тегінде, ортаазиялық хандармен Кенесары одақ құруға тырысқан деген ұғым туады. Шындығында, Кенесары ортаазиялық хандармен ешқандай келіссөз жүргізбеген, қайта солардың қарамағындағы қазақ руларын бөліп әкетуге әрекет жасаған.

	Одан әрі Покровский жолдас тарихты өз бетінше жақсартуға талап жасады. 20-40 жылдардағы Қазақстанға Белинский, Герцен, Огаревтің Ресейі болғанын, солардың да ықпал еткенін көрсетпеді деп мені жазғырды. Сергей Николаевич, сіз тарих маманысыз, тап осы мәселенің жай-жапсарын жақсы білуге тиіссіз. Ресейдің өзінде отызыншы жылдары Белинскийдің кім екенін санаулы адамдар ғана білді, ал Қазақстанға Белинскийдің және төңкерісшіл демократтардың идеялары тек қана сексенінші жылдары ене бастады. Ал сіз нақты жағдайға үйлеспейтін айғақтарды дайын схемаға икемдеп тұрсыз. Мен зерттеген кезеңде біздің халықтың рухани танымы демократиялық идеяларды қабылдауға жеткен жоқ-ты, олар патриархалды-рушылдық тірлікте өмір сүрді...»



	− Айтыс үстінде кейбір сөйлеушілер қазақ пен орыс халықтарының арасында қалыптасқан достықтың тамырлары жете ашылмаған, ал бұқара халықтың билеушілері мен бай-шонжарларға қарсы күресі, қозғалыстың таптық мәні мүлдем көрсетілмейді деген де сын айтты, – депті Ермұхан Бекмаханұлы. – Менің кітабымда XIX ғасыр түгел емес, тек қана 20-40 жылдарындағы оқиғалар сөз болады. Ал мені сынаушылар сол жылдарда қалыптаспаған достыққа, Ресейдің игі әсері айқын сезілмеген уақытқа, яки содан көп жыл беріде орнаған тарихи байланысты жасанды түрде сол кезеңге көшіруімді талап етіп отыр. Бұл талаптың да ешқандай сын көтермейтінін, қисынсыз бұрмалау болатынына кейбір жолдастар, сірә, жете мән бермеген. Шындығында, орыс пен қазақ халқының достық байланысы, соның алғашқы игі нышандары екі ел арасында сауда-саттық басталып, экономикалық қарым-қатынас тұрақты жүрген кезде өрбіген... Оның бастапқы кезеңін мен кітабымда көрсеттім, шүбәланған адам монографияның 135, 148, 361 және 364-беттерін қайыра қарасын...

	– Таптық күрес мәселесін әсірелеп көтерушілер, тегінде, кітап оқиғасының қай жылдарды қамтитынын ескермеген. Ең қиыны, сол жолдастар Кенесары көтерілісі басталған, қызу жүрген кезде қазақ ауылында ешқандай таптық күрес болмағанын түсінгісі келмейді. Қазақ ортасы ғана емес, орыс деревнясында да сол жылдарда, тіпті одан беріректе де таптық күрес болмағаны тарихтан мәлім. Бұл жайында В.И. Лениннің өзі: «В России в 1861 году народ, сотни лет бывший в работе у помещиков, не в состоянии был подняться на широкую, открытую, сознательную борьбу за свободу» деген (қараңыз: Ленин. Шығ. 15-кітабы, 108-б.). Әлеуметтік-экономикалық жағдайы Қазақстаннан әлдеқайда жоғары тұрған Ресейде 1861 жылы осындай ахуал қалыптасса, феодалдық қоғамның мешеу батпағында қалт-құлт етіп өмір сүріп отырған қазақ даласында таптық күрес қалайша өрбімек? Рас, Сырым Датов, Исатай Тайманов бастаған көтерілістерде бұқара халық жерден айырып, алым-салықпен қысқан хан әулетіне, бай-шонжарларға қарсылық көрсеткен. Алайда солар – таптық күрес емес, рулық, қауымдық ұрандармен жүрген дүмпулер. Түйіп айтқанда, қазақ халқы мен жазып отырған жылдарда, соған дейін де сыртқы жау өз жеріне баса-көктеп кірген кезде бас көтеріп, яки Қоқан, Хиуа және Ресей империясы өз жерін отарлауға кіріскенде ғана айқасқа шықты. Азаттық үшін күресте ешқандай таптық мүдде болмайтындығы, кедей-кепшіктің тіршіліктен запы шеккен өкініштері жайына қалып, тек қана ел мүддесі, ел бірлігі, жер тұтастығы алға шығатыны әлмисақтан мәлім...



	«Бірер сөз Кенесарының қырғыздармен соғысы жөнінде... – дейді Ермұхан тарихшы. – Бұл мәселенің бүге-шігесін мен өз еңбегімде жеткілікті көрсеттім, Мәскеу ғалымдары Вяткин, Бахрушинніңжәнеқазақстандықтарихшылар Ділмұхамедовпен Елеуов жолдастардың бұл турасында жан-жақты түсіндірмесіне алып-қосарым жоқ. Бір ғана ескертер жайт: күні бүгінге дейін біз Кенесарының қырғыз манаптарына жолдаған хатының Смирнов жариялаған аудармасын сөз етіп келдік; соны келтіре отырып, «Кенесары қырғыздарды жаулап алуға тырысқан ба, жоқ па?..» деген мәселе жөнінде өңеш жырта дауластық. Осы жиында сол хаттың түпнұсқасы оқылды. Бір сөйлем орысшаға қате аударылғандықтан тектен-текке таласып жүріппіз. Хаттың түпнұсқасында Кенесарының қырғыздарға жаулық ниетінің жоқтығы, сыртқы жаумен тізе қосып күресейік деген үндеуі ап-айқын атойлап тұр. Менің сипаттауымның да олқылығы осы хаттың түпнұсқасын білмегендіктен туған. Әсілі, мен Ұлы жүз рулары мен қырғыздардың көршілік қарым-қатынасын, ортақ жайлауды бірге пайдаланып, сырт жауға да өмір бойы бірлесе тойтарыс беріп келгенін білсем де, содан туындайтын мәнді байламға жеткілікті мән бермегенімді енді ғана аңғарып отырмын. Негізінде қазақ пен қырғыздың тұрмысы бірдей, әлеуметтік, мәдени-рухани тірлігі де бір деңгейде өрбіген. Ең бастысы, екі халық та Қоқан хандығының қанауын бірге кешкен. Кенесарының хатында осы жайт мейлінше ескертілген. Алайда қырғыз манаптарының әр қадамын орыс патшасының өкілдері мен Қоқан бектері қатаң бақылауда ұстаған. Кітабымда мен соны нақты айғақтармен айшықтадым. Осы мәселені талқылауда кейбір жолдастар келеңсіз болжамдар айтты. Мысалы, «Кенесары Қырғызстанды өзіне қаратса не болар еді?» деп өзінен-өзі сұрап, «Өйткен күнде екі ел Ресейден біржола ірге айырып, мүшкіл халге ұшырайтын еді...» деген кереғар бопсаны көлденең тартқандар да болды. Бұл енді маркстік талдау емес. Өткен уақыттың оқиғаларына болжам айтумен, тегінде, ұзаққа бара алмайсың. Тарих ілімі болжаумен айналыспайды, жолдастар...»



	Бұдан әрі тарихшы Серғали Толыбековтің мұсылман дінін уағыздаушылардың Кенесары қозғалысына қатысқандарға зиянды ықпалы кітапта ашылмаған деген сынын да нақты айғақтармен жоққа шығарыпты. Тарихшы бұл турасында:

	«Көтеріліс ерекше қызу әрі ұзақ жүрген Сарыарқа өңіріндегі халық пен Сыр бойында тұратын қазақтардың мұсылман дініне көзқарасы бірдей емесін, мені сынаушы, сірә, білмейді. Мұсылман діні Қазақстанның түстік бөлігінде күшті тарап, халыққа ықпалы зор болғаны мәлім. Ал Қазақстанның орталық бөлігіндегі қазақтың дінге ықыласы олардан әлдеқайда бәсең. Бұл жайтқа сенбесеңіз, Серғали Еспембетұлы, кітабымда атап көрсеткен дерек көздеріне үңіліңіз...» – депті.

	Кітап авторы сөзінің соңын өзімен ашық айқасқа шыққан Бек Сүлейменовтің қарекетіне тойтарыс беруге арнапты.

	– Бек Сүлейменов жолдас мұрағат қоймаларынан менің архивтен алған барлық айғақтарымды уақыты жөнінен көтеріліс жүрген мезгілге сәйкес келмейді деген желеумен теріске шығарды, соларды бірақ қандай деректермен ауыстыру турасында ләм-мим деген жоқ. Себебі түсінікті: ондай деректер жоқ екенін әріптесім жақсы біледі... Мен пайдаланған деректердің Кенесары Қасымов қозғалысы тоқтағаннан кейін 20-30 жылдан соң жазылғаны рас және солар – көтеріліс туралы архивте сақталған бірден-бір құнды жазбалар. Қозғалысты зерттеген бұрынғы-соңғылы тарихшылар соларды пайдаланған, мен де әжетіме жараттым. Айырмашылық – қандай көзқараспен пайдалануда... – депті кітап иесі. – Сүлейменов жолдас маған дворяндық-буржуазиялық тарихнама деректерін ғана пайдаландың, қазақтың шонжарлары мен төрелер әулетінен шыққан ұлтшылдардың жазбаларын қайта жариялап қасақана дәріптедің, мұндай жауапсыздықты кеңес тарихшысына кешіруге болмайды деген өте ауыр әрі таңғаларлық кінә артты. Шынымды айтайын, мен қараған кеңестік мұрағаттарда тек қана дворян, ақсүйек зерттеушілердің жазбалары сақталған. Солардың бірде-бірінде «Менің тегім – тақыр кедей...» деген анықтама жоқ. Жә, сонда сол байғұстар өз заманы туралы немесе Кенесары қозғалысы жайында сан алуан деректерді іздеп тауып, қағазға түсіріп кетсе, неге пайдаланбау керек? Сол бір ізгі ниетті елгезек һәм бейнетқор жандардың еңбектерін арғы тегі ақсүйек деп қоқыс жәшігіне тастаймыз ба? Сүлейменов жолдас, сіз ескі мұрағаттарда қандай асыл мұралар өз зерттеушісін күтіп жатқанын білмейсіз, сізде соларға деген түзу ізет те, ниет те жоқ, сол мұраларды ғылыми-сыни көзқараспен бағалаудан, сірә, мүлдем мақрұмсыз. Сіз бүгін марқұм болған ғылым иелерін немқұрайды пейілмен жазғыра сөйледіңіз. Сіз маған ұлтшыл Бөкейхановтың есімін құрметпен атадың деген де жала жаптыңыз. «Орта жүз хандарының 1824-1830 жылдар аралығындағы хаттары» деген тарихи жинақ жарыққа шыққанын сіз жақсы білесіз. Ал сол хаттарды ұқыптап жинап, баспаға дайындаған адам – Ә.Н. Бөкейханов. Сол құжаттарды өз кітабымда пайдаланғаным рас, демек, соларды қайдан алғанымды да көрсетуге міндеттімін. Сіз бүгін әсіре ұлтшыл Тоғжанов туралы көпшілікке жарты сағат дәріс оқып, Ғаббас Тоғжанұлы марқұм өзінің кітабында қолданған «қоңсы» мен «бай» сөздері туралы ұзақ сонар түсінік беріп, әлдеқандай күмәнді себеппен осы терминдер Бекмахановтың кітабында да жиі қайталанады деген қорытынды жасадыңыз. Менің кітабымда Тоғжанов туралы бірауыз сөз жоқ. Жә, осы салғастыруды қандай мақсатпен жасадыңыз, түсінбедім...

	Тарихшы сәл тыныстап, залға тұнжырай қарайды. Көзі оттай жайнап, көп ішінен әлдекімді іздегендей болып, ақыры өзінен небәрі үш жас үлкен тарихшы әріптесін көрген сияқты, кенет тамағын кенеп, аса қатқыл үнмен былай депті:

	«Бек Сүлейменов жолдас! Сіздің сөзіңізде әділдік болмады, істің мәнісін білмейтіндігіңізбен қоса ғылыми қызметкерге тән кішіпейілділіктен де жұрдай екендігіңізді көрсеттіңіз. Өзіңізге мәртебелі өкілділікті кімнен алғаныңызды білмеймін, сіздің «қазақ халқының атынан сөйлеп тұрмын» деп кеудеңізді керіп, зиялы қауымды шошытқан мәлімдеме жасағаныңызға қайран қалдым.

	Аманжолов пен Сүлейменов жолдастар мені докторлық диссертациясы кандидаттық еңбегінен қосымша жазылған екі тараумен ғана дараланады деп жазғырды. Бұл турасында мынадай айғақ келтіремін: кандидаттық диссертациям 160 беттей еді, ал докторлық еңбегім 800 беттен асып түсті. Тағы бір келеңсіз жайт ойыма түсіп тұр, оны да айтайын: нақ осындай салыстырма дерек ВАК кеңсесіне Алматыдан жолданған «домалақ хатта» да басты көзір ретінде келтірілген. Әлбетте, мәтіні мен дәлелдеме дерегі айна-қатесіз бірдей сол «хаттың» иесі сіздер деп үзілді-кесілді айта алмаймын, бәлкім, кездейсоқ ұқсастық шығар. «Домалақ хат» бойынша ВАК ғылыми сараптама өткізді. Анонимкада көрсетілген айғақтар бекіген жоқ, жала болып шықты...»



	− Шынымды айтайын, мен үшін өте-мөте пайдалы болған ұзақ талқыдан кейін жұмысты бұрынғыдан да үдетуге құлшынып тұрмын. Не істесем де, нендей жаңа еңбек бастасам да туған халқым үшін, байтақ елім үшін, осы айтыс үстінде маған қолдау көрсеткен, айтысты ықыласпен тыңдаған зиялы қауымның сенімін ақтау үшін әр күнімді ғылыми ізденіс жасауға, еңбек жазуға жұмсауға тиіспін. Мен әлі жасаң қызметкермін, ізденіс тәжірибем де көп емес. Алғашқы ғылыми монографиямды жазу үстінде мен ғылыми дәреже, иә мәртебе туралы ойлаған жоқпын, тек қана туған халқымның рухани мүддесін көздеп іске кірістім. Сіздер неше күн сөз еткен қарапайым еңбегімді жазу үстінде мен Кеңес өкіметінің, большевиктер партиясының қамқорлығы арқасында білім алып, ғылым жолына түскенімді ешқашанда есімнен шығарған емеспін. Төрт мәрте талқыдан соң Кенесары Қасымов қозғалысының шынында да ұлт-азаттық күрес болып танылғанына көңілім марқайып тұр, бұл күресті күллі халық қолдағанына ешкім де енді шүбә келтіре алмайды. Әрине, көптеген жолдастар адал пиғылмен ескерткен олқылықтарды түп-түгел түзетемін. Нақ сондай түзетуді екінші басылымы әзірленіп жатқан «Қазақстан тарихына» да енгіземін. Әлбетте, бұл кітап менің ғылыми соңғы еңбегім болмайтыны түсінікті, өткен ғасырдың екінші жартысы туралы кең көлемді жаңа монография жазуға ізденіс бастадым, таяу жылдарда оны да назарларыңызға ұсынамын... – Ермұхан тарихшы ағынан жарылып тұрып, сөзін түйеді. – Сондықтан да, жолдастар, енді ғана қаз тұрып, іргесі қалана бастаған қазақ тарихы ғылымын жаңа табыстарға тезірек жеткізу үшін арамызда туған айтыс-тартысты доғарып, бір тілек, бір білек, бір жүрекпен жұмыс істеп, жаңа биіктерге көтерейік деген ақ тілекпен сөзімді аяқтаймын!..





4


	Сонымен, жаяу желаяқтардың аламан жарысына ұқсаған ғылыми айтыс мәреге жетті. «Кім жеңді, кім жеңілді» деген сұраудың жауабы көрініп тұрса да, жеңілгендерді тұқыртып, жеңген топтың мерейін биікке көтерудің қажеті бар ма? Біздіңше, екі жаққа да әділ төреші Уақыт жауап берді. Ал ол қателеспейді, ешкімнің көңіл күйіне, лауазым-атағына қарамайды, өз кесімін бұрмалаусыз айтады...

	Арада 52 жыл өткен соң осы айтыстың хаттамасы «Кенже-Пресс» баспасынан («Қазақстандағы ақпарат технологиясы» журналының демеушілігімен) қысқартусыз, түзетусіз жарыққа шықты. Танымы сергек, өзіндік талғамға ие оқырман бұдан жарты ғасыр бұрын қазақтың зиялы қауымын дүрліктірген айтыстың себеп-салдарын, мән-жайын жете ұғып, әрбір сөйлеушінің, кітап иесінің де ой-өрісін танып, ел тарихының елеулі оқиғасына кімнің адал болып, кімнің сатқындық жасағанын өзі-ақ айырады.

	Ал соған тарихшылар көзімен қарасақ?..

	Бергі замандағы қазақ тарихшыларының көрнекті өкілі, Е.Б. Бекмаханов мектебінің дарынды түлегі Кеңес Нұрпейістің айтыс хаттамасына арнаған, «Ғалымға және оның басты кітабына қастандық» деп атаған кіріспесінде бұл жайында егжей-тегжей айтылған. «Айтысқа қатысқандардың әрқайсысы ғылыми талдауының деңгейі жөнінен, кітапты бағалауы турасынан да өздерінің шама-шарқын айқын көрсеткен...» – дей отырып, академик тарихшы сөзсайысқа шыққан шешендерді бірнеше топқа бөледі: Т.Ж. Шойынбаев, С.Е. Толыбеков, Х.Г. Айдарова, М.В. Жизневский, Б.С. Сүлейменов, А.Н. Нұрқанов, М.Б. Ақынжановты даралап, ерекше белсенділік көрсетіп, кітапқа саяси қаралау байлап, оны жоққа шығарушылар депті; екінші топқа ол И.У. Будовниц, Ә.М. Жиреншин мен Е.Д. Ділмұхамедовті атап, Ермұхан Бекмахановты қызғыш құстай қорғап, еңбектің мәскеуліктер көрсеткен олқылықтары туралы бірде-бір сын айтпағанын ескертіпті; үшінші топқа Кеңес Нұрпейісұлы А.Н. Нүсіпбеков, Т.Е. Елеуов, Х.М. Әділгереев, Б.А. Аспандияров, Т.А. Күлтелеев және басқаларды жатқызады да, монографияны жан-жақты талдап, салиқалы ойлар айтқанын, Кенесары Қасымов қозғалысының ұлт-азаттық сипатын ашумен бірге Дала тұрғындарының басым бөлігі қолдағанын жұртшылық шүбәсіз мойындағандай пікір қалыптастырғанын баса көрсетіпті. «Осы үш топқа қосылмай өзге ұстанымда сөйлегендер болды, мысалы, профессор С.Н. Покровский, – дейді К. Нұрпейіс. – Әрдайым сақтанып сөйлеушінің нені меңзеп тұрғанын ұғу қиын-ақ...»

	Біздіңше, айтыстың басты қорытындысы кімнің не дегенінен де гөрі, кешегі қатерлі жылдарда өштескен әріптесіңе саяси қылмыс таңып, ит жеккенге айдату, иә жер жастандыру заманының келмеске кеткенін қауымға иландыру болса керек.

	Шынында да, Ермұхан тарихшыны ғылымнан аластау үшін өштескен жандар не істемеді: «Домалақ арызбен» диссертациясын бекіттірмеуге тырысты; кітабына да неше түрлі қастандық ұйымдастырды, ақырында сол әрекет Мәскеуде және Алматыда төрт мәрте жүрген ғылыми айтысқа ұласты. Тәубе делік, соншама айла-шарғылардың бірде-бірінде қарсы топтағылар үстем шыққан жоқ, қайта оңбай жеңілді. Бұл да заманның өзгергендігінің белгісі.

	«Ғылымға дархан өмір түрліше міндет жүктеуге хақылы, ғылым да өмір ұсынған мәселелерді шешуге міндетті. Алайда өмір содан қандай да бір пайда көргісі келсе, біріншіден, неғылсаң да тездетіп тындыр деп ғылымды асықтырмауы қажет; өйткені ғылымның ырғалып-жырғалуы әдетте ұзаққа созылады, ал асықтырдың екен – түзетілуі қиын қателікке ұрынасың; екіншіден, ғылымды сондай шатақ іске жеккенде өмір дағдылы көзқарасын тықпалап, қайткенде сөйтесің демеуі шарт; тегінде, билік өзінің ділгер талап-қажетін сұрау арқылы ғылымға тек қана міндет артуы керек; сөйте тұра ғылымға былай істе деп ешқашанда үйретуге болмайды. Керісінше, өмірдің өзі ғылымнан тәлім алуға тиіс...» – депті XIX ғасырда өмір сүрген орыс тарихшысы С.М. Соловьев.

	Ермұхан Бекмахановтың монографиясы төңірегіндегі екі жылдық дау-дамай да Соловьев болжауының нақты айғағы: жүз жыл бұрынғы халық қозғалысын қазақ тарихшысы аңыз-лақаптан арылтып, мұрағат қоймаларынан тапқан мол деректермен даралап, жұрт назарына ұсынып еді, орта жолдан қосылған шолақ белсенділер: «Әй, білгіш, олай емес, былай істегін, өйтпесең, көзіңе көк шыбын үймелетеміз», – десіп өре түрегелді. Ал соған өткен тарихтың соны оқиғалары көне ме? Көнбейді! Ділі мықты тарихшы өзі кәміл сенген ұстанымнан айнымай, нендей құқай көрсе де ұстаған бетінен таймай, ғылымның дегенін істеді. Сөйту үшін ғылымға адалдықпен қоса қайсар мінез, қажырлы қайрат пен табандылық керек. Бұл қасиеттердің Ермұхан тарихшының бойынан артығымен табылғаны – дәтке қуат, көңілге уаныш! Ақырында Кенесары Қасымұлы бастаған халық қозғалысын теріс-қағыс бұрмалауға бермей, рухани жеңіске жетті.

	Тек сол баянды болғай, тіл-көзден сақтасын дейік!..

	* * *

	Қуаныштың да егіздеп жүрері әлмисақтан мәлім: ғылыми айтыс аяқталған күннің кешінде ерлі-зайыпты Бекмахановтар бой жазып сергімек болып, 28-панфиловшылар саябағына барып, біршама уақыт қыдырғаннан кейін жазғы театрға кіріп, әлдебір ойын-сауықты қызықтайды. Кеш әлеті болса керек, кенет Халима жайсызданып, толғақ басталғанын сезеді. «Театрдан шығып, қақпа алдына әупірімдеп жетттік, Ермұхан такси тауып, мені перзентханаға апарды», – депті Х.А. Бекмұхамедова «Жиырма жыл бірге» естелігінде.

	Толғақ үш күнге созылып, 24 шілдеге ауған таңда Халима Адамбекқызы ұл туыпты. Айтуынша, сол сәби жарық дүниеге келмей тұрғанда-ақ ері өзіне: «Қалай, құрсағыңдағы Ермұханчиктен хабар барма, қашан туамын дейді?..» – деп әзілдейді екен. Әзілдің астарында Бекмахан әулетінде мен жалғызбын, қу тағдыр мені дара қалдырды, маған атұстар ер кіндікті ұрпақ керек... дегендей үкілі үміт жатқанын келіншегі сезетін-ді. Құдай тағала тілеуін берді: бір шаңыраққа екі Ермұхан артық болмайды деген жорамен нәрестеге әкесінің есімі қойылды...

	Бұл оқиғаны ерлі-зайыптылар екі жылдан бергі әуре-сарсаң аяқталды, соның төлеуіне отбасымызға перзент қосылды деп айран-асыр қуанып, әрине, ниеттес достарын, жақын-жуықтарын шақырып, шама-шарқынша той-томалақ жасаумен атап өткен...





Алтыншы тарау




	«Төңкеріске дейінгі тарихшылар өздерінің еңбектерінде Қазақстандағы тарихи оқиғаларды біртұтас қауымдық құбылыс деп қарастырған жоқ. Бірді-екілі зерттеушілер болмаса, көпшілігі кездейсоқ жағдаятқа балады. Сол себептен де, қазақ халқының тарихы жазылмады...»

	Е. БЕКМАХАНОВ,

	«Қазақстандағы тарих ғылымының 30 жылғы (1917-1947 жж.) өрісі»





«КӨРЕТІН КӨЗІ ЖОҚ, ҰҒАТЫН СӨЗІ ЖОҚ, ҚАЗАҚТЫҢ БҰЛ КҮНДЕ – АТЫ БАР, ӨЗІ ЖОҚ»45





1


	Өзін бақытты сезіну үшін адамға көп нәрсе керек емес. Ермұхан болса өмір теперішін көп көріп, жас күнінен жоқты қумай, барды қанағат етуге үйренген. Алғашқы еңбегі турасында өрбіген дау-дамайдың өз үдесінен шыққанына, Қазақстанға ғана емес, Мәскеуге де танылып, қолдау көргеніне ол дән риза. Кім не десе де ақиқат жеңді. Сондықтан да тарихшы ғылыми қауым мойнына артқан сан салалы әрі мәнді міндетіне білегін сыбана кірісті.

	Бәрінен де қиыны Тарих институтындағы мәртебелі қызметін ойдағыдай атқару болғаны анық.

	Ұжымдағы қызметкердің дені өздерін тарих білгірі санайтынын Ермұхан осы институтқа аға қызметкер болып ауысқанда-ақ аңдаған (сірә, бұл да ғылым кандидаттарының некен-саяқ аздығынан туған астамшылық, әрине, түп себеп білім-танымының таяздығында). Соның салдарынан тарихшылар ұжымы бірлігін қожыратар ұсақ дауға бой ұрған. Өзі сол әрекетке тосқауыл қойып, қарамы ат төбеліндей зерттеушілерді келелі ізденіске жұмылдыруды ойлады. Бірақ содан не шықты? Көкейкесті ізденістерді өрбіте алмады, өзінің де жұмысы мандымады. Күн сайын туған ұсақ кикілжіңнен ақыр аяғында қажи бастады. Ал тісқақты әріптестерінің аяқтан шалған қас-тандықтары тоқтау қайда, қайта түрлене түсті...

	Күндердің күнінде кеңседегі кабинетінен бір бума мұрағат жоғалды: соларды оқып отырғанда академия төралқасына шақырылып, мәжіліс бірнеше сағатқа созылып, үйіне кеш қайтты; ертеңгілікте келгенде үстел үстінде қалған қағаздарын таба алмай санын соқты; хатшы әйелдің айтуынша, есік кілтін тартпасында ұстаған, жұмыс аяғында тек үй сыпырушыға беріпті; ол байғұс та ештеңе көрмеген; әлдебір сойқан бір ай бойы сарыла отырып, қолымен көшірген алым-салық деректерін үптеп кеткен, амал қанша?!.

	Ұжым жетекшісі С.В. Юшков екі томдық еңбегі «КСРО мемлекетінің тарихы мен құқығын» жариялау қамымен ұзақ мерзімге Мәскеуге кеткен-ді. Институт директоры міндетін қоса атқаратын тарихшы қапелімде тап болған төтенше оқиғаның күрмеуін шеше алмай, жанды бір мүшесінен айырылған кісідей қаттықапалансын. Кабинетке ешкім кірмесе, үстел үстінде қалған деректерді кім алды? Ең ғажабы, сол деректер өзінен басқа ешкімге керегі жоқ. Шындап жауласқан адам ашық айқасқа шығар еді. Мына шіркін ауыл-үй арасындағы жаман-жәутік ұрыларға ұқсап, қаншама уақытын сарп еткен еңбегін жоқ еткен. Әлбетте, орны толатын дүние. Омбы шәріне барып қайыра көшіреді. Сөйтсе де...

	Академияның бірінші бөлім аталатын, құпия қағаздарды қадағалайтын қызметтің жетекшісіне барып, болған оқиғаны мәлімдеді: «Не істеймін, мынадай кесапатқа тұңғыш рет ұшырап отырмын. Кінә өзімнен. Кабинетімде сейф тұр, соған салып кетсем, жоғалмас еді...» Бөлім бастығы: «Жазбаша мәлімдеме түсіріңіз, сірә, бұл ‒ сізге өштескен қызметкерлердің қаскөйлігі», – деді. Ол шіркін неше күн тынбай тергеп, институт ұжымының әңкі-тәңкісін шығарды. Алайда ұшты-күйлі жоғалған құжаттардың бір бетін де таппады.

	– Академия басшыларына тәңір жарылқасын деп, университетке неге ауыспайсыз? Академиядан ылғи сүлдеріңіз құрып шаршап келесіз. Мысалы, кеше кеште. Әлдекіммен шекіскенсіз, ренжіп келдіңіз де, кешкі ас неге кешікті деп маған тиістіңіз. Мен үндемей құтылып едім, диванда әрлі-берлі аунап жаттыңыз да, шайханаға баруға ақша сұрадыңыз... Ғылым ордасындағы мәртебелі қызметтің сізге керегі қанша? Өзіңізді қадірлеп дербес кафедра беріп отырған университетке біржола ауысыңыз, Ереке. Тарих институтындағы қарсыластарыңыз, Құдай біледі, мазасыз немеден құтылдық деп той жасайды. Маңдайыма жазған ерімнің көңіл күйі түзеліп, ұйқысы тынышталды деп мен де қуанамын. Өйткені университеттен сіз үнемі көңілді қайтасыз. Студенттеріңіз жақсы көреді, ректорат пен кафедраның оқытушылары да сізге құрметпен қарайды...» – Келіншегі ағынан жарыла сөйлеп, өзін көптен мазалап жүрген өзекжарды ойларын шым-шымдап шығарсын.

	Тарихшы әріптестерімен кезекті жанжалдан сілесі қатып шаршап келгенде Халима осы сөзді бастаса: «Менің ғылымымда жұмысың болмасын, асүйдегі ыдыс-аяғыңа ие бол!» – деп дүрсе қоя берер ме еді, кім білсін, әйел сырының қай бүкпесін біліпті? Ал бүгін?.. Университетте төрт сағат бойы дәріс оқып, шабыттана сөйлеп, қазақ тарихының көне қатпарларын тарқата шертіп, үйіне оралғанда жары көкейкесті әңгімесін бастады. Не дейді оған? Кеңседегі ұсақ жайттарды отбасында көйтуді суқаны сүймейді. Айтқанда да бағыт-бағдары түзеле бастаған «Қазақ тарихының» бұлыңғыр беттері ашыла ма, мәңгі мұздықтай сіресіп жатқан тараулары жазыла ма?..

	− Өзіңіз біліңіз, жан тыныштығын ойлағандықтан айтып отырмын. Сөйтсе де осыған түйсігім жетпейді, Ереке. Атағы дардай академиялық институтта сондай күйкі іске дәті барып, біреудің жиған-терген материалын қалай ұрлайды? Қандай мақсатпен, түсінбеймін... – деп келіншегі қасына келіп жанаса отырды. – Сірә, жүйкеңізге тиіп, зықыңызды шығару үшін жасаған тәрізді-ау...

	− Мұның енді, Халимаш, қисынды сөз, сол найсаптың түп мақсаты – қайткен күнде менің көңіл күйімді бұзу. Шыдамсыздығымды ескерген, ойланып-толғануға тағатым жетпеді, қаным шекеме шапшып, алды-артыма қаратпады... – деп ері басын шайқап, кәдімгідей қиналыс аңғартты.

	− Сол шіркіндермен жанжалдан абырой таппайсыз, Ереке.

	− Жә, доғар! Бұйырғаны болар!.. – деп ері әңгімені шорт үзді. Сөйтсе де бірер аптадан соң академия президентінің көмекшісіне барып, Қаныш Имантайұлының қабылдауына сұранды.

	Президент өзін ілтипатпен қабылдады. Орнынан тұрып, бауырына тарта құшып, үй ішінің амандығын сұрап: «Жаңа пәтерің келіннің көңілінен шықты ма?» – дегенімен, «төсек жаңғыртқаның бізді де әуреге салды...» деген қыжылын айтпады.

	− Қанеке, ресми өтінішпен келдім, жеке басымның мұңы... – деп арызын президенттің алдына қарай сырғытып, төмен қарады. Кабинет иесі оны керенау алды. Шола оқып, өзіне түксие қарады.

	− Докторлық қорғағаннан бергі екі жылда не істедің десеңіз, Қанеке, ауыз толтыра айтарым шамалы, мәнді ештеңе бітірген жоқпын. Неге десеңіз, бір күн тыныш отырып, сенесіз бе, жұмыс істей алмадым. Бір даудың күрмеуін өйтіп-бүйтіп тарқатсам, іле-шала екіншісі тұтанады, одан соң үшіншісі... Қысқасы, өзіңіз әу баста жүктеген асыл міндетті – ел тарихын түгендеу мәселесін институттың қазіргі құрамымен жүзеге асыра алмайтынымды ұқтым. Сондықтан да «даудың басы Дайрабайдың қызыл сиыры» болған өзім-ақ кетейін деген тұжырымға келдім...

	Президент мырс етті, бірақ ләм-мим деген жоқ.

	− Сірә, менде басшыға тән қабілет жоқ. Бұған көзім әбден жетті. Күйгелекпін, тым турашылмын, біреудің өтірікті бопсалап тұрғанын көрсем, «Әй, мынауың жалған!» деп бетіне айтуға пейілмін. Содан да дұшпанды көбейтіп, зардап шегемін. Соңғы кезде тарих саласында ойжотамен жазылған, жалған деректерге құрылған еңбектер көбейе бастады. Тосқауыл қояйын десең – қара тобырдың ішіндегі ақ қарға атанасың...

	Қаныш Имантайұлы тамағын кенеді. Ермұхан көмейіндегі сөзді ірікті.

	− Серафим Владимирович қашан қайтады?

	− Екі томдығын баспа жоспарына енгізіпті, соның терімін бастан-аяқ оқымай, сірә, қайта қоймас. Жасы жетпіске ентелеген егде кісінің мұндай сыбағадан бас тартуы қиын, келер жылдың ортасына дейін директордың бет-жүзін көре алмаспыз, сірә...

	− Юшков екеуміздің сіз туралы пікіріміз басқаша еді, Ереке, мәселені бүйірінен қойып, біздің ойымызды астан-кестен еткелі отырсыз. Шыдасаңыз қайтеді?

	− Әкімшілік жұмысқа қабілетімнің жоқтығын ескерткенім де содан, Қанеке. Имандай шыным, сеніңіз! Түбінде сізді ұятқа қалдырамын ба деген де қаупім зор. Директорға орынбасар болам деп, көріп отырсыз, бір жылда қаншама жау таптым, докторлық атағымның бекуінің тым ұзаққа созылған себебі де осы. Зерттеуі оңды, мәнді тақырып деген бір хат барды ма Мәскеуге? Барған жоқ! Қысқасы, институт басшылығынан мені құтқарыңыз, неғұрлым тез босатсаңыз – маған да, ғылымға да соғұрлым пайдалы. Өзіңіз де дау-дамайдан ада боласыз...

	− Жә, сонда немен шұғылданбақсыз?

	− Жаңа монография бастадым. Ол болса алғашқы еңбегімнің жалғасы, яки Қазақстан тарихының XIX ғасырдың қырқыншы жылынан бергі тарихын сексенінші жылдарға дейін түгендемекпін. Саяси астарына да ешкім тиісе алмайтын мығым негізде жазылады: Қазақстанның Ресейге қосылуының жай-жапсарын сансыз көп айғақтармен әр қырынан ашамын. Одан әрі қазақ даласында капиталистік қарым-қатынастың шұғыл өрбіп, ғасырдың аяғында жаңа белеске көтерілу кезеңінің төбесі қылтиып тұр. XX ғасырдағы екі төңкеріске дейінгі дәуірді дәйектеп шықсам – партия да, халқым да маған бір ғасырлық тарихымызды бастан-аяқ түгендеп бердің дейді. Екі томға жобаланған еңбекті төрт-бес жылда аяқтауды межелеп отырмын. Ал Тарих институтына жетекші болып қалсам, Қанеке, сеніңіз, сол жұмыс он шақты жылға созылады...

	Президент басын шайқады.

	− Жә, бастық болуға көңіл-хошың жоқ екен, босатамыз. Академиялық институтқа ие болатын, сізден гөрі тақыстылау, өзіңіз айтқандай азулы тарихшы іздейміз.

	− Болашағынан үміт күттіргендей тарихшы жастар көріне бастады, бес-он жылда олар да доктор атанады... – деді Ермұхан жайбарақат отыруға төзімі жетпей.

	− Жә, Ермұхаш, көкейде жүрген бір жайтты айтайын... – Қаныш Имантайұлы кенет сенге көшті. – Маған сенің тарихқа деген құштарлығың ұнайды! Докторлық диссертацияңды кеше ғана қорғасаң да сол тақырыпты әрі қарай өрістетем дейсің, бірнеше жылға ойластырған ізденіс жоспарың бар. Дән ризамын! Өсер елдің ойы алғыр, ақылы сұңғыла ғалым азаматының көкейкесті ойы деп бағалаймын... Ғылым жолына түскен кейбір азаматтарда тоқмейілсу мен тоқырау басым. Ғылым кандидаты атанған соң-ақ «болдым, толдым, осы атақ қалған өміріме – азық» деп ойлайды, ал доктор атанғандар «ғылымның шыңына шықтым, бұл саланы әрі қарай өрістетумен менен басқалар шұғылдансын» десіп, қолы жеткенді місе тұтып, мардымсып, ұзақ ұйқыға, иә басқа ермекке бой алдырады. Шындығында, бұл – өсу емес, өшу, ғылыми тоқырау. Қайсыбіреулері болмашы атағымен ғылымды өмір бойы сауын сиырдай саууды ойлайды. Үшінші топ күйкі арманды мұрат етеді, жоқты-бардан құрап бопсалаумен ғылыми атақ алған соң, өзінен дарыны асқандарға жол бермей, аяқтан шалып бағады. Ермұхаш, бұрын да айтқамын, қазір де ескертемін: ұсақ дауға ұрынба, уақытыңды текке зая етесің, ал даңғазаға үйір арызқойды ешқашанда жеңе алмайсың. Тарих институтындағы даугерлерді тоқтатар дәрмен менде жоқ, сен де тыя алмайсың, сол шіркіндердің жазасын, тегінде, Уақыт тартқызады. Әй, бірақ сол күнде де олар ел намысын аяққа таптап, ел мәртебесіне қиянат істегенін ұға қоймас-ау46...

	− Рақмет, Қанеке! Біраз жайтты түсіндірдіңіз, сеніміңізден шығу үшін аянбаспын. Оны енді келешек еңбектерім көрсетер. Қош болыңыз, академия жүйесінде қызмет ету – мен үшін мәртебелі іс еді, амал қанша? – деп Ермұхан орнынан тұруға ыңғайланғанда академия басшысы қолын сермеп, қайыра отырғызды.

	− О, жоқ, институттан біржола кетуіңе рұқсат бергем жоқ, бермеймін де. Тарих институтынан әзірше құтыла алмайсың... – деді кабинет иесі жайбарақат қалыпта. – Бір бөлімді жетекшілікке аласың ба, әлде аға ғылыми қызметкер болып қаласың ба – таңдау өзіңнен. Тоқетері, тарих саласындағы докторлар қарамы көбейіп, ұжымның ғылыми деңгейі көтерілгенше ешқайда кетпейсің, Ермұхаш. Сенің білімің, тегінде, ғылымды мал табатын оңай кәсіпке айналдырғысы келген пысықтарды тежеу үшін де керек. Әрі әлгінде өзің үміт артқан тарихшы жастарға ұстаздық етесің. Өзіңе, өзгелерге де биік мақсат қоюдан жаңылма, жақсы інім!..

	− Келістім, ағасы, не десеңіз – сол болсын!





2


	1947 жылдың күзінде Ермұхан Бекмаханұлы сол күнде С.М. Кировтың есімін иеленген ҚазМУ-ге дәріс оқуға шақырылған-ды.

	Бұл ұсынысқа ол қуана келіскен. Өйткені ұстаздық еңбекке бейімділігін оқу бітіріп Алматыға келген кезде-ақ аңдаған: адамзат тарихының ертегіге ұқсаған қызықты оқиғаларын ғасырлар тереңінен суырып төндіре әңгімелегенде қарсы алдында көздері жаудырап отырған балақандар «Шынында да солай болған ба?..» дегендей ынтамен, ыбыр-жыбыр қозғалысты доғарып, әр сөзін зейін қоя тыңдап, тым-тырыс отыратын-ды. Сабағына қатысқан ересек мұғалімдер сонда-ақ: «Шырағым, ұстаздық қабілеттен құралақан емессің, балаларды еліктіре білесің, бұл болса әрбір мұғалімге дарымайтын қабілет!..» – десіп сүйсініс білдірген-ді; амал қанша, тіршілік тауқыметі, оған қоса сол қарсаңда өзіне жүктелген партиялық міндет бойындағы тума өнерін одан әрі дамытуға мүмкіндік бермеді; ақыры, міне, араға он жыл салып, студент жастарға ұстаздық етуге шақырылды.

	Келесі жылдың басында университеттің жетекшісі өзгеріп, Төлеген Тәжібаев тағайындалды. Ол – елім десе емешесі үзілгендей, қаны ғана емес, жаны да қазақ, тынымсыз қайраткер болмысына білім-қабілеті сай азамат. Өзінен бес жас үлкендігі бар ғалым жігітті Ермұхан Алматыға біржола орныққан кезінен білетін-ді: Төлеген Тәжібайұлының ақжарқын мінезін, айтқанынан қайтпайтын өрлігі мен іскерлігін ұнататын; ең бастысы, өмірлік мұрат-мақсаттары дөп келген – туған ұлтының ділі мен рухын көтеру, қайткен күнде өрге сүйреп, озық жұрттар қатарына іліктіру!.. Тілек бірлігі екеуін тез табыстырды. Төлеген Тәжібайұлы да еңбек жолын ұстаздықтан бастаған, 1938-1940 жылдарда ҚазПИ-дің педагогика және психология кафедрасының доценті әрі меңгерушісі болып ұстаздық еткен, бертінде мемлекеттік жұмысқа шақырылып, Қазақ КСР Халық ағарту халкомының орынбасары, Халық ағарту комиссары, 1942 жылдан былай республикалық Кеңхалком төрағасының орынбасары міндетін атқарып, мемлекеттік іс басында ысылған қайраткер. ҚазМУ-ге келген бетте-ақ Төлеген Тәжібайұлы университеттің оқу бағдарламасын қайта қарап, әсіресе физика, химия және биология пәндерін қазақ мектептерінде тереңдете оқытатын, сол үшін де осы факультеттерге қазақ жастарын қабылдауды көбейтіп, әмбебап мамандар даярлау ісіне көбірек көңіл бөлген. Ұлттық мәдениет, әдебиет, тарих ілімдерін оқытуға да ерекше ілтипат білдірген. Ермұхан Бекмаханұлын ол кабинетіне шақырып:

	− Құзырыңа дербес кафедра аласың, бір. Қазақ тарихын дербес пән ретінде шәкірттеріңнің құлағына бес жыл бойы емін-еркін сіңіресің, екі. Үшінші, тарихты философия мен экономикадан айырып, дербес факультет жасаймыз. Төртінші, сол факультетке тұңғыш декан боласың, яки қазақтың келешек тарихшыларын бес жыл ұдайы өзің дайындайсың. Аз ба? Әрі қарай тыңда: құзырыңдағы кафедра жанынан аспирантура ашамыз, білімі озық, ең таңдаулы шәкірттеріңді қайыра пысықтап, ғылым кандидаттарын топтап шығарасың; қазақ тарихшыларының Ермұхан Бекмаханов негізін қалаған ғылыми мектебі қалыптасады деген сөз бұл. Олар енді сенімен атақ пен бақ таластырған сөзсоқтылар емес, өзің тәрбиелеген өскелең жастар. Сонымен, нешеу болды?.. Меніңше, бесеу, бесеуі де Алатаудай қомақты істер. Бұлардың бірде-бірін мен сенсіз ұйымдастыра алмаймын. Маған сенің докторлық атағың керек, жә, жә, бекерге қыбыжықтама, атағың бекиді, бекіді-ақ, профессорлық атаққа ұсынамыз. Ал оған дейін, Ермұхаш, әлгі айтқандарды қауырт түрде іске асыра бастайсың, – деп университет ректоры бетіне жымия қараған-ды.

	Ермұхан да жорта кергімей қолын ұсынып:

	− Жарайды, Төке! Келістім, мына сөзіңе бас имеген қазақтың атын да, затын да өзгертіп, басқа бір ұлтқа жазу керек. Лайым, соны істеуге жазсын, күйкі пенделердің сұғы мен қызғанышынан сен де, мен де аман болайық! – деп айран-асыр қуаныш білдіргенді.



	Екі азаматтың жүрекжарды ұғынысының астарында жатқан, сырт көзге беймәлім бір гәпті оқырманға ескерту парыз: бұл да, әсілі, екеуінің арасында сонау 1937 жылдан бері қалыптасқан шынайы достық; соған дәлел – Төлеген Тәжібайұлының Ермұханға қалжың ретінде шығарған әзіл өлеңінің бізге мәлім алты жол үзігі:



	Әй, Ермұхан, Ермұхан,

	Егескенде өр Мұхан!

	Тарих көшін барласа,

	Толағайдай зор Мұхан!

	Сәл нәрсеге қитықса,

	Шамдана кетер кер Мұхан!..



	«Бильярд ойнаушы екеу. Біреуін білемін: төртпақ, палуан тұлғалы, маңғаз келбетті, ақжарқын азамат – Төлеген Тәжібаев. Ал екіншісі – шәулі қырандай жинақы, сұлу кескінді қарасұр кісі. Уылжыған түріне қарап жас жігіт дерсің. Бірақ самайына ақ кіре бастаған. Үстел маңында жүргендер – екі ойыншының сайысын қызықтаушылар, – депті жазушы Әуесхан Көшімов 1970 жылдың қаңтарында жазған «Парасатты ғалым» атаған естелігінде. Екі ойыншы тең сайысты. Дегенмен шебер ойыншы Төлеген қарсыласын жеңді. Алайда құлжа тұлғалас қарасұр жеңілгенін мойындар емес: «Кел, кел! Қайыра ойнағанда көресің менің құдіретімді! Қайтсем де ұтамын!» – деп өзеуреп бақты. «Әмәй-ау, тапқан екенсің оңай олжаны!» – деп Төлеген бәсекелесіне күле қарап еді. Бүркіт тұмсық, шүңірек көз Мәулен Балақаев (тілгер ғалым – М. С.): «Ей, Төкіш, – деді, – сен байқа, алғашқы ұтысқа мақтанба! Ермұхан ерегессе, алмай тынбайды...» – деп екеуін де сайысуға жанығандай болды. Ақырында Мәуленнің ескертуі шынға айналды. Ойынның шарттасқан екеуін Ермұхан ұтты. Сөйтсем, екеуі үш ойынға бәс қойып, ұтылғаны шампан төлемек екен...»

	Алыс күндерді елестетін осы естеліктен де педагогика профессоры (бертінде ҰҒА-ның академигі болып сайланған) Т. Тәжібаев пен тарихшы Е. Бекмахановтың бірін-бірі ерекше қадір тұтып, өзара сыйластықта болғанын аңғарамыз.



	ҚазМУ ректорының дегені болды: тарихшы досына уәде еткен игіліктердің бәрі-бәрін адуын ректор «ұзын арқан, кең тұсауға» салмай, сол жылы-ақ жүзеге асыра бастады. Жедеғабыл қимылдауына университеттің мәртебелі ғылым иелеріне жұтаңдығы да түрткі болған тәрізді. Өйткені мәртебесі биік оқу орнында сол күнде ғылым докторлары санаулы еді, ал Ермұхан Бекмаханұлы – өз ортасынан дара шыққан саңлақ һәм қазақтар үшін аса ділгер мамандықтың иегері. Сол себепті ол тыңнан ұйымдасқан Қазақ КСР тарихы кафедрасына меңгеруші болып тағайындалады. Келесі жылы тарихшылар факультет атанып, дербес мәртебеге ие болады. Бастық болудың қызық-шыжығын басынан кешкен Ермұхан Бекмаханұлы жаңа факультетке декан болудан үзілді-кесілді бас тартып, жасамыс әріптесі М.Б. Ақынжановқа жол беріпті.

	Тарих факультеті Шевченко мен Масаншы (сол уақытта Дунганская аталатын) көшелерінің қиылысына орналасқан ескі ғимаратқа жайғасқан. Дәріс залдары мен семинар, практикалық сабақтар өтетін аудиториялар да түгелдей сонда.



	Төреғали ҚАРАТАЕВ, профессор, «Сәулелі сәттер»:

	«Есік ашылды. Сол жақ қолында жұқалтаң папка, екінші қарында ақшыл плащы, көнетоз костюмі кішірек бойына шақтап тігілген жасаң өңді жігіт аудиторияға кірді. Оқыс бұрылып жалт қарағанда өткір көзі ұшқын ата жарқ етті. Кафедраға бармады. Плащы мен папкасын үстел шетіне қойды да, бізге ұрымтал шетіне сүйене отырды. Сол қалпы «Менің дәрістерім XIX ғасыр оқиғаларына арналған» деп жүдемелете төрт-бес тақырыпты атады.

	– Осылардың қайсысын оқиын? Өздерің айтыңдар... Біз өзара ақылдасып біреуін таңдадық.

	Дәріскер уыты өтімді көз жанарымен аудиторияға ұшқын шаша қарады да, сөйлей бастады. О кезде қазақша дәріс оқуға тыйым салынған. Ағамыз орысша бастады. Асықпайды. Даусы сыбызғы үніндей созыңқы. Сөзді екпіндетпей баптана сөйлейді, дыбысы анық. Қимылынан паңдық сезіледі. Кейбір дәріскерлер құсап әр сөзін қимыл-қозғалыспен құбылтып, қолын сермеп сөйлейтін әдетке түспеді, қоңырқай жүзі де құбылмады. Күллі болмысы –тұнып тұрған байсалдылық! Сөзі артық-ауыс қоспадан ада, әр сөйлемінің бастауышы мен баяндауышы өз орнында, мәнерлеп айтқан ойы тақ-тұқ қалпында шығады. «Апыр-ай, – дейміз, – мына кісі орысшаны осыншама жетік сөйлеуді қалай игерген, жап-жас бола тұрып қай уақытта үйренген?» – деп те таңырқаймыз. Өйткені сол кезде мен «нет» деген сөзді «ь» әрпімен жазатынмын...»



	О күнде «Қазақ тарихының» оқулығы жоқ. Студенттердің бірден-бір пайдаланатын құралы – «Қазақ КСР тарихының» алғашқы басылымы. Бірақ сол да 1947 жылдың басында қабылданған Қазақстан КП Орталық Комитетінің қатаң қаулысынан кейін тәркіге түсті (түзетілген екінші басылымы 1949 жылы жарық көрген). Сөйтсе де пысықай студенттер «жоққа жетер жүйрік жоқ» деп қол қусырып қарап отырмай, университет кітапханасындағы кітаптардың бірқаншасын өртеуге бермей сақтап қалған. Мұқабасын, беташар беттерін сыпырып тастап, «Анатомия», «Физика» оқулықтарының сыртқы қатырмасымен далдалап пайдаланады. Сыпыра жылдар мен қат-қабат оқиғалар тізбегінен тұратын қалың тарихты сөйтпесең қалайша игересің?.. Студенттер құрамы ала-құла: еркек кіндіктілерден гөрі қыздардың қарамы басым, бір топта 30 шақты жастар оқыса, солардың жиырмадан астамы – бойжеткен қыздар, санаулы жігіттердің жас шамасы әр қилы, мұрты енді-енді тебіндеген көкөрім бозбалалармен тізе қосып, қасқа маңдайы жарқырап, иегі көгерген, кейбірі отыздың шебіне іліккен ересектер де отырады, дені – майданнан оралғандар. Тыңдаушылардың ала-құлалығын білім деңгейінен де аңғаруға болады, оқытушының екі сағат бойы судырата оқыған дәрісін қабылдауы да әр түрлі. Тәжірибелі ұстаздар дәріс оқығанда соны ескеріп, орта мектеп бағдарламасында тәптіштей баяндалған тарихи оқиғаларды қайыра пысықтайды. Ал тарих факультетінен диплом алғандар бес жылда «Қазақ тарихы» ғана емес, дүние жүзі халықтарының ескілі-жаңалы тарихы жайында жан-жақты мағлұмат алып, «Жалпы тарих», «Ерте дүние тарихы», «Орта ғасыр тарихы» атанып ғылыми жүйеленген, әрбірі нешеме дәуірге бөлініп, адамзат қауымының қаншама кезеңдері қамтылған баянын тереңдетілген түрде білуге тиіс. Оған қоса «Ресей тарихы» мен «КСРО тарихы» кеңейтілген бағдарламамен бірнеше жыл оқытылады. Оның да өзіне тән тарау, бөлімдері аз емес: мысалы, сонау X-XVIII және XIX ғасырлардағы орыс кінәздері мен патшаларының Ресей державасын құру, көркейту мақсатындағы қаһармандық күресі, өзара қырқысып жүріп, орыс жерінің шебін кеңейту жолында жеңімпаз, иә сатқын атанғандарына дейін дараланып, бәрі-бәрінің басынан кешкен үлкенді-кішілі оқиғалар, әрине, таптық көзқараспен талданады. XX ғасырдың ұлы дүмпулері айшықталған тарихи сабақтар екі жыл ұдайы оқылады. Өйткені тарих факультетін бітірушілер ортасынан күні ертең партия комитеттерінде хатшы, көпшілігі аудандық, қалалық, облыстық мекемелерде бастық болып еңбек ететіні алдын ала ойластырылған. Қысқасы, тарих факультетінде оқыдың ба, халықаралық жағдайға, саясатқа жүйрік болуға міндеттісің (шынында да, ел тарихын, оның ішінде КСРО-дай алып мемлекеттің дүниеге келу тарихын жете білмесең – қалайша саяси басшы аталасың?)... Бір тәуірі, осы ілімдерді оқытатын оқытушылар сайдың тасындай іріктелген, өңкей ығай мен сығай. Кейбірі профессор, дені – доценттер. Бәрі де ішкі Ресейдің айтулы қалаларында білім алған, орталықтағы жоғары оқу орындарында дәріс оқыған тәжірибелі мамандар. Дәм жазуымен, кейбірі соғыс кезіндегі жаппай босу толқынымен, енді бірі өздеріндей білімпаздарға бұл жақтағы ділгерлікті біліп, мәртебелі ғылыми атақты тезірек иемдену мақсатымен келгендер. Енді солар Алматыны бауыр басып, үй-жай алып әрі құрметке ие болып, Алатау баурайында біржола тұрақтап қалды.

	Алайда Қазан төңкерісінен бергі отыз жылда әрең ашылған тұңғыш «Қазақ тарихы» кафедрасының оқытушылар құрамы бір ғимаратта жайғасқан, бір факультетке қарайтын басқа кафедраларға қарағанда әлдеқайда олқы. Факультет деканы Мұсатай Бекболатұлының мадақ уәжіне ден қойсаң – осалы жоқ, отызыншы жылдардағы комсомол ұйымының белсенді түлектері, көбіне табиғи дарынымен, одан да гөрі әсіре белсенділігімен жұрт көзіне түсіп, алдыңғы шепте болуға дағдыланған қайратты жандар.

	Мұндай оқытушылар ұжымда бірнешеу. Дәріс үстінде анекдот айтып, ойынқұмар жастарды әзіл-оспақпен мәз ететін дәріскерлер де бар. Бірақ солардың бірде-біріне «Мұныңыз не?» дей алмайсың. Өйткені бәрі де кешегі алапат соғыстың от-жалынын белшесінен кешіп, ұстаздық етумен де егде тартқан жандар...





3


	«Қазақстан тарихы» кафедрасының тауқыметін, демек, беделін де алғашқы күннен Ермұхан Бекмаханов көтерген. Аптасына үш мәрте, кейде екі, не төрт сағат оқитын ғылым докторының дәрісіне қызығушылар алғашқы күннен-ақ ерекше мол болған. Студенттер ғана емес, басқа факультеттердің оқытушылары да жаңа дәріскерді тыңдауға ықылас білдіріп, аудиторияда иін тіресе отырады. Өйткені тарихшының алғашқы монографиясы туралы өрбіген даңғаза, әсіресе өз еңбегін сынаушылардың ұйымдасқан әрекетіне мәу демей, ашық айтыста бәрі-бәріне тойтарыс бергені дүйім жұртты таңғалдырған. Қысқасы, ерен тілмар, білімпаз жас тарихшыны тыңдауға ҚазМУ-дің талғампаз қауымы ықылас білдірген. Тыңдаушы жұрттың айтуынша, доктор жігіттің тарихи оқиғаларды төндіре айтуы кімді болсын ұйытып, тарта біледі-міс.

	– Ұшы-қиырсыз қазақ даласы адамзат қауымына ерте заманнан қайырлы қоныс болған. Ерте дүние тарихына зер сала қарасаңдар, жастар, «Ұшқан құстың қанаты талатын, шапқан тұлпардың тұяғы мұқалатын» ұлан-ғайыр жазықтың алуан түрлі оқиғалар тоғысқан тарихи алаңға айналғанын көреміз. Мысалы, жауынгерлік рухы грек жазбаларынан мәлім сақ, массагет тайпалары осы күнгі Арал теңізінің арғы бетін жайлаған, бұл болса қазіргі Ұлытау атырабы, сол елдің түйелі керуендері ту қиырдағы Ассирияға47 барып, сауда-саттық жүргізген. Парсы елінің қан-құмар патшасы Кир Бірінші (біздің жыл санауымызға дейінгі 556-528 жж. ғұмыр кешкен) жауынгер тайпаларды тәуелді етпек болып, жер қайысқан әскермен Дала шебіне ат басын бұрғанда, массагеттердің билеушісі Тұмар ханым (Тамарис, қазірде Томирис деп те жазып жүрміз – М. С.) оны күйрете жеңіп, Кир патшаның басын соғыста шейіт болғандардың қаны құйылған торсыққа салғызып, өзі отырған киіз үйдің керегесіне іліп қойған-мыс. Аңызға ұқсаған таңғаларлық осы оқиғаны мен ойдан шығарып тұрғам жоқ. Ерте дүние тарихынан «Қазақ КСР тарихына» көшкен деректі қайталап отырмын. Қанқұмар Кирдің кегін парсы елінің жаңа патшасы Дарий қайтармақ болғаны сол кітапта бадырайта жазылған. Жауынгер сақ пен массагеттер тәуелсіздігін табанды түрде қорғап, жарағы сай парсы қосындарымен көп жыл соғысқан, ақыр аяғында сол күрес біздің жыл санауымызға дейінгі IV ғасырдың орта шенінде жеңіліспен аяқталғаны «Тарихтың» екінші тарауында тәптіштей баяндалған. Енді мен сіздерге бұл оқиғаларды еске алған себепті ашайын: Ресей тарихшыларының жорамалдауынша, ескі грек жазбаларында қаһармандық рухы сүйсіне баяндалған жауынгер сақтар мен массагеттер, кейбір деректерде скифтер деп аталатын жұрттар – бүгінгі түрік тілді көшпелі халықтардың, яки біздің де арғы аталарымыз...

	Жасаң дәріскердің аузынан шыққан әрбір сөзді қағыс жібермей зейінмен тыңдап отырған студенттерге мейірлене көз тастап, жіпсіген маңдайын орамалымен сүртіп сәл тыныстайды да, Ұлы дала иелерінің тәуелсіздік жолындағы айбынды күресіне қайыра оралады.

	− Енді, жастар, мына жайтқа зейін қойыңдар: Еуропа құрлығының күнбатыс шетіндегі Адриатика жағасын қоныс еткен Македония патшасы Александр Македонский де (біздің ел аңыздарында Ескендір Зұлқарнай аталған) қисапсыз көп әскермен Каспий мен Арал теңіздері жағасына сырнайлатып, кернейлетіп жеткенін сендер орта мектепке арналған оқулықтардан жақсы білесіңдер. Әскери айбыны жер жарған, қолбасшылық дақпырты дүйім жұртқа әйгілі македондық табандатқан екі жыл бойы Дала тұрғындарымен ұрыс салып, сақ, иә скиф қосындарын әрең жеңгені ерте дүние тарихында баяндалған. Алайда жеңімпаз жаулаушының адам қанын судай ағызған жеңісі де ақырында баяны дүдәмал әншейін іске айналды: македондық Александр патша да, парсылық Дарий сияқты өз еліне қайтқанда ұлан-ғайыр даланы мінген аттарының сауырына артып кеткен жоқ, тәуелді еттік деген халқын да. Бірде-бірінің ізі қалмай, зым-зия жоғалды. Ең ғажабы, сол заманнан бізге жеткен тарихи жазбаларда сақ қосындарымен кездескенше македондықтар жаяу-жалпы келген-міс, жорық аттарына жайдақ мінеді екен, атқа ер салып, қос-қостап айыл тартып, құйысқан тағып, аяғын үзеңгіге іліп отыруды осы сапарда үйренгендігі турасында деректер сақталған. Демек, Дала тұрғындарының әскери әбзелі ғана емес, өнер деңгейі де Еуропа құрлығының қиыр шетінен келгендерден әлдеқайда артығырақ болған...

	− Сенімсіздеу жағдаят, солай ма? Алайда сол гәпті тәптіштеп баяндаған грек жұртының деректеріне сенбеске шараң қанша?! Өйткені олар біреуден естігенін емес, өз көзімен көргенін жазған. Осы уәжді айғақтау үшін мен сендерге тағы бір қызықты деректі оқып берейін... – деп Ермұхан тарихшы портфелін ашып, қалың дәптерін қолына алады. – Сірә, сендер диплом аларда әрбір дәрігердің: «Алдыма келген науқасқа қолымнан келгенше көмек беріп, емшілік парызымды адал ақтаймын!..» – деген грек емшісі Гиппократтың антын қайталайтынын естіген боларсыңдар? Ал Гиппократ кім? Өз міндетіне зор жауапкершілікпен қараған, тәуіптік қабілеті Грекияға кең тараған, біздің жыл санауымыздан арғы IV ғасырда өмір сүрген атақты дәрігер һәм Кіші Азияны, Ливияны, Қара теңіз жағасы, скифтер даласын жаяу аралаған жиһанкез. Әлқисса, сол ғұламаның Ұлы даланы аралаған кезде сақ-скифтер жайында не дегеніне құлақ салыңдар: «Шөл далаға ұқсаған скифтер сахарасынан көзге ілер жалғыз ағаш таппайсың, сөйтсе де олардың жері өсімдікке бай. Өйткені даланы шыр айналып арналы өзендер ағады, соларды әжетіне жаратып егін салады, қуаң далаға көрік беретін өсімдіктерге нәр беретін де – осы өзендер. Дала тұрғындары тек қана өзендер жағасына қоныстанады. Далалықтар ешқашанда там үй тұрғызбай, қысы-жазы киіз жаппаларда мекендейді. Киізбен қапталған күркелерін төрт, не алты доңғалақты арбаның үстіне қондырып, жұрт ауыстырып, үнемі көшіп жүріп өмір сүреді. Кейбірлері екі, иә үш бөлік болып та жасалады. Олардың киіз үйлерінен су да, суық та өтпейді. Сақ-скифтердің әйелдері отбасына иелік етеді, балаларын да сонда табады. Киіз үйлер жағалай тігілген кең қотанда сақ-скифтердің қой-ешкісі, сиыры, үйірлеп ұстайтын жылқысы мен түйелері түнейді. Таптаурын болған жұрттың оты таусылғанда өгіздері мен түйелерін әлгі арбаларға жегіп, жаңа жерге көшеді. Далалықтар қолдарындағы малдың сүтін ішіп, етімен қоректенеді. Сүттен жасайтын тағамдары әр түрлі: айран, қымыз, ірімшік, құрт, май, шұбат, қатық, қаймақ, т.б. Қысы-жазы киетін киімдерін, тон мен шалбарына дейін өздері күні-түні бағатын төрт түлік малдың жүні мен терілерінен тігеді. Ал бастарына үнемі төбесі шошайған жылы қалпақ киеді...» Жә, Гиппократ жолжазбасынан не ұқтыңдар?.. – деп Ермұхан дәріскер әлденеге елеңдеген жастарға қулана қарайды. – Грек саяхатшысы қай халықтың тұрмысын сипаттап отыр? Меніңше, сол жарықтық қазіргі жыл санауымызға дейінгі IV ғасырдағы Ұлы даланың тұрғыны емес, кеше ғана тарих еншісіне көшкен, XIX ғасырдың соңғы жылында Қазақ даласынан көзі көріп, көңіліне түйгенді тәптіштеп жазып кеткен бе деп қайран қаласың. Шынында да, сақтың да, скифтердің де, массагеттердің де этнографиялық әдет-ғұрыптары мен тұрмыстық машығы түп-түгел біздің халыққа дарығанын аңғарамыз. Ал бұдан туындайтын қорытынды: «Қазақ КСР тарихын» жазуға атсалысқан орыс тарихшыларының болжауы дұрыс, Гиппократ жолжазбасы – соның айқын дәлелі...

	Ғасырлар қойнауында қатталып жатқан алуан кезеңдерді оқулыққа өзі түсіргендей бәрі-бәрін жатқа соғып әрі соны мәнді деректермен қызықтыра шертіп тұрған білгірге тыңдаушы жастар еміне қарайды. Бірі неткен білімпаз десе, екіншісі соншама оқиғалар мен жылдарды, адамдар есімін де жатқа айтуына сүйсініс білдіріп, оған қоса солардың бәріне өз тұжырымын ашық білдірген тарихшыға «Жарайсың, жайсаңым, дәріскер атаулы сендей-ақ болсын!..» дегендей құмартудан құралақан емес...

	− Біздің жыл санауымыздың III ғасырында Дала кеңістігін түрік тайпалары иемденген. Орыс тарихшылары солардың бір тармағы ретінде Алтай тауларынан қоныс аударған қаңлы мен үсенді атайды («Тарихтың» орысшасында усен, қытай деректері бойынша, у.сен, бертінде, сірә, үйсін атанған). Осы тайпа қазіргі Жетісу өлкесін мекендеген, яки Шу өзенінің төменгі саласынан Алатау баурайына дейінгі ұлан-ғайыр жерлерді, Ыстықкөл маңына, Талас өзенінің кең аңғарына да тұрақтап, мал-жанға жайлы шалқар өлкеде әрлі-берлі көшіп жүріпті. Ал қаңлы мен алан тайпалары солардың батыс шебіне, қазіргі Сыр бойын қоныс еткен. Олардың шеткергі мекендері осы күнгі Үргеніш, Бұхара мен Шаш (Ташкент) қаласына дейін созылып, енді бір тобы Оңтүстік Оралға жетіп, ұзақ жылдар көшіп жүрген. Ғасырлар көші өмірден өтті, өшті. Иен даланы иеленген тайпалар ынтымақпен өмір сүріп, мал-жаны молықты. Өзара топталып ортақ діл мен тіл түзеген, қоныс-жайлауы бір қандас жұрттардың біртұтас ел атануы өмірлік ділгірлікке айналады. Сол бірігу, біздіңше, VI ғасырда, яки Дала тұрғындарының Түрік қағанаты атанған алып мемлекеттің Батыс тармағы болып, саяси одақ құрған кезінде жүзеге асқан. Түрік халықтары сол уақытта Тынық мұхиттан Қара теңіз жағасына дейінгі орасан зор жерді иеленген, осы тайпаларды билеуші қаған атанған (бертінде Шығыс халықтары оны хан атауымен ауыстырған), ал олар құрған алып мемлекет Түрік қағанаты аталған... «654 жылы қытай әскерлері Іле аймағына басып кіріп, жергілікті дулу тайпаларын қырғынға ұшыратты. Жетісудың астанасы Сияпты басып алады. Іле-шала сол өңірде Қытайдың екі уәлаяты пайда болады. 679 жылы Жетісу тайпалары Тибет тұрғындарымен әскери одақ құрып, Шығыс Түркістанның бірқанша жерін қайырып алады. Сөйтіп, Қытай патшасының Жетісу өлкесін біржола иеленбек болған ниетіне тосқауыл қойылады...» – деген уәж Қазақ тарихының «Қазақстан жеріндегі феодалдық қоғамға дейінгі мемлекеттік құрылымдар» тарауында келтірілген.

	− Батыс түрік қағанатының дербес өмір сүруіне тағы бір қатер қиыр түстіктегі жауынгер елден төнген, – деп жалғастырады әңгімесін қазақ жерінің көне шежіресін шертуші дәріскер. – Орта Азия аймағына енді Арабстан патшалығы көз алартады. Олардың әскери қосындары 651 жылы Мерв қаласын тұтқиылдан басып алады. Арабтардың тегеурінді шабуылын жергілікті әміршілер тоқтата алмаған. Келесі ғасырдың басында Арабия иелігіне Әмудария атырабы түгелдей көшкен. Екі бірдей алып елмен – Қытай және Арабиямен үздіксіз соғысу қағанат күшін әлсіреткен. Нәтижесінде, Шу мен Іле бойындағы Дала халқын жүз жылдай уақыт түркеш тайпасы билейді. Ақыр аяғында оларды қарақұртша қаптаған қытай сыпайлары ығыстырады: жателдіктер 748 жылы ел астанасы Сияпқа баса-көктей кіріп, қаланы жермен-жексен қиратқан. Жетісу өңірі мен Орта Азияны біржола жаулап алуды көздеген екі алып елдің қиян-кескі шайқасы 751 жылы, Тараз қаласының іргесінде өткен. Араб әскерінің қарамы басым екен, қару-жарағы да күштірек болып, қытай жасағы күйрей жеңіледі. Алайда арабтардың күш-қуаты біржола иеленбек болған ұлан-байтақ жерді одан әрі кеңейтуге жетпей, Тараз маңында тоқтап қалады...

	Дәріскер суық аудиторияда бүрісіп отырған жастарға зер сала қарайды. Киімдері жұтаң, бет-жүзі жүдеу, тоя ас ішіп, құрсақ тілеуін қанағаттандыра алмай жарау жүрсе де, жас қауымның оқуға, білуге ынтасы өзінің аузына телмірген әлпетінен айқын сезіледі.

	Доктор жігіт ел тарихын шерткен дәрісін одан әрі шабыттана жалғайды.

	− Жетісу өңірінің билігі екі ғасыр мерзімге Алтайдың батыс бөктерінен қоныс аударған қарлық тайпаларына көшеді. Жаңа тарихтың бірнеше беті қарлық үстемдігі кезінде Қазақстанның түстік атырабында Испиджаб (бертінде Сайрам атаған), Атлақ (Отлук та осы мекен), Хамукент, Сусы, Құлан, Мерке қалаларының бой көтергенін баяндауға арналған. Тараз қаласы бұрынғыдан да күшейіп, осы атыраптағы елдің басты шәріне айналады. Шу өзенінің кең аңғарында Жол және Баласағұн кенттері салынады. Осы екеуінен жасақталған түйелі керуендер Ыстықкөлді жағалай жүріп, Шығыс Түркістан мен Орта Азияны жалғастырған. Бұл болса осы өңірдегі көшпелі тайпалардың отырықшы тұрмысқа ауысып, егін егіп, бау-бақша өсіріп, сауда-саттықпен шұғылдануға әсер еткен. Олар жасақтаған керуендер Еділ жағасына жетіп, бұлғар патшалығы, склавин (беріректе славян атанған) және ант тайпаларымен (осы екі жұрт кейіннен Русь халқын құраған) тұрақты қарым-қатынас орнатқан. Сыр бойында X ғасырда Түркістан, Отырар, Сауран, Жент, Сығанақ қалалары ірге көтерген. Тарихи мәні зор өзгерістер қазіргі қазақ жерінің орталық және батыс өлкелерінде өрістепті: мысалы, біз баяндап отырған бағзы замандарда осы өңірде қыпшақ жұрты (бергі заманғы орыс жылнамаларында «половцы» аталған) көшіп-қонып жүрген; парсы ғалымы Гардизи өз жазбаларында оларды «Ертіс бойын мекендеген қимақ жұртының күнбатыс бөлігі» деп даралап көрсеткен... Бұл тайпа да сақтар мен аландар сияқты жауынгерлік рухымен танылған. Айталық, VIII ғасырда қыпшақтар мен ұйғырлар тізе қоса қимылдап, Шығыс Түркістан қағанатын ойсырата жеңген. Осы тайпа XI ғасырда қазіргі Сарыарқа атырабын, яғни бүгінгі Орталық Қазақстанды билеп-төстеген. Мәнді бір жайтты естеріңде бекем ұстаңдар, жастар, – дейді дәріскер. – Қыпшақ тайпасы – Орта жүздің алты арысының бірі болған, тоқсан баулы қыпшақ руы ғана емес, Ұлы даланы мекендеген ондаған рулардың тайпалық ортақ атауы. Сырт жұрттар оларды осылай атаған. Мысалы, «Қыпшақ даласы» деген сөзді күллі қазақ даласы деп түсіну шарт. Ал бұрынды-соңғылы тарихи-жағрафиялық әдебиетте осы күнгі Қазақстан атырабы «Дешті Қыпшақ», яки «Қыпшақ елі» атанған...



	Әуезхан КӨШІМОВ, «Парасатты ғалым»:

	«...Екеуміз серуенге шығып, Алатау қойнауындағы Медеуден бергі шатқалды өрлеп келе жатқанда алдымыздан есек мінген, қара тақиялы, ақ сақалды қария кездесті. «Ассалаумағалайкүм, ата!» «Уағалайкумассалам, көп жасаңдар, азаматтар!» «Ата, қашаннан бері мұсылмансыз?» «Мен әлмисақтан бері құдайдың құлымын, шырағым». «Қария, сақтар Мұхаммед пайғамбар тұрсын, Ғайса пайғамбардан да арғы заманда өмір сүрген, қателесіп тұрсыз», – деді Ермұхан. «Алла тағалам күпірлікке жазбасын, түп-тұқиянымыз әлмисақтан тарағаны әлемге аян. Екеуіңнің келбеттерің оқыған азаматтарға ұқсайды, қазақтың қай заманнан мұсылман дінінде екенін білмеулерің ұят қой», – деп қарт есегін тебініп жүріп кетті...

	«Қап, ана қу шал екеумізді бірдей қара жерге отырғызып тайып берді... Өзі білгіш қарт екен, бізге үлкен олжа тастап кетті. Не дегенін ұқтың ба?» – деп Ерекең маған еміне қарады. «Сонда сіз қарттың сөзін көне сүрлеудің көмескілеу бір жеріне жамау-жасқау етесіз бе?» – деп мен де тарихшыны тақымдай түсіп едім. Басын шайқаған Ерекең кенет қыза сөйледі: «...Әй, сен, айналайын, тарихта сақ аталатын жұрттың көп уақыт ел жадында сақталғанына мән бере қарасаңшы. Әлгі қарт әлмисақ деп соны меңзеп кетті емес пе? Менің білетінім: сақ атанып жүргенде біздің жұрт мұсылман болған емес. Олар қайда, қазіргі жыл санауымыздан жүздеген жылдар бұрын өмір сүрген...»

	Содан әрі Ермұхан шежіре мұхитына сүңгіп берсін.

	− ...Сақтар заманынан көп кейін Хорезм атанған үлкен, мәдениеті өркендеген мемлекет болған. Біздің дәуіріміздің VII-VIII ғасырлары аралығында Хорезмге арабтың қолбасшысы һәм батыры Кутейва көп әскермен келіп, тұтқиылдан соқтыққан. Төрт жылға созылған соғыстан кейін Хорезмді жеңген. Бел алған жау қашанда үстемдік жүргізуге тиіс. Ақырында ол Хорезм иелігіндегі халыққа Мұхаммед дінін күшпен қабылдатуға қам жасаған. Ол үшін жергілікті тұрғындардың мәдени мұраларын, күллі рухани қазыналарын, рәсім-дәстүрлерін түбірімен жойып, бәрі-бәрін араб жазуы мен дініне мойындату шарт. Өйтпейінше Мұхаммед оқуы бағынышты халыққа қонбайды, өміршең де болмайды. Мұндай әлімжеттікке жергілікті тұрғындар шу дегенде көнбейді. Мейірімсіз Кутейважаулапалғанжұрттыңхатбілетін адамдарын түгелдей қырғызады. Өз зұлымдығынан із қалдырмау үшін Хорезмнің шежіреші қарттарын да шәкірттерімен қоса жер жастандырады.

	− Апыр-ай, Ереке, мұны сіз нендей дәлелге сүйеніп айтып тұрсыз? – деп едім:

	− Сол елде үлкен ғалымдар болған. Райхан әл-Бируни деген ғұлама Кутейваның Мұхаммед дініне Дала халқын зорлықпен енгізу үшін осындай зұлымдықтар жасағанын тәптіштеп жазып кеткен...

	− Жә, сонда, Хорезмге қандай халықтар қараған?

	− Гәп сонда, қазақтың түп негізі – қыпшақ. Қыпшақтардың астанасы – Отырар екені де даусыз ақиқат. Ал Хорезмнің негізгі таянышы – осы халық, ерекше жауынгер қыпшақтар. Менің шамалауымша, алты арыстың баласымыз дейтін уәжіміз – Хорезмге қараған уақыттан келе жатқан ұғым...»



	Доктор тарихшының ескі замандардан толғаған дәрістері бір күннен келесіге ауысып, апталардан айларға жалғасады. Тыңдаушылар қалың дәптерлерін алдына жайып қойып, әр лебізді жазып алуға тырысады. Дәріскердің саңқылдаған үні анық, сөзді бейберекет төпемей шақтап айтатын машығы, тыңдаушылардың ұғым-қабілетін ескеріп, әр ойын нақтылап жеткізетін қалыбы сірә да өзгермейді.

	Анығында, ол қазақ даласын ертеде мекендеген, бірі кетіп, бірі қоныстаған әр алуан жұрттар туралы ұзақ сонар шолуға тектен-текке түспеген. Оның түп себебін тыңдаушылар тақырыптың соңына жеткенде ғана біледі. Сөйтсе, білімпаз ұстаздың соңғыға сақтағаны мүлдем оқшау ой.

	XIII ғасырдың алғашқы жылдарында Азия мен Еуропа құрлықтарын өзара бөліп алып, шат-шадыман тіршілік кешкен он сан жұртты, соларды билеп-төстеуші қаһарлы патшаларды, шахтар мен ханзада, кінәздердің ұйқысын төрт бөліп, зәре-құтын қашырған алмағайып уақыт туады, – дейді тарихшы өзіне телмірген көкөрім жастарға жымия қарап. – Менің айтып тұрғаным – таулы-тасты, ну орманды, тағы аңдар жайлаған Керулен жағасынан еңіске құлап, ұзақ мініске шыдамды жатаған ат мініп, мойнына садақ асынған, беліне қайқы қылыш байлаған моңғол түмендерінің жорығы. Небәрі 10-15 жылда олар ат тұяғы жеткен ру-тайпаларды түгел бағындырып, әскери күші сарқылмас мол, қаруы мықты һәм басымырақ десетін Қытай патшалығын да өзіне бодан етіп, одан соң Алтайға жетіп, Ертістен де бері құлап, 1218 жылы Шығыс Түркістан мен Жетісуды жаулап алып, Отырарды алты айда талқандаған. Ақырында өзін мұсылман елдерінің Алладан кейінгі әміршісі санаған Хорезм шахын да күйрете жеңіп, небәрі үш-төрт жылда қазіргі Қазақстан мен Орта Азия аймағын моңғолға тәуелді еткен. Шыңғыс қағанның айбынды түмендері Қап тауының (Капказ) арғы-бергі бетін адақтап, ту батыстағы күллі орыс кінәздіктерін жайпап өтіп, өздері жер бетіндегі «Соңғы теңіз» деп ойлаған Адриатика жағасына жетіп, жорық аттарын суарғаны – тарих оқулықтарынан мәлім...

	Бұл арада мен моңғол әскерінің қанша елді, қанша уақытта жаулап алып, өздеріне бағынышты еткенін сөз етпеймін. Бұл турасында барлық оқулықтарда, әр елдің кешелі-бүгінгі тарихи кітаптарында тәптіштеп баяндалған. Солардың бәрі де бірақ Ватиканның дінбасы және соның ықпалындағы корольдердің құзырымен, сөйтуді мақұл көрген Еуропа тарихшыларының қасақана бұрмалауымен жазылғанын ескертуге тиіспін: моңғол шапқыншылығының шынайы мәні мен сипатын теріс-қағыс баяндау арқылы олар өздерінің күншығыстан тұтқиылдан құйылған жойқын күшке қарсы тұрып, тойтарыс бере алмауын жаулаушы жұрттың тағылығы деп түсіндірген. Алайда сол «тағылардың» (тарихи жазбаларда «варварлар») небәрі жарты ғасырға жетер-жетпес мерзімде Жер шарының алып екі құрлығындағы өзінен мәдениеті, білімі һәм танымы бірнеше саты жоғары тұрған байырғы мемлекеттердің тас-талқанын шығарғаны – өмірде болған жайт; демек, солардың бір қағанға бағынған темірдей берік тәртібін де, ұрыс кезінде кейін шегінуді білмейтін жанкешті өрлігін, мыңбасы мен түменбасының (яки он мың сарбазға ие) әмірін бұлжытпай орындайтын тамаша рәсімін, қол бастаған баһадүрлерінің әскери тәсілдерді жете меңгеріп, қарсы жақтың әскербасынан ақыл-айласы асып түскеніне қандай уәж айтамыз? Ғажап жөткірлік десек те рауа, сол кезеңді тәптіштей сипаттаған Еуропа мен орыстың тарихи еңбектеріне көз салсаңыз, моңғол халқын жаппай қорлап, көшпелі тұрмыс кешкенін, жазу-сызудан мақрұм қалғанын, өркениет атаулыдан жұрдай екендігін, темір қорытып, қару-жарақ соға алмайтынын, киіз жаппалы күркелер мен көбіне көшіп жүретін жылжымалы арбалар үстінде туып, етті шала пісіріп жейтін, ас ішкенде қолы-басын жумайтын тағылар етіп, жеккөрінішті һәм жабайы тірлікте өмір сүргенін баса көрсеткен. Сөйте тұра өзінен әлденеше ғасыр алға шығып кеткен, әдемі сарайлар мен биік қорғанды әсем қалаларда тұратын әрі адам күші ондаған, жүздеген есе көп патшалықтар мен корольдіктерді олар қалайша жеңген? Тарихи ақиқатқа жүгінелік: ит тұмсығы өтпес орыс ормандарынан жол тауып өткен моңғол әскерінің жалпы қарамын орыс тарихшылары 300 мың дейді, солардың 3 түмені ғана, яки 30 мыңы таза моңғол болыпты; демек, моңғол әскерлері «бір жеңнен қол, бір шекпеннен бас шығара» қимылдап, рухының күштілігі, оған қоса Шыңғыстай кемеңгер әскери өнерге баулыған қолбасшыларының алдын ала ойластырған қам-қарекеті арқасында он сан қалаларда билік жүргізген, өзара басы қосылмаған, әрбірі өзінше «патша» болған Русь кінәздерін бірінен соң бірін оп-оңай күйреткен. Бұл болса ешбір таңырқауды, олай емес деп бұрмалауды көтермейтін аксиома! Ақырында ұлан-байтақ жері, қара ормандай қаптаған адамы бар орыс халқы моңғолдың қайқы қылышы ерсілі-қарсылы тураған ойранына тап болды және сол неше ғасырға созылды. Жоғарыда ескерткеніміздей, көпшілігі қайтадан жазылып, иә түзетуге түскен орыс жылнамалары XIII ғасырдың алғашқы жартысында «моңғол-татарлардың езгісіне» түскен Русь кінәздері «варвар басқыншылардың» жүгенсіз тонауын тек қана 1380 жылы, Куликово ұрысынан соң тоқтата алды дейді. Шындығында, орыс елі моңғолдың бертінгі билеушілері құрған Алтын Орда билеушілеріне одан кейін де екі ғасыр бойы алым-салық төлеп тұрған... Бірақ сол ұрыстан соң Русь кінәздері моңғол үстемдігінен құтылу үшін өзара бірігіп, әрқайсысы шығарған полктарды бір басшылыққа бағындырып тізе қоса қимылдағанда ғана орыс жерін жат елдіктерден тазартарын, тәуелсіз ел боларын да айқын түсінген. Сайып келгенде, нақ осы жайт Еуропа құрлығында Ресей патшалығының дүниеге келуіне мұрындық болды. Сол патшалықтың бірте-бірте күшейіп, күллі Еуразия кеңістігі ғана емес, өзге де жұрттар санасатын ұлы империяға айналған тарихы сендерге жақсы мәлім...

	− Әрбір тарихи ұлы оқиға, тегінде, ұтымды салыстырулар арқылы баяндағанда түсінікті болмақ. Мен сендерге, жастар, ұлы орыс халқының бірігуі мен күшею тарихын тектен-текке сөз етіп тұрған жоқпын, – дейді дәріскер. – Қазақ халқының да ұлт болып қалыптасу және танылу шежіресіне зер сала қарасаңдар – нақ осындай ұқсастықты аңғару қиын емес. Ұлы дала төсінде әрлі-берлі көшіп жүріп, ондаған ғасырлар бойы әлденеше ру-тайпа болып емін-еркін өмір сүрген далалықтар моңғол шапқыншылығына ұшыраған кезде де жер бетінен жойылып кеткен жоқ. Қарамы мол тайпалар моңғолға әскер де, ат та беріп, қысқасы, мал-жанымен қолғабыс еткен. Шыңғыс қағанның ағалы-інілі екі ұлы Жошы және Шағатай ұлыстарын құрғанда күллі дала халқы солардың иелігіне кірді. Демек, солардың ішінде кейіннен қазақ халқын құраған ру-тайпалар да болған. Жошы ұрпағы Бату уығын шаншып, іргесін бекемдеген Алтын Орда империясы дәурен сүрген бергі заманда, мысалы, Өзбек хан билеген уақытта, бұл болса XIV ғасырдың алғашқы жартысы, яки 1312-1340 жылдар аралығы, оған Қырым хандығы, Азов теңізінің арғы-бергі жағасындағы ұлан-байтақ жер, Әмудария мен Сырдария бойындағы құйқалы аймақ, Еділ жағасындағы Сарай-Берке (Сарайшық қаласы), Үргеніш, Кафа (Феодосия) және Аштархан (қазіргі Астрахан) хандықтары қараған. Каспий теңізінен бергі жерлер – Үстірт пен Атырау даласы, Жайық бойындағы ұлан-ғайыр алқаптарға да Өзбек хан құзырын жүргізген. Жә, енді «Қазақ КСР тарихының» 82-бетінде берілген картаға үңілейік: бұл карта Алтын Ордаға қарасты Ақ Орда хандығының иелігіндегі байтақ жерді кескіндеген; зер сала қараған адам осы заманғы Қазақстан атырабын бірден таниды; әрі сол атырапта XIV ғасырдың бастапқы кезінде қандай тайпалардың мекендегенін айқын аңғарады; яғни Ақ Орда хандығында негізінен қыпшақтар тұрғанын (теріскей шебінде қимақтар) көреміз; ал Шағатай ұлысының жерінде найман, дулат, үйсін және қаңлы тайпалары қоныстанған. Ең ғажабы, сол тайпалардың бәрі бір тілде сөйлеген. Ол болса қазіргі қазақ тілі... Шындығында, қазақ тілді тайпалар нақ осы атырапта әлдеқайда әріде, кем дегенде 2 мың, бәлкім, 3 мың жыл бұрынғы заманда тұрақтағаны сөзсіз. Яки осы күнгі Жетісу бойында, Ертіс пен Еділ аралығындағы кең қоныстарда, Қаратау мен Алатау бөктерінде, терістікте Есіл мен Тобылды жайлап, сонау Орал тауына дейінгі шалқар өлкелерге көшіп барып, одан қайта көшіп жүргені айқын. Демек, қаншама ұлыс, аймаққа бөлінген тайпалар, түстеп айтқанда, арғын, найман, керей, уақ, қоңырат, қаңлы, үйсін, дулат, яки орыс жылнамаларында половцы аталған қыпшақтар, солармен бірге өмір сүрген тағы қаншама рулар өзара түсінікті тілмен қарым-қатынас жасап, неше ғасыр аралас-құралас болудың нәтижесінде өзара ортақ тіл қалыптасқан деп шамалауға болады. Мысалы, Ертіс бойынан келген найман немесе арғын баласы Арал немесе Жайық жағасындағы жағалбайлымен бір тілде сөйлеседі, киіз үйде тұрып, үйірлеп жылқы ұстайды, көшетін көлігі – қос өркешті түйе. Сырдарияны жағалаған қыпшақтар да солай, қазақы атының тұяғы даланың қай түкпіріне жеткізсе де құдасының үйіне келгендей төрге шығып, тізесін бүккен бетте құдайы қонақ екенін мәлімдейді. Құлақ қойсаңыз, бірін-бірі түсінісуі – тағы да қазақ тілі... Тарихи жылнамаларда Өзбек хан билеген жылдарда Алтын Орда қарауындағы қалың елдің әл-қуаты едәуір оңдалып, «қой үстіне бозторғай жұмыртқалаған» дерлік мамыражай уақыт туған деседі. Бас билеушінің ықпалымен оған тәуелді елдің бәрі мұсылман дінін қабылдаған. Ал ханның өзі тұрақты әскер ұстаған, бұл жайт та бытыраңқы қалыпта өмір сүрген ру-тайпалардың бір тілді, бір ділді, бір дінді ұлт болып ұйысып, яки өзара бірігу құбылысы бұрынғыдан жеделірек жүруіне айтарлықтай әсер еткен... Алайда Өзбек хан дүниеден қайтқаннан кейінгі жүз жылда кешегі алып империяның қуат-күші әлсіреп, бірнеше хандыққа бөлшектенген. Мысалы, осы күнгі Қазақстан атырабында XV ғасырдың бас кезінде екі мемлекет – Ноғай ордасы мен Өзбек хандықтары пайда болған. Ноғай хандығын құраушы тайпалар – маңғыт, алшын, қыпшақ және үйсіндер. Маңғыттың рубасы, халық аңызында «Ел қамын жеген ер Едіге» жаңа одақтың бірегей билеушісі атаныпты-мыс, ол құрған жаңа хандықтың шекара шебі Еділ мен Жайық арасын қамтыған, осы елге қарасты ауылдар теріскей-шығыстағы Сібір татарлары қоныстанған Тобыл өзеніне дейін көшетін болған. Орданың ноғай атануы әуелде тайпалық мәнде емес, саяси ұғымнан туған, яки жоғарыда аталған тілі мен ділі жақын тайпалардың өзара ортақ ұлысқа топтануынан алынған. Сондықтан да бергі заманда сол сөз ұлт атына телінген. Ал Ноғай ордасына қарамаған күллі Орта Азия мен қазіргі Қазақстан аймағы 1425 жылдан былай Өзбек хандығы аталған. Өзбек деген атаудың қазірде дүйім жұртқа мәлім халықтың атына ешқандай қатысы жоқ, тек қана саяси даралану мақсатынан қолданысқа шыққан. Хан әскеріне шақырылған жігіттерді әлдебір себеппен XIV ғасырда «өзбектер» деп атап, ақыр аяғында сол атау мұсылман дінін жаппай қабылдаған, түркі тілдес тайпалардың қарамды тобы еншілеп, қазіргі өзбек халқын құраған. Ал хан жасағының екінші тобындағыларды «қазақтар» деп атаған.

	− Өзбек хандығын 1428 жылы Әбілқайыр хан билеген, ол болса күні кеше Мәуренахрды билеп-төстеген айбынды Шейбани ханның нәсілі. Хандық құзыры қырық жылға созылған уақытта Әбілқайыр өз әмірін кешегі Ақ Орда қарамағындағы ұлан-ғайыр жерге ғана емес, ұлы атасы билеген Тұрлан ойпатындағы дүйім елге де жүргізген. Межелеп айтқанда, бұл – Сарысу атырабынан Орал тауына дейін, теріскейде Ұлытауға жетіп, оңтүстікте Әмударияны бойлап, Хорезмді қамтитын орасан кең алқап. Алайда Өзбек ордасының өз ішіндегі Шыңғыс хан әулеттері, мысалы, кешегі Ақ Орданы билеп-төстеген Барақ сұлтанның намысқой ұрпақтары Шейбани әулетінің үстемдігіне әр түрлі қарсылықтар ұйымдастырған. Сөйтуіне, сірә, солтүстік-шығыстағы Моғолстан хандығының, Шейбани ханмен ежелден дәм-тұзы жараспаған бас араздығы мұрындық болған.

	Бұл турасында сол заманның тарихшысы Мұхаммед Хайдар:

	«Дешті Қыпшақтың билеушісі Әбілқайырдың бірегей билігіне бас игісі келмеген Жошы әулетінен шыққан екі сұлтан – Жәнібек пен Керей одан алысырақ болғанды жөн көріп, Моғолстанға ауа көшеді. Исабұға хан оларға Шу бойынан және Қозыбасы деген жерден мол қоныс береді. Бұл жерлер Моғолстанның күнбатыс шебіндегі шұрайлы алқап...» – деген куәлік айтады. «Қазақ КСР тарихында» бұл оқиғаның 1456 жылы болғаны нақты жазылған. Әлбетте, Жәнібек пен Керей өздерінің ықпалы жүретін, бертінде Орта жүз құрамына кірген бірқанша ру-тайпаларды ауыл-аймағымен ертіп кеткен. Моғолстан ханының қол астына көшіп келген қыруар жұртты қуана қарсы алып, шалқар қоныс беруі де тегін емес: Шейбани әулетімен келешек тайталаста сенімді серіктер тапты, Барақ ұрпақтарын ол өзіне қоңсы болған қазақ тайпаларына басшы етіп, екі арадағы шекара шепке орналастырады. Бұлар тәуелсіз жұрт болуды ойлап, дереу Қазақ хандығын құрды. Жаңа құраманың тұңғыш ханы болып Жәнібек сұлтан сайланады, ал қарамағындағы халық – бірыңғай қазақтар. Сондықтан ол тарих жылнамасына Қазақ хандығы болып енген. Жаңа мемлекет екі ғасыр бойы Еуразия құрлығында өмір сүрген Алтын Орданың әлденеше хандыққа бытыраған жұртында, байырғы Дала кеңістігінде шаңырақ көтерген. Тәубе делік, бұл хандық XX ғасырда Қазақстан Республикасы атанып, КСРО құрамында тең құқықты елдер қатарында өмір сүріп отырғанын, біз, күллі қазақ халқы, мақтанышпен мойындауға тиіспіз. Әсілі, бұл жайт та, жастар, қазақ халқының өзіне тән тарихы жоқ, Ұлы Қазан төңкерісіне дейін дербес мемлекеті де болмаған деген пікірдің әншейін сандырақ екенін көрсетеді...



	Еркеш МӘМИЕВ, тарихшы, «Ұстаз тағылымы»:

	«...Тарих ғылымының жас докторы Ермұхан Бекмахановтың келуі студенттер арасында едәуір өрекпу туғызып, туған ел тарихына көзқарасымыздың шұғыл көтерілуіне себеп болды. Бір топ жолдастарыммен бірге мен де Қазақ тарихы кафедрасы дайындайтын мамандыққа ауысуға тілек білдірдім. Өйткені Ерекеңнің дәріс үстінде айтатын мәнді де оқыс тұжырымдары, тарих тереңінен келтіретін бізге мәлімсіз қызықты мағлұматтары ойымызды қозғап әрі таңғалдыратын. Тәлімгер ағамыз сол күнде бізге: «Тарих пәні – ұлт намысын қалыптастыруда теңдесі жоқ өтімді һәм тамаша құрал!» – дейтін-ді.

	1949 жылдан бастап дипломдық тақырып алып, Ерекеңнің басшылығымен кітапхана мен мұрағатқа жиі барып ізденіс жүргіздім. «Тоқаш Бокиннің Жетісуда Кеңес өкіметін құру жолындағы революциялық қызметі» деген тақырыпты маған Ерекең ұсынды. Ғылыми жетекшімнің ізденісіме қолғабыс етуі дипломдық жұмысымның жоғары бағаланып, ғылым жолын таңдауыма түрткі болды. Әсілі, осы жолды көптеген жолдастарым таңдады. Ол кісі ғылыми жұмысқа құштарлық білдірген жастарды өз кафедрасына тарта бастады...

	...Университеттің тарих факультетін 1951 жылы төртінші рет тәмамдаған 83 түлектің 60-тан астамы жоғары оқу орындарына, техникумдар мен партия-совет қызметіне, халық ағарту жұмыстарына жолдама алды. Бұл болса сол уақыт үшін үлкен жетістік! Солардың ортасынан бертінде 9 адам ғылым докторы, профессор, 22 түлек ғылым кандидаты атанды. Бұл да білікті ұстаз тәлімінің нәтижесі...»



	Төреғали ҚАРАТАЕВ, «Сәулелі сәттер»:

	«...Оқуды бітірген соң екі жылдай уақыт «Учпедгиз» баспасында редактор болдым. Бірде біз отырған бөлмеге Ерекең кіріп келді. Мені көріп: «Сен мұнда неғып отырсың?» – деді. «Осында істеймін, Ереке». «Шенеунік болдым десейші». Менде үн жоқ. «Шенеунік саған қол емес. Ғылымға орал, Төреғали!» – деді ақырында. Жақын-жуық жанашырларым Ерекең кім көрінгенді шақырмайды, ондай білімпаздың сөзін ескеру керек десті. Сөйтіп, шенеунік болып кете жаздап, Ермұхан ағаның ақылымен ғылымға оралып, ғалым атандым».



	Дүйсетай ШАЙМҰХАНОВ, тарих ғылымының докторы:

	«Қазақтың мемлекеттік университетінде оқыған жылдарымда мен тарих факультеті студенттерінің үйірмесін басқардым. Ғылыми жетекшіміз – Е. Бекмаханов. Сол үйірмеге қатысқан көптеген жастар бертінде ғылым докторлары мен кандидаттары атанды. Студенттердің ғылыми конференциялары жиі-жиі шақырылады. 1949 жылғы конференцияда Ерекеңнің басшылығымен «1905-1907 жылдардағы бірінші орыс революциясына қазақ жұмысшыларының қатысуы» деген тақырыпта баяндама жасап, КСРО Жоғарғы оқу министрінің мақтау қағазымен марапатталдым. Ерекең менің дипломдық жұмысыма жетекшілік етті. Сол кісінің қолдауымен Ғылым академиясының аспирантурасына жолдама алдым...»



	Ахмедияр ҚҰСАЙЫНОВ, Кеңес Одағының Батыры:

	«Абай атындағы Қазақ педагогика институтының тарих факультетінде оқып жүрген кезім. «Бүгін бізге профессор Бекмаханов лекция оқиды» десті студенттер. Институтта оқығаныма төрт жыл болып қалса да, дабыра атына сырттай қанық Ерекеңді көрмеппін. Аудитория тыңдаушыларға лық толы. Дәріскердің аузына қарап телміріп отырмыз. Бұрын мен ол кісіні, неге екенін білмеймін, зор денелі, жуан дауысты, мінезі қытымыр адам ретінде елестететін едім. Сөйтсем, мүлдем өзге адам: әр сөзін ықыласпен тыңдап, өзіне қадала қараған жүздеген көзден қысылып-қымтырылмаған қалпынан бір сәт аумады, орта бойлы, қой көзді, қарапайым жан екеніне тәнті болдық...»



	Григорий ДАХШЛЕЙГЕР, профессор:

	«...Ученые бывают разного типа. Одни сидят дома, пишут, исследуют, большей частью остаются в тени, частично печатаются, но, как правило, не вызывают ни споров, ни дискуссии, ни даже интереса. Бывают и другого типа ученые – борцы, которые могут ошибаться, срываться, но всегда в поиске, искренне защищают свои взгляды, спорят темпераментно, смело, заинтересованно, чтобы эти взгляды стали достоянием общественности, чтобы они помогали движению науки вперед. И Ермухан Бекмаханов был такого типа ученым-борцом.

	... Насколько я знаю, Ермухан Бекмаханович являлся и археологом, и этнографом, и историком ХІХ века, занимался и советской эпохой, и происхождением казахов, не был безучастен к археологическим находкам где-нибудь в южных или западных областях Казахстана. Он имел широкий кругозор, проявлял громадный интерес ко всему, что касается вообще советской исторической науки».



	Ермұхан Бекмаханұлының ҚазМУ-дегі ұстаздық қызметінің алғашқы кезеңінде (небәрі бес жыл) дәрісін тыңдаған шәкірттері өз естеліктерінде Ерекең оқыған дәрістердің өздері үшін бұрын-соңды естімеген немесе соған дейін көңілдерінде күңгірт болып жүрген жұмбақ жайттарды тарқатқанын да жарыса мәлімдеген. Осыдан-ақ профессор Е.Б. Бекмахановтың отыз жасты орталаған шағында ел тарихының білгірі әрі жанкүйері болғанын аңғарамыз. Бірде-бір естелік иесі бірақ сүйікті ұстазының өздерін соншама таңғалдырған, ғылыми соны, мәнді, қызықты дәрістерінде қандай-қандай өзекті тақырыпты сөз еткені жайында ләм-мим демейді; сірә, сол күндегі қытымыр уақытта машыққа айналған сақтықтың салдары; өйткені сол естеліктердің бәрі 1967-1970 жылдарда жазылған...

	Жә, сонда шәкірттерін соншама күмілжіткен нендей түйткіл? 1917 жылдың қара күзінде билікті қолына алған большевиктер партиясы кешегі Ресей империясына қараған барлық халықтардың тірлігіне, рухани-мәдени ісіне, ділі мен тіліне, тарихына марксизм-ленинизмнің қасаң қағидаларымен бақылау қойғаны мәлім. Ең ғажабы, сол талап «барлық халықтар тең құқықты, барлық адам өзара тең...» ұранымен жүзеге асты. Әрі сол ұран «Күллі жұртты шат тұрмысқа, шексіз бақытқа шашетектен кенелтетін социалистік қоғамға жеткізеді...» деген қияли өтірікпен өміршең болды.

	Дешті Қыпшақтың байырғы халқының бірі болған қазақ та бұл қыспақтан тысқары қалған жоқ: «Өзіне тән тарихы, рухани мұрасы болмаған (болуы да мүмкін емес), ғұмыр бойы көшпелі тұрмыс кешкен, феодалдық дәуірде тоқтап қалған, мемлекеттік құрылымнан да жұрдай...» деген тұрпайы фәлсафаның бодауында ұзақ уақыт өмір сүргенімізге сену қиын, алайда бұл да – кешегі күннің шерлі шындығы. Орта мектептер мен жоғарғы оқу орындарының бағдарламасынан орыс емес ұлттардың көп ғасырлық тарихы ығыстырылып, ал Ресей тарихының кең түрде оқытылуы ресми дәстүрге айналды (1940-1960 жылдары орта мектеп оқушылары пайдаланған, академик А.М. Панкратованың жетекшілігімен жыл сайын миллиондаған таралыммен жарық көрген, 8-10 басқыштарға арналған «КСРО тарихы» оқулығында Қазақстанға небәрі 5-6 бет (үш оқулықтың жалпы көлемі – 1000 беттен астам) берілген. Зер сала қарасаңыз, бұл да – шидем шекпенінің етегі жер сыпырған көшпелі халықтың несібесіне жеткілікті сыбаға дескен шолақ ойдың өлшемінен туған «кеңшілік»...

	Біздіңше, өзі ұстаз тұтып, білімдарлық болмысына қалтқысыз сенген орыс тарихшыларының ой-толғамынан туған «Қазақ КСР тарихы» кітабының әсерімен Ермұхан Бекмаханұлы университетте оқыған алғашқы дәрістерінде өзі қалтқысыз қабылдаған тарихи деректерді шәкірттеріне қаз-қалпында жеткізуді мақсат еткен. Мәні оқыс, тым батыл ой аңғартқан дәрістерінің әрдайым үлкен аудитория жинап, жұрт назарын аудару себебі де осы (Қазақстандағы білімпаз қауымның: «Біз, қазақ, ежелден еркіндік аңсаған. Бостандық өмір мен ар үшін қиған жан...» деген асқақ ойды елұранына нұсқа еткені де содан емес пе?). Мұндай ой қозғар, ұйқыңды бұзар батыл дәрістен зиялы қауым қалайша безінеді? Жоқ, қайта құштар болған. Шешен тарихшының бір дәрісін тыңдағандар екіншісіне барған, жолдас-жораларына айтып, оларды да ілестіре келген. Шындығында, Ермұхан тарихшы сол дәрістерімен тың жаңалық ашқан жоқ-ты. Оқымысты ортаға бұрыннан мәлім ақиқатты, ел тарихының айшықты кезеңдерін қайыра жаңғыртқан. Алайда соны сезе жүріп іштен тыну бір сәрі, «Сенің шынайы тарихың, ағайын, мынадай. Пәленше уақытта түгенше есімді хандарың, батырларың болған. Қазақ хандығы дербес ел атанып, сонау XV ғасырдың орта шенінде ірге көтерген. Анығында, біздің бір тілді, бір ділді халық болып қалыптасуымыз – одан да әріде, кем дегенде үш мың жылдар межесі...» – деп, алуан айғақтарды үйдек-түйдек тізіп, мінбеден естірту – мүлдем өзгеше жайт.

	Рас, доктор тарихшы сол ойын ашық түрде жария етіп, менің айтып тұрғаным – ағымдағы саясаттың тұрпайы нұсқау-ұстанымымен жанаспайды, оған мүлдем қарама-қарсы байлау демейді. Әр дәрісін бастарда марскизм-ленинизм классиктерінің бұрынды-соңғылы еңбектерінен қажет-ау деген үзінділерді дайындап әкеліп, өз ойын көсемдердің кемеңгер сөздерімен бекіте сөйлейді. Жас профессор қызыл саясаттың кереғар талабы салдарынан мұның бәрін ашық түрде айта алмадық, қолымыз байлаулы, аузымыз тұмшаулы болды деген уәжді де әсте естіртпейді. Жоқ, баяғының жалаңтөс батырларының ұрда-жық қылығына ұрынбайды. Сөйтіп тұрып қадау ойларын даралап, түпкі тұжырымдарын сыналап, әр алуан мысалдармен далдалап жеткізеді. «Мен өзім солай ойлаймын, сіздер де бұған сын көзбен қараңыздар...» – деп, соңғы тұжырымды тыңдаушының өзіне қалдыратын айла-амалдан да құралақан емес. Дегенмен Ермұхан тарихшының дәрісінен бейжай кетпейсің...

	Тегінде, біз қазірде тұспалдап жеткізіп отырған тұжырымдар тарихшы доктордың 1947-1950 жылдардағы дәрістерінде ғана емес, түрлі басылымдарда жария еткен мақалаларында, ғылыми конференцияларда оқыған дәрістерінде ішінара айтылған. Бұған илану үшін ғалым еңбектерінің 5-томында жарияланған ғылыми мақалаларына көз салып көрейік: «Кенесары Қасымов көтерілісінің фольклорлық мұрағаттары», «Төлеңгіттер мен құлдардың феодалдық өзара байланысы турасында», «Тарих ғылымының Қазақстандағы 30 жылдық (1917-1947) өрісі», «Кенесары Қасымов» (қаза тапқанына жүз жыл толуына), «Батырлар тегінің әлеуметтік мәні (XI ғ.) жайында», «Қазақстан тарихын негізгі кезеңдерге жіктеу турасында», «Орал қаласын ақтармен ниеттес казак-орыстардан тазарту тарихы жайында», «Жатақтар (XIX ғ. екінші жартысы)», «XIX ғ. екінші жартысындағы қазақтардың қоғамдық құрылысы туралы ойлар», «Орыстың буржуазиялық-демократиялық бірінші революция қарсаңындағы Қазақстандағы ұлт-азаттық қозғалыстар»...

	Осылардың бәрін де біртуар тарихшы біз жоғарыда сөз еткен алмағайып кезеңде жазып, солардың кейбірі сол күндегі партиялық басылымдар – «Социалистік Қазақстан» мен «Казахстанская правда» газеттерінде жарияланған, ал көлемі молырағы Ғылым академиясының «Хабаршысы» журналында жарық көріпті. «Тарих ғылымының Қазақстандағы 30 жылғы өрісі» деп атаған еңбегін ғалым Қазақ КСР ҒА-ның үшінші сессиясына баяндама ретінде әзірлеген. «Кеңес өкіметі дәурен сүрген 30 жылда тарих ғылымының Қазақстанда қалай дамып, қандай жетістіктерге жеткенін қысқа болса да шолу мақсатында осы еңбекті жұрт назарына ұсынып отырмыз, әлбетте, мәнді мәселені жан-жақты қамтыдық деп айта алмаймыз, сөйтсе де...» – деген ескертумен басталған еңбек тарих ілімінің осы уақытта қаншалықты деңгейге көтерілгенін екшей баяндап, біз жоғарыда ішінара сөз еткен бірталай түйінді гәптерді талдаумен аяқтапты.

	* * *

	Қазақстан тарихы кафедрасында аспирантура ашылып, факультет студенттері ортасынан ізденіске құштар, білім-танымы көтеріңкі жастарды іріктеп алып, тарихшылардың жаңа тобын әзірлеуге мүмкіндік туды. Бұл болса Ермұхан Бекмаханұлының Тарих институтында арман етіп, бірақ жүзеге асыра алмай кеткен құса ісі. Енді міне, сол іске ғылыми басшылық жасап, аяғынан тік тұрғызу міндеті өзіне жүктеліп отыр. Ауыр болғанмен өріс-өркені зор мектеп. Ел тарихын тереңдей қазып, әр кезеңін тап-тұйнақ түгендеуге жеткізер бірден-бір қарекет. Ғалымның ойынша, Қазақстан тарихы университетте ғана емес, барлық облыс орталықтарында ашылған педагогика институттарында дербес пән ретінде оқытылуға тиіс (олардың саны қазірдің өзінде – 13, кейбір қалаларда мұғалімдердің білімін көтеру курстары, екі жылдық институттар мен педагогикалық училищелер де жұмыс істей бастады). Соның бәріне КСРО ғана емес, күллі адамзат тарихынан хабары мол, қазақ тілінде дәріс оқи алатын жоғары білімді тарихшы ұстаздар керек. Ондаған емес, жүздеген. Тарих ілімінің қатпарлы сырларын меңгерген ғылым кандидаттары мен докторлар керек. Қиялдың көк дөненіне мінген тарихшының арманы одан да жоғары, өз ұлтын адамзат қауымының ілгері тобында көруді аңсаған қайран көңіл шарқ ұрып, бәрін үкімет қолдауымен, билеуші партия бастауымен жүзеге асырмақ болып, ел басындағы азаматтарға да маза бермейді.

	Бір тәуірі, оқу орнының басшысы өзінің талап-тілегін зейін қоя тыңдап, оң қабақ білдіреді. Күн сайын талапты күшейтіп барасың, менің құзырымда тарихшылардан өзге 37 кафедра бар, 40 құтыхана, олар 20 түрлі мамандық даярлайды деп сірә да ренжімейді. Қайта бір жолы: «Ермұхан, әмбебап тарихшыларды тек қана Қазақ университеті дайындауға тиіс! Сенің арнаулы ғылыми мектепсіз ел тарихын түгендей алмаймыз деген ойыңды мен екі жүз пайыз қолдаймын! Құдай бетіңді жарылқасын, қажет қаражатты қанша болса да табамын, сол мектептің іргесін бекемдеу – сенің мойныңда! Қысқасы, бес жылдан кейін сен маған ғылыми атаққа ие бес, иә он тарихшы тәрбиелеп шығарғаның жайында есеп бересің, достым...» – дегенде, Ермұхан да алақанын сарт-сұрт соғып: «Әкел қолыңды, Төлеш, бесеу аз, он дегенің де – сөз емес, жиырма ғылым кандидатын шығарамын, бәсің бар ма?! Ал одан әрі тарихшы докторлар сені мен менің орныма таласа бастайды!..» – деп мәз болып, қиял қанатына мініп аспанға самғайтын сәттері де болады.

	Бұл лебізге ҚазМУ-дің ректоры, «Іске келгенде тынымсыз көсем, мінбеге шықса сөздің түбін түсіретін шешен, жоқтан бар жасағыш әлей пысық, ал ақыл-ойы бәрімізден сергек» (Е. Бекмахановтың сипаттамасы) Төлеген Тәжібаев мәз болып: «Сен, тегінде, Бекмахан ағайдың қу жалғызы, шексіз фанатиксің. Бұл ойыңды ішіңде ұста, ескі «достарыңның» көз құртын жыбырлатып пәлеге ұрынасың, тым желікпе! Әуелі іс тындыр!..» – дер еді.

	Қазақстан тарихы кафедрасында ашылған аспирантура 1949 жылдың бас кезінен жұмыс істей бастады. Сүйсінерлік жайт: атақ-абыройы сол күндерде ерекше жоғары Ермұхан Бекмахановтың жетекшілігімен ғылым иесі атануға үміттілер аз болмады, екінші жылы бәсеке бәйге жариялауға тура келді...





4


	Дау-дамайлы 1948 жылмен салыстырғанда одан кейінгі екі жыл Ермұхан үшін біржосын мазалы болды. Ұстаздық жұмысынан қолы босаса-ақ, ол мұрағат қоймаларында сарыла отырып, іздеп тапқан деректерді көшіруден жаңылған жоқ. Мәскеуге, Ташкентке, Чкаловқа барып, қазынасы мол мұрағат қоймаларын сүзуден жалыққан емес...

	«Қазақстан тарихына арналған еңбектерде қазақтардың XIX ғасырдың екінші жартысындағы әлеуметтік-экономикалық құрылысын зерттеу мәселесі мүлдем қарастырылмайды. Сол мәселені жан-жақты әспеттеген монографиялық еңбек атымен жоқ, – депті тарихшы Қазақ КСР ҒА-ның хабаршысы журналының 1950 жылғы 2-санында жариялаған «Қазақтардың XIX ғасырдың екінші жартысындағы әлеуметтік құрылысы туралы» деп атаған мақаласында. – Кейбір тарихшылардың Қазақстан тарихын сипаттаудағы басты қателіктері де осында, тұрғылықты халықтың қауымдық құрылымын және солардың әлеуметтік жіктелуін, Шығыс халықтарының көшпелі тұрмысымен байланысты екенін түсінбей, тегінде, ештеңе бітіре алмайсың...»

	Бұл да – өзі көптен бері жазуға дайындық жасап жүрген «Қазақстанның Ресейге қосылуы» монографиясының қамы. Ғалымның ойынша, бұл еңбегі ел тарихының ғасырлар көшіндегі елеулі кезеңін ғылыми саралап, соның алдындағы өгіз аяңмен алға жылжыған баяу қозғалысын жүрдек атқа мінгізгендей едел-жедел дамуға түсірген XIX ғасырды жан-жақты талдап, жеріне жеткізе даралауға тиіс. Соның бәрін нақты айғақтармен сипаттау қажет. Әрине, бұл үшін мұрағат қоймаларында айлап, жылдап отыру керек...

	Тарихшы ретінде ол сол кезеңде туған халқының алғанынан гөрі жоғалтқаны көбірек екенін, тәуелсіздігінен біржола айырылған шерлі ғасыр болғанын жүрек ділімен сезініп, бірақ келешек тағдыры үшін ілгері басу екендігін мойындайды. Көшпелі тірлігі бұрынғыша сақталғанымен, Дала халқы өмір сүрудің жаңа түріне көндіге бастады: әр жерде бой көтерген қалалар мен станицалар іргесінде жатақ атанған отырықшы қазақ мекендері пайда болды; қала кейпіндегі шағын кенттерде тұратын далалықтар қарамы да қауырт көбейді; ол болса кешегі бақташылардың жүкші, балташы, ұста, етікші, тігінші, қайықшы, диірменші, малай атанып, қолөнер еңбегімен күн көретін жаңа кәсіптерге үйренуіне тура келді; солардың ішінен зауыт-фабрикаларда жұмыс істейтін кәсіби мамандар шықты; сайын даланың әр түкпірінде сауда-саттық өрістеп, жәрмеңкелер ашылды; кешегі бейғам тірліктегі дала тұрғындарының ортасынан тері-терсек пен жүн-жұрқаны пұл ететін, төрт түлік малды сатудан табыс табатын саудагер қазақтар көбейді.

	Осының бәрі – XIX ғасырда қазақ баласына етене болған тіршіліктің жаңа түрлері. Ермұхан соны тереңнен қопарып, экономикалық һәм тұрмыстық айғақтармен өрнектеп, ғылыми әріптестері күмән айтпайтындай деңгейде сипаттап беруге тиіс.

	Анығында, Ермұхан Бекмаханұлы бұл еңбекке дерек жинауға алғашқы монографиясын бастаған кезде-ақ қам жасаған. Жер-жердегі мұрағат қоймаларында айлап отырған күндерде ол «Керек тастың ауырлығы жоқ» жөнімен қолына іліккен деректерді көшіріп, даралап жинаған. Бертінде сол жүйелі ізденіске айналды. Сол енді XIX ғасырдың тарихи, экономикалық, мәдени-рухани һәм әлеуметтік сипатын ғылыми екшеп әрі жеріне жет-кізе сипаттайтын үлкен зерттеу болмақ.

	Сонымен, міндет те, мақсат та айқын. Жиған-терген мұрағат шаш етектен, жетіспегені болса – қайдан іздеуді білетін бейнетқор тарихшы жаңа зерттеудің қиындығын елең қылмай, қатпары мен астары мол шиырына күмп етті. Бұл да оның елікпе көңілі мен ізденімпаз жаратылысына тән сипат: бір нәрсені бастады ма, қашан аяқтағанша тыныштық көрмейді; бір күнді екінші күнге жалғап, таңның атысы, күннің батысы демей, ертелі-кеш соңында болады...

	1948 жылдың күзінде-ақ жаңа еңбектің алғашқы тараулары қағазға түсіп, үшінші жылдың аяғында көлемі едәуір молайып, көздеген межеге жақындай түскен-ді. Ұзаса екі жылда жалпы нобайын қарайтуды жобалап отыр. Жазмыштың жазуына алайда не шара?!

	1950 жылдың желтоқсан айының соңғы аптасы еді. Екі бөлмелі пәтері мәре-сәре қуанышқа толып (кішкентай Ермұхан екі жасқа таяғанда інілі болып, Сермұхан атанған сәбидің іңгәлаған үнімен ерлі-зайыптылардың жатын орны балалар бақшасына ұқсағанды), соны да отбасының бақыты санаған тарихшы жігіт шабытты еңбекке күні-түні ынтыға беріліп, келе жатқан Жаңа жылға да сондай үкілі үміт артып, «Құдай қаласа, талай қуанышты көреміз, талай сүйінішті бастан кешеміз!..» деген ақ тілеумен шалқып отырғанда, ұстаздық тірлігін, ғылыми ізденісін, отбасының шаттығын да әп-сәтте тас-талқан еткен әуре-сарсаңға тап болды...





Жетінші тарау




	«Өрескел іс болғандықтан айтып тұрмын, біздің кейбір ғалымдар көшбасшы атану дертіне шалдыққан, қайткен күнде Қазақстанның жетекші тарихшысы болмаққа ынтығып, сол үшін жүйкесін құртып, ғылыми жұмыстарын ақсатып, қымбат уақыттарын айтыс-тартысқа шығын етіп, зерттеулерін кешеуілдетіп жүр...»

	Е. БЕКМАХАНОВ, Қазақстан К(Б)П ОК-дегі кеңесте сөйлеген сөзінен, 1948 жыл





«ҚАЙҒЫ КЕЛСЕ, ҚАРСЫ ТҰР, ҚҰЛАЙ БЕРМЕ, ҚЫЗЫҚ КЕЛСЕ, ҚЫЗЫҚПА, ОҢҒАҚҚА ЕРМЕ»48





1


	Кеңестер одағы атанған алып елдің билігін қолында ұстаған Компартияның Орталық Комитетінің айбыны тау құлатқандай әйдік хатшылары, соларға ақылман болу үшін құрылған Саяси басқарманың ғылыми зор атақтарға ие тақысқой идеологтары еңсесі биік кабинеттерде ертелі-кеш құздиып отырып, өздерінше рухани ділгерлік санаған, шындығында, тарихқа да, халыққа да ешқандай пайдасы жоқ, тек қана даңғазасы мол саяси науқандарды бірінен соң бірін ойлап табудан жаңылмағанына таң қаласың. Бұл да БКП(б) Орталық Комитетінің бұхара халықты үнемі бақылауда ұстау ниетінен өрбіген амал: зиялы қауым космополитизмге49 бой ұрып немесе ескі өмірдің еркіндігін, демократиялық бостандығын көксеушілер көбейсе − оның аяғы ұлтшылдық пиғылдың өрбуіне ұласуы ықтимал; ол болса − кеңес халқын нұрлы болашақ, аңсаулы коммунизмге жеткізуге зиянын тигізеді-міс... Ленин-Сталин партиясы шаруашылық және руханият саласында ұлан-ғайыр жұмыстар атқаруда: соғыстан күйзелген өндіріс ошақтары небәрі төрт жылда қалпына келтірілді; коммунизмнің алып құрылыстары жер-жерде ірге көтерді; демек, коммунистік қоғамның салтанат құруы − елес емес, нақты нысанға айналды. Тек соған пиғылы жат элементтер бөгет жасамаса? Бұл турасында И. Сталин жолдастың: «Социализм түпкілікті жеңер кезде тап жауларының тіміскі әрекеттері бұрынғыдан да күшейіп әрі түрлене түседі...» дегенін әрбір коммунист өзіне нұсқа етуге тиіс. Сол себепті саяси тазарту жариялап, зиялы қауымды еркінсітпей қатаң бақылауда ұстауға тура келеді. Өйтпесең, жау элементтер ұлтшылдармен бірігіп, халық санасын теріс жолға бұруға тырысады-мыс. Қысқасы, бұл салада бейғамдық та, ымырашылдық та жасауға болмайды!

	Сену қиын, тұрпайылығы өз алдына, қисынсыздығы көзге ұрып тұрған осы тұжырымды БКП(б) ОК өзіне идеологиялық ұстаным етіп, күллі кеңес халқына ұсынғаны жұртшылыққа мәлім. Шүбәлімін десеңіз, сол кезде қабылданған, «Құпия, тек қана қызметтік пайдалану үшін!» деген қатаң ескертпемен жер-жердегі партия комитеттеріне таратқан қаулы-қарарларына үңіліңіз.

	Солардың бірі − Кавказ халықтарының тарихына байланысты өрбіген науқан.

	Қап тауын ежелден мекендеген халықтардың Ресей патшасының отарлау саясатына қарсы күресі, Шәміл имам бастаған қарулы қозғалысының тарихи мәнін қайта қарау мәселесін көтерген алғашқы мақала 1950 жылдың басында «Большевик» журналында жарияланған. Авторы − Әзербайжан КП(б) Орталық Комитетінің бірінші хатшысы М. Багиров. Одақтас республиканың саяси басшысы һәм тарихшылығы күмәнді қайраткер өздерімен көрші ел, мұсылман дініндегі таулықтардың көкейінде жүз жылдан бері шемен болып жатқан шерлі оқиғаларды не себепті қозғады, оған қоса қозғалыстың қаһармандық сипатын жоққа шығаруға неліктен шүйілген? Түсініксіз жағдаят?

	Таулықтар күмәнді мақалаға наразылық білдіріп, «Шәміл ердің, оның ержүрек мүридтерінің әруағына жүз жылдан соң қалайша тас лақтырамыз, мынау не сұмдық?!» десіп дүрліге бастағанда, «Дагестанская правда» және сол республиканы мекендейтін барлық ұлттардың өз тілінде шығатын газеттер Дағыстан Компартиясы ОК-нің бірінші хатшысы А.Д. Данияловтың саяси әріптесін құптаған, азаттық қозғалыстың тарихи мәніне одан бетер қара күйе жаққан етектей мақаласын жариялайды. Сөйтіп, бұған дейін ұлт-азаттық саналған, тарихи еңбектер мен оқулықтарда халықтық қозғалыс ретінде сипатталған оқиғалар реакциялық мәнге ие болып, оның айбынды көсемі Шәміл имам ағылшындар мен түріктерге таулықтарды «сатқан» жалдамалы агентіне «айналады», 25 жыл ұдайы туған жерін қорғап, орыс әскеріне қарсылық көрсеткен ержүрек мүридтері де туған халқының «қас дұшпаны» болып шығады...

	Өз елін жан-тәнімен сүйген пенденің қаны басына теуіп, намысы қозатын шатақ мәселе. Алайда?.. О күнде бірінші хатшылардың әрбір лебізі – қарауындағы жұртқа үлгі-нұсқа ғана емес, бұлжымас заң, бірде-бір жан «мұныңыз қате» демейді. Дейтін болса пәлеге қалады. Сөйтсе де екі бірдей саяси қайраткердің бүйректен сирақ шығарған бопсасына көзі ашық, көкірегі ояу зиялы қауым жаппай бас имеген. Сондай батылдардың бізге мәлімі – әзербайжан тарихының білгірі, профессор Гейдар Гусейнов. Бірінші хатшы оны кабинетіне шақырып жария болған мақаласын мақұлдаған пікірін Мәскеу журналына жолдауды талап еткенде ол: «Жолдас хатшы, сіз бен мені туған халық отарлаушы елге қарсы көтерілістерінде Шәмілдің қаһармандық күресінен рухтанып әрі орыс әскерімен ұрыстарда имам қолданған партизандық тәсілді пайдаланған. Бұл туралы мен өзіңізге мәлім еңбектерімде барынша айшықтап жаздым. Сіздің мақалаңызды қолдасам − Сталиндік сыйлыққа ие болған тарихи еңбегімнен бас тартуым керек. Ал онда жазылғанның бәрі – тарихи шындық. Өзімді-өзім қалайша теріске шығарамын?..» – деген иланымды уәжіне өзімшіл хатшы: «Құртамын, жоямын, ғылыми атақтарыңды сыпыртып алып, қаңғытып жіберемін!..» – деп айғай көтеріпті (тарих профессорының жағасын жыртып, жұдырық та жұмсаптымыс). Орталық Комитеттен таяқ жеп шыққан тарихшы сол күні кеште өзіне қол жұмсап, опат болыпты. Арлы ғалымды жерлеу қаралы шеруге ұласқан. Амал не, әділдікті қалтасына салып алған әумесер хатшыға50 сол оқиға да шыбын шаққан ғұрлы әсер етпеген: Г. Гусейнов туралы бірде-бір газет мұнақып бермепті; марқұмның мемлекеттік сыйлығы көпшіліктің «талабы» бойынша қайтарылып алыныпты; Шәмил имамның қаһармандық күресін жоққа шығару науқаны одан әрі Әзербайжанда үрдіс жүріп, бас көтергендерді сыпыра қудалау басталған...

	Дағыстандық зиялылар да үнсіз қалмаған. Мысалы, дағыстандық жазушы Мариам Ибрагимова қос хатшының ойдан шығарған бопсасын тарихи айғақтармен теріске шығарған мақаласын Мәскеуге жолдайды, «Большевик» журналы ғана емес, жергілікті басылымдардың бірде-бірі оны жарияламаған. Бірақ өз пікірінен айнымаған қайсар қаламгер ұлт-азаттық күрес тарихын шұқшия зерттеп, ақырында қалыңдығы кірпіштей роман жазған. Оның «Шәміл имам» деп атаған тарихи романы 1992 жылы Мәскеудің «Советский писатель» баспасынан жарық көрген (Жоғарыда келтірілген деректердің біразын біз осы романның алғысөзінен (авторы Н. Голосовская) алғанымызды ескертеміз).

	Сонымен, әпербақандығы басым, шындығында тарих іліміне тісі батпайтын тоғышар билеушілердің дегені болды; Одақтық және республикалық баспасөзде жылдан аса уақыт қызу жүрген науқанның нәтижесінде Шәміл имамның халық жадындағы атақ-даңқына қара күйе жағылды.



	Расул ГАМЗАТОВ, ақын, «Менің Дағыстаным» кітабынан:

	« – Есіңізде ме, сіз 1951 жылы Шәмілді масқаралаған өлең жаздыңыз. Ал 1961 жылы тағы да сол Шәмілді жер-көкке сыйғызбай мадақтаған өлең жарияладыңыз. Екеуін де бір ақын, яки Расул Гамзатов жазған. Сіз бізге шындықты айтыңыз: сол шығармалардың иесі – бір Расул ме, әлде адасыңыз ба? Қай Расулға сенуге болады?

	...Мен о кезде заманның құлы, дәлірек айтсам, көлеңкесі едім. Таяғың қандай болса, көлеңкесі де сондай болмағы мәлім.

	Шәміл – ағылшындар мен түріктердің жансызы екен, оның түп мақсаты – тау халықтары арасына араздық тұтату болыпты. Осы уәжді жариялауға нұсқау берген үйге мен кәміл сендім, әсіресе соны бекіткен үй қожасына деген сенімім тіпті ерекше болатын. Сол себепті Шәмілді әшкерелеген өлеңімді жаздым.

	Қазірде мені сол күпірліктен адақтағысы келген ниеттестерім:

	− Сол өлеңді сен арнайы тапсырмамен жазыпсың, солай етуге сені зорлаған, – деп мені жұбатады.

	− Өтірік сөз! Мені ешкім зорлаған жоқ, сөйте ғой деген бір жан болмады. Шәміл туралы алғашқы өлеңімді өз еркіммен жаздым да, редакцияға өзім апардым. Өйткені мен сол кезде арабша бір әріп білмесе де Құранды сүйсіне парақтап, бір сөзін ұқпай-ақ мейірман сезімге бөленетін бейкүнә таулыққа ұқсаған жан едім.

	...Масқара өлеңімді дағыстандықтар кешірді ме, білмеймін. Шәміл рухының да кешіргеніне шүбәлімін. Мен өзім де сол күндегі ауыр күнәмді өзіме кешірмеймін. Әкем маған: «Шәмілге тиіспе! Егерде тиіссең, көзің жұмылғанша қу жаның тыныштық көрмей, азапқа түсесің...» – деген-ді. Әкемнің айтқаны айна-қатесіз дәл шықты».



	Әскездікпен һәм жөткірлікпен жүзеге асқан осы істің бүге-шігесі бертінде мәлім болған: одақтық саяси журнал темір жолдың «айырғышы» міндетін атқарыпты; XIX ғасыр оқиғаларына тексеріс жасауға бастапқы ой Кавказ тумасы Л.П. Бериядан өрбіпті (Ол болса өз халқының тарихын көркейтіп, көрші ұлттардың қаһармандық күресін жоққа шығаруды көздеген. Сол үшін Лаврентий Павловичтің тікелей тапсырмасымен Грузия тарихшылары Ішкі істер министрлігі ұсынған материалдарды өздерінше сұрыптап, «Шәміл – Түркия сұлтанаты мен ағылшын отарлаушыларының итаршысы» деген әшкере атаумен деректер жинағын жариялаған); ал М. Багиров пен А. Данияловқа сол іске мұрындық болуды Орталық Комитеттің жетекші хатшысы Г.М. Маленков жүктепті; Саяси бюро мүшесі А.А. Жданов қайтыс болғаннан кейін бас идеолог міндетін атқарған БКП(б) ОК-нің хатшысы М.А. Суслов та бұл науқанға білегін сыбана кіріскен. Өйткені ол − 30-жылдарда Троцкий мен Зиновьевтің партияға қарсы блогын, БКП(б) құрамындағы оңшыл топты жоюда, әсіресе 1944-1946 жылдары Литвада кеңес өкіметін нығайтуда ерекше қатаңдығымен көзге түскен жәдігөй (бертінде «сұрқай кардинал» атанған) қайраткер. Михаил Андреевич мына мәселенің де идеологиялық талапқа сай қатаң жүріп, И.В. Сталин жолдастың жаңа нұсқауына сәйкес, «Ұлы орыс халқының бауырмалдық һәм көшбасшылық рөлін көтермелеу рухында» қарауға ерекше назар бөлген.

	Айтылды екен − орындалды деңіз.

	* * *

	Кавказ бен Әзербайжанның зиялы қауымын ұйқы-күлкіден айырып ұзақ уақыт әурелеген жойқын науқанның жаңғырығы жыл аяғында күн сәулелі Қазақстанға ойысқан. Өйткені: патшалы Ресейге тәуелді халықтардың атамекенін тартып алуға жер-жерде бұрқ еткен қарулы қарсылығының күшті һәм ұзаққа созылған екінші ошағы қазақ даласында туғаны мәлім; бұл жайында орыс тарихшылары бірқанша тарихи еңбектер жариялаған; кеңес заманында қазақ тарихшылары да сол тақырыпқа қалам сілтеп, әсіресе Кенесары Қасымов бастаған қозғалысты ерекше даралап, қалың бұқара қызу қолдағандықтан ұлт-азаттық қозғалыс деп сипаттаған. Бұл болса Саяси басқарманың Шәміл қозғалысын қайыра талдатқан уәжіне мүлдем қарама-қарсы тұжырым. Ендеше?

	Бұл мәселені қайта қараудың шатағы − осы тұжырымды Мәскеу мен Ленинградтың бір топ тарихшылары қолдайды, бәрі де академик, корреспондент-мүше, еңбектері жұртшылыққа әйгілі тарих ғылымының докторлары. Енді олардың халыққа жария пікірлерін теріске шығару керек.

	Алайда Саяси басқарма үшін алынбайтын қамал бар ма? Жоқ! Тек ғылым олимпіндегі мықтыларды бір кездегі қателескеніне мойындату үшін мәселені күшті жерден қозғау керек...

	Қысқасы, Мәскеу төрінде жөткірлікпен мақұлданған науқанның дайындығы 1950 жылдың күзінде Қазақстанға ойысқан...



	1981 жылдың сәуір айының орта кезі. Көп жылдық еңбегім – «Сәтбаев» ғұмырнамасының Мәскеудің «Молодая гвардия» баспасының «Көрнекті адамдар өмірі» сериясынан жарық көрген айшықты мезгіл. Қаныш Имантайұлы атындағы Геологиялық ғылымдар институтына әлдебір шаруамен соғып едім, ескі танысым, сол ұжымның аға ғылыми қызметкері Р.Б. Әубәкірова-Исабекова:

	– Медеу, көкеммен кездескің келе ме? – деді кенет.

	Көкесі туралы аз-маз хабарым болатын: әдеби ізденісте өзіме қамқоршы әрі ақылшы болған етене танысым, белгілі әдебиетші Ісләм Жарылғапов (1950-жылдары ол кісі ОК-тің үгіт-насихат бөлімінің орынбасары, бертінде сектор меңгерушісі болған) арқылы бұрнағы жылы сұхбаттасуға сұранғанымда Бөлебай Исабеков бейтаныс адаммен сөйлесуге құлықты емеспін деп бас тартқан-ды; енді міне, Бөлебай ақсақалдың қызы сол өтінішімді есіме салып тұр; деректі шығарманың авторы үшін бұл − сирек кездесетін сәттілік!..

	− Көкеңмен кездесуге құштармын, – дедім замандасыма еміне қарап. – Ол кісінің жадында неше түрлі ақпарлар жатыр. Ел тарихының өте ауыр кезеңі жайында естелік сұраймын...

	− Меніңше, сенің көкейіңді тескен оқиғалар турасында шер тарқатуға өзі де құлшынып отыр.

	Роза Бөлебайқызы әкесіне телефон шалды. Тура бүгін келсін депті. Пәтері де Геология институтына ұрымтал, екі-үш орам жерде екен, қызының бастауымен түс ауа Бөлебай ақсақалға жеттім. Жетпісті еркін еңсерген, еңсегей бойлы, тығыршыќ денесінің еті қайтпаған, өнінде тек қарттықтың селкеу ізі бар.

	Бөлебай Исабекұлымен алғашқы күнгі әңгіме бірнеше сағатқа созылды. Сол күні естігенімді қағазға түсіруден кейін туған қосымша сұрақтарды тізіп алып, араға бір күн салып, ақсақалға қайта баруға тура келді.



	− Қызыма сыйлаған кітабыңыз «Сәтбаевты» шұқшия оқыдым, негізінен ұнады. Елуінші жылдардың оқиғалары баяндалған тарау бірақ шолақ жазылған. Шама-шарқыңыз жетпеген, әлде цензура кескілеген бе, соңғы репрессияның себептері жеткілікті ашылмаған... Ал мен соның басы-қасында болған адаммын. Күндердің күнінде әжетіңізге асар, бүгін сізге ішімде шорланып жатқан сырымды ашамын. Тарих үшін, халық үшін де ақиқат қымбат! Қызым сізге сенуге болады деді. Менен естігенді бұрмаламай жазсаңыз, мен сізге бүгін бірталай тың дерек беремін... – деген ескертумен бастады Бөлебай Исабекұлы жүрекжарды әңгімесін.

	Ақсақалдың айтуынша, Қазақстандағы қуғын-сүргінге мұрындық болған, «Правда»-да жарияланған мақаланың алғашқы нұсқасын ол кісі жарияланардан бір ай бұрын оқыпты.

	− Қалайша? Сонда оны біздің ЦК-ның өзі дайындаған ба?

	− Орталық Комитеттегі жұмысымды мен насихат және үгіт бөлімінде нұсқаушы болудан бастадым. Сауатымның ілкі деңгейін, жұмысқа ынтамды ескерген болар, Николай Александрович Скворцов мені, Жұмабай Шаяхметовтен бұрынғы бірінші хатшыны айтамын, сол бөлімге меңгеруші етіп жоғарылатты. Тегінде, ол кісі жергілікті кадрларға, әсіресе қазақтарға оң қарады, пиғыл-ниеті таза адам еді, нағыз интернационалист. 1938-1944 жылдарда республикада министр болған, иә Орталық Комитеттің бөлім меңгерушілігіне тағайындалған адамдардың тізіміне көз салсаңыз − тек қана қазақтар, ал орыстар некен-саяқ...

	− Храмков Қазақстанның тумасы ма?

	− Иван Петровичті ЦК-ға алған Скворцов емес, бізге ол Мәскеудегі Жоғары партия мектебін бітірген соң, БКП(б) Орталық Комитетінің жолдамасымен 1948 жылы келді. Мұхамеджан Әбдіқалықов «Қазақ КСР тарихының» алғашқы басылымындағы қателіктерді қасақана «көрмегені» үшін хатшылықтан босағанда Саяси басқармада Қазақстандағы идеологиялық жұмыс төмен деңгейде деген пікір қалыптасқан. И.П. Храмков бізге сол жұмысты жандандыру үшін жіберілген. Соған дейін ол Ставрополь өлкесіндегі Пятигор шәрінде горкомның бірінші хатшысы болған, түп негізі Калуганың қара табан жұмыскері. Үш институт тәмамдадым деп көкірек керетін еді, үшеуін де бірақ сырттай оқыған. Жалпы сауаты мәз емес, 1930 жылдардың ұраншыл комсомолы. Мәскеу маңында, Қарашай автономия облысында комсомол комитеттерінің хатшысы болыпты. Партиялық жұмысқа соғыстан бергі жылдарда ауысқан. Келген бетте маған орынбасар болды. Екі жылдан соң қызметімізді өзара ауыстырдық. Бұл 1950 жылдың басы...

	− Сіздің мансабыңызды төмендетуге нендей жағдаят себеп болды?

	− Жұмекеңнің түсіндіруіне қарағанда, идеолог хатшы қазақ болған соң бөлім меңгерушісі орыстан тағайындалуы керек екен, Мәскеуден сондай нұсқау түскен-міс... ЦК-дағы қызметтің үлкен-кішісі болмайды, бәрі де жауапты жұмыс деп есептеледі. Алайда осы рокировканың қазақ зиялыларын зор қасіретке душар еткенін сіз ұқсын деп айып отырмын...

	− Түсінікті.

	− Әлқисса, содан бір күні кеште бөлім меңгерушісі кабинетіне шақырып, машинкаға басылған көлемді материалды алдыма тастап: «Осы жерде оқы!» – деді. Оқи бастағаннан төбе шашым тік тұрды. Тарихшылардың ескі кегежіні, кім жазғаны беймәлім, Бекмахановтың «қателігін» саяси өткірлеп, ұлтшылдыққа бұрған, ең шатағы, Шәміл имам мен Кенесары қозғалысына ортақ желі тартылған. Қасым балалары бастаған қозғалыста ешқандай ұлт-азаттық сипат жоқ, болуы да мүмкін емес. Қазақстанның Ресейге өз еркімен қосылуын жоққа шығаратын сорақы айғақтар әдейі сұрыпталған-мыс, ұлы орыс халқы мен қазақтың мәңгі достығына залалды еңбек делінген... Ермұханды лекторлар тобында істеген кезінен білемін, білімпаздығына, кісілігіне тәнтімін, сойқаны мол мына материал жария болса, соры қайнайтыны анық...

	«Ал не дейсің?» − деп дікілдеді бастығым. «Кім жазған мұны?» Бөлім меңгерушісі бетіме ожырая қарап: «Кім екенінде шаруаң қанша, неге кіржидің?» – деп қайыра шүйілді. Мен де күмілжуді қойып: «Тарихи фактілер өрескел бұрмаланған. Мысалы, мына айғақтар мүлдем қате. Айдарова мен Шойынбаевтың ойдан шығарған сандырағы... – деп екі-үш бетке сұрау белгісін қойып, шатақ жазбаны Храмковтың алдына тастадым. Ойым – біржолата түңілдіру. – Иван Петрович, осындай күмәнді мәселеге араласу Орталық Комитетке қажет пе? Тарихшылар дауына төрелік айтудан, тегінде, біз абырой алмаймыз...» «Жарайды, жүре бер, әсіре ұлтшыл Бекмахановқа бүйрегің бұратынын білемін...» – деп әкірең бастығым қолын сермеді.

	Үй иесі алдындағы сусыннан бір жұтты да, шерлі әңгімесін жалғастырды.

	− Менің ұққаным − Храмков мәселені әріден қопарып, Шәмілді шетел агенті етіп жариялаған таулықтар науқанын бізде жалғастырмақ. Түп есебі сұмдық: қазақ тарихшысының Одаққа мәшһүр еңбегін теріске шығарса, БКП(б) Орталық Комитетіне әйдік идеолог болып танылады... Храмковтың біздің ұлтты жек көретін шовинист екенін, дербес тарихы жоқ, надан халық деп ойлайтынын білетінмін. Мына әрекеті − нағыз жәдігөйлік.

	− Сонысын әшкерелеп, бет пердесін сыпыруға болмады ма?

	− Болмады. Қолымыз ғана емес, тіліміз де байлаулы болды, шырағым.

	Арада біршама уақыт өткен соң, кешкі уақытта (партия қызметкерлері о кезде түнде де еңбек еткен), Бөлебай Исабековті бірінші хатшы шақырыпты.

	− Жұмекең он шақты парақ материалды алдыма тастады. Храмков көрсеткен тарихшылардың бопсасы, біршама өзгерген, әр жерін шола қарап: «Бұл материалмен таныспын», – деп едім, бірінші хатшы бұлқан-талқан болды: «Сенің де қолың тиген бе? Не істегеніңді білсең етті!?..» Жұмекең ашуланған кезде үндемеу керек, қайтымы тез және кек тұтпайды. Тілдей қағазға бөлім меңгерушісінің фамилиясын жазып, соның инициативасы екенін ескертіп, алдына сырғыттым. Жасырын микрофоннан сақтанудың шарасы... Жұмекең басын шайқады: «Жә, мынаның не үшін әзірленгенін білесің бе?» «Хабарым жоқ. Ал жарыққа шықса, зардабы ауыр болады, тарихшылар ғана емес, біз де, сіз де, зиялым қауым түгел шатыламыз. Бөлім меңгерушісіне бұл жайында ескерткенмін...» – деп, қатерді күшейте көрсеткен пікірімді тағы да жазбаша ұсындым. Хатшы бірден иланды. «Үлкен газеттің екі тілшісі Озеров, Черниченко дегендер Алматыда жүр. Мынаны солар дайындаған. Бүгін маған келіп, автор болыңыз деп қалдырып кетті... − Жұмекең маған тұнжырай қарады. Мән-жайға енді түсіндім: «Правда» газеті «Большевик» журналының тәсілін қолданып, Қазақстан тарихын «түзетуге» біздегі саяси жетекшінің өзін пайдаланбақ болған, мақаланы талқылаудың біржақты дүрелеумен жүруіне бұл – бірден-бір ұтымды амал... − Төргі бөлмеге барып, асықпай оқы, ойлан. Қайткен күнде осыдан құтылатын жол тап!..» Амал қанша, хатшының демалыс бөлмесіне барып, қайтадан үңілдім. Алғашқы нұсқаның олпы-солпы жері түзетіліп, негізгі сын таптық идеяға аударылып, саяси өткірленген. Қортындысы тек бұрынғыдан да шатақ... Храмков та, сірә, қарап отырмаған, жергілікті тарихшыларды тартып, айғақтарды сұрыптатқан, менің әнеугүнгі ескертуімді де әжетіне жаратқан... Ақыры өз ойымды қағазға түсіріп: «Жұмеке, бұл мақалаға қол қойсаңыз, ел көңіліндегі атақ-абыройыңызға нұқсан келеді, Багировтың кебін киесіз, мынау – шатақ іс!..» – деген пікірімді алдына қойдым. Қатты сескендірген сөздерімді оқыған соң, қалғып-шұлғып әрең отырған бірінші хатшының ұйқысы шайдай ашылды. «Апырай, анау шақырусыз келген қонақтарға не деймін? Мәскеуге олар құр қол қайтпайды. Кіммен ауыстырамыз? Автор бол деп кімді қинаймыз?.. – Абыржыған хатшы шәлкем-шалыс сөзге көбірек бой ұрып, мәнді ештеңе айта алмады. – Әлгі кім еді, даукес тарихшыларды шақырт, солардың біреуі қол қойсын, бітті шаруа!..» «Оларға сырғытсақ, мүлдем бүлдіреміз. Құдай жөні – жарыққа шығартпай, басып тастау!» Хатшы басын шайқады. Ақылың азып отырғанда қайбір оңды сөз шығады? Бір мезетте далбаса бір ой көңіліме сап етті: «Кешегі алапат соғыстың қиын-қыстау күндерінде қазақ жауынгерлеріне даңқты перзенттеріміз Абылай, Кенесары, Наурызбай, Амангелді батырлардың рухы сендерді ерлікке жебесін деп үндеу жолдағанбыз. Сол хатқа сіз де қол қойғансыз. Тілшілерге соны көлденең тартып, өзіме-өзім тоғыз жылдан кейін қалайша қарсы шығамын деңіз...» «О, мұның тамаша ақыл! Тура солай деймін. Жарайсың, Бөлебайым!..» – Жұмекең жайраң қағып, бас бармағын шошайтты. Хатшының көңілденгенін арқаланып: «Саяси басқарманың бастығы Г.Ф. Александровқа телефон шалыңыз.

	«Қазақ жауынгерлерінің кешегі соғыста жанқиярлық ерлікпен соғысқанын білесіз, Қазақ елі майдан қажетін өтеуге айрықша үлес қосты. Соғыс ауыртпалығын қайыспай көтерген елдің көзі қарақты зиялыларын соншама әурелеу қажет пе? «Қазақстан тарихында» білместіктен кеткен қателікті өзіміз түзетейік» десеңіз, құдай біледі, екеуі де ақылды адамдар, Орталық Комитеттегі сіздің зор беделіңізбен санасып, Иосиф Виссарионовичтің Сізге оң қабақпен қарайтынын ескеріп, «Жарайды, Шаяхметов жолдас, Сізді ерекше сыйлағандықтан мына мақаланы әзірше тежей тұрамыз», – деуі мүмкін. Ал жазылған тарихты түзету қиын емес, Бекмахановты да, басқаларды да Орталық Комитетке шақырып алып, «Әй, жігіттер, партия саясатынан ауытқып, Дон-Кихот болғанды доғарыңдар!» деп құлақтарын бұрап, бас-басына қатаң сөгіс беріп, қызметтерін уақытша төмендетесіз. Бастарының аман қалғанына рақмет айтады. Құда да тиыш, құдағи да тыныш болады, Жұмеке!..» – деген, ұтымды сияқтанған ойымды ежіктеп едім, шаршап отырған хатшы: «Жә, жә! Сендерге ақыл айту оңай...» – деп қолын сермеді...

	Бөлебай ақсақал жоғары қабатқа жаяу көтерілгендей, соңғы сөздерін ентіге айтты. Демікпе сырқаты бар сияқты, балконға шығып біршама демалып келген соң, алдында ұстап отырған қағазға қайта үңілді.

	− Ілияс Омарұлы да, басқа азаматтар да ол кісіге осы гәпті ұтылап барып қатаң ескертіпті. Ісләм Жарылғапов менен гөрі батылдау болатын, бір нәрсеге көңілі құласа, алды-артына қарамай қойып кететін өркөкіректігі ересен еді. Жұмекеңе ол:

	«Храмковтың шовинистік пиғылын әшкерелеп арыз түсірейін, жеке басының кемшілігі көп, мысалы, араққұмарлығын баса көрсетемін. Қысқасы, ел мүддесі үшін құрбандыққа шалар еркек тоқты мен болайын...» – депті. Бірінші хатшы оған: «Әй, әңгүдік!

	«Қолың көтере алмайтын шоқпарды беліңе қыстырма» деген мәтелді білесің бе?!..» − деп, кабинетінен қуып шығыпты. Әрине, Ісләмдікі әншейін далбаса, бекер барған. Жұмекең Мәскеуден келген кадрға сірә да тиіспейді...

	Әділдіктен аумайық, бірінші хатшы ақыр аяғында сенімді көмекшілерінің ақылына ден қойған тәрізді, Мәскеу мұрағатында сақталған төмендегі хат сол жайтты бүкпесіз баяндайды.



	«Қазақстан тарихын маркстік-лениндік тұрғыдан баяндайық» мақаласын жариялау туралы БКП(б) Орталық Комитетінің хатшысы М.А. Сусловқа «Правда» газетінің бас редакторы И.Ф. Ильичевтің арнайы мәлімдемесі:

	«...Совместная статья тт. Шоинбаева, Айдаровой, Якунина трижды обсуждалась на заседании редакционной коллегии. Вопрос о движении Кенесары специально изучался т. Кузнецовым («Правда»), Морозовым и Лихолатом (аппарат ЦК ВКП(б). Все они выступали с предложением публиковать статью, осуждающую позиции Е. Бекмаханова. Статья была принята.

	После получения телеграммы от Е. Бекмаханова и в соответствии с Вашими указаниями проведена дополнительная работа. В Алма-Ату выезжал зам редактора отдела критики и библиографии т. Озеров. Было выяснено, что большая часть казахских историков выступает против позиции Е. Бекмаханова, считая ее буржуазно-националистической. Руководство АН КазССР (т. Сатпаев) и работники ЦК (т. Омаров) резко отрицательно относятся к выступлениям, в которых движение Кенесары оценивается как реакционное. Со статьей ознакомился тов. Шаяхметов, заявивший, что он не считает движение реакционным и что, если все же вопрос созрел и «Правда» решит выступить, то в статью нужно внести некоторые изменения. Они внесены.

	Кроме того, в редакции «Правды» при отделе критики и библиографии было созвано совещание. Статья была поставлена на обсуждение представителей различных точек зрения. Против нее выступили тт. Бекмаханов и Вяткин (редактор книги). Они говорили в духе последнего письма Бекмаханова, хотя не в столь резких выражениях. Якунин и приехавшие из Казахстана Айдарова, Сулейменов опровергли те новые документы, которые привел на совещании Е. Бекмаханов.

	После этого статья четвертый раз была поставлена на обсуждение редколлегии и вновь направлена на просмотр тт. Морозову и Лихолату. Общее мнение − печатать ее...

	12 декабря 1950 года» (РГАСПИ, Ф.17. Оп. 132, д. 342, л. 86-88).





2


	«Правданың» 1950 жылғы 26 желтоқсандағы саны Алматыға келесі күні, сәрсенбінің екінтіге ауған шағында келген. Ұшақпен жеткізілетін Мәскеу газеттері Қазақстан КП(б) Орталық Комитетіне алғашқы кезекте апарылады. Байланыс мекемесіне бұл тіпті де қиын емес: Сталин даңғылы мен Киров көшесінің51 қиылысына жайғасқан Бас пошта мен ОК-нің үш қабат ескі ғимаратының52 арасы − бір-ақ көше.

	Қазақстан партия ұйымының идеология жұмыстарына жауапты секретары Ілияс Омаров хатшы қыз әкелген қарамы мол газеттерге түксие қарады да, алдындағы қағазға қайта үңілді. Асығыс жұмыс еді. Соны біраз жерге дендеген соң үстел шетіндегі газеттерге қолын созып, қолына тек «Правданы» алды. Компартияның жария тілін күнбе-күн қарап отыру – о күндегі қайраткерлерге етене әдет. Сол жылы отыз сегіз жасты еңсерген хатшы да бұл рәсімді бұзған емес, қайта алдыңғы кезекте оқиды...

	Сейсенбі күнгі газеттің алғашқы парағын шола қарап, екінші бетке көшкенде ол төменгі тұсты түгел қамтып, бірқанша бөлегі үшіншіге ауысып, барлығы сегіз бағанға орналасқан, тақырыбы ірі әріптермен терілген, «Қазақстан тарихының мәселелері маркстік-лениндік тұрғыдан баяндалсын» (түпнұсқасында «За марксистско-ленинское освещение вопросов истории Казахстана») деген етектей мақаланы бірден аңғарды. Көз әйнегін маңдайына ысырып, соңына қарады. Есімдері де, не жазары да өзіне мәлім қазақстандық үш тарихшы – Т. Шойынбаев, Х. Айдарова, А. Якунин. Бұлардың «Правда» бетінде нендей мәселе көтеретінін ОК-нің хатшысы бірден білді. Үшеуінен де оңды сөз күткен емес, күтпейді де. Кімді нысанаға алғанын, өзін де іліп-шаларын жүрегі сезді. Сірә, мынау да кезекті шалдыр-шатпағы... Сондай бір сойқанды дүниені газет тілшілерінің әзірлеп жүргенінен хабардар болатын. Бірақ сол үшін авторлыққа мына үшеуін таңдағанына таң қалды: атағы таудай «Правда» үшін де, Қазақстан қауымына да − бұлар бедел емес, неше түрлі күйкі әрекеттерімен жұртты әбден мезі еткен тым ұсақ пенделер...

	Ілияс Омарұлы беймаза күй кешіп, үстелді жұдырығымен сарт-сұрт соққанын өзі де аңғармай, басын шайқап, арқалы орындыққа шалқалады. Әлдекімге кіжініп қатты күйінгені, бірақ дәрменсіз екеніне налығаны анық. Тұл бойынан кенет тұтанған ыза мен кек ақыл-есін тежеп, қимыл-қозғалысын да буып тастады. Қарап отырған шұғыл жұмысын да тарс ұмытты...

	Сол қалпында ұзақ отырды. Әлден соң жүрек тұсы зырқ-зырқ шаншығанын сезді. Үстелдің сол жақ суырмасын ашып, тарыдай дәрі алып, тілінің астына басты да, «Правданы» қолына алды.



	«Қазақ халқының тарихы өзінің бостандығы мен тәуелсіздігін қорғаған, сыртқы және ішкі жауларға қарсы күрестің тамаша оқиғаларына бай. Мәселен, XVIII ғасырда Жоңғар ханына қарсы, XIX ғасырда қытай феодалдарына, Қоқанд және Хива хандарына қарсы күрес қазақ халқының тарихынан ерекше көрнекті орын алады. Қазақ халқы мұнымен бірге өз феодалдарының езушілігіне қарсы, орыс патшасының отарлау саясатына қарсы қажырлылықпен күресті. Халықтың ұлт-азаттық қозғалыстарымен қатар XIX ғасырда Саржан және Кенесары Қасымовтар, Қаратай бастаған реакциялық феодалдық-монархиялық қозғалыстар да болды53.

	Совет тарихшылары ұлттық қозғалыстардың тарихын терең және шындықпен баяндауға міндетті. Мұның үшін тарихи фактілерге маркстік-лениндік тұрғыдан қарау керек. Амал не, кейбір ғылыми-зерттеу еңбектер бұл талаптарға сай келмейді. Оның ішінде Қазақстанның тарихы жөніндегі кейбір кітаптарда тарихи фактілерді бұрмалауға бастайтын елеулі методикалық қателер бар. А. Панкратова мен М. Әбдіқалықовтың редакциясымен шыққан (1943 жыл) «Қазақ ССР тарихының» бірінші басылуының өзінде феодалдар мен хандардың реакциялық тәртіптері, хандар мен сұлтандардың істері дәріптелді. Қазақстан КП(б) Орталық Комитеті бұл кітапты теріс деп тауып, оны жаңадан бастыруға әзірлеу туралы қарар шығарды. Алайда буржуазиялық-ұлтшылдық сипаттағы қателер Е. Бекмақановтың 1947 жылы профессор М.П. Вяткиннің редакциясымен шыққан «Қазақстан XIX ғасырдың 20-40 жылдарында» деген кітабында тағы да қайталанды. Бұл кітапта сұлтан Кенесары Қасымовтың феодалдық-монархиялық қозғалысы дәріптелді.

	Қазақстанның көп тарихшылары бұл кітаптың жарыққа шығуына орынды наразылық білдірді. Кенесарының қозғалысына баға беру туралы мәселені қайта қарау керек болды. Бекмаханов диссертация қорғаған ССРО Ғылым академиясының Тарих институты айтыс ұйымдастыруға мәжбүр болды. Қазақ Ғылым академиясының Тарих институтында да айтыс өткізілді. Алайда бұл айтыстарда Бекмахановтың қателерін сынау оның еңбегінің терістігін толық ашпады.

	...«Қазақ ССР тарихының» 1949 жылы І.О. Омаровтың және А.М. Панкратованың редакциясымен шыққан екінші басылуында Кенесарының қозғалысына теріс баға берілді. Онда Кенесары қозғалысы «Кенесары қойған саяси талаптар жағынан» (296-бет) прогрестік наразылық деп танылды. Ал Кенесарының саяси талаптары орта ғасырлық хандық өкіметті қайта орнатуды, Қазақстанды Россиядан бөлектеуді көздеген-міс.

	Сонымен, Кенесары Қасымовтың қозғалысына баға берудегі бұрмалаушылық тағы да қайталанып, тарихшыларды бұрынғыша теріске бағыттайды. Сондықтан бұрмалаушылық пен қателердің бәрінің «теориялық» негізіне – Е. Бекмақановтың «Қазақстан XIX ғасырдың 20-40 жылдарында» деген кітабына қайтып оралып, Кенесары қозғалысына баға беру туралы мәселені айқындау, оны маркстік-лениндік тарихи ғылымы рухында шешу керек болады...»



	Бекерге шошымапты, ұшқыр көңілі мақаланың ұрдажық сипатын оқымай-ақ сезген еді, рас болды: ел кәдесіне жарар деген ізгі ниетпен екі жыл бойы өзін де, жергілікті тарихшыларды да жұмылдырып, күні-түні шұқшия отырып, зор құлшыныспен жасалған ұжымдық еңбекті, ел тарихын түгендеу қамында жарыққа шығарған кітапты газет авторлары (кейбір тарауды қайта қарап, тыңнан жазуға өздері де қатысқан) маркстік-лениндік ілімге кереғар деп жариялаған. Ең шатағы, Қазақ тарихының ел мүддесін, атамекенін, өзен-көлін, шалқар даласын келімсектерден қорғау үшін ат жалын тартып мінген, бостандық жолында шейіт болған әйгілі батырлар мен ел жақсыларын даралап көрсеткен тарауды іске алғысыз еткен, дүйім жұрт ардақ тұтқан қаһарман перзенттерін халықтың қас жауы деген; сол кезеңді он жыл зерттеп, көтеріліс басшысын, оның қандыкөйлек серіктерін жеріне жеткізе ұлықтаған тарихшының ізгі ниетін теріске шығарған...



	«Е. Бекмаханов қазақ қоғамының таптық жіктелуін елемей, Қасымовтарды – прогресшіл, тіпті революцияшыл дерлік қайраткерлер, «халық көсемдері» деп суреттейді. Қасымовтардың феодалдық-монархиялық қозғалысын ұлттық-азаттық қозғалыс деп көрсетуге тырысқан Бекмақановтың бұл әрекеті, қоғамның тарихын – таптар күресінің тарихы деп қарауды талап ететін маркстік-лениндік тарих ғылымының принциптеріне қайшы келеді. Бекмақанов, шынында, ол кездегі патриархтық-феодалдық қазақ қоғамындағы таптық шектерді жойып жіберді. Қазақстанның Россияға қосылуының прогрессивтік маңызын ашпай, ол істің бәрін біржақтылықпен Қазақстанның қосылуынан кейін туған отарлық езушілікке әкеп тірейді. Қазақ еңбекшілері Қазақстанның Россияға қосылуына шын ниетімен мүдделі болды. Ал Қасымовтардың қозғалысы Қазақстанның Россияға қосылуына бөгет жасап, қазақ қоғамының алдыңғы қатарлы бөлегінің тілегіне қайшы келді. Солай бола тұрса да «Қазақстан XIX ғасырдың 20-40 жылдарында» деген кітапта бұл қозғалыс шектен тыс дәріптеледі. Онда: «Отаршылдыққа қарсы бұқаралық айқын сипаты болған Кенесарының көтерілісі қазақ халқының тарихында прогрестік роль атқарды» делінген. Ол түгіл Кенесарыны – «орыс экспансиясына» қарсы күрескер деп сипаттап, автор бұл реакцияшыл сұлтан бастаған қозғалысты «бұқараның саяси тәрбие алуының тамаша мектебі болды» дейді (360-бет).

	Бекмахановтың бұл және басқа қателері оны реакциялық қозғалысты дәріптеуге, тарихи фактілерді бұрмалауы қайшылықтарға ұрынуына әкеп соқты. Өз кітабының басынан аяғына дейін автор Қасымовтардың қозғалысы бұқара халықтық қозғалыс болды деген ойды жиі қайталайды. Мұнымен бірге ол көтерілісті «армияның» негізгі ұйтқысы «батырлар бастаған жасақтар және төлеңгіттер болғанын...» өзі де мойындайды (288-289-беттер).

	...Реакцияшыл феодалдық қайраткерлерді дәріптегенде кітап авторы тек Кенесарыны ғана емес, Қасымовтардың бүкіл семьясын жер-көкке тигізбей мақтайды. Ол кітабының көптеген беттерін Кенесарыны, оның атасы мен әкесін, інісін, қарындасын, анасын, жиенін дәріптеп сипаттауға арнайды, мұның бәрінде де: жан сұлулығы мен дене сұлулығы ерекше, төңірегіндегілердің бәрінен ерекше басым жандар етіп көрсетеді. Кенесарының өзін Бекмақанов прогресшіл реформатор болды дейді; оның «сотправолық реформасын», мемлекеттік аппаратқа реформа жасауын, әсіресе «дипломатиясын» шексіз мақтайды, қазақ бұқарасын талап, мал-мүлкін тартып алған Кенесарының барымтасын да «реквизиция» (мемлекет пайдасына алу) деп бүркемелеп атайды...»



	Мақала авторлары Саржан және оның інісі Кенесары сұлтандар бастаған көтерілістің түп себебін өздерінше бұрмалап талдапты: бұл қозғалыс – Дала халқының 1822 жылғы жарғыға наразылығы емес, «орта ғасырлық хандық өкіметті қайта орнатуға талап», «Қазақстанның Россияға қосылуына қарсы ұйымдастырылған қастандық»; сол себепті «Абылай ханның немересі Кенесары сұлтан және оған жақын бір топ феодалдар, өздерінің таптық мүдделерін көздеп, қанаушы топтың ардақтылығын қалпына келтіруді көздеп, бұқара халықтың орыс өкіметіне наразылығын өз мақсаттарына пайдаланған-мыс. Осы себептен зиянды кітапты жазушы Е. Бекмаханов «Абылай хандығында болған рәсім-тәртіптерге (XVIII ғасыр) Қазақстанды кері сүйреуге тырысқан».

	Мақаланың едәуір бөлегі Ермұхан Бекмахановтың жершілдік, ұлтшылдық, елсүйгіштік сезімге беріліп, маркстік-лениндік ілім қағидаларын тәрк етіп, өзі сипаттап отырған қозғалыс хроникасын таптық көзқараспен һәм бәлшебектік белсенділікпен талдамауы себепті, дәлірек айтқанда, қасақана ұмытуы салдарынан тарихшы өрескел қателіктерге ұрынғанын әшкерелеуге арналған. Ғылым адамының қателеспейтіні кемде-кем. Тарихшы Бекмахановтың тәжірибесі жетпегендіктен, сыналып отырған «Қазақстан XIX ғасырдың 20-40 жылдарында» кітабы әртүрлі кемшіліктен ада болмауы кәдік. Мақала авторлары бұл турасында ләм-мим демейді. Әріптесінің қателіктерін жіпке тізіп, соның бәріне өзгеше және өте ауыр тұжырым жасапты...



	«Қазақстан тарихының маңызды дәуірлерінің бірін баяндап отырып, Бекмақанов соны жеткілікті жіктей алмаған, феодалдық-монархиялық ұлтшылдықтың мәнісін түсінбеген, архивтік және әдеби мәліметтерді дұрыс пайдаланбай, тарихты бұрмалаған. Автор маркстік-лениндік ғылыми көзқарастан қашықтап, тарихи оқиғаларға буржуазиялық-ұлтшылдық тұрғыдан баға берген.

	Ұлт мәселесі өзін қандай тап және қай уақытта алға қоюына қарай, әртүрлі мүдделерге қызмет ететіні, әртүрлі сипатқа енетіні мәлім. Кенесары және оның төңірегіндегі феодалдар тобы өздерінің бұрынғы артықшылықтарынан және күшінен айырылу өздеріне қаншалықты тиімсіз болатынын көріп, орта ғасырлық хандықты қайта орнату үшін күрес бастады. Барлық тарихи мәліметтер Кенесары қозғалысы революциялық та, прогрестік те болмағанын көрсетіп отыр. Бұл қазақ халқын кері тартқан, патриархтық-феодалдық тіректерді нығайтуға, ортағасырлық хандық өкіметті қайта орнатуға, Қазақстанды Россиядан және ұлы орыс халқынан бөлектеуге тартқан қозғалыс болды.

	Маркстік-лениндік тарих ғылымы патша өкіметінің еңбекшілер бұқарасын отаршылдық жолмен езген қатал саясатының мәнісін ашып көрсетуге тиіс. Мұнымен бірге ол отаршылдыққа қарсы қозғалыс деп көрсетіп, реакцияшыл феодалдардың әрекетін дәріптеушілікке көне алмайды.

	Қазақстан тарихшыларының алдында маңызды міндет қойылып отыр. Бұл міндет: маркстік-лениндік ілім негізінде Қазақстанның тарихын терең және шындықпен баяндайтын шын мәнісінде ғылыми-зерттеу еңбектерін әзірлеу».



	Ілияс Омарұлы қолындағы газетті үстел шетіне қойып, жан-жағына тұнжырай қарады. Бедірейген қабырғалар дүниеде бүлінген ештеңе жоқ, бәрі де бәз-баяғы қалпында дегендей мелшиіп тұр. Жатаған терезе қиығынан су жүретін арықты қуалай өскен бойшаң теректердің өткен түнде жауған ұлпа қарға бөгіп, бұтақтары төменге иіліп тұрғанын аңғарды. Ақбас Алатаудың аспанға шаншылған өркеш-өркеш шыңдары да ақша бұлт шалған паң да құдіретті қалпында.

	«Правданың» жойқын мақаласын оқи бастағанда-ақ хатшының шамшыл көңілі әңкі-тәңкі болып, табан астындағы тақтай еден құрдымға опырылып бара жатқандай беймаза күй кешкен-ді. Көкейіндегі сенім-танымын сынаушылар күл-талқан етіп, аяқ тірер таяныш қалдырмағандай сияқтанған. Алайда тіршілік атаулының орнында екеніне тәнті болды. Ілияс Омарұлы өзіне-өзі «Сап-сап көңілім» деп, ішкі байланыстың трубкасын көтерді.

	− Сансыз, – деді жайбарақат сөйлеуге тырысып, үнінің тұншығып шыққанын сезген жоқ, бірінші хатшының көмекшісі Жілікбаев идеолог-хатшының күйзеліп отырғанын сезгенмен ештеңе демеді. – Бүгінгі поштадан «Правданы» алып, ағатайыңа жеткіз!..

	− Ілеке, кеш қалдыңыз, Храмков оны бағана әкелген...

	− Жұмекең бос па?

	− Жарым сағат болды, Иван Петрович біріншіде отыр...

	− Храмков шыққан кезде маған хабарла. – Хатшы кенет шыныдай шытынады. – Өзге сұранушыларды Жұмекеңе кіргізбе!..

	Сойқанды мақаланы көре сала сүйінші сұрағандай болып бірінші хатшыға елпілдеп жеткен Храмковтың оғаш қылығынан түңіліп, қатты қамықты. Бөлім меңгерушісі тікелей бастығын тәрк еткен, Шаяхметовке өзінен бұрын барып, ұпай түгендеп жатқанын опасыздыққа сайды.

	Сол сәтте кабинетіне бөлім меңгерушісінің орынбасары мен сектор бастығы кірді. Қолдарында «Правда» газеті. Мақаланың әр жерін қызылдап тастапты, сегіз бағанның бәрінде де жыпырлаған сұрау белгісі.

	− Ал не дейсіңдер?

	− Ермұхан бейшараға обал болды. Мынау бұрынды-соңғылы қастандықтың зоры...

	− «Жаны аяулы жақсыға қосамын деп, әркім жүр бір ит сақтап ырылдатып...» дегенді Абай ағамыз осындай қорлыққа жаны төзбегендіктен айтқан... – деді Бөлебай. – Көрдіңіз бе, Шіркеубайдың қырағы ұлы ақыры сізді де қапты...

	− Жә, жә! Мынаны не істейміз?

	− Мен осының ызбарынан қатты шошып тұрмын, Ілеке, – деді Бөлебай. – 37-ші жылдың лаңы нақ осындай ұрдажық мақаламен басталған-ды. Мынаның зардабы Ермұханды, иә сізді дүрелеумен бітпейді...

	Ілияс Омарұлы басын шайқап, мосқал жігітке шошына қарады.

	− Асанқайғының гөй-гөйіне басып тұрсың, ол уақыт келмеске кеткен...

	− Илайым, қателескен болайық, – деп қостады әріптесін Ісләм Жарылғапұлы. Қыз-қыз қайнаған ашу-кегі ішіне сыймай тұрған сияқты. Қатты түңілген, тымырсық үнмен ашына сөйледі. – Біздің ежіктеп тұрғанымыз, Ілияс Омарұлы, сізді қауіп-қатерден сақтандыру. Мына мақала − 37-ші жылды қайталаудың бисмилләсі. Осы арандату ақыр аяғында күллі қазақ зиялысын шалады. Бұған шәк келтірмеңіз, бірінші хатшыға тура солай деңіз!..

	− Болды, білгіш дегенге о несі! – деп хатшы екеуіне алма-кезек қарады. – Сендер маған, білгіш болсаңдар, соны жеңілейтудің жолын айтыңдар!..

	Бөлебай мен Ісләм бір-біріне қымсына қарады: жасаң хатшының жанына тиіп шошытайық, сөйтсек қана ол шалт әрекетке кіріседі деген амалдары жөнге шыққанына аз-маз иланғандай болды.

	− Біздіңше, дүйім жұртқа мақұлдатып жаппай шуылдатпас үшін бұл мақаланы Орталық Комитетте дереу талқылап, тиісті қаулы қабылдап, «Қазақстан тарихында» жіберілген қателерді қарсылықсыз мойындап, соны түзететін пәрменді шаралар белгілеу қажет. Әрине, Бекмахановқа қатаң сөгіс жариялау керек!..

	− Ермұханды университеттегі кафедра меңгерушілігінен де босатқан жөн. Қатардағы профессор болып бірер жыл жүре тұрса, мұрты қисаймайды...

	− Көкейге қонымды ұсыныс. Жә, «Қазақ КСР тарихының» екінші басылымына жауапты редактор болып, саяси қателікті «көрмеген» маған не істейсіңдер? Оны да айтыңдар... – Хатшы қос әріптесіне қадала қарады. – Қымсыңбаңдар, мақаланың басты сұғы мені күйретуге бағытталған...

	− Біздің ойымыз бұдан өзгерек, Ілеке. Әлбетте, сізді де жазалау керек, сөйтсе де мына жұмысқа келгеніңізге көп болған жоқ. Яғни тәжірибесіздіктен қателескенсіз. Соны желеу етіп, сізге де сөгіс байлау керек.

	Ілияс Омарұлы болар-болмас езу тартты да, үстелдің ортаңғы тартпасынан әлдекімнің қолмен жазған хатын суырып, ұрымтал тұрған Ісләмге ұсынды. Мәскеуден өткен күзде, қазан айының 12-ші жаңасында жолданыпты: «Сіз «Вопросы истории» журналында жарияланған Ким жолдастың сынын оқыдыңыз ба? Менің ойымша, бұл да бірқатар тарихшылар арасында көзге түртіп тұрған ақиқатты теріске айналдырып, қазақ халқының тарихын көпе-көрінеу сүмірейтіп көрсетуге тырысушылық бар екеніне еріксіз иландырады. Осыған ұқсас тарихи жағдайда бой көрсеткен грузин патшасы мен өзбек ханы неліктен ізгі ойлы қайраткерлер саналып, ал сіздің қазақтар Абылайды һәм Кенесары Қасымовты қаралауға тиіс, мен мұны мүлдем түсінбеймін. Қазақ тарихының аса көрнекті қос тұлғасын бағалауда мен тарихи ақиқатты бұрмалап, өзім бекем сенген иланымнан ешқашанда айнымаймын», – деген сөздерді Ісләм Жарылғапұлы қолма-қол қазақшалап дауыстап оқыды да:

	− Қайран Анна Михайловна, бұдан артық не десін?! Мына сөзің, маған ерік берсеңдер, Орталық алаңның ортасына бадырайта жазғызып, іліп қояр едім. Соны оқыған жұрт: «Апырай, мына кісі біздің шалағай тарихшыларды қалай сүмірейткен, өткен заманның тарихи оқиғаларын теріс-қағыс түсіндірген қылықтарын қалай әшкерелеген? Жарайсың, Панкратова! Ғалым болсаң сендей бол!..» – деп сүйсінер еді. Ілеке, бұл хатты бір жыл бойы тартпада тығып ұстау − саяси қылмыс! Қазақстанның басты газеттеріне жариялатқан жөн еді. Тегінде, сіз кішіпейілдіктен опық жейсіз... – деп Ісләм Панкратованың хатын жүрек тұсына басып, бөбекті өбектегендей мейірленді.

	− Жеке адамға жазған хатты жариялау этикаға жатпайды. Біле білгенге бұл – тарихи хат, уақыты жеткенде жарияланады... – деді хатшы қабағын түйіп. – Түп ойларыңды ұқтым, жігіттер. Қатаң сөгіс, иә ескертумен бұл шатақтан құтылсақ, мен тәубе дер едім. Сақал-мұрты өскен ескі дауды Мәскеуде, бас газетте жариялауға қолдары жеткендердің желігін жадағай сөгіспен баса алмаспыз, сірә?..

	− Ілеке, жағдайды ауырлатпаңыз. Мынадай күпір оймен сіз ертеңгі алыс-жұлысқа жарамайсыз. Пәле-жала қуғандардың сандырақтарына көнуге болмайды! Әмбе сіздің бұл істе аянбасқа шараңыз жоқ... Бюро мүшелерін осы жазаға иландырыңыз. Соны және кешіктірмей, Жаңа жыл мерекесі өтісімен тездетіп жасау керек! Сөйтсеңіз, біздегі сойқандардың қолын байлап, тілін де буып, Мәскеуді де шара қолдандық... деп икемге келтіресіз...

	Сол сәтте ішкі байланыстың телефоны зың еткен. Ілияс Омарұлы трубканы көтерді де, «Рахмет, Сансыз! Қазір жетемін» – деп орнынан көтерілді.

	− Жолыңыз болсын! Жұмекеңді де осы ойға иліктіріңіз!





3


	Профессор Бекмаханов кезекті дәрісін түс ауа тәмамдап, Қазақ КСР тарихы кафедрасының үшінші қабаттағы кабинетіне келіп, галстугінің түйінін босатты да, бұрыштағы креслоға қисайды. Екі курста іркес-тіркес жүрген, төрт сағатқа созылған дәрістен шаршаңқырағанын сезген-ді. Әрбір дәрісін қашан болсын жаңа бастап тұрғандай шабыттана оқитын дәріскерді зейін қоя тыңдап, түйіндеген тұсын дәптеріңе түртіп алуды біл. Бүгінгі дәрістің соңғы сағатында ол тілі кеуіп, таңдайы тобарсығанын аңғарды. Сөйтсе де өзіне телміре қарап отырған жүз шақты жасқа ел тарихының кезекті белесін төндіре әңгімелеуден жаңылған жоқ. Тек кафедраға келген соң ғана лаборант қыздан шай сұрады.

	Өзі кіргенде кафедрада жиын отырған, әлденеге абыржулы сияқтанған оқытушылар іле-шала шығып кетті. «Жайшылық па?» деген сұрауына шай ұсынған қыз жауап қатпады.

	Шұңғыл құлақпен ұсынылған сүтсіз қара шайды екі мәрте ішкен соң бойы дегдігендей болды. Портфелінен дәптерін алып, келесі дәрістің баяны оқшауланған бетті ашты. Бірақ оқуға зауқы соқпады. Төменгі қабаттағы асханаға түсіп, ауқат жасауға көңілі ауды. Сағатына үңілген соң одан да бас тартты: ас ішушілердің жиын мезгілі, қанша уақыты кезекте тұрумен өтеді... Сөйтіп, әрі-сәрі күйде отырғанда, есік айқара ашылып, ректордың көмекшісі кіріп келді. Қозы көш жердегі, сонау Совет көшесіндегі ректоратқа шақыра келіпті. Тез келсін дегені болар, өзінің «Победасын» жіберіпті.

	Әрбір жедел шақырудың қосалқы міндет жүктеумен аяқталатынын ғалым жақсы біледі. Төлеген Тәжібайұлына жоқ дей алмайсың. «Ереке, өзіңнен басқа бұл шаруаны ойдағыдай





	етіп ешкім тындыра алмайды...» – деп мипаздап отырып-ақ адуын ректор айтқанын істетеді. Орнынан тұрғанда-ақ Ермұхан Бекмаханұлы: «Тап бұл жолы дегеніңе көнбеймін. Өйткені бірнеше редакциядан қиылып сұраған мақала мойнымда тұр. Соның бәрін Жаңа жылға дейін аяқтап, келер жылға қарызсыз кіруім керек!..» – деген желеумен құтылмаққа бекінді.

	Дәлізге шыққанда бір топ оқытушылардың терезе алдында жиын тұрғанын көрді. Қолдарында етектей газет, әлдебір жарияланымды жабыла оқуда. Әлденеге қатты алаң екенін де сұсты кейіптерінен аңдады. Дегенмен «Ау, бүгін сендерге не болған?» деген жоқ, қастарынан өте беріп, ректоратқа бара жатқанын ескертті.

	Ректордың қабылдау бөлмесінен де қарамды топты кездестірді. Қабылдауға сұранғандар, әлде мәжіліске жиналып өзін тосып тұр ма? Бір ғажабы, қайсыбірі көрмегенсіп сырт айналды, бірде-бірі қолын ұсынып амандасуға құштарлық білдірген жоқ, ерін ұшымен ізет жасағандар да бірен-саран. Өзін көрген соң хатшы әйел төргі бөлменің есігін айқара ашып: «Ағай, сізді ректор күтіп отыр», − деді.

	Төлеген Тәжібайұлы тарихшы профессорды ұзынша үстелдің есік жақ шетінде қарсы алды. Бауырына тарта түсіп жауырынынан қақты да, демалатын бөлмесіне жетеледі. Ұлықтығы бұдан да жоғары күнде де кішік қалыбынан айныған емес-ті. Ал қазіргі ізеті тіпті біржосын.

	− Монтиған әлпетіңе қарағанда, сен, XX ғасырдың Дон-Хикоты, ештеңе білмейтін сияқтысың-ау?..

	− Жайшылық па, Төке?

	− Бәсе, солай болды. – Университет ректоры өзіне маңқия қараған тарихшыға кейіс білдіре тіл қатты. – Ермұхаш, қазақтың ашық аспанын қара бұлт торлады, арты тек қайырлы болсын?!.. Мә, оқы, тек әлдекім құсап шалқаңнан түспе! Бүгінгі заманның сендей нар жігіттері былшыл сөзге шарт сынса, біз сияқты боркемік әкімдер танауымен жер сүзіп, есінен танары айқын...

	Әлі де ештеңеге түсінбеген тарихшы, өз ойында парасатты мінез иесі, маңғаз нарқасқа деп ойлайтын қайраткер азаматтың қарадай шошытқан сөзінен секем алған қалпында газетті ашты.

	Ішкі екі беттегі етектей мақаланы көзі шалып, аяғына бірден үңіліп, үш әріптесінің есімін көрген соң Төлеген Тәжібайұлына қарап: «Е, бұлардың не дейтіні белгілі, үйреншікті жаласын жүз мәрте қайталап, таптық көзқарас жетіспейді, партия жолынан айну дегеннен өзге не айтады, мен соған үйренген кісімін...» – дегендей шыраймен диванға жайғасып, мақаланы оқуға кірісті.

	Мақаланы көргелі дегбірі қашқан университет ректоры неше түрлі ойға түсіп, «Апыр-ай, Ермұхан бейшараға қиын болды-ау? Тарихымызды түгендеу жолында тер төгіп жүрген азамат бірдемеге ұшырап қалмаса игі еді...» деген қауіппен тарихшыны кабинетіне алып келуге көмекшісін аттандырған. Сөйткен досы ештеңе болмағандай ұстамдылық аңғартты. «Жарайсың, жайсаңым! Мына әлпеті, мына отырысы хас батырдың өжеттігі, әлде өлермендігі?! Төбесінен қара бұлт үйіріп, топан-су қаптатсаң да мәу демейтін нағыз көкжал! Көкжалдың жайы емес, сырттаны!..» – деп те сүйсіне ойлады.

	Тарихшы мақаланы ұзақ оқыды. Кабинет иесі шыдамсыздана бастады. Ғалымның көкейкесті ойын біліп, ақылдаспақ еді. Сөйтіп, шыдамы түгесіліп отырғанда хатшысы келіп, телефонға шақырды. Төбені нұсқауына қарағанда, «Үлкен үйдегі»54 дөкейлердің бірі болса керек...

	«Қазақ халқының тарихы өзінің бостандығы мен тәуелсіздігін қорғаған, сыртқы және ішкі жауларға қарсы күрестің тамаша оқиғаларына бай...» деген мәнді сипаттамамен басталған алғашқы сөйлемді тарих профессоры қайыра оқыды да, жалпылама тұжырымдарды аттап өтіп, өз монографиясына қырғидай шүйілген тұсына үңіліп, «Кенесары Қасымов сұлтанның феодалдық-монархиялық қозғалысы шексіз марапатталған» деген жолдардың астын баттита сызып, іле мырс етті: «Не десін енді? Шексіз дегені – рас. Батырды батыр демей, қатын деймін бе?..» – деп басын шайқады.

	Одан әрі қозғалыс көшбасшысын неше түрлі одағай сөздермен ғайбаттап, бұқара халықты қанаушы, кедей-кепшіктің қанын ішкен, аяусыз езген, ата-бабасы жолын қуып, мұрагерлік тағын көксеуші деп, ақырында Кенесары ерді жол торыған қарақшыға айналдырыпты. Соның бәрі – патша офицерлерінің Әскери министрлікке жолдаған баянхаттарынан көшірілген көпірме сөздер. Мақаланың кейбір тұсы партиялық газетке лайық емес, шеткергі қорғандардың сыртына көше басбұзарлары баттитып жазатын дөрекі сөздермен сипатталған. Өзінің ұлтшылдығын «әшкерелеуге», маркстік-лениндік қағидалардан «ауытқуына» да едәуір орын шығындалған. Мақала иелерінің сипаттауынша, өзі тың «теория» ойлап тауып, соны аңқау елге таратып ұпай түгендеген. Ақырында сол пайымдау байырғы қазақтың кең далада емін-еркін көшіп жүрген бұла заманын көксеуге әкеп соққан-мыс. Яғни «Алашордашыл сұмдардың итаршысы» болып, Қазақстан тарихын жалған «теориясымен» мейлінше былықтырыпты. Шұқшия үңілудің соңында саяси мәні күшті, сыны өткір сияқтанған мақаланың жазылу мәнері сын көтермейтін төмен екеніне тәнті болды. Астын сыза отырып, санап шықты: 8 баған мақалада Кенесарының есімі 44 рет аталыпты; Абылай да соған жақын; ал өзінің фамилиясы одан кемірек, небәрі 18 мәрте...

	«Бұлары жөн-ақ! – деген мысқыл ойға берілді кенет. – Ел тарихында өшпес ізі бар, ерлігі бір басына жетерлік, алып мемлекеттің от қарумен қаруланған күшті әскерінен туған жерін он жыл бойы қорғап зықысын шығарған, сөйтіп жүріп 45 жасында шейіт болған айбынды қолбасшы Кенесары Қасымұлының биік рухына мақала иелері, сірә, бас иген. Оның есімін 44 мәрте атауы – соның белгісі. Әбден дұрыс. Хан Кенеге қарағанда мен кіммін, қағаз шимайлағыш бозөкпе біреумін...»

	Көңілі қоңылтақсып, не істерін білмей, айналасына ұмсына қарады. Құлазыған жанына ермек тілеп, нық жабулы есікке, бедірейген төбе мен мелшиген тас қабырғаларға, кілем төселген еденге де алма-кезек көз тастап, зеріге бастады.

	− Қалай, Ермұхаш, жер-дүние орнында ма? Селк еткен тарихшы:

	− Орнында болмағанда қайда көшпек? Бір қазақ, бір татар, бір орыс үшеулеп, саяси тілге аударғанда интернационалдық одақ құрып жабылғанымен, көріп отырсың, құлап қалғам жоқ... – деп болар-болмас езу тартты.

	− Бұл сөзің ұнайды маған! Күйректікке салыну – саған жат қылық... Сөйтсе де, батырым, бір жайтқа мән бере қарағын: бұл мақала – саған ғана жасалған қастандық емес, мұның артында маңдайалды жайсаңдарды сенімен қоса қабат дүрелеу тұр; қазақтың ашық аспанына қара бұлт үйірілді дегенім де содан, ал мына үшеу – ауыл арасындағы итаршылар...

	− Әй, Төке, оның бетін әрі қаратсын дейік. Меніңше, қас-көйлердің көздегені – мен!.. Бұрынғылары аяқтан шалу еді, ал мынаны залалсыздандыру маған оңайға түспейді. Сөйтуге мүдделі жандар бар. Әмбе олар – құзыры биік мықтылар.

	− Оны енді кім біледі, әліптің артын бағайық...

	− Бәрінен де шатағы, Мәскеудің мәртебелі тарихшылары маған енді көмектесе алмайды. «Правданың» сынына кім қарсы шығады?..

	− Қисынды сөз. Соған, сірә, «Үлкен үйдегілер» де кіріскен тәрізді. Екеумізді Омаров жолдас шақырады. Сені сабақта деп, бір сағатқа кеңшілік алдым. Бірдеме қаужап, әлденіп баралық. – Кабинет иесі зорлана жымиды. – Хатшыға не дейміз, оны да ойлану керек...

	− Мені қайтпек? Жо-жоқ, Төке, мені әурелеме, өзің бар, – деп Ермұхан киім ілгіштегі пальтосына ұмтылды. – Мен қазір Орталық Комитет түгілі, үй-ішіммен де сөйлесуге әзір емеспін, құлқым да жоқ...

	− Ермұхан, сабыр ет, тағдырың сол үйде шешілетінін ұмытпа. Бір ме? Екінші, Ілияс Омарұлы саған қас адам емес, ал мына мақалада өзіңмен бірге тарихты «бұрмалаушы» атанып, таяқ жеп отыр. Үшінші, ол кісіге мен сені ертіп барамын деп уәде беріп қойдым... – Төлеген Тәжібайұлы кенет қыржиған тарихшыға шегінер жол қалдырмай, қолындағы пальтоға жармасты. – Бекерге дүрдиме. Бірге барамыз, жұртқа ертең не дерімізді ақылдаспай болмайды...

	Сол сәтте даяшы әйел кіріп, аласа таған үстіне дастарқан жая бастады.

	− Айтпақшы, әлгінде Халима келін телефон соқты, мақаланы көріпті. Келінге мен жуықта үйге бармайды, мына жағдайды ақылдасып отырмыз дедім...

	− Қайран Төлеш, кездейсоқ бірдемеге ұрынбауымды ойластырып, Халимамен де сөз байласып үлгергенсің, ә? Іскерлік те, ақыл да шақшадай басыңда жетіп артылады. Жұмекең сізді үкіметтен университетке бекер жылжытты, Совминге төраға еткені жөн еді. Амал қанша, бізбен ақылдасқан жоқ... – деп Ермұхан кеңкілдей күліп қолын соқты. – Жарайды, «Үлкен үйдің» дүресіне мен дайын...

	* * *

	Орталық Комитет хатшысының кабинетіне қос профессор кешкі сағат жеті шамасында жетті. Үгіт-насихат бөлімінің жауапты қызметкерлері де сонда екен, іле-ақ бәрін төргі кабинетке шақырды.

	− Қайсымыз болсын партия жарғысын мойындаған коммуниспіз, сондықтан, Ермұхан Бекмаханұлы, «Правда» газетінің мақаласын сіз сондай түсінікпен қарасаңыз – ұтылмайсыз, өзіңізге тілеуқор көптің күткен биігінен көрінесіз... – деп Ілияс Омарұлы бүгінгі шақырудың мәнісіне астар бере сөйледі, сонымен-ақ газет мақаласын олай-бұлай деп сөз етудің қажетсіздігін ескерткендей болды.

	Хатшы одан әрі жетекші газеттің сыны республика идеологтарына жаңа міндеттер жүктейтініне тоқталды: мақала партия жиындарында талқыланып, тиісті қаулы-қарармен мақұлдануы шарт. Соған орай түрліше ұйымдастыру шаралары жүргізілмек, атап айтқанда: «Қазақ КСР Тарихының» екінші басылымы бүгіннен бастап қолданыстан шығарылады; оның сыналған тарауы қайтадан жазылады; сол үшін ғылыми жаңа тұжырым жасалуға тиіс; бұл жұмыстарды орындау Ғылым академиясының төралқасына тапсырылады; осы шаралардың бәріне басшылық жасау Орталық Комитеттің насихат бөліміне жүктеледі...

	Ілияс Омарұлы қауырт шараларды санай бастағанда Ермұхан Бекмаханұлы қыбыжықтап, тамағын кенеді. Университет ректоры оның мазасызданған себебін жазбай таныды: «Үш тарихшы ұнатпады екен деп, жұрт қолына тиген ел тарихы неліктен екініш рет қайшыланады, сорақы шешімді ғылыми қауыммен ақылдаспай кім қабылдаған, жарық көргеніне небәрі бір-ақ жыл болған кітапты не себепті өртейміз?..» – деген дау айтпақ, сірә? Бұл үйде ешқандай дау-дамайға жол берілмейтіні өзіне мәлім. Сонсоң да әріптесінің аяғынан басып, әліптің артын бағуға шақырды.

	Ермұхан өзіне үстемдік көрсетіп отырған университет ректорына сұстия бір қарады да, хатшы сөзіне құлағын тосты.

	– Орталық Комитеттің секретариаты осы мәселені талқылап, мақұлдау білдірді. Тиісті қарар сәл кейінірек қабылданады. Оған дейін, жолдастар, «Правда» газетінің сын мақаласын Қазақстан жұртшылығының түсінікпен қабылдауына жан-жақты әзірлік ұйымдастыру керек!.. – деп Омаров ұзын үстелдің өзінен қашық шетінде отырған қос профессорға түйіле қарады да, сөзін оқыс түйінмен аяқтады. – Оңтүстік Қазақстан облысы мақаланы алдағы сенбіде, яки 30 желтоқсан күні өздерінде өтпек, 600 адам қатысатын үгітшілер семинарында талқылауға ниет білдірді. Шымкенттіктер сол жиынға профессор Бекмақановты шақырмақ. Бұл мәселені секретариат та құптады...

	Бұл ұсыныстың Шымкентте емес, «Үлкен үйдің» өзінде туып, бірінші хатшының тікелей нұсқауымен жүзеге асқалы отырғанын үстел басындағылар бірден аңғарды. Жөн-жосықсыз, келеңсіз іс екендігі даусыз: газет сынында он жылғы ғылыми зерттеуі қатты сыналып, шынтуайтын айтқанда, күресінге тастау ұсынылған сормаңдай тарихшыға бүрсігүні алты жүз насихатшының алдына шығып, қазақ тарихының елеулі кезеңін біле тұрып әдейі бұрмаладым, әмбе соны ұлтшылдық пиғылмен жасадым деп басын июге тиіс... Кім ойлап тапса да мән-мағынасы мейлінше жәдігөй, он жасқа толған перзентін менікі емес деп жата танғандай пасық әрекет болмақ. Шындығында, рухани азғындаудың бастамасы сол болады, соны мойындаудың кейінгі азабы қаншалықты зор екенін кемеңгер хатшылар қалайша ойламаған?!..

	Ермұхан жауар күндей түнеріп төмен қарады. Тісін шақырлатып, жалаңаш үстелдің бетін саусағымен олай-бұлай тырнағаны елеусіз қалған жоқ. Қарсыда отырған Исабеков пен Жарылғапов осы жазаны ойлап тапқан сен шығарсың дегендей ызбармен Храмковке көз астымен түйіле қарасты. Төлеген Тәжібайұлының да зығырданы қайнап басын шайқады. Ермұханды ерте келіңіз дегенде хатшы мынадай сорақы ұсыныс жасайтынын айтқан жоқ-ты...

	− Жолдас хатшы, бір сұрақ?.. – Ермұханның шыдамы түгесілген тәрізді, үні қатқыл шықты. – Үгітшілер кеңесінде мен не айтуым керек?..

	− Ермұхан Бекмаханұлы, мәселені қиындатпаңыз. Өзіңіз осы күнге дейін қасарыса қорғап келген, Кенесары Қасымов қозғалысы туралы ғылыми концепцияның қате екенін мойындайсыз. Есіңізде болсын, Шымкентке Орталық Комитеттен де өкілдер барады... – деді хатшы жайбарақат сөйлеуге тырысып. – Бірінші хатшы сізді уақыттан шектемеңдер деді, біржарым, не екі сағат мөлшерінде сөйлеуге дайындалыңыз...

	− Ал менің бұл турасында бір минут та сөйлеуге құлқым жоқ! Ғұмыр бойғы ғылыми жұмысымнан әп-сәтте бас тартудың мен үшін қандай қысас екенін Орталық Комитеттің хатшысы түсінер деген үміттемін. Қысқасы, бұл міндеттен мені азат етіңіз, Ілияс Омарұлы?!

	− Бұл шараның да сізге жасалған қамқорлық екенін ойлаңыз, Ереке!

	− Ойлағанда қандай! Ұлы еретик Галилео Галилей байғұс, жаңылмасам, 1633 жылы шіркеу альтарында тізе бүгіп тұрып, Ватикан инквизиторларына: «Коперник те, мен де қателестім. Жер планетасы айналмайды. Дінбасылары біліп тұр, әлемде ондай қозғалыс жоқ!» дегеніне биыл үш ғасыр он жеті жыл болды. Ал Жер планетасы бәз-баяғыдай Күнді шыр айналуын бір секунд та тоқтатқан жоқ!.. Сол сияқты мен де, көзімді ашқаннан бері кеңес мектебінде білім алып, кеңес институтын тәмамдап, Мәскеудің ғылым білгірлері алдында тарих ғылымының докторы атағын иемденген, Жоғарғы партия курсында білімін көтеріп, большевиктер партиясының үздік насихатшысы атанған һәм профессор лауазымыммен дүйім жұрттың алдына шығып: «Тарих ілімін Шойынбаев, Айдарова, Якунин сияқты дүмшелердің бопсалауымен теріс-қағыс бұрмалауға болады. Мысалы, Кенесары Қасымов туралы жариялаған ғылыми еңбектерімнің бәрі де өтірік, оған енді сенбеңіздер!..» – деуім керек. Осы ма сіздің менен талап етіп тұрған ақиқатыңыз?

	Әңгіменің насырға шауып, тарихшы үшін қатерлі шекке жақындағанын кабинеттегілер жете ұқты. Ғалым жігіттің айтыс үстінде алды-артына қарамай, күреске түскен палуандарша білегін сыбанып кірісетіні бұларға мәлім. Қазір де ол ешкімге есесін жібермей, ақырына дейін тұруға бекінген. Орталық Комитеттің хатшысы университет ректорына демеу тілеп ұмсына қарады.

	Төлеген Тәжібаев биік құздың қатерлі кемеріне шыққан профессорын құтқаруды ойлап орнынан тұрды.

	− Меніңше, жолдастар, осы мәселені тым асығыс талқылап отырмыз. Ертеңге дейін ойлануға мұрсат берсеңіздер?..

	− Төлеген Тәжібайұлы, өтінемін, ешкім де мені көкейімдегі сөзді айту құқығынан әзірше айырған жоқ!.. – деді Ермұхан саңқылдаған һәм аса кекті үнмен ректордың сөзін бөлді. – Сталин жолдастың «Шынайы ақиқат ғылыми айтыс үстінде туады» деген данышпандық сөзін мен шәкірт күнімнен жадыма тоқып өскен адаммын. Бұл жерде әңгіме қазақ халқының кешегі өмірінде болған дүрбелең кезеңнің себеп-салдарын дұрыс ашып, тарихи саралау туралы болуға тиіс. Әрбір тарихшы соны өзінше талдауға қақылы. Бұл мәселе жөнінде соңғы жылдары неше мәрте ғылыми айтыс өткізілді. Бірде-бірінде Бекмақанов жұртты шатастырды деген тұжырым айтылған жоқ. Мәскеудің, Ленинградтың көрнекті тарихшылары менің еңбегімді толық мақұлдады. Ал бүгін, ғылыми еңбектері көпшілікке беймағлұм жөнең үш тарихшы өздерінің әреке ниетіне жол тауып, орталық басылымға пікірін жариялады деп, мен құбылмалы хамелеон жәндігі құсап, бұрынғы ойымды 180 градусқа неге өзгертемін?!

	Алдында жатқан «Правдаға» үңіліп, әңгімеге қатыспай, үнсіз тымырайған Храмков басын көтеріп:

	− Міне, көрдіңіздер ме, қазақтан да менің айтқаным жүз пайыз дұрыс дейтін білгіш шықты! Галилейден де асқан еретик, ұ-л-ы-ы та-рих-шы! – деді әр сөзін қарызға бергендей соза сөйлеп, – Сіз, Бекмақанов жолдас, шаңыраққа қарап, қайда отырғаныңызды ұмытпай сөйлесеңіз етті. Ал ақыл-ойыңыз, тәлім-тәрбиеңіз бұған жетпесе, не дейміз, өкініштен басқа айтарым жоқ. Есіңізде болсын, сізге соны мәңгі-бақи ұмытпастай етіп ұғындыратын амал табылады, тегінде...

	Ермұхан шынында да түтігіп тұр екен, Храмковтың қоқан-лоқысын елеусіз қалдырғысы келмей, есесін іле қайтарды.

	− Иван Петрович, сөзіңізге таңмын: Орталық Комитеттен жазалаушы органға ауысқансыз ба? – деп салды. – Әлбетте, мына мақалаға сіздің үшінші, иә екінші емес, бірінші автор екеніңізді де сезіп тұрмын...

	Университет ректоры тарихшы досының құрдымға көз жұмып қойып кеткенін сезді. Құдай тағала бұл шіркінге ұшан-теңіз білім дарытып, сұңғыла ой бергенде заман ағысына бейімделер әдіс-айла мен сақтық қимаған, салиқа мінезден де құралақан қалдырған. Баяғының жекпе-жек тілеп, жауына қарсы шапқан ұрдажық батырларындай аусар... Ақыры тілдей қағазға: «Ереке, есіңнен жаңылма! Бүлдіріп тұрсың, қызбалықты қойып, дереу кешірім сұра!..» – деп жазды да, Ермұханның алдына тастады.

	− Төлеген Тәжібайұлы, білгіш профессорыңызды енді тоқтата алмайсыз. Өйткені бұл кісі өзін ұлы тарихшы санайды. Өзгенің ой-пікірі, айталық, дүние жүзінің коммунистері пір тұтып ақылгөйі санайтын «Правда» газетінің сыны, байқайсыз ба, шыбын шаққан ғұрлы әсер етпеген. Әсілі, дарынды ғалым, білгір тарихшы деп жөнді-жөнсіз мадақтап, Бекмаханов жолдасты төбеге көтерушілердің бірі − сіз... – деп Храмков та тіл безеді.

	Ілияс Омарұлы нақтылы тапсырма беруге арналған мәжілістің берекесі қашып, бет жыртысар дауға айналып бара жатқанына қатты күйінді. Үстелді түйгіштеп:

	− Иван Петрович, сізге сөз бергемін жоқ. Бекмаханов жолдас, сіз де отырыңыз! Екеуіңізді де сөзден тыямын, ал дауласуға құлшынып тұрсаңыздар, ондай күн әлі алда, асықпаңыздар... – деді қарсылық тілемейтін бекем үнмен. – Әлгінде кімге не айтылды, соны бұлжытпай орындаудың қамына кірісіңіздер! Бұл сөз, әсіресе Ермұхан Бекмаханұлы, сізге қатысты: партияның ысылған әрі жалынды үгітшісі екендігіңізді көрсетесіз, сол үшін де сізге айрықша тапсырма жүктеп отырмыз!..

	− Менің пікірім өзгермейді, Ілияс Омарұлы, күшке салмаңыз!

	− Мәжіліс жабық! – деді хатшы орнынан тұрып. – Төлеген Тәжібайұлы, бір минутке бөгеліңіз...

	Екеуі оңаша қалған соң өзінен бірер жас үлкендігі бар Тәжібаевқа хатшы мұңын шаққандай болып арыла сөйледі.

	− Ермұханды бекер шақырыппыз, дауға түсуге өзіміз арандатқандай болдық. Қызба неме қызыл көз белсендіге көпе-көрінеу ұрынды, тайсалмады, тура бетінен алды. Ол енді Шымкентке бармаудың жолын қарастырады... Қателескенін мойындап, партия рәсіміне адалдығын көрсеткені жөн-ақ еді. Онысы алдағы талқылауда ескерілетін еді, енді білмеймін...

	− Біріншінің пікірі қалай? Біздің жігітті оққа байлап бермей ме?

	− Менің ойым – қорғау. Маңдайымызға жаратқан саңлақ тарихшыларды сақтай алмадық, 37-нің лаңында ұстап бердік. Ермұхан солардың сарқытын ішкен, ғылыми ұлағатын жадында ұстаған дегдар жан! Оны да ұлтшыл ғып елден аластасақ, Төке-ау, мына кабинетте әкімсіп отырғанымыз әншейін іс болмақ. Жұмекеңе солай дедім, қолымнан билік кеткенше бермеуге тырысамын. Әрине, бірінші хатшының өз білгені бар...

	− Жарайды, Ілеке! Менің де айтпағым осы еді, ағыңнан жарылдың, ризамын! Мансабымызды берсек те, бауырым, Ермұхандай дарабозды қорғайық! Әдебиетте – Мұхаң, ғылымда

	– Қанекең, ән-әуен әлемінде − Ахаң, тарихта – Ермұхан, біле білгенге осы төртеуі ел көңілін биікке көтеріп, ұлт мерейін өсіретін дара саңлақтар!.. Қысқасы, Ермұханның қол-аяғын байлап апарсам да Шымкентте жеткізіп, мінбеге шығаруға амал жасаймын... – деді Төлеген. – Шынымды айтсам, осы қарекет маған ұнамайды. Бекмақанов сияқты бірбеткей жанды аяусыз қинап, жұрт көзінше дарға асумен парапар жаза. Тарихи аналог керек десеңіз – Чернышевскийдің азаматтық қазасын қайталау55... Әлгінде ол соны ескертті. Әттең, Галилейді мысалға алып, масқара болған дінбасыларымен үгітшілер жиынын салғастырып әрі бөлім меңгерушісімен салғыласқаны артығырақ болды. Айтқыш-ау сабаз, қайдағыны біледі! Құдай жаратқан турашыл мінезінің салдары...

	Ілияс Омарұлы да дәрменсіздігіне налып, алақанын жайып:

	− Көпшілік алдында мойындатуды ойлап тапқан мен емеспін, Төке. Оны өзгерту де қолымнан келмейді! Бізден басқа да ақыл айтқыштар аз емес бұл үйде... – деді біржосын мұңды үнмен. – Жә, сөзді осымен доғарайық. Шымкентке аттанудың қамына кірісіңіз!..





4


	Ермұхан Бекмаханұлы Орталық Комитеттен қай мезгілде шыққанын аңдаған жоқ. Есік алдындағы күзеттен өте бергенде бәкене бойлы қазақ жігіті: «Үйіңізге апарып салайын ба, аға?» – деп қатарласа жүріп еді, ожырая қарап: «Жо-жоқ, әуре болма!» – деді де, төмен қарай құлдилап берді, есіл-дерті – әзірейілдей көрінген сұрқай ғимараттан тезірек ұзау. Әлгі жігіттің ректордың жүргізушісі екенін әлден соң есіне түсірді...

	Ай қараңғы, жұлдыздар көрінбейді. Алматы аспанын қара қошқыл бұлт торлаған, жапалақтап қар жауып тұр. Көшедегі үйлер жарығы мен бағандар басындағы аспалы шамдардың сәулесі сығырайып әрең көрінеді, ызбары өтімді суыққа қарығып өлеусіреп тұр.

	Орталық Комитет жайғасқан ғимараттың алдындағы үлкен алаңның күншығыс жағы өзі тұратын Панфилов көшесімен шектеседі, өзінің пәтері Киров даңғылы қиып өтетін бұрыштағы зәулім үйдің үшінші қабатында. Ермұхан академия ғалымдарына арнайы салынған даңғарадай үйдің бұрышына жеткен соң желкесін қасыды: екі орам алға жүріп, Маркс көшесімен төменге құлдиласа – соның өне бойында жыпырлап тұрған шайханалардың біріне бас сұғып бой жазуға болады; бірер жүз грамм шарап ішіп, дунган кеспесімен құрсақ тілеуін басасың. Сірә, сөйтпесе болмас. Бастан кешкен бүгінгі тауқыметтің зардабын ұмыттырар, ішіңде қыз-қыз қайнаған ыза-кектің уытын жеңілдетер бірден-бір дауа – сол, иә, сол ғана! «Ақ арақ, ашулы арақ, айбынды арақ. Сені ішсем, бойымдағы қайғым тарап...» – дегенді Байзақтың Исасы біліп айтқан, жан азабын тарқатар шипа «дәріні» дүлділ ақын жете білгендіктен нұсқаған. Ендеше не тұрыс? Ертеңгі күннің әуселесін көрермін, бүгінгіден ауыр бола қоймас: Қазақстандағы үлкенді-кішілі газеттер өзара жарыс жасап, «Правда» мақаласын жапа-тармағай көшіріп басады; қазақша ғана емес, орысша да, ұйғыр, кәріс, дунган, тағы неше тілде жариялайды; ҚазТАГ-тың жампоз аудармашылары оны бағана-ақ дайындап берді; сірә, теле-тайп аппараттары облыстарға жеткізу қамында... Мейлі, берсін! Солардың жағымсыз тарсылы ғалымға кенет: «Сүйінші, қазақ елі! Маңдайыңа біткен тағы бір тарихшыны тоңқалаң асырған сойқанды сынды оқыңдар! Бүгінде бұдан асқан сенсация жоқ, ортамыздағы жалғыз докторды шалағай кандидаттардың қалайша жүндегенін көріңдер!.. – дегендей болып естілді. – Қуанасың ба, жылайсың ба? Ерік өздеріңде. Көкауыздардың қайсысының аузына қақпақ қояды, тарихыңды түгендеу жолында жүріп, міне, опық жедім деп кімге ақталады?!..» Ал өзі? Келесі көшеге жетеді де секпіл бет Машаның аядай шайханасының бір бұрышына жайғасып, айбынды арақпен жүрек қыжылын басады..

	Трамвайға отырған жоқ, сол қанаттағы тастақ жолмен Гоголь көшесіне ілікті, іздеп келе жатқан дәмханалардың басталатын тұсы...

	Бұрыштағы шайханадан қайта шыққанда Ермұханның ойына көзі ыстық жасқа толып, сырттан естілген әрбір тықырға құлақ түріп, торға түскен торғайдай мазасызданған келіншегі оралды. Сол-ақ екен, қылмыс жасаған кісідей бұжыр тас төселген жолды өкшесімен тепкілеп, әлдекімге кіжінді. Ау, келіншегін зарықтыра күткізер жазасы не? Алдынан шығып мойнына асылатын кішкентай Еріктің кінәсі қанша? Жарық дүниеге келгеніне небәрі алты ай болған Сермұхан, әрине, ештеңе түсінбейді. Бірақ ол да өзін жазбай таниды, бетіне қараса-ақ, езуін жимай жадырап, қолын ербеңдете ұмтылатын бүлдіршінін қалайша ұмытқан?! Жо-жоқ, ұмытқаны бекер, қапылыста ес-тұсын тұмшалаған шырғалаңнан шыға алмады...

	Ол енді үйіне қарай ширыға адымдады.

	Тас баспалдақтан көтеріліп келе жатқан тықырын естіген сәтте-ақ есікті ашып, өзіне сұстия қараған келіншегін көрді. Қолында кішкене бөбегі, байғұс бала анасының омырауына жабысқан қалпы ұйықтап қалыпты. Күні бойы зарыға күтіп титықтаса керек, жақ жүні үрпиіп, өңі бозарған ерінің қолындағы портфельге Халима қолын созды. Іле-шала «Ермуша! Көкең келді!» деп дауыстады. Ерігі темір төсектің жіп қоршауынан сып етіп бері шығып, әкесіне ұмтылды. Кішкентайы да оянып, өзіне қолын созды. Тараң дәліз әп-сәтте әкелі-балалы үш Бекмақановтың бірін-бірі аймалап, өзара қауышқан у-шуына толды.

	Халима асүйге ойысып, кешкі асты жылытуға кірісті. Ермұхан сырт киімін шешіп, екі ұлын аймалаған қалпы асүйге жақындағанда, келіншегінің көз жасына ие бола алмай, теріс қарап өксіп тұрғанын аңғарды. Бетінен сүйіп жұбатқысы келді, тек әлгіндегі осалдығы есіне түсіп, отбасына жасаған опасыздығына сайып, жан-дүниесі егіле қамықты: «Мені мұқатқысы келген адам нақ осы қылығым үшін дүрелесе, рақмет дер едім, әттең, ондай жанашыр қайда?!..» – деп те күйінді.

	Академияға тиесілі үйден Ермұханға небәрі екі бөлме тиген. Оның да біреуін өздерінің тілегімен Тәшкенттен қоныс аударған енесі Айшаға беруге тура келді. Сөйтпеске амалдары болмады: үйелмелі-сүйелмелі қос бүлдіршінді ширату Халимаға ауыр соқты, әмбе ол Қыздар институтындағы оқытушылық жұмысынан қалғысы келмеді... Қосалқы бөлменің есігін жартылай ашып еді, қалт тұрып қалды: енесі ортадағы үстелде машинка басып отыр; екі кісі оған мәтін айтып тұр; үшінші адам үстелдің бергі шетінде басылған парақтарды түзетуде; төртеуінің де жұмысқа берілгені сонша – өзінің келгенін аңдамаған.

	− Кеш жарық, ағайындар! Пәтерімді машбюроға айналдырған не тірлік?

	− Ассалаумағалейкум, хан Кененің жоқтаушысы! – деп ұрымтал отырған Халил Әділгереев орнынан атып тұрып, қолын жая ұмтылды.

	Халил Мұхамеджанұлы ғылыми жиындарда сөйлегенде үлкен-кіші әріптестері, әсіресе өздерін нағыз марксист санайтын әйдік тарихшылар бұл кісі бүгін кімді және қандай мәселеден сықпыртар екен деп қымсынып отырады. Өйткені Әділгереев тек қана айғақпен сөйлейді, ешкімнің лауазым, атағымен санаспайды. Әрқашан әділін айтады, сол себепті сыны өтімді болады. Ермұхан да Кіші жүздің тумасы екенін ескертіп, Халекеңді «Исатай Тайманұлының дулығасын киген батыр інісі» дейтін.

	Шынында да, батырлық рухы уытты тілі мен өр мінезінде сақталған аға тарихшының тап бүгін үйіне іздеп келгеніне Ермұхан қатты тебіренді. Төрдегі екеу де елпілдей жетіп, доктор інісін бауырына тарта құшты. Солардың бірі жасы бәрінен де үлкен Елтоқ Ділмұхамедов еді. Қарақалпақстанның Шымбай атырабында туып-өскен Елтекең ғылым жолына жігіт ағасы атанған кезінде бет бұрған. Ермұхан оны «Қазақ КСР Тарихының» екінші басылымын әзірлеуге тартты. Зерттеушілік қабілетіне іскерлігі сай, сырықтай бойына кісілігі пара-пар азамат. Орта бойлы, жаратылысынан елгезек Әбіш Жиреншин де үйінде бұғып қалмаған, қадірлі інісінің басына бұлт үйірілген кеште қасыңда болайық деп келгені анық. Үй иесі үшеуінің бейуақыттағы келісін солай түсінді, қонақтары да соны сөзбен емес, ыстық қауышумен білдірді. «Қайран, менің асыл ағаларым-ай! Не дейін сендерге?! Рақмет, ағайын!..» – деген ойын көңілмен айтып, көзінен ыршып түскен ыстық жасты жасыра алмай абдырап қалды. Күні бойғы төзімділігі, Төлеген айтқандай, қиқарлығы, иә тектілігі емес, іштей дүрдию екені өзіне мәлім. Ал қазір, ниеттес ағаларын көргенде неліктен шер тарқатпасқа?! Өзі де ет пен сүйектен жаратылған пенде. «Тарихтың» алғашқы басылымы жарыққа шыққаннан бергі жеті жылда, әсіресе монографиясы жария болғаннан кейінгі жылдарда үздіксіз жүрген айтыс-тартыстарда бұл кісілер өзін қолдаудан жаңылған жоқ.

	Иә, бұрнағы жылғы шілденің бес тәулігі, анығында, өзіндік айтары да, айбары да бар ұлт тарихшыларының жаңа легі дүниеге келгенін, қатары молайып, қасаң қағидаларға қарсы тұрар танымы жетіліп келе жатқанын, көшбасшысы келіссе, ел көгіне жарқырап шығар тарихшылар мектебі туғанын зиялы қауымға әйгілеген-ақ еді. Демек, ғылымның бұл саласы бізде қуы кетіп, қоңырқай қазы ғана қалған көлдей құлазымаған. Нақ осылар ұлтсыздықты паш еткен әпербақан топқа сонда-ақ тойтарыс беріп, ауыздықтаған сияқты еді...

	Төрт тарихшы қолдарын шайып, үстел басына жайғасқан кезде Халима да табақ көтеріп, үстеріне кірді. Әлгіндегі бәсең жүзінің ізі қалмаған. Қарақаттай көзі мөлдірген қалпына қайта еніпті. Бетін опалап, қос бұрымын желкесіне түйіп, басына гүлді орамал тартыпты, үлбіреген ерніне жұқалтаң бояу да жағып үлгерген. Тал-шыбықтай бұралған қыпша белі мен өтімді көз жанарымен дүйім жұртты еріксіз қаратқандай сұлу келіншек жайраңдай кіргенде, артық-ауыс сөзден тыйылған төртеуі күн сәулесі жарқ еткендей шуақты әсерге бөленді. Қонақтарынан да бұрын айран-асыр қуанған Ермұханның өзі: «Асыл адам тектілігін, өзгеше жаралғандығын осындай аумалы-төкпелі қиын кезеңде көрсетуі шарт, – деп сүйсінді ол келіншегіне мейірлене қарап. – Боркемік біреу болса, ағыл-тегіл жылап, дода-додасы шығып, қожыраған ойыңды одан әрман аздырып, есіңді шығарар еді. Ал менің Халимам көңілі азып тұрса да, іштегі өксігін бөгде жұртқа сездірмейді. Көңіліме қаяу түспеуін ойлап, мінекей, ұясын қорғаған шымшық торғайша безектеп жүр...» Қонақ жігіттер де ішінде ит ұлып, ел көшкендей жойқын арпалыс жүріп жатқан жас әйелдің дәтінің беріктігіне, қайрат-қажырының молдығына таң болды. Тотыдай құлпырып, нәркес қара көзі күлімдеп, ашаң өңі бұрынғыдан да нұрланып, сұлулана түскен келіншекке сүйсіне қарап: «Ініміздің бұл қосағы, шынында да, текті жан. Сұлу сымбатына ақыл-ойы жарасқан мынадай асыл жанды кездестіруі – Ермұханның бақыты!..» – деп те пұшайман болған-ды.

	− Барға риза болыңыздар, ағалар, – деді Халима үйеме табақ палауды ортаға қойған соң. – Базарға баруға кеш қалдым...

	Қонақтар да ескертусіз келгенін білдірді. Дәмді палауды да сүйсіне жеп, сүт қатқан қоңыр шайды да рақаттана ішті.

	− Сен кешіккен соң қарап отырмайық деп, бір топ тарихшылар атынан «Правдаға» наразылық хат әзірлеуге кірістік, – деді Әбіш Жиреншин дастарқан жайыларда терезе алдына ығысқан қағаздарды иегімен нұсқап, – тегінде, сені жұбату үшін келгеміз жоқ, оның саған керегі де болмас. Жаратылыс саған намыс қана емес, өжет мінезді де молдап дарытқан. Шынайы достарың бүгін де, ертең де сенен осындай қайрат күтеді, Ермұхаш!..

	− Жақсы айттың, Әбекем! Рақмет! Бірақ Төлеген Тәжібайұлының сынық көңілімді демде көтерген қатқыл сөзіне жеткізе алмадыңыз, – деп Ермұхан аға әріптесіне жымия қарады. – Ол кісі маған: «Қазақтың ашық аспанын бүгін қара бұлт торлады. Бұл бәрімізге, өзін қазақпын деп есептейтін барша зиялыға келген зауал!..» – деді.

	− Төкең ректор ғана емес, Қазақстанның сыртқы істер министрі, яки әккі дипломат! Ойы да, бойы да биік лауазым иесі. Қалай десе де сөгетін кісі жоқ оны.

	− Әділдіктен аумаңдар, ағайын, әділ сөзге ден қойыңдар. Ақылды бастығың бар, Ермұхан, сен бұл жөнінен бақытты жігітсің! – деді Елтөк үлкендік жөнімен бәріне басалқы айтып. – Демек, саған тілеулес жандар – біз сияқты бірді-екілі тарихшылар емес, күллі қазақ қауымы, бәрі де көзі ашық, көкірегі ояу зиялы азаматтар! Осыған сенсең, бауырым, бұл қиянатты да жеңесің!..

	− Бұл уәжге мен қосылмаймын, – деді кенет Халил Әділгереев әріптестеріне тұнжырай қарап, – қазақ қауымы түп-түгел мені қолдайды деген әсіре пікірге сірә да иланба, Ермұхан! Сенің сүрінгеніңе қуанатындар да бар... – Айтуынша, Тілеуқажы Шойынбаев бүгін түс ауа Тарих институтына «Правданың» бірнеше данасын сатып әкеп, ұжымға таратыпты. – Кеңсеге келгенім сол еді, кердеңдей басып қасыма келді, шіркінде тинәмдай ұят болсайшы, құдды бір докторлық дипломын ұсынған кісідей-ақ зор мақтанышпен газеттің бір данасын алдыма қойды. Мақалаға көзім түскенде-ақ төбемнен біреу мұздай су құйғандай болып, тұла бойым қалшылдап, біразға дейін көзім бұлдырап оқи алмадым. Тілеуқажының кәперіне ештеңе кірер емес, менен құттықтау күтіп сілейіп тұр. Мұндай долданбаспын: «Он шақты қазақтың күйкі дауын Мәскеуге әйгілеп, төрелік сұрау жетіскендік пе?! Мұның аты – азғандық!..» – деп, бет-аузынан түк қоймай боқтап, қуып шықтым. Құжбан денесімен қарсылық көрсете алмады, көрсеткенде – шатақ болатын еді, көкала қойдай етіп сабауым хақты...

	− Ой, ерім-ай, Исатай батырдың інісі екеніңді сездірген екенсің. Бірер мәрте жұдырықпен танауынан сүйкеп өткенде тіпті оңды болатын еді! – деп Әбекең қолын шапалақтады.

	− Жә, әрі қарай тыңда. Содан мақаланы оқып болып, кімге тиісерімді білмей долданып отыр едім, кіші қызметкерлердің бірі келіп: «Тілеш ағайдың мақаласын «жумақ» болып, дастарқан жайып едік. Сізден басқалар түгел...» – деп мүләйімсіді. Ойпырмай, ақыл-ожданнан, намыстан айырылған мұншама жарымес болармыз ба? Қысқасы, қолымдағы газетті табанға салып мыжғыладым да, зәресі ұшқан бейшараға: «Бар, көзіме көрінбе, нағылет! Ел тарихын жоққа шығарған мақаланы тойламақсыңдар, өңкей жігерсіз көтлақ, құл-құтаңдар! Ойбай-ау, жер таянып отырып дауыстап жылау керек бұған!.. – деп жағасынан алып, әлгі бейшараны нығырта сығымдадым. – Арам дастарқаннан су татпаймын. Сендерге де татқызбаймын. Ал содан жалап-жұлап бірдеме іштіңдер ме, қашан айтпады деме, дирекцияға тізіп беремін. Кеңсе ішінде арақ ішудің немен аяқталатынын білетін шығарсыңдар?..» Сыбағасын алған бейшара жым-жылас жоқ болды...

	− Біраз нәрсені бүлдіріпсің, Халеке, тек арт қайырын берсін... – деді Ермұхан үй-ішін жайлаған тыныштықты бұзып.

	− Бірер көйлек бұрын тоздырған үлкендік жөнмен мен сендерге бір ақыл айтайын, – деді Ділмұхамедов кіділеу үнмен. – Өзімізді арандатар дөрекі қылықтардан тежеліп, қарсы топтың қолына айғақ бермеу керек! Айталық, мына хатты ертең аяқтап, қол қоюшылардың санын молайтып, мүдделі жерге тезірек жөнелту қажет. Бұл – басты шаруа! Екінші, ертең де басқа жерде бас қосып, тағы қандай қарсылық жасайтынымызды ақылдасқан жөн. Үнсіз қалу – елдігімізге сын, зиялы қауым мұндай әрекеге наразылық білдіруге тиіс. Үш пе?..

	Үй иесі ойындағы түйткілді бүгіп қалуды жөн көрмеді.

	− Наразылық білдірмек болған ойларыңа ризамын, ағайын! Сол бірақ «Үлкен үйдегілерге» ұнар ма екен? Өз басым о жақтан түңіліп қайттым: біздің қайраткер азаматтар айбарлы газеттің сұсынан сескеніп қалған тәрізді, кейбірінің қабағын тарс жауып үрпиген түрінен мен соны ұқтым. Қысқасы, ағайын, кеуделеріңді оққа төсеп Матросов болмаңдар! Сынға ұшыраған менің еңбегім, құрбандыққа атаған еркек тоқтыларың да мен болайын, көндім қу тағдырдың маңдайға жазғанын... – деп Ермұхан әр сөзін соза сөйлеп, ағынан жарылды.

	− Ойбай-ау, сонда, мынадай оспадар әрекетке ләм-мим демей қарап отырамыз ба? – Әбіш Мұсылманқұлұлы ашына сөйледі. – Газеттің сыны тым солақай, солай екендігі әрбір жолында атойлап тұр. Жазамыз соны, бадырайтып көрсетеміз.

	− Бір данасын «Правданың» бас редакторына, біреуін Шаяхметов жолдасқа жолдаймыз, – деді Халил Мұхамеджанұлы.

	Тілеуқор әріптестерінің бұл істің байыбына бойламай, қайткен күнде қарымта жасап, қарсы жаққа бой бермеуге бекінген қалпын көрген соң үй иесі «Үлкен үйде» болған бүгінгі әңгімені жасырудың қажетсіздігін ұқты. Дастарқан жиналған соң-ақ өзін қинаған жайттарды түгел айтты. Сөзінің соңын Шымкентке бару, иә бас тарту жайына тіреп, бір-ақ тоқтады.

	− Мынасы, кім шығарса да, нағыз құйтұрқы амал. Апырау, сонда бұлар мақаланың дұрыстығын әуелі саған айтқызбақ па?

	− Мынадан асқан жаза болмас! Зымияндықпен жобаланған шара...

	− Ермұхаш, есіңде ұста: сені тұқырту мұнымен бітпейді; газет біткен есіміңді, еңбегіңді сан саққа ежіктеп, неше түрлі пәле-жаланы басыңа үйіп-төгеді; сені ғана емес, ниеттес ретінде бізді де... – деді Әбіш Жиреншин қою шашын уыстай жұлып, шекесін де бірер мәрте сығымдап қойды. – Ал сен ғылым докторысың, профессор, сығыр құдай, қазақтың жабулы жатқан ескі тарихына тыңнан түрен тартқан дарабоз тарихшы деген дабыра атағың бар. Меніңше, ақырына дейін шыдау керек. Шымкентке барғанда не дейсің, білмеймін?..

	Бұл ойды бәрі құптады: ел тарихын кім көрінгеннің мүйіздеуіне беруге болмайды; тарихи әділдік – басты көзір; ақырына дейін күресу қажет; ал өздері бұрынғы пиғыл-ниетінен айнымайды, жұртты жұмылдырып, қолдау көрсетеді...

	Соны айтып үнсіз отырып қалған әріптестеріне Ермұхан тұнжырай көз тастап, өз байламын естіртерден бұрын келіншегіне мұңая қарады да:

	− Халима, не дейсің бұған? Тегінде, мұның зардабын екеуміз көреміз. «Тас түскен жеріне ауыр» деген сөздің мәнін білетін шығарсың? – деді. – Не десең де тек күмілжімей, ашығын айт.

	Аққұба беті қызараң тартқан келіншегі ерінің оқыс сауалын күткен тәрізді.

	− Ереке, маған алаңдама, өзің шеш. Ағалардың айтып отырғаны жөн сияқты. Мына мақаланы қарсылықсыз мойындау – өз бетіңе өзің түкіргендей масқара емес пе?! Өйтер болсаң – осалдық көрсеткеніңе ғұмыр бойы өкінесің... – деді естілер-естілмес үнмен тұншыға сөйлеп, – Ойлан әлі де, ертең де күн бар...

	− Халимаш бәрімізден де асырып айтты! Отбасының тауқыметі ең алдымен әйелге батады, келіннің әлсіз затына бұрмай, азаматының абыройын ойлағаны жаныма майдай жақты, – деп Халекең орамалын алып, шылауланған көзін сүртті.

	− Жарайды, ағайын, кім не десе де шын пейілмен айттыңдар, өз ойым да осы, – Жымиған Ермұхан қолын сермеді. – Шымкентке бармайтынымды мәлімдеп келдім. Храмков деген білгішпен сол турасында шекісіп қалдым. Қайтемін, Алланың маңдайға жазғанын көремін!..

	* * *

	Әншейінде дамыл бермей безектейтін телефон бүгін тым-тырыс. Ермұханның үй-іші соған да қамығып, «Апырай, дос-жарандар безе бастады-ау?» деп күпір ойға беріліп отырғанда дәліздегі аппарат безектеп қоя берді. Наразылық хатты қарап, олқы жерін түзеп отырған үй иесі қозғалған жоқ, трубканы келіншегі көтерді. Әлдекіммен сөйлесті де, қасына келіп:

	− Мұхамеджан аға келе жатыр. Киіміңді ауыстыр, – деп костюмі мен шалбарын әкеп қасына қойды.

	− Түсінікті, Мұхаң да құлағымды бұрап, тәубәға келтірмек. Бұл енді пысық ректорымның, әлде Омаровтың түпке сақтаған амалы... Жә, Галочка, не деймін? Түндегі байламнан мен айнығам жоқ, ақырына дейін қарсыласамын!..

	− Ереке, мен ойымды кеше айттым. Маған енді бұл сұрақты қоймаңыз.

	Үй иесі пижамын шешіп, киімін ауыстырып, галстугін қолына алғаны сол еді, қоңырау зың етті. Сірә, әлдекімнің көлігімен жетсе керек, ОК-нің хатшылығынан босағалы жаяу қалған Мұхамеджан Әбдіқалықов қабағы дүрдиіп кірді. Әншейіндегі «Ал, жастар, халдерің нешік?» дейтін әзілін де ұмытып, есік ашқан Халимаға ерін ұшымен амандасты да: «Шайға әуреленбе, асығыспын!» деп, бірден төрге өрледі.

	Ермұхан, тегінде, Мұхамеджан Әбдіқалықұлының ызбарлы қабағынан қатты именетін-ді. Өзі үшін жас кезінен қамқорлығы мол болған, қадір-құрметі ерекше кісінің достарына да қатаңдығына таң қалып, әрі қажетсіз тақуалық санайтын-ды. Бірақ соны өзіне ешуақытта айтқан емес. Хатшылықтан түсіп, ғылым қызметкері атанғалы Мұхаңның сол қылығы өзгерген жоқ. Ал бүгін?.. Көшеде аяз сықырлап, шаңытпа суық көтеріліп тұрған сияқты. Онсыз да жабырқап отырған Бекмахановтардың пәтеріне ол бір құшақ аяз ала келгендей болды.

	− Мен сені дарынды тарихшы ғана емес, ақылы кемел азамат санап, қолымнан билік кеткенше қорғап бақтым. Оны өзің де білесің, өзгелер де біледі. Сен де бізге мейліңше еркеледің, неше түрлі қиястық жасадың... Ал қазір еркеліктің уақыты бітті. Сен үшін енді тар жол, тайғақ кешу басталады. Мұны түсінуге ақылың жетсе керек еді. Ал сен?.. – деп Мұхамеджан Әбдіқалықұлы басын шайқады.

	− Апыр-ай, Мұха...

	Мұхамеджан Әбдіқалықұлы кенет үстел тақтайын алақанымен сарт еткізді. Үстел үстінде жатқан екі-үш парақ қағаз еденге ұшып түсті.

	− Жағдайың ауыр! Сен ойлағаннан әлдеқайда ауыр!..

	− Әлбетте, оны түсінемін

	− Түсінсең, кеше не істедің? Қаны сұйық Иван Петровичпен айқасып, әй, сен, кімді мұқатпақсың? Әлде шовинист Храмковты түзетпекпісің?

	− Сонда сіз маған жаздым-жаңылдым деп, дүмбілез тарихшылардың аяғына жығылып кешірім сұра дейсіз бе? Тарихи әділетті қайда қоямыз?

	Ашынған тарихшы жыларман болды. Өмірде екі кісіні ерекше құрмет тұтатын болса, біреуі – Қаныш ағасы, екіншісі – осы Мұхаң еді. Байқауынша, Мұхаң да буынсыз жерге пышақ ұрып, өзінің қолын бұрау үшін келіпті...

	Мұхамеджан Әбдіқалықұлы бетіне одырая қарады. Ермұхан кілт тоқтады.

	− Ермұхаш, мен саған ұрсайын деп келгем жоқ, айналайын, кеше қу жаның азып тұрып, Дон-Кихот болғаныңды естіген соң білген ақылымды айтпақшымын. Кімге, қандай газетке қарсы шықпақсың, ойлансаң етті?! Сыбай салтаң, сабау қамшылы баяғы Ермұхан емессің. Алды мектепке барып, арты емшек енген шиеттей бес бүлдіршінге әкесің. Кеше ғана жан-тәніңмен асық болып қосылған жап-жас Халимаштың жайын ойласаңшы!..

	− Әкемнен алты жасымда қалсам да өлген жоқпын, Мұха. Бұлар да сөйтеді. Бұларды ойлап, ақиқаттың ала жібінен қалай аттаймын?

	− Шәмілдің әруағын жан-тәнімен қорғаған, абырой-атағы сені он есе орап алатын профессор Гусейновтың бірінші хатшыға қарсы шығам деп жер жастанғанын білесің бе?

	− Гейдар Гусейнов жүрек талмасынан опат болған...

	− Былшылдапсың! – Мұхаң ашына сөйледі. – Әзербайжан профессоры асылып өлген, әлде сөйтуіне әлдекімдер жәрдем берген... Жә, ол кімді мұқатты? Багиров оны құртып қана қойған жоқ, барлық атақтарын, лауреаттығына дейін сыпырып алғызды.

	− Апырай, солай ма? Сонда маған неғыл дейсіз?

	− Заман солай болып тұр, Ермұхан. Оны өзгерту, ақиқатқа жүгіндіру сенің де, менің де қолымнан келмейді! Тағдырыңды ширек сағатта шешіп, «халық жауы» етсе – не істейсің? Сондықтан Жұмекеңнің айтқанын істе. Сөйтсең ғана басың аман қалады. Ол үйдегі шаруаның қалай шешілетінін, немен аяқталатынын менен артық кім біледі, жеті жыл хатшы болдым. Қателескеніңді көпшілік алдында мойындайсың, бәлкім, баспасөз бетінде де...

	− Білмеймін, Мұха, мынауыңыз қысастың зоры...

	− Оңай емес, бірақ есіңде болсын, бес жыл ма, он жыл ма, заман тағы да өзгереді. Сол кезде еңбегіңді қайта шығарасың. Бәлкім, осы жолда көрген теперішің зейнетке айналады! Гәп – сол күнге аман жетуде! Бұл да тактика, Ленин айтқандай; «Екі адым кейін, бір адым алға!» болып шығады.

	− Кейбір жолдастар кеше үйге келіп, ақырына дейін тұрайық деп уәделестік...

	− Бос былшыл! Сайып келгенде, бәрің тұтыласың. Тағы бір жайтты ескертейін, бұған да ойлан: Жұмекең саған Омаров арқылы шегініс жасауды ұсынып отыр, өйткені «кінәңді» мойындасаң – өзіңді жақтаған, Кенесарыны ұлықтаған әдебиетшілер, ақын-жазушылар, тарихшылар, тағы кімдер қуғын-сүргінге түспейді. Бұл да уақытша амал. Бұл тактиканы мен 1947 жылы әдебиетшілер мен тілгерлерді талқылауда қолданып, Жұмекеңді көндіріп, ЦК-ның қаулысын қабылдатып, бірталай зиялыны жұмыстан аластаттым. Кейбіреулер сол үшін маған осы күнге дейін өкпелі. Бірақ бірде-біреуін итжеккенге айдатпадық. Қазақша айтқанда, «Шаштарын сыпырсақ та бас алғамыз жоқ»... Жұмекең, сірә, саған сол амалды қолданбақ. Сондықтан да мен саған айтқанға көн деп отырмын. Ал не дейсің?

	Ермұхан басын сипады. Кешегі қиқарлығының ашу үстінде, газеттің жарияланымына қатты кектеніп тұрған сәтте айтылғанын ұқты.

	− Шымкентті қайтемін? Бұл да мен үшін оңай дүние емес, Мұха. Не дегенмен табандаған он жылғы еңбегім. Дүйім жұрт алдында содан бас тарту?..

	− Барасың, сөйлейсің. Басқадай жол жоқ. Төлеген де осы сапарда қасыңда болу үшін бірге жүрмек. Бұл енді Омаровтың ойлап тапқан амалы... Сірә, Храмков па, Исабеков пе, тағы біреулер де барады дейді. Солай, Ермұхаш.

	− Неткен құрмет! Әлде бірдемені бүлдіреді деп бақылау ма?.. – Үй иесі басын шайқап, тісін шықырлатты. – Жарайды, Мұха! Сізді «жаяу саясаткер» атандырған пенденің жолы болмасын, көндім айтқаныңызға! Міне, мойын, міне, бас, айтқандарын істеймін. Қайсар тарихшы ініңіз осы минуттан бастап басына ноқта киген, айдауға жүргіш колхоздың жуас түйесіне айналады. Құттықтауыңызға болады...

	Мұхамеджан Әбдіқалықұлы баяу көтеріліп, есікке беттеді. Соғыс жылдарында 15-16 сағат тапжылмай отырып жұмыс істегенде талмайтын, қажымайтын шымыр денесінің ұлы сәскені ұзатпай, тас арқалағандай болып, қатты шаршап қалғанын сезген-ді.





Сегізінші тарау




	«Кенесары Қасымов бастаған күресті жұртқа әйгілеп, отарлаушы елге қарсы көтерілген халықтың қаһармандық қозғалысы екенін тұңғыш жариялаушы мен емеспін. Әділдікке жүгінейік, қазақ халқының хас батырлары − Кенесары мен Наурызбайдың айбынды рухы сендерді Отан үшін ерлікке жебесін деп, майдандағы жауынгерлерге үндеу жолдаған Қазақстан КП(б) Орталық Комитетінің хатшылары мен үкімет басшылары. Менің қателігім – осы үндеуге өзімше үн қосып, Кенесары бастаған күресті ғылыми зерттеуім...»

	Е. БЕКМАХАНОВ,

	Шымкент, 30 желтоқсан, 1953 ж., Оңтүстік Қазақстан облысының үгітшілері жиынындағы сөзінен





«СҮЙЕНГЕН, СЕНГЕН ДӘУРЕН ЖАЛҒАН БОЛСА, ЖАЛҒАНЫ ЖОҚ БІР ТӘҢІРІМ, КЕҢШІЛІК ҚЫЛ»56





1


	БКП(б)-ның бас газеті «Правда» жариялаған сынды ешқашанда теріске шығармайтын одағай рәсім, сол сын күйкі мақсатпен жазылса да жөн дейтін оғаш әдет ертеден қалыптасқан. Осы басылымның қырына ілінген жазушы, драматург, сазгер, әнші, актер, режиссер, иә ғылым иелері сірә да оңбайды: мәртебелі атақтарынан айырылып, жаппай дүрелеуге тап болады; еңбектері ешқайда басылмайды; қызметінен аласталады; қайсысы болсын бас-еркі өзінде қалғанына тәубе дейді; кейбірі жазалаушы жүйенің қанды қармағына тап болады...

	Қар мол жауып, үскірік аяз қаһарына мінген желтоқсанның соңғы аптасында «Правда» жариялаған мақала да қазақтың зиялы қауымын «Апыр-ай, мұның аяғы немен бітер екен?!..» дегізіп, қарадай шошытқаны анық. Алайда «Бұл шіркінге сол керек. Ақыр аяғында біз жеңдік, «Правданың» сөзі – ақырғы ақиқат!..» – деп шексіз шалқығандар да болған. Ең шатағы, солар аз емес, қарамды топ. Республиканың үлкенді-кішілі басылымдары, билік тізгінін қолында ұстағандар да бұл топқа енді бұрынғыдай: «Әй, қойсаңдаршы!» демейді, қалай жосыса да жорта мадақтап, қошамет көрсетеді. Өйткені олар даулы мәселені одақтық газет бетінде көтеріп, Қазақстан тарихының «әбден былыққан, қасақана шатастырылған» кезеңін большевикке тән батылдықпен батыл әшкерелеп, Бекмаханов тобының «шалағай ғана емес, пиғылы теріс» екенін жария еткен білімпаздар...

	Ғажапты қараңыз: бұған дейін Тілеуқажы Жанайұлын іздемейтін, өзі келсе де елемейтін басылымдар оған құзыр-мәзір болып мақала сұрайды; Шойынбаев та өзіне сұраныстың зорайғанын білген соң, институттағы әріптестерімен иек көтере амандасып, редакция қызметкерлеріне: «Әу, жолдас, қазірде мені мазалаушы көп. Келесі аптада телефон соғыңыз...» – деп бірер апта сүйреткіге салады. Қаңтардың 5-ші жаңасында (мақаласы «Правдаға» жарияланғаннан 10 күннен кейін) Тарих институтының XIX ғасыр бөліміне меңгерушілікке жоғарылады; қазан айының бірінен бастап институт директорының ғылыми жұмыстар жөніндегі орынбасары болып тағайындалды; Тілеуқажы Жанайұлының бұл − сонау 1944 жылдан түсінде көріп, арман етіп жүрген мансабы; институт жетекшісі С.В. Юшков Мәскеуде ұзақ уақыт емделгендіктені әрі ол директор міндетін де қосаметкей атқарған. Тек ұзақ істей алмады, 1953 жылдың 14 мамыры күні ҒА төралқасының 282-санды қарарымен ғылым адамына жат (масханада түнеген) қылығы үшін мәртебелі қызметін тапсыруға мәжбүр болған57.



	Мұхамеджан ӘБДІҚАЛЫҚОВПЕН сұхбаттан:

	СҰРАУ: Соңғы жылдары сіз Хадиша Айдаровамен бірге еңбек етіпсіз...

	ЖАУАП: Хадиша Галимқызы менен екі жас кіші, екеуміз Партия тарихы институтында аға ғылыми қызметкер болып бір кабинетте отырып, марксизм-ленинизм классиктерінің еңбектерін қазақшаға аударумен шұғылдандық.

	СҰРАУ: Хадиша Айдарова докторлық диссертациясының тақырыбын 1945-1970 жылдар аралығында үш мәрте өзгерткен:

	«Қазақ халқының 1905-1920 жылдардағы ұлт-азаттық күресі» тақырыбына еңбек әзірлеп жүргенін 1948 жылы өз қолымен толтырған анкетада көрсеткен; одан кейін «Қазақстанда XX ғасырдың 20-шы жылдарында әлеуметтік ойдың қалыптасуы» десе; ал 1970 жылғы құжатында: «Төңкеріске дейінгі Қазақстанда марксизм-ленинизм идеяларының таралуы» деген. Яғни Хадиша Галимқызы ғылым докторы болуға талаптанудан жасы егде тартқанға дейін үмітін үзбеген..

	ЖАУАП: Н.С. Хрущев жариялаған жылымық кезінде, одан кейін де Хадишаның еңбегі де елеп-ескерілмей, салқын көзқарасқа тап болды.

	СҰРАУ: Соған ол қалай төзді? Әйел адам үшін бұл − тым ауыр жаза.

	ЖАУАП: Хадиша Галимқызы – тұйық адам, сырын ешкімге ашпайды, кербездігі мен бірбеткейлігі бірдей тәкаппар жан. Орысша да, қазақша да бірдей жазады. Сол қабілетін, әттең, бірыңғай ғылыми ізденіске жұмсамай қор болды. Марқұм өз қатарынан дараланып тұруға құмар еді, бұл енді тәкаппар әйелдерге тән мінез...

	СҰРАУ: Айдарованың бірқанша еңбектерін оқыдым. Заман саясатына бейімделіп жазылған, марскизм-ленинизм классиктеріне сілтемені көп жасап, өз ойын жаттанды һәм қасаң сүреңде толғайды...

	ЖАУАП: Сіз мұны бүгінгі күннің тұрғысынан болжап отырсыз. Хадиша Галимқызы өткен жол – комсомол мен партия мектебі. Ол да біз сияқты коммунизм идеясына шексіз сеніп, барлық іс-қарекетін, ғылыми жұмысын сол жолға бағыштаумен өмір сүрді. Мен де сталиниспін, сол қалпымнан айнымай өмірден кетемін... Бірде мен: «Хадиша, докторлық жұмысыңды қорғауға неге ұсынбайсың? Көңіліңде қорғатпайды деген күдік бар сияқты? Алматыда қорғауға сескенсең, өзбектер мен қырғыздарға бар. Ең дұрысы – Москва, орыс ғалымдары жершілдікті, топқа бөлінуді білмейді, талқыға тек оңды жұмыс ұсыну керек...» − дедім. Хадиша Галимқызы біршама уақыт тым-тырыс отырып: «Ой, Мұха, жанашыр пейіліңізге көп рақмет! Сөйтуге тәуекелім жетпейді. Өйткені сол жақтан омақаса құласам − қайыра оңалуым қиын, мен үшін бұл − өліммен бірдей. Мен өз жолымды өзім кескен адаммын. Кейде мен түн ішінде ұйқым шайдай ашылып, шым-шытырық ойға түскенде ойлаймын: бет жыртысқан дау-дамайда нем бар еді, зерттеуімді алға сүйреп, таза еңбек қаузасам − осы күнде менен жақсы кісі болмас еді, амал қанша?!..» − деп қамыға күрсінді.

	СҰРАУ: ҚСЭ-нің неше басылымынан, басқадай да анықтама кітаптардан мен «Правданың» мақаласына қол қойған үш тарихшының, сол науқанда әсіре белсенділік көрсеткен кейбір ғалымдардың өмірбаяндық деректерін кездестіре алмадым, құдды бір өткен тарихымызда ондай зерттеушілер болмаған, ғылыми еңбектер жазбағандай әсер туғызады.

	ЖАУАП: Бұл да, қарғаш, қауымның соларға суық көзқарасының салдары. Бұл жайында біздің халық «Біреуге көр қазсаң, өзіңе де қоса дайында...» деген».



	«Правда» мақаласының үшінші авторы − А.Ф. Якунин. Ұлы Отан соғысы басталардың алдында ол КСРО ҒА-ның Қазақ филиалында жұмыс істеген кезінде төңкеріс қаһарманы Дмитрий Фурмановтың Қазақстандағы қызметін зерттеумен шұғылданып, кандидаттық диссертация қорғапты. Соғыс жылдарында Қазақстан КП(б) ОК-не қызметке шақырылған, сонда жүріп Қазақ КСР тарихының «Қазақстан – отар ел» бөлімін жазуға қатысқан (Демек, ол «Правда» бетінде күйрете сынап отырған кітаптың екі басылымына да автор болған, сөйте тұра сол тарихты іске алғысыз еткені − таңғаларлық әрекет?!). Тағы бір келеңсіз жайт: КСРО ҒА-ның Тарих институтында Е. Бекмахановтың монографиясын талқылаған мәжілісте ол Кенесары қозғалысы туралы бұдан тоғыз жыл бұрынғы пікірін түбірімен өзгерткенін, қазақстандық әріптесінің көтерілісті ұлт-азаттық деген тұжырымын толық құптайтынын мәлімдегенін біз бесінші тарауда сөз еткеміз; алайда араға екі жыл салып А. Якунин өз тұжырымын үшінші рет өзгертті. Неге? Түсініксіз құбылу? Бұдан жүз жыл бұрын қазақ даласында ат ойнатқан қарулы дүрбелеңнің әлдекімнің қалауы бойынша өзгермейтіні − даусыз ақиқат. Дүниеде себепсіз ештеңе болмайды. Демек, Якуниннің өзіне-өзі қарсы шығуы тегін емес...

	Амал қанша, қатыбас заман үдесінен ұпай түгендеген пысықтар қатары күннен-күнге молайды. Қап тауы халықтарының атамекенін қорғаған азаттық күресіне басшылық еткен Шәміл ерді жүз жылдан кейін шетелдің «жалдамалы агентіне» айналдырған науқанға өздерінше ат қосқан қазақ тарихшыларының ел тарихына қаскөйлігін бүгінде де түсініп әрі ақтау қиын. Әлде сол шіркіндер Е. Бекмахановты күйретіп қана қоймай, осы науқанның қаншама зиялыны шырмап, үш жыл бойы ел жақсыларын ұйқы-күлкіден айырарын білмеді ме? Немесе сол үшін келешекте тарих сотына тартыларын сезбеген бе? Білмеуі, сезбеуі, ойламауы, болжамауы − мүмкін емес, сөйте тұра осы іске өздерін еліктірген мәскеулік әпербақан тілшілердің жалған мадағына малданып, шатқақ абыройын көтеруді ғана мақсат еткен демеске амалымыз жоқ. Ең сорақысы, Қазақстан тарихының өткен кезеңіне «түзету» енгізуге тиіс жойқын мақаланы билеуші партияның бас газеті кімдерге тапсырған деген түйткілді сұрау? Сол үшін таңдалған үшеудің ғылыми танымы мен біліктілігі бұл міндетті атқаруға олқы екенін редакция алқасы білмеген бе? Сол іске ту бастан мұрындық болған И.П. Храмков осы жайтты неге ескермеген? Біздіңше, мақаланы әзірлеген тілшілердің де, соған жә дескен басылым басшыларының да ой-өрісі біздегі әсіре белсенділерден артық емес, тек қана біреуді нақақтан сойып салуға қаламы төселген әншейін жазғыштар. Қысқасы, мәселенің байыбын әріден ойлап, құрбандыққа шалған білімпаздың тағдырына олар бас ауыртпаған. Жұртты дүрліктірер мақала жариялауды ғана ойлаған...



	«Правда» газетінің Қазақстандағы меншікті тілшісі А. Черниченконың БКП(б) Орталық Комитетіне 1951 жылдың 12 наурызында Алматыдан жолдаған жазбаша мәлімдемесінен58 үзінді:

	«Қазақ КСР ҒА-ның Тарих институтында «Правда» мақаласын жабық талқылау екі күнге созылды. Жиынға 30 шақты адам қатысты. Жарыссөзде 11 коммунист сөйледі, соңынан мәселені жан-жақты қамтыған қаулы қабылданды. Онда «Правда» мақаласының дұрыстығы атап көрсетілген. Газет осы жарияланымымен Қазақстанның тарих ғылымын өрістетуге қамқорлық жасағанына сөйлеген жолдастар ризалық білдірді.

	Қаулының түсініктеме бөлімінде Кенесары қозғалысына бұрынғыдан өзгеше баға беріліп, буржуазиялық-монархиялық және реакциялық қозғалыс екендігі айтылған. Кітап авторының Алматыда тұратын троцкист Варшавскиймен ауыз жаласып, буржуазиялық-ұлтшылдық көзқарасын әрдайым тықпалап, идеология майданында зиянкестік жасауға тырысқаны анықталды. Қарардың тұжырымдамасында мынадай келеңсіз жайттар айтылған: Мәскеуден қайтқан соң Бекмахановтың партияға мүшелігін қарап, ғылыми атақтарынан айыру мәселесі шешілуге тиіс; Қазақстан КП(б) ОК жалған тарихшының ғылыми еңбектерін қолданыстан шығаруды тездетуі шарт; «Қазақ КСР тарихының» екінші басылымындағы саяси қателікті де түзетіп, қайтадан басудың қажеттігі − түсінікті; кәнігі ұлтшыл Бекмахановты әрдайым қорғап, ал оны сынаушыларды жөнсіз қудалаған, яки кеңестік ғылымға Аракчеев тәртібін орнатуға тырысқан ҚКП(б) ОК-нің хатшысы Омаров жолдастың коммуниске жат қылығына баға беруді Қазақстан КП(б) Орталық Комитетінің бюросынан талап етеміз; сондай-ақ Бекмахановқа шаң жуытпай, әрбір талқыда оны қасарыса қорғаған тарихшы әріптестері мен ниеттес достарының өрескел әрекеттеріне де саяси мән берілуге тиіс; мысалы, университет ректоры Тәжібаев, ҚКП(б) ОК-нің насихат және үгіт бөлімі меңгерушісінің бұрынғы орынбасары Жұмағазиннің, Әділгереев, Жиреншин және басқалардың оспадар қылықтары қатаң түрде жазалауға лайық; профессор, коммунист Вяткиннің Қазақстан тарихын теріс-қағыс баяндап, антимарксистік тұжырымды ұстанғанын Ленинград қалалық патия комитетіне мәлімдеу шарт...

	Бекмахановтың көптеген қателіктерін коммунист-тарихшылар ашына сөз етті.

	− Қазақстанда әрекет жасаған бандылардың Кенесарыны өздеріне үлгі етпегені кемде-кем. Алашордашылардың, 1930 жылы Созақта бас көтерген байлардың, 1937-1938 жылдарда әш-кереленген контрреволюционерлердің бәрі-бәріне ол ұлт батыры ретінде ту болды, − деді тарих ғылымының кандидаты Б. Тұрсынбаев. − Бекмахановтың ғалымдығы бекер, өйткені табан тірер ғылыми тұжырымы мүлдем тайғақ, нағыз ұлтшыл, троцкист Варшавскийдің көмегімен кітап жазып, оп-оңай тарихшы атанбақ болды. Сөйткен шалдыр-шатпағы − орыс пен қазақ халықтарының ұлы достығына сына қағатын зиянды еңбек. Бекмахановтың қарсыластары Омаров жолдастың тарапынан қудалауға ұшырап, үнемі қағажу көргені де − өкінішті шындық. Солардың кейбірі жоғары оқу орындарында дәріс оқудан аласталды, ғылыми баспалар мен басылымдардың алқа мүшелігінен шығарылды. Бекмахановтың ұлтшылдық идеясымақтарымен біздегі барлық оқулықтар мейлінше ласталған. Сол шалдыр-шатпақтармен студенттер де шырмалған. Сол жайтты біле тұра университет ректоры Тәжібаев жолдас Бекмахановты үнемі қорғап, оны сынаушыларды өзі басқаратын жоғары оқу орнынан қуып, Қазақстан тарихын оқытуды ұлтшыл тарихшы мен оның жақтастарына ұсынғанын не деуге болады?

	«Правда» мақаласын алғашқы кезекте талқылау біздің партия ұйымына жүктелгенін білген соң-ақ Бекмаханов Мәскеуге тайып берді. Кәдуілгі жолаушылар вагонымен емес, депутаттар отыратын жайлы пойызбен аттанды. Соны да лауазымы биік қорғаушыларының «қамқорлығы» демеске лажым жоқ...

	Тарих ғылымының кандидаты Сулейменов былай деді:

	− Күні біткен буржуазияның бейшара итаршысы Бекмаханов туралы Қазақстан тарихшылары қаншама мәрте мәселе көтерді. Бірақ біздің сынымыз әрдайым жақпар тасқа шағылғандай әншейін жаңғырық болып шықты. Керісінше, мәнді мәселені көтерген жолдастардың бәр-бәрі оңбаған даукес атанып, қуғынға ұшырады. Айғақпен сөйлейін: Бекмахановтың зиянды кітабы жайында мен БКП(б) Орталық Комитеті мен КСРО Ғылым академиясына әшкере хат жазғанымда, Омаров жолдас мені кабинетіне шақырып алып, үстелін ұрғылап отырып дөңайбат көрсетті. Ең шатағы, осындай ызбарлы ығыртуға мен бірнеше мәрте тап болдым. Қазақстан КП(б) Орталық Комитетінің ынтасымен шақырылған республика тарихшыларының жиынында менің сөзімді Шаяхметов жолдас бірнеше рет үзіп, қатаң ескертулер жасағаны жұртшылыққа мәлім. Сонымен-ақ ол Бекмахановтың сыннан тысқары тарихшы екенін аңғартты. Шәріпов пен Әділгереев мемлекет қаржысымен Мәскеуге барып, Бекмахановтың жалған даңқына даңғыл жол ашқаны − құпия іс емес. Сөйте жүріп олардың Мәскеу тарихшыларын өздерінің бұзық ниеттеріне әбден иландырған желеуі мынадай: Бекмахановтың ғылыми тұжырымын қазақ қауымы жаппай қолдайдымыс; бұл болса ойдан шығарылған өтірік... Панкратова мен Вяткин сол желеуге малданып, Әбдіқалықов пен Омаровқа Мәскеу тарихшылары Бекмахановты толық құптайды деген ертекті қайталап жазудан жаңылмады.

	Көріп отырсыздар, Бекмахановты алға шығару үшін Қазақстанда барлық жағдай жасалды. Оны сынау − біз үшін қатерге айналды, Бекмаханов та өзін ұлы тарихшы санап, ойына келгенді істейтін болды. Омаровты мен партиялық ар-ожданы солқылдақ әрі тарих саласында білімі таяз шенеунік деп білемін, сондықтан да ол Кенесары туралы жаңсақ пікірге ұрынды. Ал Сауранбаев, Тәжібаев, Нүсіпбеков пен Жиреншиннің Бекмахановты жанын сала қорғауын саяси соқырлыққа балаймын. КСРО-ның бұрынғы жоғары білім министрі Кафтанов жолдастың осы мәселедегі жолбике қылығы мүлдем түсініксіз: ол бір қолымен Бекмахановтың зиянды еңбектерін университетте пайдалануға тыйым салған қатаң бұйрыққа қол қойды (сол бұйрық Қазақстанда жарияланған жоқ), ал екінші қолымен Кафтанов жолдас зиянды еңбектер жазған ұлтшыл тарихшыға ғылым кандидаты және доктор атақтарын бекітті. Мұны мен барып тұрған бейшаралық һәм зиянды келісімпаздық деймін.

	Институт директоры Покровский өз сөзінде қателескенін мойындап, «Қазақ КСР тарихының» екінші басылымын дайындаған кезде Омаров, Панкратова мен Вяткиндердің аракчеевтік өктемдігіне большевиктік белсенділікпен қарсы тұрмағанына өкінетінін күйіне ескертті. Бекмахановтың барлық еңбектері ғылыми тұрлаусыз екендігін ол аяусыз сынап, солардың әр-қайсысында буржуазиялық-ұлтшылдық тұжырымын сыналап енгізгеніне сан алуан деректер келтірді. Соның бәрі де Кенесарының халықтың қас жауы екенін айғақтайды. Бекмаханов болса тарихи деректерді бұрмалап, кейбір айғақтарды көрсетпей, Кенесарыны жақсы жағынан ғана сипаттағанын әшкереледі.

	Ғылым академиясының партия комитетінің хатшысы Ефимов жолдас «Правда» жариялаған мақаланы талқылауды Орталық Комитеттің қасақана кешеуілдеткенін қынжыла мәлімдеді. Осы жиынды өткізуге ҚКП(б) ОК-нің екінші хатшысы Круглов жолдас жуықта ғана рұқсат беріпті. Бекмахановтың қылмысын әшкерелеуге академия басшылары Сәтбаев пен Сауранбаев мейлінше кедергі жасапты. Бекмахановтың еңбектерін талқылауға партия ұйымы 1949 жылы дайындық жасапты, алайда сөйтуге тыйым салған қоңыраулар жан-жақтан жиі соғылыпты. Академияның жұмысы мен хал-жағдайын білуге ешқашанда ынта білдірмейтін Алматы облыстық партия комитетінің хатшысы Жанғозин жолдас телефон шалып, Бекмахановтың жеке басын талқылауға тыйым салғаны − мен үшін осы күнге дейін түсініксіз жайт. Нақ осындай табанды қарсылықты біз Алматы қалалық партия комитетінң бұрынғы хатшысы, қазірде байдың тұқымы екенін жасырғаны үшін БКП(б) мүшелігінен аласталған Жүсіпбековтен де естідік. Ал Омаров жолдас жуықта мені кабинетіне шақырып, Бекмахановтың зиянды әрекетін ұлтшылдыққа аудармай, тек қана саяси жағынан қателескенін талқылау қажеттігіне нұсқау берді...

	Осы мәселе бойынша өткір баяндама жасап, жиын соңында талқылауды қорытқан, тарих ғылымының кандидаты, Тарих институты партия ұйымының хатшысы Нүсіпбеков те Кенесары қозғалысын ғылыми талдауда қателескенін мойындады...

	«Казахстанская правда» газетінің үгіт және насихат бөлімінің меңгерушісі Рачков жолдас Покровскийдің кабинетінде бас қосқан бір топ тарихшыларға үзіліс кезінде: «Мемлекеттік қауіпсіздік комитетінің қызметкері арамызда отырып, осы жиынды тыңдаса − қаншама мол дерекке қарқ болар еді, амал қанша!..» − дегені жұртты елең еткізгені, сірә, тегін емес...»

	(РГАСПИ, Ф. 17, Оп. 132, Д. 342. Л. 103-107)



	* * *

	Жағдайының күрделі екенін Ермұхан Бекмаханұлы жыл басында-ақ білген: жергілікті басылымдар «Правда» мақаласын қолдау науқанына жедеғабыл кірісіп, «Қазақ КСР тарихы» мен «Қазақстан XIX ғасырдың 20-40 жылдарында» кітаптарын нысана етіп, қазақ тарихшыларының бұрынды-соңғылы еңбектерін жаппай теріп, әрі сол тек қана пәле-жала іздеген жөткірлікпен жүріп, сынның сұғы ұлтшылдық пиғылдан туған әрекет екенін әшкерелеуге ойысты...

	Жаратылысынан шамшыл, басынан сөз асырмайтын бірбеткей тарихшыға осы жайт, ақиқатты көпе-көрінеу бұрмалап, ақты қара деген солақай пайымдау ауырырақ тиді. Бірде-бір басылым мәселенің мәнісін баяндаған түсіндірмесін қабылдамады немесе редакция алқасы оқиды деп тартпаға салып қояды. Күні кеше өздері құзыр-мәзір болып сұраған мақалаларын ешқайсысы баспайтын болды. Оның есесіне «Казахстанская правда», «Социалистік Қазақстан», «Лениншіл жас», «Ленинская смена» газеттері мен «Үгітші блокноты», «Қазақстан большевигі», «Агитатор» журналдары, тағы қаншама саяси-қоғамдық басылымдар өзара жарыс ұйымдастырып, «күнәкар» тарихшыны ертелі-кеш дүрелеуге көшті. Қысқасы, кімді сынаймыз, жұрт көңілін елең етер шатақ оқиғаны қайдан табамыз десіп, алақанына түкіріп отыратын әлекей жазғыштарға аяқастынан тақырып табылды.

	Сол науқанның беталысын бағыттап әрі қадағалап отыру И.П. Храмковке жүктелгені қып-қызыл сор болды. Иван Петрович ә дегенде-ақ редакторларды Орталық Комитетке шақырып, Е. Бекмахановты ғана емес, онымен бір ниеттегі тарихшыларды түп-түгел қара тақтаға жазуды тапсырыпты. Нәтижесінде, өзін әр кезде қызғыш құстай қорғаған ниеттес әріптестері бұрынғыдай жайбарақат отырып жұмыс істеуден қалды: тарихқа қатысы жоқ әлдекімдер көз майыңды тауысып жазған еңбегіңді іске алғысыз етіп саяси айыптайды; о да бір сәрі-ау, іздеушілік қабілетіңді әжуалап маубас есекке теңейді немесе жуас түйе етіп жүндеп шығарады; ал, сен, есек те, түйе де еместігіңді дәлелдеп, ақталуға мәжбүрсің...



	Оңтүстік Қазақстан облысына төтенше сапары да Ермұхан Бекмаханұлының басына төнген қатерді жеңілдетпеді. Шымкенттегі үгітшілер жиынында «қателігін мойындаған» сөзі, И.П. Храмковтың пайымдауынша, шынайы коммунистік пейілмен ағынан жарылып, зиялы қауымды қасақана шатастырғанына кешірім сұраудан қашық болған-мыс: шындығында, екі сағаттық баяндамасының қақ жартысын Кенесары Қасымов қозғалысын қанша уақыт және қандай мұрағат қоймаларынан сарыла іздегенін баяндауға шығындап, одан әрі қателескен себептеріне тоқталып, ақыр аяғында көтеріліс тарихын қазақ қауымында кімдер жазғанын, 1920 жылдан бері, тіпті жүз жыл бойы көтеріліс басшысын кімдердің асыра дәріптеп, тарихи драма, сан алуан очерктер, дастандар мен толғаулар, түрліше зерттеу еңбектер жариялағанын түгел атап (олардың дені Ресей зерттеушілері екенін өз монографиясында нақты көрсеткенін айтып), дәріске ұқсаған ұзақ сонар сөзінің соңында: «Кенесары Қасымов бастаған күресті жұртқа әйгілеп, отарлаушы елге қарсы көтерілген халықтың қаһармандық қозғалысы екенін тұңғыш жариялаушы мен емеспін. Әділдікке жүгінейік, қазақ халқының хас батырлары − Кенесары мен Наурызбайдың айбынды рухы сендерді Отан үшін ерлікке жебесін деп, майдандағы жауынгерлерге үндеу жолдаған Қазақстан КП(б) Орталық Комитетінің хатшылары мен үкімет басшылары. Менің қателігім − осы үндеуге өзімше үн қосып, Кенесары бастаған күрестің тарихын ғылыми тереңдете зерттеуім...» – дегенде бұған дейін әлдеқалай себеппен тым-тырыс отырған үгітшілер дүркірей қол соғып, тарихшыға қошамет білдірген-ді.

	Шымкенттіктердің сормаңдай тарихшыны қолдап іш тартуы да (газет сынына наразылығы деп біліңіз!) қытымыр Иван Петровичке ұнамаған. Орталық Комитет хатшыларына Е. Бекмахановтың сөзін бұрмалап, «Ауыр қылмысын мойындаған жоқ, бұл түзелуден кеткен ұлтшыл...» деп зорайта мәлімдеген. Ақырында И.П. Храмковтың дегені болды: хан Кенеге бүйрегі бұрғандардың қарамы өзі күткен мөлшерден асып түсті; күні кеше Мәскеуге ұжымдық хат жолдауға құлшынған тарихшылардың бәрі де «Байтал түгіл бас қайғы» дерлік ауыр жағдайға тап болып, оқу орындарынан қуыла бастады. Залал-зардабы таудан құлаған қар көшкінінен кем емес опаттан кім, қалай құтылу мәселесі көп мұңлық үшін қатерге айналды?..

	Осы зобалаң басталғанда-ақ өзін оғаш әрекеттен тежеп баққан ақылгөй үлкендердің кеңесімен Ермұхан тағы бір бұлдыр үмітке иек артты...

	Жұмабай Шаяхметұлы тарихшыны ақпан айында қабылдаған. Сұхбаттың қандай жағдайда өткені турасында нақтылы дерек өте аз. Десек те...



	Оңтүстік Қазақстан облысының Түлкібас ауданындағы Састөбе елді мекенінің тұрғыны Садыбай Исаев 1992 жылдың 28 қаңтарында Халима Адамбекқызына жолдаған ұзақ естелік-хатында бірінші хатшының қабылдауы жайында: «Басыңа төнген қара бұлтты көріп отырсың, өте ауыр. Ал сен тарих ғылымына да, республикаға да керек адамсың. Тарихи шындықты бұрмалауға көнбеймін деп қыңырайғанды доғар. Райымнан қайттым, қателестім деп баспасөз бетінде мақала жарияла. Сөйтсең ғана мәселені ушықтырмауға күш саламын. Партияға мүшеліктен шығартпаймын, ғылыми атағыңды да сақтатамын, қатаң сөгіспен құтыласың. Ал мәселеге Мәскеу араласса, мен қарсы тұра алмаймын...» деді Жұмекең, алайда мәселе ол кісінің айтқанынан басқаша шешілді. Себебін түсіндіру қиын...» − деп Ерекең мұңая отырып, 1956 жылдың күзінде Қаскелеңдегі қазақ мектебінде сабақ беру тәжірибесінде жүрген бір топ шәкірттеріне сыр шертіпті.

	Бұл естелік 36 жылдан кейін жазылған, кейбір оқиғаның жаңсақ баяндалуы ықтимал. Ғалым қосағының куәлігіне жүгінсек, Жұмабай Шаяхметұлы тарихшыға сұстия қарап: «Жігітім, сен, ЦК-ның хатшылары Кенесарыны төбеге көтерген деп біздің шалғайымызға жармасудан тыйыл! Партия саясатының жағдайға қарай өзгеруі − заңды құбылыс! Дегенімнен қайтпаймын деп өзіңнен үлкен әріптестеріңмен неше жыл жағаластың, не шықты содан? Сөйтіп жүріп жағдайды әбден ушықтырдың, енді міне, соның зардабы өзіңе қол үшін берген ниеттестеріңе де тиіп отыр. Жағдайың өте ауыр, ойлан!..» – деп те күш көрсете сөйлеген-міс...

	Ғалымның өзі 1953 жылы Петропавл түрмесінен Н.С. Хрущевке жолдаған арызында: «1951 жылдың ақпанында мен ... Шаяхметов жолдасқа хат жолдап, «Правда» газетінің сынын түсінікпен қабылдап, Кенесары Қасымов қозғалысын бағалауда қателескенімді мойындадым...» − деген.



	Жұмабай Шаяхметовке сол хат жетті ме, жеткен болса хатшы уәдесінде неге тұрмады? Шерменде тарихшының тағдырына ара тұруға, өзі ескерткендей, шама-шарқы жетпеді ме? Әлде тақысқой саясаткер өз басын қорғап бой тарты ма?..

	Бұл сұрақтардың нақты жауабын біз білмейміз.

	Бірақ жағдайдың солай екеніне еріксіз иландырар дүрбелең кезеңді басынан кешірген куәгердің куәлігіне жүгінейік: Халық жазушысы Ғабиден Мұстафин «Әдебиет және искусство» журналының 1954 жылғы 10-санында жарияланған, «Қазақ әдебиетінің жайы және міндеттері» деп атаған көлемді мақаласында бұл турасында ашына сөз еткен: «Шаяхметов жолдас... әдебиетті тек әкімшілік жолмен басқаратынын... Кенесары мәселесінде тіпті айқын көрсетті. Кенесары жөнінде халық пікірі де, әдебиет те ертеден екіұдай болатын. Шаяхметов жолдас газет бетінде Кенесарыны ұранға қосқан соң (соғыс жылдарындағы Амангелді Иманов туралы мақаласындағы мадақ сөзін айтып отыр − С.М.) жұртшылық оны партия пікірі екен деп қалды. Әдебиеттің барлық салаларында Кенесары тіріліп, қаһарман ретінде көрсетілді. Қателеспеген әдебиетші кемде-кем. Біреу көп, біреу аз қателесті... Шаяхметов жолдас ақыры айыпты басқаларға аударып, өзі шілдің бұта түбіне бұққанындай бұға қалды. Осы мінезді ол Едіге турасында да көрсеткен еді...»

	Алматыдан үміті үзілген тарихшы ақпан айының орта кезінде Мәскеуге аттанады. «Правда» газетінің бас редакторы И.Ф. Ильичевке сұранған, көмекшісі бірақ әні-мінімен қабылдауды бірер аптаға созып, қиыр шеттегі Қазақстаннан келген тарихшыны ақыр аяғында бөлім редакторының орынбасары В.М. Озеровке жолықтырыпты. «Кінәңізді мойындаған хатыңыз мені қанағаттандырды, алқа мүшелеріне ұсынамын...» − депті осы мәселені қозғауға белсенділік көрсеткен жазымпаз қаламгер. Онымен сұхбаттан біздің жігіт редакцияның бастапқы ұстанымынан бас тартпайтынын, қазақ тарихшыларын қатаң жазалау арқылы өзге республикаларға ел тарихын жазудың қасаң үлгісін ұсынғанын сезіп, үмітін үзіп шығыпты...

	БКП(б) ОК-не қарасты Қоғамдық ғылымдар академиясының КСРО халықтарының тарихы кафедрасында өткен, академик Б.Д. Грековтің төрағалық етуімен жүрген мәжілісте Ермұхан Бекмаханов газет сынына дейін өзінің екіұдай түйсікте болып, Кенесары Қасымов бастаған қозғалысты сипаттауда қателікке ұрынғанын мойындайтынын, осы ойының дәлеліне «Коммунист» журналының 10-санында жариялаған ашық хатында осы мәселені сөз еткенін көлденең тартыпты (Сол күнгі мәжіліске БКП(б) Орталық Комитетінің ғылым бөлімінің жауапты қызметкерлері, «Коммунист» журналы мен «Правда» редакциясынан қаламгерлер қатысқаны ғалымның кейінірек жазған арыздарында нақты көрсетілген).

	Ермұхан Бекмаханұлы сол сапарда Тарих институтына да барыпты. «Бұл жолы бізден көмек бола қоймас, сенің тағдырыңды жергілікті басшылар шешеді. Солар тек айбыны күшті «Правдаға» қарсы шығудан сескенбесе?..» – десіпті өзіне пейілі түзу әріптестері. Ал институттың ғылыми жетекшісі А.М. Панкратова сүйікті шәкіртіне мұңая қарап: «Бұл мәселені қоздырушы − Саяси басқарманың Г.Ф. Александров бастаған білгіштері, олардың пышағы сенен гөрі маған қайраулы. БКП(б) ОК-не арызданып, шовинистік қылықтарын әшкерелеген 1944 жылы хаттарымның есесін қайтармақ... – дейді Анна Михайловна, – Ермухан, сен үшін қолымнан келгеннің бәрін де істеймін, жасыма, түптің түбінде ақиқат жеңеді!».

	Екіұдай ойда жүргенде ҚазМУ-дың ректоратынан тез қайтуын талап еткен жеделхат алып, Алматыға оралады. Сөйтсе, жедел шақыру университеттен емес, «Үлкен үйден» екен. «Храмков сенің Мәскеуде ұзақ жүргеніңнен сескеніп отыр. Сірә, өзі ұйымдастырған науқанға кедергі болады деп қауіптенген. Бұл жақта сені енді ешкім аямайды... – деп университет ректоры өз ахуалының да мәз емесін ескертіпті. – Менің де жағдайым мүшкіл...»

	Үш айдан бері ұйқысын бұзған мәселе Қазақстан КП(б) Орталық Комитетінде сәуірдің 10-ы күні талқыланған. Бюро мүшелерінен өзге оған Ғылым академиясының басшылары, Тарих институтының директоры, тарихшылардан тек қана Е.Б. Бекмаханов шақырылған. «Үлкен үйдегі» талқылау біржақты жүріпті...



	Мұхамеджан ӘБДІҚАЛЫҚОВПЕН сұхбаттан:

	«Орталық Комитеттегі талқылаудың жай-жапсарын мен Ермұханның өз аузынан естідім. Айтуынша, ақталуға мүмкіндік бермей, Қауіпсіздік министрі А.П. Бызов үнемі жекіріп, сөйлетпеген. Соған да қатты шамданған Ермұхан ақыр аяғында қаймығуды қойып: «Неге сіз мені жау элементі жасауға құлшынып тұрсыз? Мен жастайымнан жетім қалып, тек қана совет өкіметінің тәрбиесімен жоғары білім алып, ғалым атандым. Сол өкіметке қалайша жаулық жасаймын?!» – дегенде, Бызов оны сөзден біржола тыйыпты. Жұмекең де мейлінше шүйліккен. Тек қана екінші хатшы С.И. Круглов жар түбіне құлауға шақ тұрған тарихшыға жаны ашып, «Жолдас Бекмаханов, сіз эгоистік жасап тұрсыз, мұныңыз қате, дереу райыңыздан қайтыңыз...» деп ара түскен екен, қауіпсіздік министрі: «Сергей Иванович, сіз кімді қорғап отырсыз? Бекмаханов кәнігі ұлтшыл екенін қазір де көрсетіп тұр...» – дүрсе қоя беріпті... «Бызов аузымды ашқызбай маған жекіп жатқанда қазақ азаматтарының бірде-бірі бұл жігітті жас кезінен білеміз, әлі де сенейік демеді, әділдік сөйтіп аяққа тапталды, Мұха...» – деп Ермұхан байғұс бюродан түңіліп шыққанын мұңая сөйлеп, жыларман болды. Заман аужайы солай еді, шырағым...»



	Қазақстан КП(б) Орталық Комитетінің қаулысы «Социалистік Қазақстан» газетінің 1951 жылғы 19 сәуір күнгі санында жарияланыпты. Газет бетінің жартысына жуығын алған құжаттың «Правда» мақаласын сыпыра қайталаған кіріспе тұсын аттап өтіп, ел тарихын өздерінше «түзетіп», уақытқа бейімдеген тармақтарын ықшамдап келтіреміз...



	«Қазақстан КП(б) ОК «Правда» газетінің (...) мақаласын дұрыс деп таныды және маркстік-лениндік ілім негізінде Қазақстан тарихын терең және шын баяндауды, совет дәуірінің тарихын жасауға айрықша көңіл бөлуді, қазақ халқының тарихын, оның ұлы орыс халқымен берік достығының тарихын бұрмалауға тырысқан әрекеттің қандайына болса да қарсы батыл күрес жүргізуді республика тарихшыларының алдына өте маңызды міндет етіп қойды;

	...Қазақ ССР ҒА-ның Президиумын мына жұмыстарды істеуге міндеттеді:

	«Қазақ ССР тарихының» бірінші томы түзетіліп, 1952 жылы қайта басылсын, онда бұл кітаптың екінші басылуында жіберілген саяси қателер жойылсын; Қазақстандағы XVIII-XIX ғасырлардағы ұлттық қозғалыстар туралы мәселе халықтық, азаттық қозғалыстарды реакциялық, феодалдық-монархиялық қозғалыстардан ара-жігін айыру тұрғысынан шешілсін;

	...Қазақ ССР ҒА-ның Тарих, археология және этнография институты мен Тіл және әдебиет институтының директорларына, рес-публикалық газеттер мен журналдардың редакторларына Кенесары Қасымовтың реакциялық қозғалысын әшкерелейтін мақалалар әзірлеп, басып шығару тапсырылды; Қазақстан КП(б) облыстық, аудандық және қалалық комитеттеріне «Правда» газетінің мақаласын және Қазақстан КП(б) ОК-нің бұл мәселе жөніндегі қаулысын республиканың жоғары оқу орындарының партия ұйымдары мен барлық орта оқу орындарының педагог коллективтерінің ашық жиналысында талқылау ұсынылсын;

	...апрель айында Алматы және барлық облыс орталықтарында интеллигенция жиынын өткізіп, онда «Правда» газетінің (...) мақаласы туралы баяндама жасау белгіленді;

	...Қазақ ССР Оқу министрлігін республиканың мектептері мен жоғары оқу орындарына арналған ССРО тарихы жөніндегі оқу программаларында Қазақстан тарихы жөніндегі тарауды осы қаулыға сәйкес қайта қарауға міндеттеді;

	...Қазақ ССР ҒА-ның бастауыш партия ұйымына (?) Бекмаханов жолдастың партиялығы туралы мәселе қарауды ұсынды».



	КСРО ҒА-ның Тарих институты да сол көктемде «Правда» газетінің мақаласын талқылап, арнайы қаулы қабылдаған. Н.Е. Бекмаханова әкесі туралы «Ғылымға және бір-біріне адалдық» деп атаған естелігінде: «КСРО ҒА-ның Тарих институтының ғылыми кеңесі Е. Бекмахановтың кітабы туралы «Правданың» сынын толық мақұлдап, кітаптың жауапты редакторы М.П. Вяткинге «мәнді қателікті көрмей», әріптесінің кереғар пікірін қолдағанын қатаң ескертті. Сонымен қатар ғылыми кеңес «Қазақ КСР тарихында» және орта мектептер мен Жоғары дәрежелі оқу орындарына арналған «КСРО тарихы» оқулығында (авторы – А.М. Панкратова, редакторы М.В. Нечкина) Кенесары қозғалысын сипаттауда саяси жаңсақ тұжырымға жол берілгенін атап көрсетті. Бұл қателіктерге Тарих институты да кінәлі, өйткені ұжым «Қазақстан XIX ғасырдың 20-40 жылдарында» кітабының сорақы кемшілігін кезінде көрмей, ымырашылдық жасады. Мәжілісте сөйлеген А.М. Панкратова, Н.М. Дружинин, М.П. Вяткин өздерінің қателіктерін толық мойындады...» − депті. Тарих институтының ғылыми кеңесі сол мәжілісте Е.Б. Бекмахановтың 1943 жылы қорғаған кандидаттық және 1946 жылдың күзінде талқыға ұсынған докторлық диссертацияларын мақұлдаған қаулыларын бұзып, ғылыми атақтарын қайтарып алуға шешім қабылдаған (сол ұсынысты дауысқа саларда Н.М. Дружинин: «Бұл енді − ғылым тарихында бұрын-соңды болмаған масқара оқиға, әсіресе академиялық институт аталатын біздің ұжым үшін, сол себепті мен дауыс беруге қатыспаймын!..» – деп залдан шығып кетіпті).

	ВАК төралқасы да сол ұсынысты мақұлдаған қарар қабылдапты.

	Мәскеуліктер сөйткен соң Алматының қорғаншақ қауымы қалыс қала ма? Қалмайды, асыра орындауға тырысады. ҚазМУ парткомы күнәкар тарихшының жеке басын талқылау әзірлігіне дереу кіріседі: мәселенің зиянды мәнін ашатын баяндаманы Е. Бекмахановтың таптық көзқарасының таяздығын большевиктік өткірлікпен неше жылдан бері әшкерелеп келе жатқан сұңғыла тарихшы М.Б. Ақынжанов жасауға тиіс; Мұсатай Бекболатұлы сөз етпек түйткілді мәселені пікір айтушылар қызу қолдауға міндетті, ол сөзді аға оқытушы Ә. Тәкежанов бастайды, ал кімдердің қосымша сөйлейтіні және не айтары мұқият ойластырылады; талқының ең қиыны – ел тарихын «былықтырған» тарихшыны қатаң жазалау, сол ұсынысты кім жасайды, әлдебір жанкешті наразылық білдіріп, білімпаз жолдасымыздың тағдырына аяу-шылықпен қарайық деп бүйректен сирақ шығарса – кімдер оған тойтарыс береді?..

	Әрине, бас баяндамашы әріптесінің монографиясы «буржуазиялық-ұлтшылдық сарында және теріс пиғылмен» жазылғанын аяусыз әшкерелеген. Жарыссөзге шыққан 16 шешен «жалған тарихшыны» оңды-солды түйреп берген (Солардың бірі Т.Т. Тәжібаев өзінің ғалымға үнемі қолдау көрсеткенін мойындап, таяу күндерде қателігін қатаң шара қолданумен түзейтінін жария етеді). «Е. Бекмаханов университетте шығатын ғылыми альманахтың редакторы болған кезде ниеттес достарына көбірек орын берді. Мысалы, Ә. Жиреншиннің еңбектерін жиі жариялады. Ал ол біздің ұжымға мүлдем қатысы жоқ адам... – депті ректордың ғылыми жұмыс жөніндегі орынбасары Нағима Хусаинова (1954 жылы Еңбек Қызыл ту орденімен марапатталған), – Бекмахановтың жетекшілік етуімен тарих факультетінің кейбір студенттері диплом жұмыстарын жазды. Солардың бәрінен ол Кенесары қозғалысын дәріптеуді талап еткен. Бұл болса профессор ұстаз үшін − кешіруге болмайтын ауыр кінә...» Жиналыс соңында тарихшының өзіне де сөз берген. «Социалистік Қазақстан» газеті «Партия тұрмысы» айдарымен осы жиын туралы берілген есепте (1951 жылғы 22 сәуір) Е. Бекмахановтың өз катесін мойындағанын даралап көрсетіпті.

	Тоқетерін айтқанда, университет коммунистері партиялық міндет-парызына адал, қоғамдық санасы жоғары екендігін көрсетіп, партбюро ұсынысын бірауыздан қолдап, кеше ғана білімпаз, ел тарихын түгендеуші деп жаппай мадақтаған коммунисті партия қатарынан шығаруға қол көтеріпті.

	«Мерзімінен бұрын туған нәресте» болып шыққан Қазақ КСР тарихы кафедрасы жабылып, сол іс те университет тарихшыларын интернационалдық рухта тәрбиелеу шарасы аталған. Өзі құрған кафедраның жабылуымен бірге Е.Б. Бекмаханов та университеттегі ұстаздық жұмысынан аласталған.

	Сөйтіп, бас-аяғы бір айдың ішінде сормаңдай тарихшы үш түрлі жаза тартқан: ВАК ғылыми атақтарын сыпырып алды; партия қатарынан аласталды; жұмыссыз қалды... Бірде-бір жоғары оқу орны (Алматыда сол қарсаңда – 10 институт, бір университет болатын), бірде-бір техникум (ұзын саны 20 шақты), ондаған орта мектептер кешегі тарих профессорын жұмысқа қабылдамаған. Кімге барса да қалалық немесе аупартком жазбаша нұсқау берсін, өйтпейінше сау басыма сақина тілеуге жайым жоқ дейді. Өйткені қайсысы болсын жазалаушы мекеменің қыр соңына түсіп, «Кімге қамқорлық жасап отырсың?» деген әкіреңінен сескенеді...

	Ең шатағы, науқан дүрмегіне Ермұхан Бекмахановты қорғап, тарихи ақиқатқа адал екендігін ашық аңғартқан білімпаздардың бәрі ілікті. Отыз шақты тарихшылардың бұрынды-соңғылы еңбектеріне біржақты тексеру жүріп, бәрі-бәрінің бисаясаттығы, ұлтшылдығы, ескі өмірді көксеуші екендігін газет-журнал атаулы жабыла «әшкерелеп», қайткен күнде жазалы етуге тырысқан. 1951 жылдың жазында ұлтшылдарды іздеу науқаны қызды-қыздымен Алматыдан ұзап, облыс орталықтарындағы педагогика институттары мен техникумдарда ұстаздық ететін қазақ тарихшыларына, әдебиетшілер мен тілгерлерге ойысады. Сөйтсе, олардың да ортасынан Кенесары қозғалысына іш тартатын, сабақ үстінде көтеріліс батырларын сүйсіне дәріптейтіндер бар екен. Баспасөз беттерінде сол қарсаңда жария болған етектей сындарды оқысаңыз, төбе шашыңыз тік тұрады: бір институтта, бір кафедрада істейтін 4-5 тарихшының екеуі, не үшеуі ұлтшылдық пиғылға берілген; мұндай «арамзалар» ел ортасында тіпті көбейіп, орта мектеп мұғалімдері арасынан да байқалған-мыс...

	Науқанның қауырт өрістеуіне жергілікті баспасөз айрықша әсер еткен. Әсіресе Орталық Комитеттің жария тілі «Социалистік Қазақстан» өзгелерден гөрі өтімдірек жазыпты. Өйткені осы газеттің жауапты шығарушысы (о кезде бас редактор деген атау қолданыста жоқ) Қасым Шәріповке «Правданың» сыны атышулы мақаласында қаттырақ тиген: «1949 жылғы «Вопросы истории» журналының 4-санында Қ. Шәріповтің мақаласы жарияланды. Бұл мақалада автор Бекмаханов кітабының бірсыпыра кемшіліктерін көрсетті. Кітапта қазақ қоғамында тап күресі туралы сөз болмағанын, Кенесарының өз басы дәріптелгенін және басқа қателерді мақала авторы дұрыс көрсетті. Алайда Кенесары Қасымовтың өз басын сынағанмен, Шәріпов Кенесары бастаған реакциялық қозғалысты ақтауға тырысты. Шәріповтің мақаласы сөйтіп қазақ тарихшыларының назарын аударып отырған мәнді мәселені шешуге көмектеспеді...» – делінген.

	Сондықтан да партияның бас газетінен жазғыру естіген қаламгердің шұғыл шегініс жасамасқа амалы болмаған, яки саяси қырағылығын танытып, республиканың бірінші газетіне тектен-текке басшы болмағанын мәні өткір әрі уытты жарияланымдармен дәлелдеуге тырысқан. Мысалы, 1951 жылдың 19 сәуірі күні жариялаған «Тарих ғылымының партиялығы үшін күресейік» атты бас мақаласында газет: «Жалған тарихшы Е. Бекмаханов халқымыздың тарихын буржуазиялық-ұлтшылдық тұрғыдан зерттеді. Ол ғылыми зерттеуде партиялық принципті бұзды, совет тарихшыларына партия талабын қасақана ескермеді...» – десе, мақаланың орта тұсында: «Е. Бекмаханов өзінің еңбектерінде цитаталар мен фактілердің өңін айналдыру жолымен және алаш-ордашылар мен пантүркистердің материалдарын пайдалану арқылы тарихи шындықты өрескел бұрмалап, қараны ақ етіп көрсетіп, Кенесарының реакциялық қозғалысын прогрестік көтеріліс деп дәлелдемек болды. Ол буржуазиялық-ұлтшылдық бағытынан айырылмай, Қазақстанның Россияға қосылуын тек қана біржақты қарастырып, патша өкіметінің отаршылдық саясатын басым көрсетіп, сол қосылудың қазақ халқының тағдыры үшін прогресшіл маңызы болғанын бүркемеледі. Е. Бекмаханов кітабының редакторы болған М.П. Вяткин, Т. Жұмағазин жолдастар жалған тарихшы Бекмахановтың шылауынан шықпай, партиялық жауапкершілікті ұмытып кетті...» – деп, тарихшының қате ұстанымына үнемі қолдау білдірген Е. Ділмұхамедов, Ә. Жиреншин, Х. Әділгереев және А. Нүсіпбековті даралап атап, төртеуін де ұлтшылдар тобына қосады.

	Шындығында, бұл − Қазақстанда өріс алған науқанның жаңа белеске көтерілгенін аңғартқан жарияланым болатын. Саяси сынның бағыты да, сұғы да содан былай басты «күнәкар» Бекмахановпен бірге «шатасқан», қазақ тарихын ғана емес, әдебиетін, ән-күйін, фольклор, лиро-эпос және батырлық дастандарын зерттеудегі бұрмалаушылықты, ескі өмірді көксеушілікті, ұлтшылдық пиғылды әшкерелеп, соларды іздеп табуға ұласқан. Сол турасында үстемелеп жарияланған сыни мақалалардың бәрі де Қазақстанда ерекше өршіген ұлтшылдықты түп тамырымен жойып, еңбекші бұқараны рухани сауықтыру үрдісімен жазылып, қайсысы болсын «ел тарихын мейлінше былықтырған, түп пиғылы теріс» зерттеушілерді аяусыз жазалауды талап етумен аяқталыпты.

	«Социалистік Қазақстанның «1951 жылғы беттерінен үзінділер оқып көрейік...



	М. Ғұмарова, Қазақ КСР ҒА Тіл және әдебиет институтының кіші ғылыми қызметкері, «Әдебиетте Кенесары қозғалысын дәріптеушілікке қарсы» (4 сәуір): «1941 жылы «Әдебиет және искусство» журналының 5 нөмірінде Қалижан Бекхожиннің «Кенесары-Наурызбайдың әдебиеттегі бейнелері» деген мақаласы шықты. Онда автор Кенесары қозғалысы туралы архив материалдарын, буржуазияшыл тарихшылардың пікірлерін сын көзбен қарамастан, соған толық қосыла отырып, ол материалдар Кенесары-Наурызбайдың «халық үшін күрескендігін дәлелдейтін документтер» деген қорытынды жасады... Екіншіден, Қ. Бекхожин Кенесары қозғалысын «прогрестік» қозғалыс ету үшін Н. Середа сияқты буржуазияшыл тарихшылардың зерттеу еңбектеріне сүйенеді және де бір белгісіз тарихшының (?) мына сөзін келтіреді: «Кенесары – қазақтың ержүрек Шәмілі... Кенесары дегенінен қайтпайтын бірбетті және дұшпанға кек жібергенше өлгенін артық көретін бір керемет қайсар адам еді...» деп жазғанын Бекхожин Кенесарыны мақтау үшін мысалға алады... Ал Шәміл – Россиямен одақ болуға қарсы соғысты, Түркия мен Англия мемлекеттерінің біздің Отанымызды бөлшектеуге жұмсаған қолшоқпары болды.

	...Кенесары-Наурызбай қозғалысына байланысты шығармаларды зерттеген ғалымның бірі – Қажым Жұмалиев. Ол 1941 және 1943 жылдары шыққан орта мектептің 8-9-кластарына арналған «Қазақ әдебиеті» атты оқу құралдарында Нысанбай ақынның «Кенесары-Наурызбай» поэмасын талдап, Кенесары-Наурызбай қозғалысын сөз етеді. Бұл екі кітабында да ол: «Кенесары Қасымов жалпы халық мүддесін және қазақтың тәуелсіздігін қорғап қалу мақсатын көкседі. Міне, оның рөлі де, оның күресінің прогрестік мәні де осында...» деген пікірлерді жазды. Феодалдық-монархиялық қозғалыстың басшысы Кенесарыны Жұмалиев жер-көкке сыйғызбай, осылай мақтап шықты...»

	«Тарих пен әдебиетте Кенесарыны дәріптеу жөніндегі қателер тез түзетілсін» (Қазақ КСР ҒА-ның партия ұйымының жиналысынан есеп, 20 сәуір): «Бір топ әдебиетшілер, оның ішінде Қ. Жұмалиев, Е. Ысмаилов, Ә. Қоңыратбаев, Қ. Бекхожин, М. Әуезов пен тағы басқалары өз еңбектерінде Кенесары мен Наурызбайды жер-көкке сыйғызбай мақтайды... – деді осы жиында баяндама жасаған тарихшы Бек Сүлейменов, – Кенесары қозғалысының сипаты жөнінде Е. Бекмаханов өрескел қателер жіберді... Қазақ әдебиеті тарихының бірінші томында Ә. Қоңыратбаев, Е. Ысмаилов, М. Әуезов Кенесары қозғалысының реакциялық мәнін ашпай, қайта «халықтық, бұқаралық қозғалыс болды» деп дәріптеді».

	«Тарихи фактілерді өрескел бұрмалаушылар Семей қаласында да аз емес, – деді Клочков, – Тарих ғылымының кандидаты Бутлер жолдастың диссертациялық еңбегінде үлкен қателер болды, сол себептен де оның бұл жұмысы жарыққа шықпай қалды. Сол сияқты Қ. Мұхамедхановтың кандидаттық атақ алу үшін «Абайдың әдебиет мектебі» диссертациясы сәтсіз болып шықты. Феодалдық-монархиялық қозғалысты мадақтаған ақындарды ол Абайдың шәкірттері қатарына жатқызып асыра дәріптеді» (30 мамыр).

	«Тарих ғылымының кандидаты, қалалық партия комитеті конференциясының делегаты Т. Шойынбаев жолдас Бекмахановтың бірнеше жыл бойы университетте басылған еңбектерінде Кенесары жөніндегі ұлтшылдық көзқарастарын уағыздап келгенін айтты. Бекмахановтың бұл позициясы не ғылым академиясында, не университетте теріске шығарылмай, қолдау тапты.

	Ғылым академиясының Тіл-әдебиет институтының ғылыми қызметкері, конференция делегаты М. Ғұмарова жолдас былай деді: «Қазақстан КП(б) ОК-і 1947 жылдың өзінде-ақ институт жұмысында ірі-ірі идеялық-саяси қателіктер бар екенін көрсеткен еді. ОК-нің сол қаулысынан кейін Қазақ әдебиеті тарихының бірінші томы шықты, оның жалпы редакциясын басқарған – профессор Әуезов. Бірақ бұл кітапта Кенесары Қасымов туралы бөлімде ғана емес, басқа тарауларда да өрескел қателіктерге жол берілді...» (5 маусым)

	«Е. Бекмаханов халқымыздың тарихын буржуазиялық-ұлтшылдық тұрғыдан зерттеді, – деді Абай атындағы педагогика және мұғалімдер институтының партия ұйымының жиналысында ұжым жетекшісі, баяндамашы С. Толыбеков. – Ол тарихты зерттеуде партиялық принципті бұзды, тарихи фактілерді бұрмалап, еңбекші бұқараның қас дұшпаны болған, қазақ халқын ұлы орыс халқынан бөліп әкетіп, оны Орта Азия хандарының, олар арқылы шетел басқыншыларының бұғауына түсірмек болған Кенесарыны барынша дәріптеп, «реформатор» етіп көрсетті». Сонымен қатар баяндамашы осы институттың кафедра меңгерушілері тарихшы Х. Әділгереев, әдебиетші Қ. Жұмалиев жолдастардың жалған тарихшы Е. Бекмахановтың жетегінде кеткендігін, Х. Әділгереевтің Қазақстан тарихы туралы болған айтыста Е. Бекмахановтың зиянды кітабын жақтап сөз сөйлеушілердің, өзінің жазған рецензиялық еңбектерінде, лекцияларында Кенесарыны дәріптегенін айтып өтті...» (21 сәуір, «Бисаясаттыққа, идеясыздыққа қарсы»).

	«Тарих саласында орын алған саяси қателер әдебиетте, поэзия мен музыка саласында да орын алды, – деді профессор Тимоско жолдас, – профессор Әуезовтің әдебиет саласындағы еңбектерінде, профессор А. Жұбановтың қазақ музыкасы жайындағы мақалаларында өрескел қателер бар, оларда халық дұшпаны Кенесары барынша дәріптеледі» (21 сәуір, бұл да сонда).



	Жә, сонда гуманитарлық ғылым өкілдерін қудалау қандай заңдық негізбен жүзеге асқан? Салыстырып қараңыз: тарихшылардың бір тобы Кенесары қозғалысын өз жерін күшпен тартып алған отарлаушы елге езілген халықтың ашу-ызасы деп бағалайды; екінші топ сол тұжырыммен келіспей, қарулы көтерілістің сипаты таптық күреспен жіктелмеген дейді де, монархиялық-буржуазияшыл қозғалысқа жатқызады... Екі тұжырымды да ықтимал уәж дейік. Ғылыми талдауда мұндай кереғарлық жиі кездеседі. Олай болса «Правда» газетінің көмегімен уақытша үстемдікке жеткен топты шынайы ғалымдар деп төбеге көтеріп, солармен келіспеген тарихшыларға саяси қылмыс таңудың жөн-жосығы неде? Шынтуайтын айтқанда, ешқандай түйсікке, ғылыми нанымға сыймайды. Әміршіл жүйенің, билеуші партияның:

	«Менің айтқаным – заң, айтқанға көнбесең – көрешегің осы!..» – дейтін тұрпайы амалы...

	* * *

	Ермұхан Бекмаханұлы барар жері, шығар тауы жоқ тығырыққа тап болды. Ең құрығанда уақыт өткізер ермектен жұрдай, көшеге шықса, кездейсоқ ұшырасқан таныстары көпе-көрінеу бұрылып кетеді, болмаса көрмегенсіп өтеді. Ай сайынғы сәбиақысы тоқтаған соң Әмина қосағы да мезгіл-мезгіл телефон шалып: «Қыздарыңды неге жүдетесің? Жалғыз өзім үшеуін қалай асыраймын? Бұларға да жұрт қатарлы киім-кешек, ас-су һәм тәрбие керек. Қайдан тапсаң да бізге тиесілі қаржыны үзбе, маған емес, қыздарыңа керек вить!..» – деп жау жағадан алғанда, бөрі етектен тартқандай болып, ертелі-кеш ақша сұрайды. «Ау, Әминаш, жағдайды түсін. Менде қазір ешқандай табыс жоқ, әзірше болмайды да. Жүк түсіріп, көше сыпыруға жалданар едім − денсаулығым көтермейді. Бір топ жан Халиманың табысына қарап қалдық. Жағдаймен санас, шыда, болған іске болаттай төзім керек!..» – десе, көңіліндегі өзіне деген ескі қыжылы ақыл-есін буған бұрынғы қосағы айқайға көшіп: «Маған қаражат керек вить, үстіңдегі бір киеріңді сат, саған оның енді сәпсем керегі жоқ!..» – деп қиғылыққа басады. Онысы, сірә, өзінен кек қайтару. Алайда үріп ауызға салғандай үш қызының анасына һәм соларды бағып отырған байғұс әйелге не дейді? Өзі де, Халима да қолдан келгенше қолғабыс етуге тырысып бағады. Бірақ кіші қосағының үш жерде жұмыс істеп тапқан еңбекақысы өздеріне өпі-тәпі жетеді. Бір үйде үлкенді-кішілі бес жан. Қайсысына болсын бір мезгіл ыстық ас ішу керек. Бір тәуірі, Алматыға қоныс аударған енесінің жазу машинкасын ала келгені сеп болды. Диссертация мен диплом әзірлеушілер Айша апайына келіп, кезекке тұрып, тапсырыс береді, енесі қағаз басуға көнбіс кісі, күні-түні әрпі қазақшаға ауыстырылған ескі «Континентальды» тарсылдатып, шайлық қаражат табады...

	Қол қусырып қарап отырғаны үй-ішінен де бұрын Ермұханның өзіне қаттырақ батты. Ақыры ақылы азып, шыдамы түгесілген бір кеште Алматы облыстық партия комитетінің бірінші хатшысы Әмір Қанапиннің пәтеріне барды. Әмір Қанапияұлы Ағарту халкомына орынбасар, өзі сол жүйенің ғылыми-зерттеу институтына директор болған уақыттан бірін-бірі жете біліп, аралас-құралас болған замандастар еді... «Әй, Әмір дос, мен қоғамға да, қазаққа да, тегінде, керек адаммын ғой. Мына қысылтаяң жағдайдан құтқар мені. Ең құрығанда қарауыңдағы бір ауданға мұғалімдікке орналастыр!..» – деп жанына батыра сөйледі.

	Сол азаматтың көмегі тиіп, қара күзде Нарынқол ауданының орталығындағы қазақ орта мектебіне тарих пәнінен сабақ беруге аттанды.

	Халима Адамбекқызының естелігінде ерінің Нарынқолда бір-ақ тоқсан ұстаздық етіп, қыс ортасында Жамбыл облысының Шу ауданының Ново-Троицкі селосындағы М. Горький атындағы орыс мектебіне ауысқаны баяндалған. Бұл да «азаматтық құқығы жойылмаған, қылмыстық жауапқа тартылмаған, бас-еркі өзіндегі адам таңдаған жерде тұруға ерікті» деген заңдық құқығын бақылаушы жүйенің белінен басқан тұрпайы бұйрығы, Нарынқол – Қытаймен іргелес аудан, саяси сенімсіз адам шекараға жақын жерге жүріп-тұруына болмайды-мыс...

	Бақылауға ғана емес, жазалауға да тежеусіз ерік берілген мекеменің қатыбас қызметкерлерімен бұл қалай деп дауласа алмайсың. Конститутциялық құқығыңды дәлелдеп арыздандың ба − біржола тұтыласың. Сылтау тауып тасқамаққа салады, не істейсің?

	Жағдайының мүшкіл екеніне мойыған тарихшы 1952 жылдың қаңтарында Ново-Троицкі селосындағы онжылдық орыс мектебіне келіп, 5-7 басқыштағы бүлдіршіндерге Ерте дүние мен Орта ғасырлар тарихынан сабақ беруге мәжбүр болған. Көңіліне дәт жайт − қыс ортасында ауысқан оқу ұясы іргелі мектеп болып шықты, ұстаздарының білім-танымы да көтеріңкі, ұжым директоры мүшкіл жағдайын ескеріп, алаңсыз жұмыс істеуіне мүмкіндік туғызды.

	Ең ғажабы, осы мектепте өзінің жетекшілігімен диплом жұмысын қорғаған Ахметжан Тілеубергеновті кездестіруі болды. Үйленіпті, нәрестелі болған. Шәкірті көрген бетте-ақ үйіне шақырды. Келіншегі Сәния да қуана қарсы алды. Астан кейін үй иелері: «Ағасы, бір бөлмені сізге басы бүтін береміз. Қазіргі жағдайыңызда сізге сүйеу болу − біздің борышымыз!..» − деп ағынан жарылды. Шынайы пейілмен айтылған сөзге не десін, «Ризамын, қарақтарым! Қазірде мен сендердей жаны жомарт жандарға зәрумін...» − деп бірден келісті.



	Х.А. БЕКМҰХАМЕДОВА, «Жиырма жыл бірге»:

	«...1952 жылдың қысында, студенттер сессиясы аяқталған соң пойызға отырып, 7 сағат жүріп, Шу бекетіне кешке таман жеттім. Ново-Троицкіге дейін машинамен барып, Клубная көшесіндегі 4-ші үйді сұрастыра жүріп әрең таптым. Шатырсыз тоқал үйдің шам жарығы көрінген терезесіне үңіліп едім, Ерекең сабаққа даярланып, үстел басында отыр. Күтпеген сәтте келгеніме ол қатты қуанды. Келесі күні Ахметжан екеуі базарға барып, бір қойды тірідей сүйреп келді... Мектепте бірге істейтін мұғалімдердің кейбірі кезектесіп қонақ етті.

	Ерекең жаңа қонысына үйреніпті, ауыл өмірімен ол бала күнінен таныс. Шалғайдағы селолық мектептің қатардағы мұғалімі болып төмендегеніне түсінікпен қарап, өз міндетін ынтамен атқаруға құлшына кіріскен. Байқауымша, көздері жаудырап алдында отырған балақандарды тарих сабағына еліктіре білген. Бесінші басқыштағы кішкентай шәкірттерін «тапанша» дейді екен, олардың сабақ үстінде улап-шулауы үйреншікті құбылыс. Бірақ бейтаныс мұғалім Грецияның, Египеттің, Қытайдың ерте дүниедегі тарихтарын ертегідей қызықты етіп төндіре айтқанда, әлгі «тапаншалар» ауыздарын ашып, көздерін жұмып тыңдайтын болған. Мұғалімі шәкірттеріне сұрақ қойып, өзара жарыс ұйымдастырады екен. Қысқасы, Ерекең жүргізетін тарих сабағы бұл мектепте қызықты пәнге айналған. Педагогтар тілінде мұны оқушы ынтасын жаулап алу дейді. Сөйтіп, мұнда да оның ұстаздық дарыны бірден байқалыпты...

	Село тұрғындары Ерекеңе құрметпен қарап, көшеде де, мектепте де ізет білдіре амандасып, қуғындалып келгенін елемей, өздеріне соның титтей де әсер етпегенін аңғартуға тырысатынын байқадым. Ермұхан да өзін еркін ұстайды, тәуір киімдерін киіп, көшеге ратин материалынан тіккізген пальтосымен шығады. Аяғында тек керзі етік. Өйткені қар жауса іле-шала еріп, лайсаң көшеде аяқкиімді таза ұстауға болмайды екен...

	Ново-Троицкіден тәнті көңілмен аттандым. Кіріптар жағдайда жүрсе де Ерекең алдағы өміріне үмітпен қарайтын болыпты...»



	Жазалаушы жүйе мен билеуші партияның шенеуніктері қаншама тырысып, Ермұхан Бекмаханов пен оның ниеттестерін жау элементі етіп бақса да, қарапайым халық соны қабылдамаған. Орыс пен қазақ аралас тұратын Ново-Троицк селосы тұрғындарының мына қылығы – соған айқын дәлел...

	Е. Бекмаханов, Ново-Троицк. – Алматы, Х. Бекмұхамедоваға, 20 ақпан 1952 ж.:

	«Қымбатты Галя-тай59

	Біршама уақыттан бері хабарласа алмадым. Телефонмен сөйлеспек болып едім, неге екенін білмеймін, қоспайды... Бәз-баяғы күйбеңмен жүріп жатырмын: күні бойы мектепте боламын; кеште ертеңгі сабаққа әзірленемін. Соңғы аптада бірнеше тақырыпта баяндама жасауға тура келді: «Қызыл армияның 34 жылдығы», Корея туралы және тарих секциясының маған жүктеген тапсырмаларымен де шұғылдандым. Осы айда «Знамя» журналынан Эренбургтің «Тоғызыншы толқынын», Фостердің Америкатуралыочерктеріноқыдым. Біртәуірі, газетпенжурналдар бізге кешікпей келеді. Өзің кеткен соң мектеп мұғалімдеріне халықаралық жағдай туралы баяндама жасадым. Сондықтан да газет-журналдарды үнемі қарап отыруға тура келеді. Бұл болса дарқан өмірден қалыс қалмауыма септігін тигізуге тиіс... Сірә, жуықта жаңа еңбегімнің қолжазбасын қайта қарауды бастаймын, кейбір беттерін, бәлкім, қайтадан жазамын. Соңғы кезде солай істеуге мәжбүр еткендей қызықты еңбектер жарияланды, кейбір оқиғаларды тереңірек толғауға, демек, себеп бар.

	...Соңғы күндерде менің сабағыма қатысушылар көбейе бастады. Бәлкім, жиі тексеруге тапсырма берген. Мәскеуден шақыру күтіп жүрмін. Наурыздағы демалыс күндерінде сендерге барамын. Ермуша мен Сермушаны қатты сағындым. Хал-күйлерің қалай, азық-түлік тапшылығын сезінбейсіңдер ме?..

	...Мен үшін Сермуша мен Ермушаны құшырлана сүй, жуықта көкең келеді, қой әкеледі деп қуант. Хадиша апай мен Шешейге бір құшақ сәлем жолдаймын.

	Ынтыға сүюші өзіңнің Ермұханың».



	Ново-Троицкі селосын мен 2008 жылдың шілде айында көрдім. Шу қаласынан теріскейге тура шығатын даңғыл жолдың үстінде, темір жол бекетінен 7-8 шақырымдай иен жазыққа ірге тепкен. ҚСЭ-ның 8-томында көрсетілген деректерге қарағанда, село іргесі 1900-1910 жылдарда қаланған, Столыпин реформасымен ішкі Ресейден мың-мыңдап қазақ даласына көшірілген крестьяндардың қарамды тобы Шу өзенінің егін егуге, бау-бақша өсіруге шұрайлы жері де, суы да мол алқабына тоқтап (әрине, осы өңірді ертеден жайлаған қазақ ауылдарын басқа жаққа көшіріп), үлкен село түзеп орныққан. Шу өңірінде күн сәулесі өтімді, жазы ұзақ та, қысы қысқа әрі қатаң емес. Сондықтан переселендер бау-бақша өсіріп (Кеңес заманында, әсіресе соғыстан кейінгі жылдарда бұл өңірдегі колхозшылар қызылша еккен), күнкөріс күйтін тез-ақ оңдаған. Ермұхан Бекмаханов осы селоға тұрғын болған жылы бір жетіжылдық, үш орта мектеп жұмыс істеген.

	Қазақстан Республикасы тәуелсіздік туын көтерген кезде Төлеби атаныпты. 2000 жылдың ақпан айында ҚР үкіметінің арнайы қарарымен Төлеби кентіндегі М. Горький атындағы орта мектепке Ермұхан Бекмахановтың есімі берілген. «Қиын күндерде өзі еңбек еткен мектептің Ерекең есімімен аталу салтанатына мен балаларыммен бардым, сол жиынға Ахметжан Тілеубергенов марқұмның ер баласы Ержан да қатысты, мұғалімдер ұжымы жайған дастарқаннан дәм таттық...» – депті Халима Адамбекқызы естелік кітапшасында.

	Бертінде сол мектеп гимназияға айналыпты. Қомақты ғимараттың кіре-берісіне Ермұхан Бекмахановтың саздан сомдалған бейнесі қойылған. Бір бөлмесінде біртуар тарихшының өмір жолын, еңбегін айшықтаған мұражай ашылыпты. Бұл болса кешегі әміршіл жүйенің адам тағдырын ойыншық еткен әлімжеттік қиянатына − Уақыт төрелігі!..





2


	Баспасөз бетінде біржақты жүрген жыл бойғы талқыда жиі айтылған уәж: XIX ғасырдың алғашқы жартысы − қазақ халқының қауымдық өзгерістерге тап болған айтулы кезеңі; Кенесары Қасымов бастаған қозғалыс болса − сол кезеңнің айбынды оқиғасы; осы жайтты ұлт мерейін көтеруге пайдалануды жобалаған әдебиетшілер мен тарихшылар көтеріліс басшысын, оған қатысқан батырлар қарекетін асыра дәріптеп, неше түрлі аңыз-лақаптар таратқан; анығында, бұл істі Алаш-Орда көсемдері ерекше ұлықтап, Кенесары есімін өздеріне ту еткен; өкінішті гәп − осы үрдіс кеңес заманында да жолды болған... Ең ғажабы, Кенесарыны ұлықтаушылар соңғы кезде өздерінің ұлтшылдық ісіне зиялы қауымды еліктіріп, өз қатарын көбейткен. Нәтижесінде, солар қазақ тарихы ғана емес, ұлт әдебиетінде де ықпалды күшке айналып, әсіресе соңғы 15-20 жылда тежеусіз қимылдапты. Ал соларға қарсы шыққан саналы большевик, шынайы білімпаздар дабылын зиянкес топтағылар саяси білімі таяз республика басшыларының қолдауымен әрдайым аяқасты еткен. Мұндай әрекет университет, институттар ректорлары және Ғылым академиясының басшылары тарапынан қасақана еленбей келген, Қазақстан КП(б) ОК-інің кейбір хатшылары да «Правда» газеті жариялаған саяси мәні зор сыннан тиісті қорытынды шығарып, жедеғабыл шара қолдануға асықпаған. Тіпті солар жаулығы әшкереленген ұлтшылдарды қатаң жазадан арашалауға тырысқан. Сол себепті «Правда» мақаласын Орталық Комитетте талқылауды көктемге дейін қасақана созған, қабылданған қаулыны көпшілік талқысына салу да тым сылбыр жүріп, қоңыр күзге ұласыпты...

	Саяси астары шатақ осы пайымдауды біз ойдан шығарып отырған жоқпыз. «Правда» газеті 1951 жылы бұл мәселені екі мәрте қадала жазып, 28 тамыздағы бас мақаласында және 29 қыркүйектегі «Теріс ұстанымда» деп аталған редакциялық тұжырымдамасында нақты талдап, бірқанша ауыр сындар айтқан. Мысалы, «Социалистік Қазақстан» газетінің жауапты шығарушысы Қасым Шәріповтің жергілікті ұлтшылдарға ымырашылдық жасауы мүлдем түсініксіз депті. Одан да өзге «күнәкарларға» да мейлінше шүйіліпті.

	Демек, Саяси басқарманың қаһарлы идеологтары Қазақстанда қызу жүріп жатқан жат пиғылдыларды әшкерелеу науқанының қарқынын сылбыр санаған. Одан шығатын қорытынды: республиканың партия ұйымы саяси мәнді жұмысты Кавказдағыдай едел-жедел жүргізуге дәрменсіздік байқатып отыр. Олай болса?..

	БКП(б) Орталық Комитетінің жауапты ұйымдастырушысы Шикинді жетекші етіп, оған көмекке ғылым және жоғары оқу орындары бөлімінің қызметкері Б.Н. Митрейкинді қосып, Қазақстанға комиссия аттандырған. Тексеруші комиссия Орталық Комитеттің бас идеологы М.А. Сусловтың нұсқауымен жасақталып, арнайы өкілдіктер берілген...

	Шикин комиссиясы Алматыда бір айдан астам уақыт жұмыс істеген. Қазақстан КП(б) Орталық Комитетінен оған қолғабыс етуге И.П. Храмков қосылады. Зиялы қауымды қатты шошындырған екінші жайт: тексеруші топтың құрамына Тарих институтынан Тілеуқажы Шойынбаев, университеттің аға оқытушысы Әміржан Тәкежанов, Тіл-әдебиет институтының ғылыми қызметкерлері Сәбит Нұрышев, Мәлике Ғұмарова, ҚазПИ-дің аға оқытушылары Шаһизада Юсупов, Әбдірақ Нілдібаев60, олардан да өзге әсіре белсенділігі жұртқа мәлім желөкпе большевиктер енген, сірә, бұл да − Иван Петровичтің ынтасымен жүзеге асқан әрекет...



	Бөлебай ИСАБЕКОВТІҢ ауызекі әңгімесінен, 1981 жылдың сәуірі:

	«Айбыны мықты Саяси бюро мүшелері алдында да беделді деп көңілге тоқ санап жүрген бірінші хатшымыз Шикин комиссиясы Алматыға келген соң, қандай істі болсын бұлталақсыз бірден шешетін адуын қабілетінен айырылып қалды. Жұмабай Шаяхметұлының абыржығаны сонша, мәскеулік функционерлердің дегеніне қарсылық білдірмей, дереу орындайтын келісімпаз саясатқа көшті. Ілияс Омаров болса-болмаса да сол кісінің емеурінінен аса алмады. Бұрынғы хатшы Мұхамеджан Әбдіқалықұлы үгіт-насихат, оқу-ағарту мен рухани-мәдениет саласында Жұмекенің пікіріне дес бермей, өз бетінше омыраулап кірісетін-ді. Ілиястың әдісі − бөлегірек: Жұмекеңе қарсы шықпайды, өз дегеніне бірақ ақырындап отырып икемге келтіреді... Қазақ КСР тарихының екінші басылымына жауапты редактор болғандығы, «Правда» бетінде сол еңбектің жойқын сынға ұшырауы Ілияс Омарұлына қолбөгеу болып, батыл қимылдай алмады. Сол «кінәсін» бөлім меңгерушісі, өзге де әпербақан соғындылар бетіне айтатын болды. Өйткені оның биік мансабының күні санаулы деп есептеді.

	Маған мәлім тағы бір сорақы шындық: ҚКП(б) Орталық Комитеті «Правданың» екі-үш мәрте үстемелеп соққан сынынан кейін республикада қалыптасқан жағдайды қадағалауды мүлдем босаңсытты. ЦК-ға «домалақ хаттар» мен ашық ақпарлар жер-жерден ондап, жүздеп түсетін болды. Соларды оқыған сайын Исләм Жарылғапов екеуміздің жанымыз түршігіп, бас шайқаймыз: жазатындар – мектеп мұғалімдері, шала сауатты ауыл белсенділері, әредік студенттер, әрине, олардың арызын ұстаздары ұйымдастырады; жоғары оқу орындарының сағатқа таласқан, кафедра басқарудан үміттенген оқытушылары бірін-бірі аямайды; бәр-бәрінің жабыла жазатыны – өз әріптестерінің қауымға зиянды әрекеттерін әшкерелеу; пәленше мұғалім сабақ үстінде түгенше ханды мақтады, солардың ерлігін, өрлігін сүйсіне сөз етеді-міс; бәрі де социализм құрып жатқан дегдар қауымға іріткі салатын жау адамдар; ондай сойқандарды аяусыз жазалау керек деген сияқты ойдан шығарылған бопсалар...»



	БКП(б) Орталық Комитетінің комиссиясы қандай институтты, ғылыми ұжымдардың зерттеулерін немесе Оқу министрлігі шығаратын оқулықтарды тексерсе, біржақты қорытынды шығарудан жаңылмаған: «Міндетті жұмысын ұлтшылдық пиғылмен атқарған мамандар жеткіліксіз жазаланған; соларды әшкерелеуде ағайыншылық пен жершілдікке жол берілген; ал баспасөз бетіндегі сынды талқылауда большевиктерге тән тіліп түсер өткірлік болмаған!.. Қазақстан КП(б) ОК-нің бюро мүшелері ымырашылдық пен келісімпаздықтан дереу арылып, социалистік қоғамның қас жауларын жазалау ісіне үлес қосуға міндетті!..»

	Айрықша өкілдікпен келген комиссияның кемшілік теріп, идеологиялық жұмысты теріс-қағыс бағалаған қорытындысы күз түсе шақырылған республикалық жиында, одан соң Қазақстан КП(б) ОК-нің қазан айында өткен VIII пленумында талқыланған. Екі жиында да Ж.Ш. Шаяхметов баяндама жасапты.

	Қазақстан КП(б) ОК-нің осы пленумдағы есебінің ықшамдалған нұсқасы «Социалистік Қазақстан» және «Казахстанская правда» газеттерінің 28 қазан күнгі сандарында жарияланған. Тақырыбы − «Республиканың партия ұйымдарында идеологиялық жұмыстың жайы және оны жақсарту шаралары туралы». Төменде біз бірінші хатшы есімдерін атап, әдеби еңбектері мен ғылыми зерттеулерін саяси тұрғыдан іске алғысыз еткен ұзақ баяндамасының түйінді тұсын ықшамдап келтіреміз (сол жиында сыналған шығармалардың бәрі де тәркіге ілігіп, авторлары қатаң жазаланған деп біліңіз)...



	Алғашқы кезекте Қазақ тарихын «зиянкестікпен былықтырған жалған тарихшы» Е. Бекмаханов және оның ниеттестері аталып, «сол топтың тап күресі қазақ арасында атымен болмаған деген, өздері ойдан шығарған қисынсыз желеуді бетке ұстап, сыпыра ұлтшылдық көзқараспен жазылған зиянды кітапты жөнсіз мақтап, қазақ халқын тұншықтырушы әрі қас жауы Кенесары Қасымовты шексіз дәріптеумен шұғылданғаны» айтылған.

	«Қасымов қозғалысы Қазақстанның саяси және экономикалық дамуына бөгет жасап, қазақ халқының орыс халқымен жақындасып, достығын нығайтуға зиян келтірді... – дей келіп Ж. Шаяхметов: − «Правданың» мақаласы тарих ғылымындағы идеологиялық бұрмалаушылықтарды айқындаумен қоса республика партия ұйымына қазақ әдебиетіндегі және мектептерге арналған әдебиет оқулықтарындағы қателерді ашуға көмек көрсетті», – деген тұжырым жасаған.

	Баяндамашы одан әрі саяси қателіктерге жол берген әдебиетшілерді тізеді: «Кенесарының өзін, інісі Наурызбайды және нөкерлерін дәріптеп, елден асқан ержүрек етіп жырлаған Нысанбай ақын»; «сойқанды жыршыны мұрағат қорынан суырып алып, 1940 жылдың аяғында «Кенесары Қасымовтың қазақ халқын азат ету жолындағы күресі» монографиясында даралап көрсетіп, сол қателігін 1948 жылы жарық көрген «Қазақ әдебиеті тарихының» 1-кітабында қайталаған әдебиет зерттеушісі Е. Ысмаилов»; «өткен дәуірден қалған мұраға сын көзімен қарауды ұмытқан» Қ. Бекхожин қандықол қарақшы Наурызбайды дәріптеп «Батыр Науан» поэмасын шабыттана толғаған; «Хан Кене» драмасын 1928 жылы жазып, 1934 жылы сахнаға шығарған М. Әуезовтің 1949 жылы «Әдебиет және искусство» журналында жарияланған «Ақындар ағасы» атты жаңа романында «Кенесарыны батырлықтың үлгісі ретінде асыра бейнелеуін қалай түсінеміз?..» − деп, «Большевиктігі жұртшылыққа мәлім С. Мұқанов та сонау 1923 жылы жазған «Жайлауда» поэмасында Кенесары мен Наурызбайды «өткен заманның хас батырлары» немесе «қазақ халқының сүйікті перзенттері» деп асыра мадақтаған. Ал Қ. Жұмалиевтің 1943 жылы жариялаған «Мәлік батыр» деген мақаласында «Кеңестер одағының батыры М. Ғабдулиннің Ұлы Отан соғысындағы ерлігі жол торыған қарақшылар Едіге мен Кенесарының рухани әсерінен туған» дегені таңғаларлық тұжырым. Қ. Әбдіқадыровтың «Келес қызы» хикаяты мен С. Мұқановтың «Сырдария» романында өзбек пен қазақ халықтарының көп ғасырлық достығы өрескел бұрмаланып, ащы мысқылмен сипатталған. Компартияға мүше кейбір ақындарымыз қазақ халқын өзге жұрттан даралап суреттеуге ерекше әуес: мысалы, «Дауыл» жинағында Қ. Аманжолов кең байтақ Қазақстанды «ата-бабасының мекені» болғандығы үшін шексіз сүйіп, Ертіс бойын – «бостандықтың бесігі» деп суреттейді. Ә. Тәжібаев «Жас қазақ» өлеңінде бұдан да сорақы ұлтшылдыққа ұрынса, Қ. Бекхожин «Мариям Жагорқызы» поэмасында халықтар достығы тақырыбын саяси қате түйсікпен бұрмалаған. С. Бегалин «Көксегеннің көргендері» әңгімесінде кедей колхоздың жүдеу келбетін көрсетуге тырысқан. Ә. Әбішевтің «Сахара сәулеті» романында райкомның бірінші хатшысы әпербақан әкім ретінде сипатталған».

	Бірінші хатшы қазақ әншілері халық әні деп концерттерде шырқап жүрген әуендерге де шүйіліпті (Сөз бақылау басқармасы осы баяндамаға сүйеніп, қазақ әндерінің алтын қорынан іле-шала 400 әнді орындауға тыйым салған, ал саяси сауаты мығым, бірақ әдеби танымы шала-шарпы редакторлар кейбір әндердің мәтіндерін өзінше «түзетіп», жадағай сөздермен ауыстырған (мысалы, Мәди Бапыұлының «Жалғыз аршасындағы» «Сол қалқа хатқа жүйрік мұсылманша»-ны «зерек сонша»-ға өзгерткен). Қазақтың опера және балет театрында көп жылдан бері қойылып келе жатқан «Қыз Жібек» пен «Ер Тарғын» операларын да қазақтың ескі өмірін ерекше салтанаттап дәріптегендіктен сахнадан шығарып, колхозшылар өмірін асқақтата суреттеген туындылармен ауыстыру ұсынылған. Драма театрларының бүгінгі өмір қызығын бейнелеуден бой тартып жүргендігі де сынға түсіпті...

	Сыпыра сынау мен мін түзеуді ежіктеген баяндамасының соңында Ж.Ш. Шаяхметов: «Идеологиялық жұмысымыздың жеке салаларында буржуазиялық-ұлтшылдыққа жол беріп, идеясыздық пен бисаясат белгілері не себептен бізде пайда болды? – деген сұрау қойып, түйткілді мәселеге өзі жауап беріпті. – Орталық Комитеттің бюросы, оның бірінші секретары, мен, саяси және шаруашылық жұмыстарды ұштастыра жүргізу туралы Сталин жолдастың нұсқауларын ұмытып, идеологиялық салаға жеткілікті көңіл бөлмедім. Тарихшылар мен әдебиет зерттеушілердің, партия және совет қызметкерлерінің еңбектеріндегі қателер мен бұрмалаушылықтарды дер көзінде көрмедім және соны партиялық турашылдықпен сынамадым... 1944 жылы Амангелді Имановтың қайтыс болуына 25 жыл толуына арналған, «Социалистік Қазақстан» газетінде жарияланған мақаламда мен елеулі саяси қате жібердім. Қазақ жауынгерлерін неміс-фашистеріне баяғының батырларынша тойтарыс беруге шақырып, даңқты бабалары − Сырымның, Исатайдың, Махамбеттің, Амангелдінің рухтары сендерді ерлікке жебесін дей тұрып, Абылайдың, Кенесары мен Наурызбайдың есімдерін сол ерлерге қосып атадым... Орталық Комитеттің насихат және үгіт мәселелерін басқаратын секретары Омаров жолдастың идеологиялық жұмыспен шұғылдануы қанағаттанғысыз болды, буржуазиялық-ұлтшылдық сыпаттағы қателерді ол дер кезінде аша алмады, сол жайтты бюро мүшелерінің талқысына ұсынбады. Қазақ ССР тарихының екінші басылуының бас редакторы бола отырып Омаров жолдас Бекмахановтың қателері туралы дабылдарға құлақ қоймады, Кенесары Қасымов қозғалысы туралы тарауын жазуды ұлтшыл тарихшыға тапсырды...»



	Өз кінәсін мойындаудың соңында Жұмабай Шаяхметұлы Ғылым академиясының президенті Сәтбаевтың, Қазақстан Жазушылар одағы басқармасының төрағасы Мұқановтың, Оқу министрі Сембаевтың, Өнер істері басқармасының бастығы Ахметов пен Кинематография министрі Якубовтың есімдерін атап, Қазақстан тарихы мен әдебиетінің ескі мұраларын талдау мен насихаттауда солардың саяси соқырлық жасап, шынайы коммунистік көзқарас көрсетпегенін тарата айтыпты. «Осы қателіктердің бізде жолды болуының себебі, – депті баяндамашы. – Ұлтшылдықтың қайтадан бас көтеру белгілері білінген кезде республиканың партия ұйымы онымен күреспеді, зияндығына айтарлықтай мән бермеді. Капиталистік қоршау бар жағдайда Отанымыздың жаулары адам санасындағы капитализм қалдықтарын, әсіресе ұлтшылдықты пайдалануға тырысады деген Сталин жолдастың кемеңгер нұсқауын ұмытуға болмайтынын ескермедік».



	Екі сағатқа созылған баяндамасын Жұмабай Шаяхметұлы: «Правда» газеті көрегендікпен әшкерелеген саяси қателіктерді толық мойындаймыз, таяу арадағы міндет – БКП(б) Орталық Комитетінің комиссиясы большевиктік батылдықпен көрсеткен олқылықтардан тезірек арылып, республика қауымын пиғылы жат элементтерден тазарту...» – деген сөздермен аяқтапты.



	Қазақстан КП(б) Орталық Комитетінің бірінші хатшысы пленум мінбесіне өзін де, өзгелерді де аяусыз күйреткен қатаң есеппен шығып үлгі көрсеткен соң, «тарихы былығып, әдебиеті ескіні көксеумен шатасқан» мәселені талқылауға ат қосқан майталман шешендердің не дегенін шамалау қиын емес. Әрбір сөйлеуші баяндаманың сыни әуенін күшейте түскен. Бәрі де ұлтшылдар ықпалының Алматы ғана емес, республика атырабына індет болып жайылғанына нақты мысалдар келтіріпті. Сол «індетті» әшкерелеуді Қостанай обкомының бірінші хатшысы, пәрменді ісімен, сұңғыла ақылымен жұртқа әйгілі С. Жанбаев бастапты, оны Семей обкомының бірінші хатшысы Г. Мельник қостаған. Пленум мүшелерін таңғалдырған айғақты «Казахстанская правда» газетінің жауапты шығарушысы И. Никитин жария етіп: «Қазақстанның тарих ғылымындағы ұлтшылдық бұрмалаушылықтарды әшкерелейтін материалдар біздің редакцияда көптен бері сүрленіп жатты, соларды жариялауға редакция ерекше құлшынды, бірақ Омаров жолдас қанша өтінсек те рұқсат бермеді...» − деп дәрменсіз болғанын әйгілепті...

	Пленумда Қ. Сәтбаев пен Т. Тәжібаев та мінбеге көтеріліпті. Екеуі де баяндамашының сынын мойындап, өздері басқаратын ұжымда сол қателіктерді түзететін шаралар ұйымдастыратынын ескертіпті. Сонымен бірге жүз жыл бұрынғы тарихи оқиғаларды талдауда екеуі де ғылыми әділдік пен байсалды пайымдау керектігі жайында өз байламдарын ағынан жарыла сөз еткен...



	Қазақстан КП(б) Орталық Комитетінің пленумынан «Правданың» тілшісі А. Черниченко «Идеологиялық жұмыстың дәрежесі арттырылсын» деген атаумен арнайы есеп жариялаған.

	Өз есебінде жазымпаз тілші: «Қазақ ССР Ғылым академиясының президенті Сәтбаев жолдастың сөзі пленумға қатынасушыларды қанағаттандырмады. Пленум мүшелері одан буржуазияшыл ұлтшылдардың және кездейсоқ адамдардың не себепті ғылыми-зерттеу институттарында ұзақ уақыт жұмыс істегенін және әлі де сол жерде бекем отырғанына түсінік күткен еді. Сәтбаев жолдастың өзі 1927 жылы антимаркстік кітапшасымақ61 шығарып, халықты қан қақсатқан әйгілі жендет, Алтын Орда ханы Едігені дәріптегенін жұртшылықтан жасырған...» – деп, жергілікті белсенділер ұсынған жалған ақпарды көзір етіп, Қазақ КСР ҒА-ның президентінің ұлтшылдарды қорғауына саяси астар бере сынапты. Тілші ақпарынан туатын тұжырым түсінікті: мақтаулы академик те ұлтшылдық пиғылға жас кезінен шалынған адам...

	Сондай жазғыруды тілші: «Қазақ мемлекеттік университетінің ректоры Тәжібаев жолдастың пленумдағы сөзі жұртты ерекше таңдандырды. Қазірде әшкереленген буржуазиялық ұлтшылдарды қорғаушылардың бірі, кейбіріне құрмет көрсетіп, университетке оқытушылыққа алған, ал кафедра меңгерушісі Бекмаханов өзіне қарсы шыққан адамдарды университеттен қуып, сынға қысым жасаумен тежеусіз шұғылданған. Пленумда Тәжібаев жолдас өзінің қателерін атөтті мойындап, сөйте тұра ол партия орындарының университет жұмысындағы кемшіліктерді ашуына көмектескен коммунистерге кінә артудан ешбір қымсынбады...» − депті.



	«Правда» мақаласынан өрбіген даңғаза сөйтіп 1951 жылдың күзінде саяси үлкен науқанға айналған. Соның түп себебі қызғанышқа іші өртенген жандардың жеке басының күйкі есебінен өрбіп, дарын-қабілеті өзінен артық әріптестерін қайткен күнде күйретіп, соларға тиесілі мәртебеге өздері иелену екенін билік басындағылар қалайша аңғармаған? Жә, соны өркөкірек пенделердің өлермендігі делік, өмірде кездесетін жайт. Сөйтсе де Компартияның жергілікті басшылары мен Кремльдегі қайраткерлер не себептен тұрпайы қудалауға жол берген? Көңілді күпті етер түйткілді гәп − Шикин, Митрейкин, Храмков тәрізді әпербақанһәмкішкентайшенеуніктер Алматыданқосылғаншолақ белсенділердің ақпарларының жалғандығы мен жөткірлігін біле тұра соларды көзір етіп, абырой-атақтары таудай ғылым иелеріне әрі іс басындағы қайраткерлерге саяси қылмыс байлап, бұзық ниеттерін жүзеге асыруы...

	Соғыстан бергі жылдарда бас көтеріп, көктемгі көктей қаулап шыққан қазақтың зиялы қауымына қырғидай тиген қудалау турасында бертінде неше алуан айғақтар жария болды. Төменде біз сол науқанның жуан ортасында жүріп, шерменделерді аяусыз мүйіздеген белсенділердің әрекетін көзімен көрген, өздері де солардан зардап шеккен ел ардагерлерінің естеліктерінен үзінді келтіреміз.



	1950 жылдарда Қазақ КСР Оқу министрінің орынбасары болған Әди Шәріпов «Көргенім, көңілге түйгенім» кітабында Ә. Тәкежановтың бір жиында Ж. Шаяхметовтің шалғайына жармасып: «Ұлтшылдығы ертеден мәлім Сәтбаев не себепті күні бүгінге дейін академия президенті болып шалжиып отыр? Жолдас Шаяхметов, сіздің жұртқа мәлім чекистік қырағылығыңыз Орталық Комитетке хатшы болған соң бәсеңсіп қалған ба?» – дегені Опера және балет театрының кең залында отырған көпшіліктің көңіліне түрпідей тигенін қынжыла баяндаса, бір өлеңін «Жас қазақ» деп атағаны үшін таяқ жеген Әбділдә Тәжібаев «Есімдегілер» кітабында тағы бір әсіре белсендінің «Бірер айда аяқтайтын оңай жұмысты бір жылға созып, аяқасты еткісі келген Орталық Комитеттің лауазымды хатшылары неліктен жазасыз құтылады? Омаров қана емес, бұл жазаны Шаяхметов жолдас, сіз де тартуға тиіссіз...» – деп Орталық Комитеттің хатшыларын еліре сөйлегенін мінепті.

	«Алматы қаласындағы зиялылардың жиналысында Сәбит Нұрышевтің Мұхтар Әуезовке қарсы арсыздықпен мұқатып сөйлегенін естіп, жағамды ұстап таң қалған көпшіліктің бірі мен едім, − депті әдебиет зерттеушісі Әбділхамит Нарымбетов ақсақал «Сөз» газетінің 21 қазан 2005 жылғы санында жариялаған «Мұхтар Әуезовті кім қудалады?» атты естелігінде. – ...Алматыдағы кен-металлургия институтының конференц-залында өткен жиналысты ҚКП(б) ОК-нің бөлім меңгерушісі И.П. Храмков басқарды... Алғашқы кезекте сөз алған Нұрышев: «Мухтар Әуезов в 1932 году обещал не бороться против советской власти, однако до сих пор он борется против советской власти. Почему он ходит по улицам Алматы, как щука по морю?..» − деп бастырмалата бөсті. Одан кейін мінбеге шыққан Мұхтар Әуезов күйіне сөйлеп, Сәбит Нұрышевтің сазайын оңдырмай берді. Есімде қалған М. Әуезовтің бір сөзі: «Сабит Нурышев бездарный, бесплодный ученый...» Әуезовтің осы сөзіне орта жолдан киліккен Храмков: «Товарищ Ауэзов, вы не имеете право оскорблять Сабита Нурышева», − демесі бар ма, сонда Мұхаң Нұрышевті қолдап отырған ОК-нің жауапты қызметкеріне: «Разве он меня не оскорбил, Есть же пословица «Как аукнется, так и откликнется», − деп еді, И.П. Храмков: «Товарищ Ауэзов, не все пословицы верны», − деп жазушының өзіне тап берді. Мұхаң сасқан жоқ, партия шенеунігіне қасқая қарап: «Товарищ Храмков, эту пословицу создал великий русский народ, а он не только великий, но еще и мудрый», − деп Храмковты шалқасынан түсірді. Ол кезде мен жаспын, осы тәжікенің мән-мәнісін жете түсіне алмадым. Сөйтсем, оның төркіні тереңде екен. Қазақстан Компартиясының басшы қызметкері С. Нұрышевті даярлап, Мұхтар Әуезовті сілейте дүрелеуге айтақтап әкеліпті. Әуезовті қудалап, су аяғы құрдымға жіберуге бағытталған шара екенін мен байғұс кейін түсіндім. Мұхтар Әуезовті жою мақсатымен әрекет жасап жүрген нұрышевтердің артында Қазақстан Компартиясы мен КГБ тұрыпты...»



	«Правда» газетінің Қазақстандағы науқанға он айдың ішінде төртінші мәрте оралып, пленум материалдарын бұрмалап көрсеткен, Қазақстандағы идеологиялық ахуалдың ерекше асқынғанын әйгілеген есеп жариялауы себепсіз емес: пленум қарсаңында ұйымдық мәселе қаралып, І.О. Омаров хатшылықтан босатылады; «Социалистік Қазақстан» газетінің жауапты шығарушысы Қ. Шәріпов те редакциядан аласталады...



	1951 жылдың күзінде қызметінен босаған І.О. Омаров жылға тарта уақыт үйінде жұмыссыз отырыпты. Ұйымдастырушылық қабілетке ие, сауда, жеңіл өнеркәсіп, өндіріс пен экономика салаларын жете білетін іскерлігі және сол жұмыстардың бәрін қылшылдаған жас кезінде атқарып, мемлекеттік қайраткер атанған азаматтың қырық тоғыз жасында қауымға керексіз болып, белсенді еңбектен шеттетілгені де − республика басшыларының жетесіздігі мен дәрменсіздігінің салдары...

	Десек те осы әділетсіздікті айналып өтетін амал да табылыпты. Оны сұңғыла ақылымен ойлап табушы − Ілияс Омарұлының досы, сол күнде Қазақ КСР-ының Тамақ өнеркәсібі министрі М.Е. Бутин деседі. Мәжікен Ержанұлы Мәскеуге жол түскен сапарларының бірінде Үлкен театрдың атақты примабишісі Галина Уланова мен Кіші театрдың бас режиссері Юрий Завадскийге жолығып, өздері «сүйікті қамқоршымыз» дейтін Ілияс Омарұлының үйінде жұмыссыз отырғанын мәністеп хабарлайды... КСРО-ның халық артистері «Ұлы Отан соғысының ауыр күндерінде Алматыға тап болғанда Ілияс Омарұлы бізді шексіз қамқорлыққа бөледі. Демек, біздің де оған көмегіміз алымжыға – қарымжы болсын...» деп, Саяси бюро мүшесі, өздеріне құрметпен қарайтын А.И. Микоянға өтініш айтып, қазақ қайраткеріне көмектесуді өтінеді. Анастас Иванович Омаровтың өмірбаяндық деректеріне шұқшия қарап: «Мен ол азаматты аздап білемін, өмір жолы да келісті, нағыз іс адамы. Тек бір ғана кемшілігі бар − партия мектебінде оқымаған, сондықтан ол Жоғары партия мектебіне арыз жолдасын, кедергісіз қабылдануына қолғабыс беремін...» – депті.

	Ілияс Омарұлы Мәскеудегі Жоғары партия мектебін үш жылдан соң тәмамдап, Солтүстік Қазақстан обкомына хатшы болып сайланған. Қайраткер азаматтың туған халқына одан кейінгі ұлан-ғайыр еңбегі жұртшылыққа мәлім...



	Қазақстандағы саяси науқан ақырында «еңбекші бұқараның талап етуімен» басты «күнәкарларды» жазалауға ойысқан: өкімет құрығына алғашқы кезекте атақты сазгер, қазақтың ән мен күй өнерінің білгірі, консерватория директоры, академик А.Қ. Жұбанов ілігіпті; Ахмет Қуанұлына байланған басты айғақ – туған халқының ән-күй өнерінің тарихын сипаттаған ғылыми кітабында ескі заман әншілері мен сазгерлерін таптық көзқараспен талдамай (саз әлемінде бай мен кедей бола ма?), жаппай дәріптеген-міс... Қысқасы, «күнәкар» академик директорлық мансабымен қоса Әдебиет институтындағы сектор меңгерушісі қызметінен де босап әрі БКП(б) мүшелігінен шығарылған.

	1951 жылғы қарашаның 23-і күні Қазақстан КП(б) Орталық Комитетінің бюросы академик Қ.И. Сәтбаевтың жеке басының мәселесін талқылап, «Ер Едіге» дастанын жариялауын саяси қателік екенін мойындамауын, Ғылым академиясын социалистік қоғамға пиғылы жат адамдармен толтырып, ерекше қамқорлыққа бөлеген-міс және партия қатарына мүше боларда бай таптың ұрпағы екендігін жасырғаны үшін қатаң сөгіс беріп, Геологиялық ғылымдар институтының директоры мен академияның президенті міндетінен босатқан...



	Әди ШӘРІПОВ, «Көргенім, көңілге түйгенім» кітабынан:

	«Бір күні Әбдіхамит Ібінейұлы Сембаев екеумізді Шаяхметов жолдас қабылдады. Көңілсіз сияқты. Шыбын тайып жығылғандай жалтыр басы қызарыңқы. Оны-мұныны тілге тиек етіп сөз бастады, анда-санда жымиыңқыраған болады...

	Ақыры бірінші хатшы тамағын кенеп: «Кеше... бюро болды. Сәтбаевты академияның президенті қызметінен босаттық. Өздерің білесіңдер, Мәскеуден... комиссия келіп, ұзақ уақыт тексерді, тексеру нәтижесін Орталық Комитеттің хатшыларына баяндаған көрінеді. Қаныш Имантайұлын босату жөнінде Шикин жолдас бірнеше дүркін телефон соғып, бейберекетімізді алды. Босатпайық дегенімізге қоймады... – деп тоқтады да, бізге барлай қарады.

	– Жұмеке, – дедім мен, – ғапу етіңіз, Қанекеңнің кінәсі – Едіге жырын жариялағаны, көне заманнан ұрпақтан-ұрпаққа мирас болып келе жатқан үлкен әдеби мұра. Оның біздің заманға жеткенінің өзі ғажап олжа! Сол жыр орысқа қарсы нәрсе емес. Соны қайта тірілткені үшін кінәлауға бола ма?

	Менің пікірім Жұмекеңе жайсыз тиді, қабағы түйіліңкіреп, денесіндегі барлық қаны бетіне жиылғандай қып-қызыл болып, мені көзімен атқылай отырып, сөзді қарша боратып, жер-жебіріме жетті. Орнынан көтеріліп-көтеріліп қойып, қатқыл-қатқыл сөйледі. Мен жер сілкіндірер күшті күткендеймін. Қасымдағы министрім бүйірімнен түртіп, «қарсыласпа, үндемей құтыл!» дегендей ишара жасады. Қой, сау басыма сақина тілемейін деп тым-тырыс отырдым...»



	Көкейлерінде сайрап тұрған өкініш пен қыжылды Оқу министрлігінің қос басшысы бірінші хатшыға білдірмеген. Шындығында, олар Жұмабай Шаяхметұлының бұл хабарды жұрт алдында ақталу үшін, өзінің дәрменсіздігін жуып-шаю мақсатымен айтқанын ұққан. Соның арты жүздеген адамның тағдырын футбол добындай қақпақыл жасауға ұласатынын да білген. Шара не, олар да, басқалар да «Үндемеген үйдей пәледен құтылады» амалына бас ұрып, үнсіз қалған. Анығында, бұл – сол күндегі билік маңындағы қайраткерлерге етене қылық. Бастыққа қарсы шықпау, қате айтып тұрса да, «Иә, сіздікі жөн, дұрыс айтасыз, тура солай істейміз» деген маймөңкемен ұпай түгендеудің салдары. Ал Мәскеуден түскен сорақы нұсқаудың зардабын күллі қазақ елі тартады...



	Мұхамеджан ӘБДІҚАЛЫҚОВПЕН 2001 жылғы 13 сәуірдегі сұхбаттан:

	СҰРАУ: Жұмабай Шаяхметұлы Ерекеңді қорғамаған. Партияның бас газетінің әлей айбынынан сескенді дейік. Ал Сәтбаевты, Әуезовті, Жұбановты ұсақ адамдардың емін-еркін сыбауына жол беруін түсіну де, кешіру де қиын. Жұмекең сонда шойынбаевтар мен нұрышевтердің ойдан бопсалаған қисынсыз жаласына сенген бе? Әлде храмковтардан сескенген?

	ЖАУАП: Жұмекең – сақ адам, жазалаушы органда көп жыл істеген кәнігі чекист, ЦК-ға хатшылыққа сайланардан бұрын, бұл 1938 жыл, Алматы облыстық ГПУ председателінің орынбасары болған. Меніңше, мәселенің қай жерден қозғалып, кімдердің әзірлегенін ол кісі білген. Оған қоса біздің мақтаулы тарихшылар мен әдебиетшілер Кенесарының ерлігін ұлтшылдықпен дәріптеп, таптық көзқараспен талдамады деген тұжырымға Жұмекең шүбәсіз сенген. Себебі − ол кісінің жалпы білімі таяз, ел тарихын шала біледі, өмірінде көрген мектебі – 2 басқыш орыс-қазақ училищесі. Оған қоса әдеби де, тарихи да кітаптарды оқымайды. Бір жолы салон-вагонмен Жамбылға бара жатқанда мені преферанс ойнауға шақырды. Мен: «Жұмеке, ертеңгі сөзіңізді қараңыз, не кітап оқыңыз, картасы құрғырдан сіз екеумізге пайда жоқ...» − дегенімде, «Жарайды, сен-ақ білгіш бол!» − деп реніш білдірді. Ол кісінің жады, ақыл-есі өте күшті! Ел басқарудың жөнін іскерлік қабілетімен меңгерген қайраткер... Сізге мен тағы бір шындықтың бетін ашайын: Шаяхметов бірде маған «Сәбиттен гөрі Мұхтар Әуезовті сен көбірек мақтайсың, оның түп тегі − сенімсіз, қазақтың ақсүйек тұқымынан шыққан. Ал Сәбит Мұқанов − нағыз батырақ, совет өкіметіне ол сонысымен де жақынырақ...» − деді. «Жұмеке, екеуінің айырмашылығы − шыққан тегінде емес, қалам қуатында. Сіз, сірә, Сәбитке ауылыңыз жақынырақ болған соң іш тартып тұрсыз...» − деп қалжыңға сайдым. Осы жайт те Жұмекеңнің рухани танымын аңғартпай ма? Сіз даралап атаған үш тұлғаның тағдырына бірінші басшының аса қиналмағанын осыдан-ақ шамалауға болады. Демек, ол кісі біздің халық үшін сол үшеуінің рухани тұлғалар екенін айыра алмаған.

	СҰРАУ: Әлгінде сіз осы науқанды бастауға қауіпсіздік жүйесінің араласқанын ескерттіңіз...

	ЖАУАП: О да сол уақыттың шындығы. Шу дегенде бұл іске Қауіпсіздік министрі А.П. Бызов мұрындық болған, 1951 жылдың күзінде оның орнына Павел Михайлович Фитин деген генерал келді. Осы ауысу біздің жігіттердің сорын қайнатты. Әрбір жаңа бастықтың бастапқы екпіні қатты болатынын білетін шығарсыз? Фитиннің мінез-құлқы Салтыков-Щедриннің «Бір қаланың тарихы» хикаятындағы алдына келгендерді «Түп-тұқияныңмен құртамын!», «Иттігіңе төзбеймін!» деген айғаймен қарсы алатын қалабасының оғаш қылығын еске салатын дөрекілігі біржосын жан еді. Ол келген соң газет бетіндегі сөзсойыл күшейіп және бас еркі өзінде жүргендерге қылмыс байлау жүзеге асты...



	Сол жылдың желтоқсанында Қазақстан КП(б)-ның V құрылтайы шақырылған. Орталық Комитеттің есепті баяндамасын Ж.Ш. Шаяхметов жасапты. Мұндай жиындарда республикалық, облыстық, аудандық партия ұйымдарының өкілдері екі құрылтай арасында тындырған жұмыстарына есеп береді, алдағы жылдардың жоба-міндеттеріне тоқталады. Бұл жолы да сөз әуені солай жүрген, бірақ өзге жиындардан өзгешелігі − баяндамашы мен мінбеге көтерілген делегаттар дағдылы есебін қазақ қауымын жегі құртша дендеген ұлтшылдық дертті түбірімен құртуды талап етумен аяқтапты. Сол талапты облыстық, иә қалалық партия комитетінің бірінші хатшысы айтса − сөзін ағымдағы саясатпен өткірлеуі дер едік, ал соны озат сауыншы, иә қарапайым жұмыскер жарыса қайталағанда − «Апырай, мына шіркін қазақ тарихынан не біледі немесе Әуезовтің «Хан Кене» драмасын қашан көрген?» демеске шараң жоқ. Десек те, құрылтай делегаттарын таң қалдырған, кейбірін қатты шошындырған, сонымен бірге И.П. Храмковтың шынайы бет-бейнесін айқындаған сөзінен үзінді келтіреміз...



	«...Қазақстан тарихшылары мен әдебиетшілерінің қарамды тобы партияға қарсы жолға бет бұрып, тарихта, әдебиетте, өнерде, оқулық кітаптарында ұлттық мәдениет үлгілерін даралап көрсетпек болып, соларға буржуазиялық ұлтшылдық пиғылдарын күштеп енгізуге тырысты. Сол топ тарихи шындықты біле тұра ескі айғақтарды қасақана бұрмалаумен шұғылданып, Қазақстанды Россиядан бөліп әкетуді мақсат еткен қазақ халқының қаскөй жендеті Кенесары Қасымовты жер-көкке сыйғызбай дәріптеуі – осындай әреке ниеттен туған... Шындығында, қазірде әшкереленген буржуазияшыл ұлтшылдар өздерінің зиянкес әрекеттерін бұдан 12-15 жыл бұрын бастапты, кезінде бұл жайында Қазақстан КП(б) Орталық Комитетіне коммунистерден сан мәрте дабыл түскен. (...) Амал қанша, сол кезде де бұған назар аудармаған.

	...Екінші дәлел: 1948 жылдың орта шенінде... насихат және үгіт бөлімі Кенесары қозғалысының мәнін анықтаумен айналысатын комиссия құрды. Комиссия тыңғылықты жұмыс істеп, Кенесары қозғалысының кертартпалығын әшкерелейтін материалдар әзірледі және соған маркстік тұрғыдан баға берді. Бұл құжат Қазақстан КП(б) Орталық Комитетінің бұрынғы секретары Омаров жолдасқа тапсырылды, ал ол комиссияның қорытындыларын аяқасты етіп, сол материалды қасақана «жоғалтып», Қазақстан тарихының екінші басылымына енбек Кенесары жөніндегі тарауды ұлтшыл Бекмахановқа қайыра жүктеді.

	«Правда» мақаласына байланысты ОК-нің бюросына анықтамалар әзірлеу үшін құрылған комиссияның қалыпты жағдайда жұмыс істеуіне Омаров жолдас дөрекі түрде бөгет жасады. Мысалы, комиссияның мәжілісінде ол Кенесары құрған хандық, яки қазақ мемлекеті прогрессивтік рөл атқарған, осыдан-ақ қозғалыстың бұқаралық сипатын аңғаруға болады деген өзінің біржақты қате тұжырымын үстемдікпен тықпалады. Тоқетерін айтқанда, Омаров жолдас ұлтшыл Бекмахановтың жалған еңбегін барынша қолдаудан тайсалмады.

	...«Правданың» мақаласын талқылаған кезде Орталық Комитеттің секретары Круглов жолдас Бекмахановтың буржуазиялық-ұлтшылдық тұжырымы жеке басының менмендігінен туған жаңсақтық деп түсіндіруге тырысты. Бұл арада әңгіме менмендік туралы болып отыр ма, әмбе буржуазияшыл-ұлтшылдың арсыз әрекетін тек қана менмендік деп қарау жөн бе? Әрине, жөн емес! Идеологиялық бұрмалаушылықтарды жою мәселесінде ҚКП(б) ОК-нің бюро мүшесі Қанапин жолдас та теріс позиция ұстанды... Әсілі, ҚКП(б) ОК-інде Қазақстандағы ұлттық қозғалыстардың мәнін анықтауға, большевиктік баға беруге, буржуазиялық-ұлтшылдық идеяларды таратушыларды дер кезінде әшкерелеуге, идеологияда жіберілген кемшіліктер мен бұрмалаушылықтарды түзетуге дабылдар аз болған жоқ. Алайда іс жүзінде бәрі де керісінше болды, турасын айтқанда, көптеген коммунистердің большевиктік қырағылықпен көрсеткен дабылдарына ҚКП(б) ОК-нің мән бермеуіне бюроның кейбір мүшелерінің осы мәселеде теріс көзқарас ұстауы кеселін тигізді...»



	* * *

	Қазақстан КП Орталық Комитетінің VIII пленумы мен V құрылтайы өткен соң-ақ қазақ зиялылары тап болған зауалдың екінші кезеңі басталған, ол болса саяси қателігі «әшкереленген» оқымыстыларға қылмыс байлау: ғылымға адалдығың, Компартияның ақ жолына сенім артқандардың үміті адыра қалды; аудандық, қалалық, облыстық партия комитеттері, ҚКП(б) ОК-і жел сөз айдағандардың, белсенді большевиктігін бетке ұстап тап туын көтергендердің, ғылым иелерін қудалаудан абырой-атақ алмақ болғандардың сөзін сөйлеп, сойылын соқты; әлгі найсаптар кімді нысана етсе − сол бейбақ жау элементі болып шығып, дүйім жұрт жабыла дүрелейтін күнәкарға айналды; ретін тап та ғылым мен білімнің мәртебелі мансаптарын қармап қал, жолыңда көлденең тұрғандарды «итжеккенге» аттандыра біл − байқайсыз ба, бұл да сол күннің тоғышарлары көңіліне тоқ санаған, өзіне бақ-бедел жинамақ болған өмірлік пәлсафа...

	Жазалаудың алғашқы легіне Қазақстан КП(б) ОК-нің 1947 жылғы ұрдажық қаулысында есімдері аталған ақын-жазушылар мен әдебиет зерттеушілер шалынған: «Қазақ әдебиеті» оқулығының авторы, Қазақ КСР ҒА-ның корреспондент-мүшесі Қажым Жұмалиев, Тіл-әдебиет институтының алғашқы директоры Есмағанбет Ысмайылов, академик-тілгер Смет Кеңесбаев, Семейдегі пединституттың аға оқытушысы, абайтанушы ғалым Қайым Мұхамедханов, ескі әдебиеттің білгірі Әуелбек Қоңыратбав, тарихшы Бекежан Сүлейменов, тілгер ғалым Ахмедия Ысқақов62 және т. б... Шерменделердің бәрі де Қауіпсіздік министрлігінің қармағына іліккен. Бұл жүйенің тергеушілері бейкүнә жанның «қылмысын» мойындату амалын жақсы біледі; ал кінәсін «мойындау» – қуғын-сүргінді аяусыз жүргізудің заңгер-теоретигі А.Я. Вышинский соғыстан бұрын қолданысқа енгізген қағида бойынша қымсынбай соттаудың басты айғағы...

	Саяси сенімсіздерді әшкерелеу науқаны Жазушылар одағында да ерекше қызу жүрген, белсенді әдебиетшілер өз ортасындағы большевиктер партиясының сара жолынан ауытқыған ұлтшылдарды көгенге тізген қозыдай байлап берді. Бізге мәлімі – «Батыр Науан» дастанының авторы Қалижан Бекхожин 1951 жылдың тамыз айында партия қатарынан аласталған, алайда Ұлы Отан соғысына қатысқандығы ескеріліп, жауапқа тартылмапты. «Сіңірі шыққан тақыр кедейдің баласымын» деуден жаңылмаған Сәбит Мұқанов та жыл аяғында Қазақстан Жазушылар одағы басқармасының төрағасы міндетінен босатылады, «айыбы» – ақын-жазушылардың саяси қырағылығын бақылауды босаңсытып, ұлтшылдық сарында шығармалар жариялауына жол бергендігі. Дарынды ақын Бүркіт Ысқақовқа байланған айып − ұлтшыл жастардан жасырын ұйым құрып, «Есеп» партиясын* («Елін сүйген ерлер партиясы») құрған-мыс; халық ақындарынан Шәкір Әбенов, Тәңірберген Әміренов, Нұрлыбек Баймұратов − үшеуі де Семей облысының тумалары...

	1951-1953 жылдар аралығындағы қуғын-сүргінде нақақтан жазаланып, жәбір-жапа шеккендердің толық тізімі жұртшылыққа мәлім емес. Бұл да ҚР Ұлттық қауіпсіздік комитетінің мұрағатында, жеті құлып астында сақтаулы тұрған жабық құпиялардың бірі. Сол құпияның бет пердесін сыпырып, жазықсыз жапа шеккендердің есімдерін түгел атап, рухынан кешірім сұрау − тәуелсіз ел атанған ділімізге жарасар ұлағат болар еді, амал қанша, бұл жайында өкімет те, қазақ қауымы да әзірше ойланған жоқ. Оның да түп себебі − «шерлі тарихты қайта қазып, жабулы қалған қылмысты қозғаудың қажеті қанша?..» деген тоғышарлық пәлсафада... Біздіңше, сол науқанға түрткі болған саяси қаулы-қарарларды, әсіресе «Правда» газетінің жандарм міндетін атқарып, еңбекқор қазақ елінің тынышын алып, үрейін ұшырған белсенділігін, арандатушылық рөлін айқындайтын мақалалары мен Орталық Комитеттің бюро мәжілістерінің ұрдажық пиғылмен біржақты талқылаған хаттамаларын жинақ етіп жариялау − қолдан ұйымдастырылған қуғынның себеп-салдарын ашары сөзсіз әрі сол науқандарға белсене қызмет еткендердің есімін де жариялау қажет. Өйткені бұл да қауымды келешек зауалдардан сақтандырар ұлағат болар еді...

	Еуропа мемлекеттерінде бұл мәселе басқаша шешілген: Францияда мемлекеттік құпия саналатын қылмысқа куә болған адамдардың есімі 50 жылдан соң толық ашылады; Германияда фашизмнің туу, өріс алған себебі жан-жақты талданып, кінәлілердің есімдері жарияланып, тарих оқулықтарына енгізілген («алдағы замандарда неміс халқы мұндай зобалаңға жол бермеуге тиіс!» деген ескертумен жазылыпты); үш жарым ғасырлық тарихы бізбен тамырлас көршіміз Ресейде саяси қуғындау материалдарының құпиялық тежеуі 1990 жылдары алыныпты... Сірә, соны бастауға «Саяси әдебиеттер баспасынан» 1991 жылы жарық көрген «Реабилитизация, Политические процессы 30−50-х годов» атты деректер жинағы мұрындық болған. Осы зауалды зерттеу үшін құрылған қоғамдық ұйымдар содан беріде әрбір облыс, өлкелер бойынша «Кешірім кітабын» немесе «Жад» жинақтарының 300 томын (!) жариялапты, оларда 1,5 миллион шерменделердің есімдері аталып, өмір жолы мен сотталу деректері жазылған. Бұған қоса бүкілресейлік «Мемориал» қоғамы интернетте ашқан сайтында 2 миллион 700 мың мұңлықтың есімдерін жария еткен. Ал, шындығында, кеңес өкіметі билік еткен жетпіс жылдан астам уақытта нақақтан қуғын көріп, түрме азабын тартқандар мен шейіт болғандардың қарамы 12 миллион шамасы деседі. Олардың аты-жөнін іздеумен Ресейде 300 мұражай (кейбірі сол үшін құрылған) шұғылданады. Түпкі мақсат − Мәскеуде, саяси жазалылар 30-шы жылдары мың-мыңдап шыбынша қырылғандардың еңбегімен салынған Ақтеңіз-Мәскеу жарнасының бойынан мемориалдық алып кешен тұрғызып, нақақтан шейіт болғандардың есімдері жазылған Орталық мұражай ашу...

	2008 жылдың күзінде Том қаласына сапар сәті түскенде мен саяси тұтқындар ұсталған бұрынғы түрме үйінде ашылған мұражайда болдым: бірнеше камера, тұтқындарды қинау құралдары қаз-қалпында сақталыпты, соларды көргенде 1937 жылдың адам қаны судай төгілген қиын кезіне тап болғандай ауыр сезімге бөленесіз... Осы ғимаратта мені бір жайт ерекше тәнті етті: бір камерада жазу үстелі, оның үстінде компьютер тұр, орындық пен диван да қойылған. «Мына компьютерде Том, Новосібір және Омбы облыстарынан «Қызыл қырғында» опат болған бірнеше жүз мың шермеңденің деректері сақтаулы. Солардың ішінде Сібір лагерьлерінде шейіт болған қазақстандықтар да бар, жалпы қарамы − бірнеше мың... − деді мұражай қызметкері, − Кімді іздегіңіз келеді? Фамилиясын, есімін атаңыз!». «Академик Сәтбаевтың екі ағасы − Әбдікәрім және Ғазиз Сәтбаевтарды іздеңіз, екеуі де Сібірде мерт болған», − дедім. Бірнеше минуттан соң екі парақ анықтама қолыма тиді: біреу емес, 11 Сәтбаевтың (фамилиялары бірдей адастар) деректері; мен сұраған Әбдікәрім Сәтбаевтың айғақтарын 6-шы ретте кездестірдім: «1901 жылы (?) туған, Баянауыл ауданы, Павлодар уезінің тумасы, білімі орташа, есепші, Қарағанды қаласында 1938 жылғы 8 сәуірде тұтқындалып, 22 қазанда РСФСР-дың қылмыс заңнамасының 58-11, 58-7, 58-2, 58-9 және 58-8 тармақтары бойынша ату жазасына үкім шығарылып, атылған... 1989 жылғы 29 маусымда Қазақ КСР бас прокурорының талабы бойынша ақталған...»





3


	Ермұхан Ново-Троицкідегі тұсаулы аттай кіріптар жағдайына көндікті. Бір тәуірі, мектеп ұжымы мен селоның байырғы тұрғындары өзіне ілтипат білдіруден жаңылған жоқ. Әрине, уақытша жазаланған бейкүнә жан әрі ірі ғалым деп ізет көрсетеді.



	Селоға ұрымтал қазақ ауылынан бірде бейтаныс ақсақал кісі іздеп келіп:

	«Ермұхан қарағым, құдай тілегімді беріп, келінім жуықта маған атұстар немере сыйлады. Сен болсаң ел көгіне жарқырап шыққан азаматсың, өзіңді шілдеханаға шақыра келдім, екінші қолқам − немереме есіміңді сыйла! Ол неме де өзіңдей елге әйгілі азамат болса деген үміт қой, жақсы інім?!» – дегенде Ермұханның жан-жүйесі елжіреп: «Апырай, мына сөзіңіз көңілімді қарадай өсірді. Бірақ мен?..» − десе, ақсақал сөзін бөліп: «Ой, қарағым, ол жағын маған айтпа, ер жігіт өмірде не көрмейді?!..» – депті. Амал қанша, Ахметжан екеуі ақсақалдың шанасына мініп, көрші ауылға жөнеледі. Түннің бір уағына дейін қонақ болып, Ермұхан да көңілді отырып, бұл жаққа таңсық Баянауыл әндерін келістіре шырқап, шілдеханаға жиылған жұртты дән риза етіпті. Содан бір сәтте жарық дүниеге келген сәбиді ғалымның алдына әкеледі. Ерекең қызылшақа нәрестенің құлағына еңкейіп, «Сенің есімің, балақан, Ерболат, Ерболат, Ерболат!» деп үш мәрте қайталап, үй иесіне қарап: «Ақсақал, өз атымның алғашқы буынын алып, ұлы Сталиннің атына қостым. Немереңіз Ерболат болса ешкімнен кем болмайды, бұл неме есейгенде мендей тарихшы болсын деп кітабым мен қаламымды сыйлаймын!..» – деп қолын жайып бата беріпті. Таң алдында екі жігіт үйіне қайтқанда, Ахметжан шанадан бір қой түсіреді. «Ой, мынауың не?» деген қонағына, шәкірті

	«Бүгінгі табысыңыз, Ереке... » дейді.



	Ново-Троицкідегі тұрмыс күйті қалыпты жағдайға түскен соң, былтырдан бері буулы жатқан қолжазбасының орауын ашып, қайта қарауға кірісті. Бастауы мұң екен, бәз-баяғы шабытты әлпетіне еніп, күні-түні бас көтермей жазатын болды. Кейбір тарауды жаңа деректермен толықтырып, қайсыбірін тыңнан жазып, көктемді оздыра көлемі 800 бетке тақаған қолжазбаны бітіріп, Алматыға жөнелтті. Айша енесі оны төрт дана етіп басып берді.

	«Қазақстанның Ресейге қосылуы» деп атаған жаңа монографиясы өзін тарих ғылымына қайтаратын, шуылдақ әріптестері пиғылы теріс деп жариялаған нақақ жаланы теріске шығаратын еңбек болуға тиіс. Соны енді Тарих институтына жеткізу қажет...

	Оның да амалын тауып, Ахметжанның атынан жолдады.

	Жаз ортасында Мәскеуден ынтыға күткен хабар алды. Тілеулес достары: «Уақыт тауып, келіп қайт... » – депті. Мәскеуге жету – сормаңдай тарихшы үшін о күнде күрделі іс екенін білмеген. Ол жаққа бару үшін бақылаушы мекемеден рұқсат керек, ал олар сірә да бермейді, өз бетімен де кете алмайды, бірде-бір темір жол айлағы өзіне Қазақстаннан тысқары жерге билет сатпайды...

	Мүдделі шаруасын қайткен күнде жүзеге асыруға құлшынған тарихшы Әмір Қанапинге барып, кіріптар жағдайын ақылдасты. Досы алдындағы күнтізбекті көрсетіп: «Міне, мына күні мен салон-вагонмен Мәскеуге жүремін. Сол вагон тіркелген пойызды жолшыбайғы бір бекеттен тосып, елеусіздеп келіп қасыма жайғас. Ешкім сенен билет сұрамайды, тегін апарамын... » – деді.

	Ақыры солай істеді. Шу емес, соған ұрымтал шағын бекеттен отырды...



	ЕРМҰХАН, Мәскеу, 5 шілде, 1952 ж. – Алматы, ХАЛИМАҒА

	«Қымбатты Галя-тай!

	...Бұл жақта іздеген адамдарымды түгел таптым. Еңбегімді жаппай оқуда, түрліше ескертулер айтты, қызыға оқыдық десті... Сірә, биыл да Шуда тұруға тура келеді... БКП(б) Орталық Комитеті мына жұмысыма оң қабақ көрсетсе, жай-күйімнің түзелері анық. Басымнан сөз асырмай, не болса соған кіржиетін ақымақтықты қойдым. Галочка, менің қазіргі жағдайымды түсін, қалтам күннен-күнге жұқарып барады, мұнда маған тамыздың аяғына дейін болу керек. Соған дейін ілдебаймен күн көретін қаражатты қайдан табамын, ең құрығанда мейманханаға төлейтін? Білмеймін, басым қатты. Түскі асты достардың үйінен ішіп жүрмін... Кіріптар халімді Серікбайға63 хабарла, қалайда маған қол ұшын берсін. Хат жазуды сиретпе, бұл да маған рухани көмек, сендерден хабар алмағаныма, міне, бір апта болды. Көңіл күйім оңалды, алдағы күннен үмітім зор...

	Сүйемін, өзіңнің Ермұханың».



	ЕРМҰХАН, Мәскеу, 24 шілде, 1952 ж. – Алматы, ХАЛИМАҒА

	«Қымбатты Галя-тай!

	Жолдастарымның ескертпелері бойынша қолжазбаның олқы тұстарын түзетуге кірістім. Ақырғы шалбарымды сатсам да осы жұмысты биыл аяқтауға тырысамын. Түзетуді тақа бітірген соң Орталық Комитетке көрсетемін... Танысымның пәтерінен кеттім, киімшең болып жата беруді ыңғайсыз көрдім.

	«Гранд-отель» мейманханасына орналастым, тәулігіне 10 сом төлеймін. Ақшамды үнемдеп ұстасам да, сол құрғыр таусылуға жақын. Оған қоса онда-мұнда бару үшін де тиын-тебен керек. Таба алсаң, қанша болса да қаражат жібер. Қиындық пен кедергілердің көптігіне қарамастан, көңіл күйім сергек, мұны сен алдағы қуаныштардың алғашқы жоралғысы деп түсін! Диссертацияң туралы сөйлестім. Тақырыбың өте жақсы, бүгінгі сұранысқа сай дейді. Не істеу керектігі турасында жазбаша түсіндірме беретін болды...

	Өзіңнің Ермұханың».



	Алып ұшқан қайран көңіл десеңші! Көк дөнендей жүйткіп сол жылдың да, алдағы уақыттың да жөн-жосығын қиялмен шамалап, Халиманың да өзінен қалмай, ғылым жолына түсуін қамдап қойды. Мәскеуден жолдаған хаттарында тек бір ғана сөз жоқ: осының бәрін ойдағыдай жүзеге асыру үшін пәле-жаладан ада болсақ екен; арман еткен мерейлі күндерге аман-есен жете алсақ демейді...

	Ермұхан Бекмаханұлы Мәскеуден тамыздың аяқ шенінде оралған: жаңа монографиясын Мәскеу тарихшылары ұнатты; осы қалпында-ақ докторлық атақ алуға ұсынуға болады-мыс (оқығандар − академик А. Панкратова, профессорлар А. Кучкин, М. Рожкова және А. Доданов)... «Қоңыр күзге партияның XIX съезі шақырылмақ. Соның материалдарын кіріспеге сыналап енгізу қажет. Бұл болса монографияның саяси бағытын күшейтеді. Жаңа жұмысыңда сен маркстік-лениндік қағидаларды қатты сақтап, өзіңе айтылған сыннан қорытынды шығарғаныңды айқындайтын мәнді айғақ бұл, – депті А.М. Панкратова. – Қысқасы, келер жылдың басында қайта келесің, Тарих институтының ғылыми кеңесінде талқылауға лайық деп рецензия беремін...»

	Көкейге қонымды ақылға не дейсің? Қадірменді ұстазына рақмет айтты.

	Алматыға әупірімдеп әрең жетіп, бала-шағасын сағынған мауқын басқан соң, тамыздың 30-шы жаңасында Шу өңіріне қайтпақ болды.

	− Неге екенін білмеймін, үйден шыққым келмей жүйкем құрып отыр, – деп аттанарда тосын әңгіме бастады. – Түнде шым-шытырық түс көрдім, соның әсері ме, білмеймін... Ұлытаудың түстік бөктерін аралап келе жатқанымда қолында егеулі найзасы бар, беліне қайқы қылыш байлаған қарт кісі алдымнан шығып, «Әй, қарағым, хан Кененің туы тігілген Кішітауға соқпа, арғы бетінде сені аңдыған жауларың қаптап жүр!..» – деп алдымды кес-кестеді. Мен баяғы: «Өзіңіз кімсіз? Қайдағы жау?» – десем, әлгі ақсақал түксіз, маса тайғандай жалтыр иегін сипап, «Мені білесің, қарағым. Кене құрдасымның бас батыры атанған Ағыбай ағаңмын, мені ол Көсе дейтін-ді. Қасиетті хан иемнің қырғыздың қайқы қылышынан аман құтылған рухының жетегімен келіп тұрмын саған...» – дейді. «Пәлі, Ағыбай аға, қызық екенсіз, Хан Кененің дуалы аузымен ақжолтай Ағыбай атанған даңқыңызбен ауыл арасындағы жаман-жәутік ұрыларды жау дейсіз. Олар маған не істейді?» – деп кимелеп, алға жүре түсемін. Кенесарының әскербасы: «Тегіңе тартқан қайсар екенсің, балам. Осы күнгі қазақтың жауы – баяғы ер қалмақ, иә қаба сақалды орыс емес, ел ішінде. Ол шіркіндер жекпе-жекке шақырып, сенімен ашық майданда айқаспайды, өштескен пендені бұқпада отырып, пәлелі-жалалы қағаз оқпен жайратады. Қумола өзенін өрлеп, Байқоңырдың жағасына туралай тарт!..» – деді де, жаушы қарт жөніне кетті. Ал не дейсіңдер бұған?..

	− Хан Кененің бас батыры түсіңе енгені тегін емес Алды-артыңды қамаған жауларың барын ескерткені. Мына еңбегіңді жариялағанша сол жақта жүре тұрғаныңды мен де, Халима да жөн көріп отырмыз, Ермұхаш... – деп енесі басу айтты. – Алматыда саған қатер көп. Жауларың пысық немені шөл даланың қиыр шетіне қаңғытып жібердік деп күпсіне тұрсын. Сөйт, қарағым! Мен, тегінде, мұндай қуғынды жас кезімнен көп көріп, зәтте болған кексемін...

	− Жарайды, Шешей, тура солай істеймін. Бірақ мен басқа бір жайтқа алаң болып тұрмын... − Ермұхан жан-жағына мұңая қарап тамағын кенеді. − Өзіңіз білесіз, менде кітаптан өзге қазына жоқ, соның ең керектілерін аманат етсем, сақтай аласыз ба? Көпшілігі ескі тарихтар, бірқаншасы − саяси қуғын көрген өзіміздің шерменделердің төл еңбектері...

	− Қойыңызшы, Ереке, қайдағыны айтып әрі алыс жолға шығардың алдында... – деп келіншегі көз жасын көрсеткісі келмей теріс айналды.

	− Жә, жә. Текке абдырамай айтқанды істе! Мына сағатымды да алып қал!.. – деп алтын сағатын үстелдің үстіне қойды. − Мұның бәрі сақтық үшін. Есмағанбет ағайдың, Бектің тұтқындалып, қайда жөнелтілгенін білесің бе?..

	Түске таман темір жол айлағына аттанды. Ертеңгіліктегі жайсыз әңгімеден соң ой түсті ме, Халима қос бүлдіршінін ертіп, вагонға дейін шығарып салды. Қоштасулары ұзағырақ болыпты, әсіресе Ерігі мен Серігі қайта-қайта әкесінің мойнына асылып, тілі шыққан үлкені: «Көке, сені сағынамыз! Жиі келсеңші!..» − деп көңілін одан әрман елжіретіпті.

	Сол күні кеште Ермұхан Бекмаханұлы Ново-Троицкіге жетіп, туған інісіндей болып кеткен Ахметжан мұғалімнің үй-ішімен қайыра қауышады. Ұстаздық міндетін атқаруға бірақ көңілсіз кірісіпті. Әлденеге алаң болып, алғашқы қоңырау рәсіміне қатыспаған. Түн ортасында оянып кетсе, ұйықтай алмай ұзақ жатады. Сөйтіп, дел-сал болып жүргенде бақылаушы мекемеден шақыру алыпты.

	Қауіпсіздік министрлігінің Шу қаласындағы өкіліне ай сайын көрініп тұруға Ермұхан көндіккен: көлігі жоқ жаяу адамға едәуір жердегі кентке қатынау оңай емес; бүгін де ойда жоқта шақырды; жазғы демалысқа шыққалы бет-жүздерін көрген жоқ, бармауға болмайды...

	Есік алдындағы күзетші бастықтың кабинетіне бөгеусіз кіргізді. Қауіпсіздік министрлігінің өкілімен Ермұхан осы жаққа қоныс аударған кезде танысқан. Сәлемін ізетпен қабылдап, қарсы алдындағы орындыққа жайғасуды ұсынғанда-ақ кісілік жайдары қалпын аңдаған. Орта жастағы, тығыршық денелі ақсары жігіт: «Халіңіз нешік, Ереке? Біздің қытымыр талабымызға сіз кешіріммен қараңыз. Бұл жақта тәртіп бұзбасаңыз – біз де, сіз де тыныш ұйықтаймыз...» – деп әзілдеп отырып, өз міндетін сыпайылап жеткізген-ді.

	− Сен, Бекмаханов, оңбаған адам болып шықтың. Екі ай бойы бала-шағамның қасында болдым деген өтірікті аңқау мұғалімдеріне айт, ал бізді ондай ертекке малдандыра алмайсың!.. – деп ақыра сөйлеген майор қазаққа Ермұхан «Е, сен де осындай пәлекет пе едің?» дегендей таңданыспен аңыра қарады.

	Не десе де үндемей құтылмақ болды. Кабинет иесі біршама уақыт зіркілдеп, сұқ саусағымен үстелді қаттырақ ұрып, алдына таза қағаз тастады.

	− Қайда болғаныңды, Мәскеуде не істегеніңді түп-түгел жаз! Мәскеуге қалай жеттің, кімге бардың? Олар не деді, сірә, бұл жақтан қорлық пен зорлық көргеніңе шағынған боларсың? Сен, сойқан, қандай мекеменің бақылауына түскеніңді білмейді екенсің?! Біздің білмейтініміз − жер астында, қажет етсек − оны да білеміз!..

	Ермұхан жан-жағына алақтай қарады. «Ойпырмай, мына шіркін бәрін де біліп қойыпты. Мәскеуге қалай барғанымды қасымда бірге жүргендей көріп отырған ба? Жә, біле тұра орта жолдан неге қайтармаған? – Іле-шала басқа бір ойға жеңсік берді. – Бұлар менің Мәскеуге барғанымды кеш білген. Сол үшін бастықтарынан сөгіс естіген. Тек не бітіргенімді білмейді. Қандай лауазым иесіне шағымдандың дегені де содан, олай болса?..» Бір мезет ойлады: «Сірә, Орталық Комитетке баруым, саяси қаралаудан ақтайтын тың еңбек жазғанымды мәлімдеуім мүлдем қате болған? Әпербақан Шикин ақадал еңбегіме оң қабақ көрсете-ді дегенім – нағыз аңғалдық. Мен кеткен соң-ақ ол найсап трубканы көтеріп, Алматыдағы жандайшаптарға: «Бекмахановтың Мәскеуге не үшін келгенін білесіңдер ме? Әрине, білмейсіңдер, сол себепті менің сөзіме құлақ қойыңдар: ұлтшылдарға ешқашанда сенуге болмайды; ал мына сойқан екі жыл бойы әскездеп жүргізген тазарту шарамызды теріске шығармақ; бәрімізді ақымақ қылып, өзінің нағыз ғалым екенін дәлелдеп, екінші мәрте тарих докторы атанбақ. Демек, оны бүйтіп емін-еркін жүргізуге болмайды, ұқтыңдар ма, болмайды!..» – деуі хақ.

	Кабинет иесі темекісін тұтатып, терезе алдына барып ұзақ тұрды. Іле ауыз үйге шығып, кезекшіге әлдене ескертті де қыбыжықтап қайта келді. Ермұхан кенет «Осы жігіттің бүгінгі қылығы сыпыра жұмбақ, әлгіндегі жекуі де әншейін қоқан-лоқы. Тегінде, бұл – арлы адам, қазақы қаншылдықтан да құралақан емес...» деген де қиялға берілді, соған тіпті иланғысы келді. Ойы қырық саққа құбылған соң жазуы маңдымады. «Мәскеуге ғылыми жұмыспен бардым, Тарих институтының жетекші мамандарына жаңа еңбегімді оқыттым. Орталық Комитеттің нұсқаушысына жолығып, еңбегімнің ықшамдалған данасын тексертуге бердім...» деп, әр сөзін ойлап та, шақтап та жазған түсінігін аяқтап, кабинет иесінің алдына қарай сырғытты.

	Майор жігіт оны оқыды да, тілдей қағазға әлдене жазып өзіне ұсынды.

	«Ереке, кешіріңіз! Мәскеуге сапарыңыз сіз үшін аса оңды болмаған тәрізді, кейбіреудің ашуын қоздырыпсыз... Жағдайыңыз ауырлады. Әділдікке деген сеніміңізді тек жоғалтпаңыз, тарихи еңбегіңізді халқыңыз бағалайтын күн алда! Ішіңізді бізге бермеңіз, мықты болыңыз!..» – деген сөздерді64 оқыған Ермұханның көңілі әлем-жәлем болып, мейірман жүзді майорға еміне қарады. Рақмет айтқысы келді, аузына ретті сөз түспей, тосын хабар да тілін байлап, үн қата алсайшы... Ал кабинет иесі сұқ қолымен төбені нұсқап, үндемеңіз дегенді басын шайқаумен білдіріп, өзінің ескертпесін қалтасына сүңгітті.

	Ново-Троицкіге Ермұхан сол күні жұлдызды жамыратып әрең жетіпті. Кешкі астарын ішпей, өзін тосып отырған Ахметжанның үй-ішіне ештеңе сездірмеуге бекініп келген-ді. Алайда жас жұбайлар қонағының кіржиген қабағын аңғарған тәрізді. «Жайшылық па, ағасы?» деген Ахметжанға ол сұстия қарап, өзін қинаған ащы шындықты кенет лақ еткізді.

	− Менің бұл жақтағы ұстаздық тірлігімді әлдекімдер көп көрген сияқты. Жуық арада басқа жерге қоныс ауыстыратын сияқтымын...

	− Қойыңызшы, оқу жылы енді ғана басталды, бармаймын деңіз!

	− Оны менен сұрамайтын шығар... – деп Ермұхан зорлана жымиды. – Ахметжан інім, Сәния келін, екеуіңе дән ризамын! Туған ағаларыңдай күтіп, жабырқаған күндерімде жұбатушы болдыңдар. Бұларыңды сірә да ұмытпаймын! Кішкентай бөбектерің Дананың қызығын көріңдер, соңынан ол бүлдіршін сәбилер ертсін!..

	Ахметжан әлдене айтқысы келіп қозғалақтап еді. Қонағы сөзімді бөлме дегендей қабағын шытты.

	− Екеуіңе міндет етер бір тілегім бар, сендерге шексіз сенгендіктен айтамын... – деп сәл тоқтады. – Менің бөлмемдегі үстелдің үстінде қаттаулы тұрған қалың бума – үш жылғы еңбегімнің соңғы данасы. Осыны сен, Ахметжан бауыр, ертеңге қалдырмай, сенімді бір жерге жасыр! Тегінде, мені ғылымға қайтарар әрі өмірге сенімімді жоғалтпасқа жалғыз үмітім де − сол қолжазба, қарақтарым...

	− Апырай, Ереке, мынауыңыз қиын болды ғой? Тағы не бұйырасыз?

	− Менде қазір осыдан өзге қымбат дүние жоқ... – Ермұхан даусын қатайта сөйледі. – Бұл үйде оны сақтауға болмайды, ұқтыңдар ма, болмайды!..

	Түннің бір уағында, сірә, ұйықтай алмай дөңбекшіп жатқанын сезген сияқты, Ахметжан есіктен басын сұғып:

	− Ереке, алаңдамай ұйықтаңыз, тапсырмаңызды жайладым, – деді.

	Қыркүйектің 5-і күнгі ертеңгілікте Ахметжанның үйіне қорапты жабық машинамен келген үш кісі сау ете қалды. Біреуі – Шу қаласындағы мекеменің майор бастығы. Заң бақылаушысы ның Ермұхан Бекмахановты тұтқындауға шығарған жарлығымен келіпті. Ордерді көрсетіп, үй иесі мен көршісін қатыстырып, там үйдің әр жерін, тіпті отын қораға дейін ақтарып, тінту жүргізді. Бірақ ештеңе таба алмады. Ақыры, тергеуші орыс бөлмеде тым-тырыс отырған тарихшыға келіп:

	− Қолжазба қайда? – деп дікілдеді.

	− Мәскеуде қалған, өрең жетсе − Орталық Комитеттен сұраңдар!.. – деп қыңырая жауап берді. – Ал өзгесін мені көрсетуші тарихшылар дерек ұрламасын деп Алматыға келген соң өртеп жібердім...



	Халима БЕКМҰХАМЕДОВА, «Жиырма жыл бірге»:

	«Жуықта орналасқан жаңа жұмысымнан үйге кешкі сағат он шамасында қайттым. Есік ашық, үйім толған бейтаныс адамдар. Бейтаныс бір қазақ тінту жасауға берілген бұйрықты көрсетті. Ермұханның соры қайнағанын ұқтым... Екі еркек пен бір әйел екі бөлменің астан-кестенін шығарып, әсіресе Ерекеңнің кітаптарын ақтарып, кітаптардың іші-сыртын ашып, әлденені іздеуде. Сезіп отырмын, шұқшия іздегені – қолжазба еңбектері мен әріптестерінің хаттары65. Ал қолжазбаның үш данасын кір киімдер жатқан жәшікке салып қойғамын. Есім шығып отырып, сол жаққа бірер мәрте қарасам керек. Тінтушілер тобындағы әйел мені бақылап отырыпты. Бір мезетте ол кір жатқан жәшікке барды да, қомақты бумаларды** суырып алды. Сарсыла іздегендерін тапқанына қатты қуанды, ал мен көз жасымды одан әрман төгейін... Ерік пен Серік те түні бойы ұйықтамады, тінтушілер еденге үйіп тастаған кітаптарды біресе маған, кейбірін апасына апарып, жүгірумен болды. Төтенше оқиға екенін сәбилерім де түсінген. Тінту таңғы сағат бесте аяқталды. Ерекеңнің жұмыс кабинетін ашуға болмайды деп есігіне мөр басылған қағаз желімдеп, жауып тастады. Хаттамаға қол қоярда тінтушілердің біреуінің фамилиясы Бучин екені есімде қалыпты. Бертінде білдім, Ермұханның тергеуін бастап, қылмыс бабын байлаған сол екен...»





4


	Кешегі Кеңес одағының жазалаушы жүйесінің Қазақстанда зор ыждаһатпен жүргізген саяси науқандары мынадай: солардың ең қомақтысы − 1928-1929 жылдардағы қудалау, байларды тәркілеу кезінде ауыл тұрғындарынан 152 адам атылып, 34121 орташа шаруа сотталған; екі жылдан кейін ұжымдық шаруашылық құруға қарсылық көрсеткендерден 33345 далалық қылмысқа тартылып, 5551 адам «бүлік ұйымдастырушы» ретінде сотталған, 883 жанкешті үкімсіз атылған... Чекистердің пиғылы жат элементтерден қауымды тазарту қарекеті саяси күресті 1919 жылы тоқтатып, Кеңес үкіметінің арнайы жарлығымен кешірім алған Алаш қозғалысының 35 мүшесін 1930 жылғы 4 сәуір күнгі жабық процесте соттаумен қайта жалғасқан. Мемлекеттік ерекше құқықты саяси басқарма (ОГПУ) ұйымдастырған екінші, әлде үшінші үкім 1932 жылғы 20 сәуірде жарияланып, Алашорда үкіметін қолдаған 20 зиялы әр түрлі жазаға кесіліп, соңынан Қазақстаннан шалғайға жер аударылған. Келесі науқан − 1937-1938 жылдарғы атышулы «Қызыл қырғын». Бұл нәубетте халқымыздың ең сауатты әрі қоғамдық қызметте көшбастаушы болып, кеңес өкіметінің саясатын белсене жүргізген жайсаң азаматтарымыздың 22 мыңы атылып, 49 мыңы Сібір лагерлерінің азабын тартыпты66. Солардың қаншасы кешірім жарияланған 1954-1955 жылдары елге қайтты? Қаншасы суық жақта ажал құшты? Бұл туралы нақты дерек жария болған жоқ.

	Ресми мәліметтер бойынша, 1921-1954 жылдар аралығында «контрреволюциялық қылмысы үшін» Кеңес одағында 3 777 380 азамат жауапқа тартылған, солардан 642 980 адамы ату жазасымен жер жастанған). Александр Солженицин «ГУЛАГ архипелагы» кітабында «бұл сан қате, жазаланғандардың төрттен бірі ғана» дейді.

	Шамалауымызша, Е. Бекмахановтың жүріс-тұрысына бақылау қойып, қайда болғанын, кімге не дегенін, әр қадамын шалуды жазалаушы мекеме 1951 жылдың қаңтарынан келесі жылдың қыркүйегіне дейін, яки 20 ай бойы жүргізген. Соңғы саяси науқанның бас «күнәкары» Е. Бекмахановтың жаулығын әшкерелеуге «салпаң құлақтардың» қарамды тобы жасақталған. Солардан бізге мәлімі − он шақты адам67. Жаныңды қарадай түршіктірер сорақы жайт: сормаңдай ғалыммен аралас-құралас болған тарихшылар, кейбірі билік төңірегіндегі шенеуніктер, ҚазМУ-дің тарих факультетінің оқытушылары, аспиранттары мен студенттері. Рас, кейбірінің куә болуға еріксіз көнгені − баянхаттары мен сот хаттамасына түскен ұсақ-түйекті терген мәнсіз айғақтарынан айқын сезіледі, өштескен әріптесін құрдымға жөнелтуге тырысып, ауыр кінә артқандар да аз емес...

	«Күнәкар» тарихшыны тергеуді Қауіпсіздік министрлігінің ерекше маңызды істерді қарайтын тергеушілері, аға лейтенант Бучин мен шені беймәлім Е. Соловьев жүргізіпті. Екеуіне әредік есімі беймәлім қазақ жігіті қолғабыс еткен (Қандалаша қадалған сол тергеушіні Ерекең бертінде есіне алып, «дөрекі, қаны сұйық адам, кісіліктен жұрдай, нағыз айуан...» деген сипаттама айтқан). Тергеу ә дегенде жадағай сұрақтармен басталыпты: «Сенің есімің мен фамилияңда ер сөзі бір рет, ал хан екі мәрте қайталанған, неге?» – деп сұрайды Бучин. «Оның жауабын, азамат тергеуші, алты жасымда өліп қалған әкемнен сұраңыз, хан деген қосымшаны мен өзіме туа сала сұрап алғам жоқ...» − депті тарихшы. «Бекмаханов, бекерге қиқарланбай шыныңды айт. Бәрібір айтқызамыз! Сен туған 1915 жылы қазақтарда туу туралы куәлік болмаған. Ал сен хан сөзін жас күніңнен ерекше ұнатып, құжаттарыңа өзің жаздырғансың...» − деген уәжге, қылмыскер:

	«Әкем де сөйткен болар, ол кісінің есімінде де хан сөзі бар?» − десе, тергеуші өзін әжуалап отырған ғылым докторына зығырданы қайнап, сірә, кімнің қолына түскенін сездіргісі келген, білем, жұдырық жұмсап, тұтқынның бет-аузын қанжоса етіпті... «Есіңде болсын, нағылет, сұрақ қоятын − мен, сенің міндетің − тек қана жауап беру!» − деп Бучин күш көрсетіп, ығырта сөйлейді. «Зиялы азамат сияқтысыз, мына дөрекілігіңізді түсінбедім, − дейді Ермұхан есін жиған соң... − Жұдырықпен мені ештеңеге мойындата алмайсыз. Екінші мәрте қол жұмсасаңыз, сізге мен жауап беруден біржола бас тартамын». «Бірер мәрте ыстық карцерде отырып шықсаң, қарсыласуға дәрменің болмай, әлі-ақ бас білген тайыншадай бөйтеңдейсің, сволочь!..» Ермұхан жұдырықпен сөйлесуге дағдыланған дүлейге түңіле қарап: «Түсінікті, азамат тергеуші. − дейді. − Сіз мына жайтқа зер салып қараңыз: мектепке мен 1925 жылы бардым; ал хан сайлау қазақ даласында 1822 жылғы патша жарғысымен тоқтатылған; ұқтыңыз ба, ел жадынан жүз жыл бұрын шығарылған хандық билікті он жасқа келгенше мектепке бара алмай әрі жетімдіктің зардабын тартқан бейшара балақанның көксеуі – қисынсыз айғақ...». «Жоқ, сен бұл фактіні мойында, хандық биліктің қазақ тұрмысына тарихи қалыптасқан рәсім екеніне сен жас күніңнен құмар болып, неше түрлі дастандар жаттапсың!» − деп бастапқы сұрағын нешінші мәрте ежіктеген тергеушіге Ермұхан Бекмаханұлы: «Олай десеңіз, куә шақырып, мойныма қойыңыз. Қазақты хан билеген бағзы заманды не үшін ұнатыппын, қашан, қайда жүріп көксегенмін? Мен тарихшымын. Қандай оқиғаны болсын айғақпен дәлелдеуге дағдыланған адаммын...» − деп қыңырая жауап беріпті. Ал аға лейтенант білім-танымы шамалы һәм қарадүрсінге бейім ноқай болса керек, қолына түскен тарих докторын неше тәулік қинап, жүйкесін жұқартуды мақсат еткен. «Саспа, Бекмаханов! Хан құзырына құмарлығыңды мойныңа қоятын куәмен кездестіріп, көзіңе көк шыбын үйелетемін! Сол кезде мойындайсың...» − деп келесі сұрағына көшкен.

	Дөрекілігіне менмендігі сай өркөкірек тергеушінің тұрпайы сұрағына қарап, мына сойқан түк білмейтін дәндүріс деп ойламаңыз, оқырман. Бучиннің қылығы − тергеудің сыннан өткен әдісі. Нақ сондай күйкі сұрақтар − қылмыскердің жігерін жасытып, қарсыласу қайратын әлсіретудің амалы. Әдетте мұндай мезі сұрақтар қылмысты пендеге ондап, жүздеп қойылады, бір сұрақты неше тәулік ерінбей-жалықпай ежіктеу де күндердің күнінде әжетке асады-мыс. Өйткені әлгі сорлының шыдамы түгесіліп, әбден қалжыраған кезде тергеуші түпке сақтаған негізгі сұрақтарына көшеді, оның аяғы әдетте қылмысын «мойындатумен» аяқталады (саяси тұтқын болудың азап-тауқыметін өз басынан өткізіп, жазалаушы жүйенің сорақы қылықтарын әшкерелеуге ондаған жылын сарп еткен орыс жазушысы А.И. Солженицин қомақты 3 томнан тұратын «ГУЛАГ архипелагы» атты деректі туындысының «Тергеу» тарауында тергеушілер қолданатын қитұрқы әдістердің 31-ін сипаттап, қылмыскерді қинаудың 58 түрін тәптіштеп жазған). Сол әдістердің Бекмахановқа қаншасы және қандай түрі қолданылды? Оның жөн-жосығын біз білмейміз. Бірақ Е. Бекмахановтың хаттамаға түскен жауабына қарағанда, орыс жазушысы жазған әдістердің кем дегенде 4-5 түрі қолданылғаны аңғарылады: мысалы, психологиялық әдіс − екі тергеуші кезекпе-кезек ауысып (бірі − дөрекі де қатаң, екіншісі, дауыс көтермейтін бұйығы), бір сұрақты күні-түні ежіктейді; соңынан күш қолдануға әуес үшінші тергеуші қосылып, ұрып-соғып, қинау әдісіне көшеді; неше түрлі өтірікті үйіптөгіп, ақырында жасамаған қылмысын мойындатуды жүзеге асырады...

	(Әлбетте, «қылмысын» мойындату үшін өзара ауысқан үш тергеушінің Ермұхан Бекмаханұлын ұрып-соғып, аяусыз дүрелеген деп үзілді-кесілді айту қиын. Тегінде, мұндай қиянат хаттамаға түспейді. Сөйтсе де сондай тағылықтың жолды болғанына иландырар айғақтар бар: мысалы, оның сотына қатысқандар, әсіре Х.А. Бекмұхамедова тарихшының мәжіліс залына жадап-жүдеп келгенін, кейбір сәтте сөзінен шатасып, әсіресе қаралаушы прокурор мен сот алқасы төрағасының жекіген сұрақтарына имене жауап беріп, кейбір сұрауларды жөнді естімей, қайыра айтуды өтінгенін естерінде сақтаған. Бетіндегі жарақаттың да табын көрген. Қысқасы, өздері білетін өжет те қайсар, сөздің түбін түсіре сөйлейтін әйгілі шешен, айтыс-тартыста ешкімге есе бермейтін дауласкер Ерекеңді танымай, көңілдері пәс болған. Қажырлы жанның небәрі екі-үш айда жігері жасып, күрт сынғанына таңданыс білдірген. «Кей мезгіл тұнжыр әлпетпен залға қарағанда ғана мен оның жалт еткен жанарынан өзіме таныс өткір от ұшқынын көріп, тәубе деп сүйсініс білдірдім...» − дегенді бізге Халима Адамбекқызы сол бір шерлі күндерді есіне алған ауызекі әңгімесінде).

	Саяси қылмыстыны тергеу, әдетте оның сыбайластарын көптеп әшкерелеу жобаланғанда, бес-алты ай жүреді Алайда Ермұхан Бекмахановқа қылмыс байлау екі айға жетер-жетпес мерзімде аяқталып, қараша айының айының 2-сі күні Қауіпсіздік министрлігінің бөлім бастығы подполковник Ішмұрзин қаралау актісін сотқа жолдауға бекіткен. Сөйтуге, біздіңше, екі жайт мұрындық болған: біріншіден, Е.Б. Бекмаханов − 1951-1953 жылдардағы қуғын-сүргіннің бас күнәкары, оның қылмыскер екенін жұртшылыққа тездетіп жариялауға саяси басшылар мүдделі болған; екіншіден, профессор тарихшы ғылыми «қателескенін» мойындады, демек, оның «қылмысын» қарауды үлгілі сот процесі етуге қажеттілік туған; үшіншіден, тергеу жүріп жатқан кезде, сірә, бұл − мәскеулік достарының астыртын әрекеті, Еуропаның бірнеше радиостанциясы есімі жұртшылыққа әйгілі қазақ тарихшысы туған халқының бұрынғы тарихын даралап айшықтаған ғылыми кітап жариялағаны үшін қамауға алынып, түрмеде отырғанын, таяу арада соттталып, Сібірге жөнелтілетінін бірнеше мәрте дабыралап хабар береді... Бұл болса республика билеушілері күтпеген төтенше оқиға! Қазақстан ғана емес, шетел жұртшылығын да дүрліктіретін, мәні сорақы, салдары беймәлім даңғаза. Әмбе сол хабарды таратушылар Бекмахановты сыпыра ақтап, оған байланған қылмыстың большевиктік тұрпайы саясаттан өрбігенін, ал куәлікке тартылған тарихшылардың қауіпсіздік жүйесінің жалдамалы тыңшылары екенін де айғақтармен әйгілеген. Нәтижесінде, билік төріндегілер өздерін қатты абыржытқан істі тезірек аяқтауды жөн көрген...



	Халима БЕКМҰХАМЕДОВА, «Жиырма жыл бірге» естелігінен:

	«Желтоқсанның 2-сі күні сот мәжілісі басталды. Жанашыр достарымыздың көмегімен мен оны алдын ала білдім.

	Аяз күшіне енген сәт. Жылырақ киініп, Қазақ КСР-інің Жоғарғы сотының Гоголь мен 8 наурыз көшелерінің қиылысындағы ғимаратына ертерек бардым. Дәлізде күтіп тұрмын. Бір сәтте Мамутов, Жумин, Чижов, Шойынбаев, Кузнецов, Төлекеева және мен танымайтын бірнеше адам қасымнан өтті...

	Ермұханды төрт күзетші әкелді. Амандаспақ болып Ерекең ұмтылып еді, алдындағы екі жауынгер маған жақындатпай, мені де дөрекі түрде жолатпады, амал не, көз қиығымен ғана жүздестік.

	Ермұхан дөрекі әрекетке қамықты, білем, сілейіп тұрып қалды. Соңынан білдім, өзін айдап келген төрт күзетшінің бірі қазақ еді, соған: «Әйеліме ескертіңіз, жанжал шығарып, сот залында айқай-шу көтермесін, тыныш отырсын!..» – депті.

	«Қайғырмасын, тыныш отырамын» дедім. Сот мәжілісі басталды, судьяның сауалына Ермұхан: «Қорғаушы алмаймын, өзімді-өзім қорғауға шама-шарқым қаптал жетеді» – деді. Оның мәлімдемесін сот алқасы қабылдаған жоқ. «Қожабергенов деген заңгер сізді қорғайды» деп бейтаныс біреуді атады, сірә, Қауіпсіздік министрлігінің өз адамы болса керек...»



	ҚР Ұлттық қауіпсіздік комитетінің Алматыдағы мұрағатында сақтаулы № 699 істің жеке папкаға тіркелген 300 беттен астам құжаттардың бірқаншасын (екінші буманың көлемі одан кем емес) мен сүзе оқып, үш күнге созылған, 1952 жылғы желтоқсанның 2-4 күндері жүрген сот мәжілісінің хаттамасын түгелге дерлік көшіріп алдым. Төменде соларды тұжырымдап келтіремін.

	(Үш күн ұдайы жүрген мәжілістің хаттамасы − небәрі 15 парақ, орыс тілінде қолмен жазылған. Сірә, қаралаушы мен айыпкердің, куәлер сөздерінің тоқетері ғана қағазға түскен. Біз соны тұжырымдай қазақшаладық, хаттама мәтінін өзгертпей курсив теріммен дараладық. Қосымша ескертер гәп: бізге мәлім деректердің бірқаншасы сот хаттамасына түспеген немесе кейбірінің мәні бұрмаланып баяндалған. Оларды да тиісті жерінде ықшамдап береміз...)



	ҚҰРАПОВ, айыптаушы прокурор: «...«Правда» газетінің дер кезінде әшкерелеуі және большевиктік өткірлікпен көрсетуі нәтижесінде Қазақстан интеллигенциясының ортасынан социалистік қоғамға жат көзбен қарайтын, кеңестік құрылыстың тамаша табыстарын көре алмайтын буржуазиялық-ұлтшылдардың жаңа тобының ұзақ уақыт ойына келгенін тежеусіз жүзеге асырып, зиянкес әрекетпен шұғылданғаны мәлім болды. Осы топтың белсенді мүшелері Сүлейменов, Исмаилов, Мұхамеджанов (сірә, семейлік ғалым, абайтанушы Қ. Мұхамедханов – М. С.) Қылмыс кодексінің 58-10-бабының 2-тармағымен сотталып, кеңестік әділ соттың үкімі бойынша 25 жылға бас еркінен айырылды. Зиянды топты ұлтшылдық әрекетке баулыған «көсемдері» М. Әуезов, С. Мұқанов, Қ. Жұмалиев және басқалардың ауыр қылмыстары да жуықта әшкереленбек... Бүгінгі сот алқасына қылмысы толық дәлелденген, партия қатарынан аласталып, ғылыми атақтары қайтарылып алынған, Ново-Троицкі мектебінің тарих пәнінің мұғалімі, 1915 жылы туған, жоғары білімді педагог Ермұхан Бекмаханұлы Бекмаханов тартылып отыр. Бекмаханов ұзақ жылдар бойы ғылыми еңбектерінде Абылай ханның тұқымы Кенесары Қасымов бастаған 1837-1847 жылдардағы қарулы көтерілісті теріс-қағыс сипаттап, қозғалыстың басшысын ерекше дәріптеп ержүрек батыр етіп көрсетіп, сол дүмпуді қазақ халқының азаттық жолындағы жанқиярлық күресі деген, өзі ойдан шығарған жалған мадақпен тарих кітаптарына енгізген. Тарихи айғақтарды көпе-көрінеу бұрмалап, өз тұжырымына ғылыми әріптестерін де сендіріп, 10 жылдан астам уақыт Қазақстан халқын шатастырып, ел тарихын былықтырумен шұғылданған. Шындығында, бұл – қазақ халқын ұлы орыс халқымен тарихи қалыптасқан достықтың арасына сына қағып, қазақ халқын феодалдық кертартпа қоғамға қайта сүйреу екенін біле тұра әдейі арандату. Тарихшы әріптестерінің бұл турасында ауызша да, баспа жүзінде де ескерткен жолдастық оң пікірлерін Бекмаханов әрдайым теріске шығарып, сол үшін ұйымдастырылған ғылыми айтыстарда өзін жақтаушы адамдардың көмегімен әрдайым жеңіске жетіп отырған. Қазірде солардың бәрі де әшкереленіп тиісті жазаларын алды, көпшілігі Компартия қатарынан қуылып, ғылыми жұмыстан аласталды. Кейбірінің үстінен қылмыстық іс қозғалды.

	Тергеу үстінде Бекмаханов өзінің саяси қылмысын толық мойындады.

	Қазақ КСР өкіметінің мемлекеттік заң бақылаушысы құқығымен жоғарыда баяндалған қылмыстық айғақтарға сүйеніп, Бекмахановтың ұзақ жылдар бойы социалистік қоғамды ішінен ыдыратуға бағытталған әрекетін біржола тоқтату үшін сот алқасынан айыпкерге Қылмыс кодексінің 58-10-бабының 2-тармағын негізге алып, үкім шығаруын сұраймын.



	БЕКМАХАНОВ, айыпталушы: «Кенесары Қасымов қозғалысын сипаттауда оның монархиялық-феодалдық мәнін жұртшылыққа теріс түсіндіргенімді мойындаймын. Тегінде, бұл мәселені мен де, басқа тарихшылар да ғылыми зерттеу ісінде кездесетін қателесу деп пайымдадық. Ал соның ауыр қылмыс екенін өз басым енді ғана түсіндім. Шынын айтқанда, қазақ халқының отарлаушы елге 1837-1847 жылдардағы қарулы наразылығын қаһармандық күрес деп тұңғыш жариялаушы мен емеспін, орыс тарихшылары Вяткин, Тимофеев, Федоров 1940 жылы жариялаған ғылыми еңбектерінде солай деп бағалаған. Қазақ кеңес әдебиетінің классиктері С. Мұқанов Кенесарыны мадақ тұтқан «Жайлауда» поэмасын 1926 жылы жарияласа, М. Әуезов «Хан Кене» драмасын 30-жылдардың орта кезінде жазды. Кенесарыны халық батыры санағандарды түгел атап, бұл тізімге әдебиетші мен тарихшыларды, мемлекет пен Компартия қайраткерлерінің есімдерін қоссам − жүз шамалы адам...



	Асабай МАМЫТОВ, айыптаушы судья (Қазақ КСР Жоғары сот төралқасы мүшелігінен 1956 жылы арнайы жарлықпен босатылған): Айыпталушы Бекмаханов, елдің бәріне тас лақтырмай, өз қылмысыңыз туралы айтыңыз!..



	БЕКМАХАНОВ: Түсінікті, мен Кенесары тақырыбын бастаушы болғам жоқ, асыра мадақтаушы да емеспін, менің қателігім – Кенесары қозғалысын өзгелерден гөрі түбегейлі зерттеп, ғылыми еңбек жазғаным. Бірақ сол кітабым жарыққа шыққанша ешкім маған ғылыми тұжырымың жаңсақ, өкімет саясатына қарсы еңбек деген жоқ... Тергеуші тарихшы әріптестерім − Бек Сүлейменов және Тілеш Шойынбаевпен мені бетпе-бет кездестірді. Сүлейменов маған: «Мына позицияң түбірімен дұрыс емес деп ескерттім, бірақ бұл бірбеткей адам, менің сөзіме құлақ қоймады...» − деп ақылгөйсіді. Мен екеуіне де былай дедім, сол сөзімді қазір де қайталаймын: «Бек Сүлейменов маған ешқашанда ондай ақыл айтқан емес...» Шойынбаевтың да маған жолдастықпен талай мәрте ескерттім дегені де жалған сөз. Тілеуқажы Жанайұлы менің кабинетіме тек қана айқай көтеріп жанжалдасу үшін келетін. Ал сондай жағдайда ғылыми мәселені талқылау мүмкін бе? Мен тарихшы Шахматовтың ғылыми ізденісіне ізетпен қараймын, қабілетті адам. Кенесары қозғалысы туралы монографиямды оқығанда ол кісі қолымды құшырлана қысып: «Сенің мына жұмысың – нағыз классикалық еңбек. Осы еңбегіңмен сен Кенесары батырды кавказдықтардың ұлттық көсемі Шәмілмен теңестірдің!..» – деген-ді, ал тергеушінің кабинетінде ол менің пікірімді қабылдамай, дөрекілік көрсетті. Тарихшы әріптесімнің жалған сөзге не себепті бой ұрғанын түсінемін: «Правданың» мақаласынан соң Виктор Федорович бұрынғы мадақ сөздерін мүлдем ұмытты...»



	1952 жылдың күзінде әдеби зерттеулерін ұлтшылдық сарында жазғаны үшін айыпталған Есмағанбет Ысмаилов Семейге жөнелтілген-ді: Ертістің қаламен қойындасып жатқан, ұзыны бес, көлденеңі екі шақырымдай аумақты арал түзеген қолтығында ГУЛАГ арнайы колония тұрғызған; сол қамаққа тап болған мүгедек тұтқындар шәркей тігіп, аш өзектеріне талғажау жасарлық майда-шүйде еңбекпен шұғылданған; тумысынан белі бүкір Есекең де ширек ғасырлық ауыр жазасының алғашқы жылын сонда отырып, ертелі-кеш ұлтарақ пішумен өткізген... Енді міне, бала-шағасынан ажырап, әдеби ортадан аласталған Тіл-әдебиет институтының бұрынғы директоры, филология ғылымның докторы Е. Ысмаилов МҚМ-ның өктем құзырымен Алматыға әкелініп, тарихшы інісінің сотына қатысуға мәжбүр болды...



	ЫСМАИЛОВ, куә: «Бекмахановты 1941 жылдан білемін, бірнеше ай бір кабинетте отырып, Қазақ КСР тарихын жаздық. Өзара ниеттес болуымыз сол кезден қалыптасты. 1948 жылдың ақпан айында мен Мәскеуде ғылыми іссапарда болдым. Ермұхан мен Бек Сүлейменов бірде мені «Европа» ресторанына асқа шақырды. Үстел басында, сірә, ішкендіктің салдары, екеуі өзара шекісіп қалды. Сүлейменов сонда: «Сен баяғы хандық заманды көксейсің...» дегенде, Бекмаханов оған: «Тап қазір сен ата-тегің құл-құтан екендігін көрсетіп отырсың. Ел тарихын орыстарға жаздырып, бір күндік тірлігіңді солардың ащы арағына сатып құлшылық етуің – түп негізіңнің нашарлығы...» – деп жауап берді».

	МАМЫТОВ: «Айыпталушы, солай дегенің рас па?»

	БЕКМАХАНОВ: «Европа» ресторанында болғанымнан басқасының бәрі жалған. Солай деуім мүлдем қисынсыз. Біздің дауымыз басқа мәселе жайында болды, ұмытып қалсаңыз, Ес-аға, есіңізге салайын: Бек Сүлейменов екеуміз тарихқа адал көзқарас турасында, оған саясат араласпауы жайында дауластық».

	ҒҰМАРОВА, Тіл-әдебиет институтының кіші ғылыми қызметкері, куә: «Кандидаттық минимум тапсырып отырғанымда Бекмаханов келіп, жауабымды тыңдап отырды да: «Сен Кенесары қоғалысын монархиялық-феодалдық деп неге іске алғысыз етесің, мұның қате ұстаным...» − деп зеки сөйледі де, шығып кетті. Бірер күннен кейін «Алатау» кинотеатрының алдында мені кездейсоқ кездестіріп, «Емтиханнан қалай өттің?» деп сұрады. Мен бес саусағымды көрсетіп: «Сіздің ескертуіңізге емтихан алушылар мән бермеді, өз позицияыңды бекем қорғадың... деп үздік баға қойды», – дедім. Бұл кісі менің жауабымды ұнатқан жоқ».

	ҚҰРАПОВ: «Айыпталушы, бұдан да бас тартасың ба?»

	БЕКМАХАНОВ: «Бұл қарындасты танымаймын, әдебиетшінің емтиханында менің шаруам қанша? Бұл кісі мені басқа біреумен шатастырып тұр...»

	ҚҰРАПОВ: «Осы фактіні анықтау үшін ҚазМУ-дің доценті, әдебиет зерттеушісі Бейсенбай Кенжебаев сот залына шақырылсын».

	КЕНЖЕБАЕВ, куә: «Бекмахановты да, Ғұмарованы да жақсы білемін. Мәликеден емтихан қабылдаған күн де бүгіндей есімде. Алайда сол емтиханға Бекмахановтың қатысқаны есімде жоқ, сірә, Мәлике қателесіп тұр...»

	ТОҚТАРОВА куә: «Ермұхан ағайдың шәкіртімін, 1949 жылы осы кісінің жетекшілігімен «Кенесары Қасымовтың қозғалысы» деген тақырыпта диплом жұмысын жаздым. Әу баста осы қозғалыс туралы пікірім басқаша болатын, жетекшіме ақылдаса келгенімде бұл кісі маған: «Менің айтқанымнан басқаша жазсаң, мүлдем қорғатпаймын, бес жылғы еңбегің еш болады, үш күн ойланып, қайтадан кел!..» – деп жер-жебіріме жетіп, кафедрадан қуып шықты. Үш күннен кейін мен райымнан қайттым деп қайта бардым. Өйтпеске амалым болмады...»

	БЕКМАХАНОВ: «Зия қарағым, сірә, тергеушінің үйреткен уәжін қайталап тұрсың. Мен саған бұл тақырып ауыр, шамаң келмейді, жеңілдеу тақырып ал дегенмін...»

	НҰРҚАНОВ, куә: «Бұл кісі Кенесарыдан басқаны батыр, халық мұңын жоқтаушы, қолбасшы деп танығысы келмеді. Сөзімнің дәлеліне мысал: бір жолы кабинетінде отырғанымызда «Нағыз батыр Амангелді ме, әлде Кенесары?» деген сұрау туып, біразадамөзараталасыпқалдық. Сонда Бекмахановмаған:«Сенің кеудеңді кере мақтап отырған Амангелді ағаңның қарауыңдағы барлық сарбазының қарамы Кенесарының шолғыншы тобынан аспайды. Соны біле тұрып, Кенесары мен Амангелдіні қалай салыстырасың?» – деп ашу шақырды. Менің «Амангелді – хан тұқымы емес, қара халықтың ортасынан шыққан нағыз батыр» дегеніме құлақ асқан жоқ...»

	БЕКМАХАНОВ: «Аяп Нұрқанұлы, сізді мен Тарих институтында істей алмайсыз, зерттеушілік қабілетің жетпейді деп 1947 жылы жұмыстан шығардым. Қазір де сіз ғылыми танымыңыздың таяздығын көрсетіп тұрсыз...»

	МҰХТАРОВ, куә: «Бекмахановтың жетекшілігімен мен

	«XIX ғасырдағы қазақтардың қауымдық құрылысы» деген тақырып бойынша диплом жұмысын қорғадым. Соны жазу үстінде Қазақстанның Ресейге қосылуы біздің халық үшін прогрессивтік мәні зор болды деп тұжырым жасаған едім, жетекшім сол жерді керісінше өзгертті. Меніңше, бұл кісі жастарды коммунистік рухта тәрбиелеуге зор зиян келтірді...»

	БЕКМАХАНОВ: «Бұл жігіттің диплом жұмысы университеттің кітапханасында сақталуға тиіс, сот алқасынан сол жұмысты алдыруды өтінемін. Шынында, солай десем, Мұхтаров Аян маған мына жерін түзеттірді деп нақты көрсетсін. Сірә, көрсете алмайды. Ал қазірде айтып тұрғаны − жала, өйткені бірде-бір шәкіртіме нақ сондай нұсқау бермегенім өзіме аян. Бұл мәселе турасында мен көлемді монография жазған тарихшымын, сол жұмысымда Қазақстанның Ресейге қосылуының мәні мен маңызын көптеген тарихи айғақтармен дәлелдеген адаммын...»



	(Осы азамат Ермұхан Бекмаханұлы алыс сапардан оралған кезде үйіне іздеп келіп, сот үстінде жалған куәлік бергеніне кешірім сұрапты. «Оқуға ынтамды оятып, жетегіңізге алғаныңыз үшін мен сізге алғыс айтудың орнына, жамандық жасадым. Бір күні түн ішінде екі адам келді де, «Сыртқа шығыңыз» − деді. Сөйтсем, үш қаріптің қызметкерлері екен, үш тәулік қамап қойып, айтқанды істейсің деп зәре-құтымды алды. Бұл сіздің сотыңыз басталардан бірер апта бұрын болған оқиға. Содан, амал қанша, айтқандарын істедім...» − депті. Ерекең: «Жарайды, кештім, бауырым. Сен жалған куәлік айтпасаң да сотталатын едім. Қателігіңді біліп келгеніңе рақмет, бірақ сен сияқты кешірім сұрағандар некен-саяқ, бұл да біздің заманның өкінішті зауалы...» − деген).



	ШОЙЫНБАЕВ, куә: «...Бекмаханов докторлық диссертациясын қорғаған соң, Тарих институтының партия жиналысында мен оның осы еңбегіне арқау еткен ғылыми тұжырымын сынап, саяси ұстамсыз, күндердің күнінде диссертанттың өзі де, біз де опық жейміз дедім. Ал Бекмаханов партия жиналысы ғылыми айтыс ұйымдастыратын жер емес, мұндай кеудемсоқтыққа тыйым салу керек деп бұлқан-талқан ашуланды. Содан бір күні мені кабинетіне шақырып, Нұрқанов Аяптың көзінше менімен дауға түсуден тыйыл, болмаса осы институтта екеуміздің біреуіміз қаламыз деді... 1946 жылы Елтоқ Ділмұхамедов «Кенесары Қасымовтың көтерілісі...» деген тақырыптан кандидаттық диссертация қорғады. Бекмаханов оның жұмысына сыпыра мадақтаған рецензия берді, тегінде, ол бұл тақырыпты меншігі санап, өзі ұстанған тұжырымнан сәл ауытқыған әріптестерімен жанжалға түсетін қияпас әдетке үйір болды. Мысалы, Ділмұхамедовтің жұмысын іске алғысыз еткен менің рецензиямды талқылауға жібермей, тыққызып тастады».

	БЕКМАХАНОВ: «Куәнің айтып тұрғаны – бастан-аяқ өтірік.

	Бұл азаматтың менімен тұзы жараспаған себебін айтайын: Тарих институтына ғылыми істер бойынша директордың орынбасары болып тағайындалған соң мен Шойынбаевтың жалпы сауатының төмен екенін аңғарып, қызметін төмендеттім. Содан былай Тілеуқажы Жанайұлы тыныш отырып жұмыс істеуіме мүмкіндік бермей, күн сайын жанжал көтеретін болды...»

	ШАХМАТОВ, куә: «Бекмахановты 1946 жылдан білемін. 1947 жылы ғылыми сессияға ұсыну мақсатымен Қазақстандағы буржуазиялық-ұлттық қозғалыстар туралы баяндама әзірледім. Соның мәтінімен танысқан соң Бекмаханов мені кабинетіне шақырып, «Сіз осы күнге дейін ұлыорыстық шовинистік көзқарастан арылмаған екенсіз, мынауыңыз баяғы Кадет партиясының қаражүздіктер тобының Ресей қарамағына кірген бұратана халықтарда мәдениет те, тарих та жоқ дескен «теориясымағымен» бірдей. Баяндамаңызды оқудан мен біздің халықты жек көретініңізді, қазақтың өзіне тән тарихы болуын қаламайтын пиғылыңызды ұқтым. Мұндай кереғар көзқараспен сіз біздің институтта жұмыс істей алмайсыз...» – деді. Қысқасы, сол күннен бастап екеуміздің қарым-қатынасымыз бұзылды. Бекмахановтың менмендігі, өзін Қазақстан тарихының білгірі санайтындығы жұртқа мәлім. Ең шатағы, ұлтшылдық көзқарасын ол ғылыми еңбектерінде ғана емес, күнбе-күнгі жұмысында да қолданатын болды».

	БЕКМАХАНОВ: «Буржуазиялық-ұлтшылдық тұжырымы турасындағы Виктор Федоровичтің сынын мойындаймын, қателескенім рас. Ал баяндамасына мен қарсы болды дегені – әншейін сөз. Өйткені бұл ғылыми рәсімде жоқ әрекет, ғылыми сессияда әрбір баяндамашы өз пікірін ашық айтуға қақылы. Шахматов баяндамасын өзі пайымдаған қалпында оқыды, ал талқылау үстінде оның біржақты тұжырымын көптеген тарихшылар теріске шығарды. Ал мен бұл кісінің еңбегі туралы сол жиында бірауыз лебіз айтқам жоқ. Өйткені өз пікірімді әлгінде, өзі айтқандай, кабинетімде білдіргенмін. Әрине, шовинист дегенім – ашу үстінде айтылған сөз еді. Ойлана келе Виктор Федоровичтен кешірім сұрадым. Кештім деген сияқты еді, соны енді бес жылдан соң сот мәжілісінде есіне алғанына қайранмын...»

	ТӘКЕЖАНОВ, куә: «Мен Тарих институтына қарасты мұражайдың бір бөлімін біраз уақыт басқардым. Бекмахановты сол кезден білемін, бұл кісі жаратылысынан ұлтшыл адам, екі-үш кісінің басы қосылса, Кенесарыға жетер қазақта ер жоқ, ондай батыр адам енді тумайды деп, алашордашыл ақындардың хан Кене туралы өлеңдерін жатқа оқып, көтеріліске қатысқан батырларды да жер-көкке сыйғызбай мақтап отырады. Сол әдетін ҚазМУ студенттеріне дәріс оқып тұрғанда да қайталады. Ұстазының ықпалымен университеттің Жақыпбеков, Асылбеков және Әбішева деген студентерінің ұлтшылдық қылықтары партия жиналысында талқыланды...»

	ЕЛЕУОВ, куә: «Бекмахановтың жиі араласып, құшағы айқасқан достары – саяси көзқарасы үшін Алматыға жер аударылған Варшавский және жуықта ғана ұлтшылдық әрекеті үшін Компартия қатарынан аласталған Ділмұхамедов. Осы жәйттің өзі-ақ оның ұлтшылдық ауытқуға түсу себебін түсіндіреді...»



	Сот мәжілісіне Төлекеева есімді әйел адам да куә ретінде шақырылыпты. Бірақ не дегені сот хаттамасында жоқ. «Е. Бекмахановтың ғылыми қателескеннен өзге ешқандай кінәсі жоқ, нағыз білімпаз адам, отансүйгіш патриот, мен оның не үшін сотталып отырғанын түсінбеймін...» − деп жауап бергенін өз құлағымен естігендер қатты риза болып, «Мына әйел өжет екен, ер адамдардың айта алмаған сөзін естіртті, ешкімнен тайсалмай сөйледі!..» деп қайран болыпты...



	ҚҰРАПОВ, айыптаушының соңғы сөзінен: «Бекмахановтың қылмысы сот мәжілісінде шүбәсіз дәлелденді. Кеңес өкіметіне қарсы әрекетін ол жалғыз емес, ұйымдасқан қарамды топ болып жасаған. Сол себепті Бекмахановқа Қылмыс кодексінің 58-10-бабының 2-тармағыбойыншажазанытолыққолданып, оған қоса дауыс беру құқығынан айырып, өзіне қарасты мүлкін мемлекет қарамағына тәркілеу туралы үкім шығаруды сұраймын».

	(Қаралаушы прокурордың: «Қылмыскер Бекмаханов 25 жылға сотталса, күллі қазақ интеллигенциясы қатаң жазаны есінде ұстап, коммунизм құру ісіне интернациональдық адал пиғылмен қызмет етер еді!..» − деген естияр адамды есінен тандырар тұрпайы сөзі хаттамада жоқ. Ал Құраповтың тура солай дегені Е. Бекмаханов туралы бертінде жарияланған көптеген естеліктерде қайталанған.

	Сондай-ақ мемлекеттік заң бақылаушысының 4 желтоқсан күнгі: «Ұлыбританияның ВВS («Би-би-си») радиокампаниясы Лондоннан кеше бірнеше мәрте қайталаған орысша хабарында: «Нақ осы сағатта Алматы қаласында ғылыми еңбегін Компартияның идеологиялық саясатынан бұрыс жазғаны үшін қазақ тарихшысы, ғылым докторы, профессор Бекмахановты жазалауға арналған сот жүріп жатыр. Сот мәжілісіне шақырылған куәлердің бәрі – саяси қылмыспен сотталған немесе КГБ-ның жалдамалы агенттері. Осы хабарды бізге жолдаған аноним тілшіміз қазақ тарихшысының қиырдағы Сібір лагеріне жөнелтілетініне ешқандай шәк келтірмейді...» – деп ойына келгенін оттап, Қазақ КСР Жоғары сот алқасының үкімін күні бұрын жариялап та қойды... Осы хабарды сонау Лондонға кім жолдап отыр? Әрине, ауыр қылмыс жасаушы айыпкер Бекмахановтың ізбасар сыбайластары. Жә, сонда олар кімнің мүддесін қорғауда деген заңды сұрау туады? Туған халқының ұлттық мүддесін Абылай ханның жауыз әулеті Кенесары Қасымовтың даңқын көтеруге мансұқ еткен жалған тарихшының есімін, еңбегін соншама дабыралап, шетелдік тыңдармандарға не себепті жария етеді? ВВS радиокампаниясы да қиырдағы қазақ тарихшысының тағдырына алаңдаушылық білдіріп, не үшін шу көтереді? Демек, айыпкер Бекмаханов өзінің ұлтшылдық бағытта жазылған зиянды еңбектерімен шетел капиталистерінің үдесінен шығып, солардың диірменіне су құйған. Сондықтан да сот алқасынан мен Бекмахановтың ауыр қылмысына барынша жауаптылықпен қарап әрі мына ақпарға саяси мән беруді өтінемін...» – деген айыптаушының сөзі68 де хаттамаға жазылмаған).

	ҚОЖАБЕРГЕНОВ, қорғаушы: «Бекмахановтың халыққа есімі де, еңбегі де мәлім тарихшы екенін ескеріп, сот алқасынан әділ үкім шығаруын сұраймын...»

	БЕКМАХАНОВТЫҢ соңғы сөзі: «Соғыс басталған кезде И.В. Сталин жолдастың майдандағы жауынгерлерге әр халықтың ұлттық батырларының рухын жаңғыртып, қаһармандық ерлігінен үлгі алуға ұран көтеріңдер дегені мәлім.. Сол үндеуге өз әлімше үн қосып әрі республика басшыларының тікелей тапсырмасымен Қазақ КСР тарихына Кенесары Қасымов бастаған қозғалысты жеке тарау етіп енгіздім, сол тарауды тереңдете зерттеп, ғылыми атақтар иеленіп, кітап шығардым. Неміс фашистерімен соғыс жеңіспен аяқталған соң өткен заман батырларының ерлігі ағымдағы саясатқа қажетсіз болып қалды. Күні кеше ұлт-азаттық қозғалыс делінген Кенесары Қасымов көтерілісінің монархиялық-феодалдық сипатын баса айту басталды. Турасын айтқанда, қайткен күнде мені күйретуге аса мүдделі әріптестерім осы гәпті желеу етіп, мәселені мейлінше шиеленістірді. Ақыр аяғында мен Кенесарыны, оның күресін асыра дәріптеген ұлтшыл атанып, міне, сот алдында отырмын... Иә, қозғалысты ғылыми тұрғыдан талдауда қателескенім рас, оны мойындаймын. Сонымен қоса күпті бір жайтты сот алқасына ескертуді жөн деп білемін: кешелі-бүгінгі мәжілісте менің «ауыр қылмысымды» әшкерелеуге тырысқан тарихшы әріптестерім, түстеп айтқанда, Шойынбаев, Шахматов, Елеуов, Тәкежанов, Ысмаилов, Нұрқанов және кейбір шәкірттерім ешқашанда аузымнан шықпаған, тіпті ойыма алмаған мәні бұзық сөздерді ұлтшылдық мақсатпен айтты, бізді сол жолға үгіттеді деп мойныма қоюға тырысты; бәрі де жалған, маған өштескендіктен ойдан шығарылған бопсалау; мен ешқашанда өз халқыма жаулық жасаған емеспін, жасамаймын да. Екінші айтарым: Кенесарыны асыра дәріптеп, тарихи еңбектерде әсірелеп жаңғыртушы мен емеспін, ал олар − жүздеген адам, солардың ішінде саяси қайраткерлер де, жазушы, әдебиетші, ақын, драматургтер де бар... Ал құрбандыққа шалынған еркек тоқты мен ғана, не үшін, осы гәпті мен мүлдем түсінбеймін...

	Сот алқасынан мен ғылыми қателігіме саяси мән бермей, ғылыми талдаудан ғана жаңсақ басқанымды және қандай себептермен соған тап болғанымды ескеруді өтінемін. Социалистік қоғам үшін мен әлі де аянбай қызмет етіп, пайдалы еңбек жазуға қабілетті және сөйтуге құштар тарихшымын. Коммунистік партияға мен он жылдан астам уақыт мүше болдым, ғылыми зерттеуімде жіберген қатемді толық түсіндім. Сол үшін ауыр жаза тарттым. Соны ескеріп, қателігімді ғылыми жаңа еңбекпен түзетуге, бас бостандығымды шектемей, ғылыми ізденіспен шұғылдануға мүмкіндік беруді сұраймын».



	ҮКІМ

	Қазақ Советтік Социалистік республикасы атынан 1952 жылғы желтоқсанның 4-і, Алматы қаласы.



	«Қазақ КСР Жоғарғы сотының қылмысты істер жөніндегі сот алқасы: төрағалық етуші А. Мамытов, халық билері Д. Жүнісова мен Р. Жулин, прокурор Құраповтың және адвокат Қожабергеновтің, хатшы Степанованың қатысуымен 2-4 желтоқсан күндері жабық сот мәжілісінде 1915 жылы Павлодар облысының Баянауыл ауданындағы № 10 ауылда туған, қазақ, КСРО азаматы, кедей-шаруа отбасынан шыққан, ұлтшылдық көзқарастары үшін БКП(б) мүшелігінен шығарылған, жоғары білімді, қамауға алынғанға дейін Жамбыл облысы, Шу ауданы, Ново-Троицкі орта мектебінде мұғалім болған, РСФСР қылмысты істер кодексінің 58-бабының 10 және 11-тармақтары бойынша айыпталушы Бекмаханов Ермұханның қылмысты істері бойынша айыптауды қарап, мыналарды анықтады:

	Алдын ала тексерілген тергеу материалдарын сот алқасы қайыра сараптағанда айыпталушы Бекмахановтың тарих саласындағы ғылыми қызметін кеңінен пайдаланып, 1942-1951 жылдар аралығында тарихи айғақтарды бұрмалап, кейбірінің өңін айналдырып, еңбектері мен дәрістерінде буржуазиялық-ұлтшыл идеологияны насихаттағанын анықтады. Феодалдық-байшылдық қоғам өкілдерінің орыс халқына қарсы күресін мадақтап, Қазақстанда орта ғасырлық құрылымды сақтап қалуға тырысқан реакционер хан мен сұлтандарды марапаттаған. Өзінің буржуазиялық-ұлтшылдық көзқарастарын бекемдеу үшін кертартпа ескі ақындардың шығармаларын, сондай-ақ совет өкіметіне қарсы күрескен қазақ халқының қас жаулары алашордашылардың шығармаларын әжетіне жаратқан. Осындай ұлтшылдық әрекетті ол таныстарының ортасында да жүргізген...

	Өзіне тағылған айыпты айыптаушы Бекмаханов сот мәжілісінде толық мойындады. Сот алқасы арнайы шақырған куәлер және ғылыми сарапшылар оның қылмысын толық растады.

	Жоғарыда баяндалған айғақтарды талдау арқылы және РСФСР-дың Қылмыс-процессуалдық кодексінің 319-320-баптарын басшылыққа ала отырып, сот алқасы ҮКІМ етеді: БЕКМҰХАНОВ Ермұхан ҚК-нің 58-1069 бабының 2-ші70 тармағы әрі 58-271 бабы бойынша 25 (жиырма бес) жылға еңбекпен түзеу лагерінде ұсталуға, өзіне тиесілі бұйымдары тәркіленіп, одан кейін де 5 жылға сайлауға қатысу құқығынан айыру жазасына кесілді...

	Үкім шағым беру жолымен қайта қарауға жатпайды, осы қалпында сақталады».



	Сонымен, саяси науқанды ұтымды пайдаланып, қайткен күнде жазалауды жобалаған қаскөйлердің әреке ісі жүзеге асты. Ғылым өріне елеулі еңбегімен күрт көтерілген дарабоз тарихшының тағдыры небәрі үш күнде шешіліп, мың тұтқынның ілуде біреуі ғана оралатын алыс сапарға 37 жасында кете барды. «Не үшін, кінәм неде?» деген түйткілді сұрақ жауапсыз қалды. Шынында да, не үшін, қандай қылмысы үшін ол ширек ғасырды арқалады? Бұл сұраудың иланымды жауабы сот хаттамасында, айыптау актісінде, куәлердің сөзінде, үкімде жоқ. Зер сала қарасаңыз: сол күндегі көрнекті орыс тарихшыларының Е. Бекмаханов еңбегін оң бағалаған пікірлері тәрк етіліп, ғылымда ізі де, беделі де жоқ жолбике кеудемсоқтардың тұжырымдары жолды болған. Нәтижесінде, сормаңдай тарихшыға тағылған айыптардың бәрі ойдан шығарылған жалаға айналған... Демек, Орта ғасырдың тағылығымен парапар жазалау жүзеге асқан. Ең ғажабы, сол әрекет социализмнің тезірек салтанат құрып, сол қоғамға адал қызмет етпек шынайы большевиктердің қатарын молайтар тәрбиесі мол шара атанып, жұртшылыққа жарияланған.



	Халима БЕКМҰХАМЕДОВА, «Жиырма жыл бірге»:

	«Үкім оқылған кезде Ермұхан бет-жүзін жуған жасын сүртуге шамасы келмей, менен көзін аудармай, мөлие қарап тұрды. Үмітін біржола үзген қатал үкімді естіген соң сабырдан мүлдем айырылып, одан әрман егілді. Күзетшілер бізді қоштастырмай, дереу алып кетті...

	Көз жасыма ерік беріп, өксігімді баса алмаған қалпымда сүлдерімді сүйретіп залдан шықтым. Үйіме қалай жеткенімді білмеймін. Сөйтсе де көз жасымды шешеме, әпкеме, құртақандай балаларыма көрсетпеуге бекіндім. Сірә, сол ой маған әл-қуат берді. Бақыт құшағындағы отбасымызды әп-сәтте ойран еткен жалақорлар жайлаған безбүйрек Алматыдан әлдеқайда безгім келді, есіл-дертім − Ермұханды нақақ жазадан құтқару, ең болмағанда жан азабын жеңілдету, сол үшін тек не істеу керектігіне ақылым жетер емес.

	Жұмыстан кетуге тиіссің дегенді айтқызбай, Қыздар институтындағы ұстаздық қызметімнен өзім шықтым. Бірақ құрылыс техникумындағы оқытушылық жұмысым мен № 12 интернаттағы тәрбиешілік міндетімнен кете алмадым. Көңілді ертелі-кеш торлаған күдік-күмәнді тарқатуға шамам жетпеді: оқу ісінің меңгерушісі әлдеқандай шаруаға шақырса-ақ: «Сіз «халық жауының» әйелі екеніңізді неге жасырдыңыз, ұстаздық жұмысты бізде енді атқара алмайсыз...» − десе, не айтарымды білмей мазам кетеді. Кейбір таныстарым бұрынғыдай ізет білдіріп амандаспайтын болды, кездесе қалса, көрмегенсіп өте шығады. Өзімнің де ешкімге кесірімді тигізгім келмеді. Әрине, жұрттың бәрі қаныпезерлік жасады дей алмаймын. Жылы шырай білдіргендер де болды. Ал интернат директоры Анна Александровна Бурлова, парасатты, иманжүзді жан еді, маған ілтипатпен қараудан жаңылмады. Сөйтсем, оның да өмірінде менің қазіргі халіме ұқсаған жағдаят болыпты...»



	* * *

	1952 жылдың тамызында Қазақстан коммунистерінің VI құрылтайы шақырылған; «Правда» газеті 30 қыркүйекте жариялаған есебінде Қауіпсіздік министрі П.М. Фитиннің съезд мінбесінен айтқан: «Буржуазиялық ұлтшылдармен қатаң күресу Қазақстан коммунистерінің қазіргі таңдағы ең көкейкесті міндетіне айналды. Өйткені ұлтшылдық ауытқу, әсіресе оған төзімділік жасау − партияның ұлы ісін өрістетуге, халықтар достығын нығайтуға, еңбекшілерді интернационализм рухында тәрбиелеуге ерекше зиян келтіретіні мәлім. Амал қанша, Қазақстан КП(б) Орталық Комитеті қызметкерлерінің кейбірі осы күнге дейін кәнігі ұлтшылдардың саяси қателіктерін қасақана елеп-ескермей, олардың зиянды әрекеттеріне көз жұмып, барынша бүркемелеп келді. Мысалы, насихат және үгіт бөлімі меңгерушісінің орынбасары Жарылғапов жолдас буржуазиялық ұлтшылдарды әрдайым жанталаса қорғап, соларды дер кезінде әшкерелеуге бөгет жасады. Көркем әдебиет баспасының директоры коммунист Сеитов (сірә, Сағынғали ақын − М.С. ) пен «Әдебиет және искусство» журналының бас редакторы коммунист Жармағанбетов те (белгілі ақын Қайнекей − М.С.) коммуниске лайық емес таңғаларлық төзімділік байқатты...» − деген сөзін қайыра жариялапты. Газет есебіне қарағанда, ұлтшылдықпен аяусыз күресу қажеттігі Қазақстан коммунистерінің құрылтайында толық мақұлданып, саяси аса мәнді шара ретінде съезд қарарына еніпті.

	1952 жылдың қазан айында билеуші партияның ХІХ құрылтайы шақырылды. ГУЛАГ лагерьлерінде азап шеккен миллиондаған шерменделер осы съезге ерекше үміт артып, жаппай кешірім күткен. Алайда үміттері ақталмады. Кеңес одағы коммунистерінің кезекті құрылтайы идеология майданындағы күресті бұрынғыдай қатаң түрде жалғастыра беруге бағыт сілтеді... XIX съезд қарары − Қазақстан КП Орталық Комитеті үшін бұлжымайтын заң. Оны нақты іспен бекіту шарт. Олай болса? Ешкімге кешірім, аяушылық болмайды. Ұлтшылдығы, партия саясатына қарсы қандайда әрекеті әшкереленгендер, соларға бейғам көзқарасы мен іштартқандығы мәлім болғандардың бәрі де қатаң жазалануға тиіс...

	Сондықтан да Орталық Комитет қабылдаған нұсқауды жүзеге асыру Қазақстан КП ОК-не өткен құрылтайда хатшы болып сайланған, идеология жұмыстарына жауапты Мұхамедғали Әленұлы Сужиков пен бюро мүшесі, Қауіпсіздік министрі М.П. Фитинге жүктелген.



	М.Ә. Сужиков − Астраханның байырғы балықшы қазағы Шұжықтың отбасында туып-өскен, сол өңірдің Володар ауданында жиырма жасында атқа мініп, партия-кеңес жұмыстарын белсене атқарып, қатал өмір мектебінде шыңдалған азамат. Мәскеудегі Жоғары партия мектебін 1948 жылы бітірген соң Ақтөбе облыстық партия комитетінде хатшы болып сайланған, бірер жылдан соң бірінші хатшы болып жоғарылап, тиянақты іскерлігімен, қайсар табандылығымен, партия жолына адалдығымен абыройға ие болған. Міне енді, қырық жастың қырқасына көтерілген шағында, әлде бағы, әлде соры, қайраткер хатшыға екі жылдан бері қазақ елінің бетке шығар зиялы тобын әбден титықтатып, күндіз күлкіден, түнде ұйқыдан айырған саяси науқанды дүйім жұртты есінен тандырғандай қатаң жазалаумен аяқтау міндеті жүктеліп отыр...



	Мұхамедғали Әленұлының өзіне жүктелген жауапты міндеттің мәнін жете түсінгені айқын, 1952 жылдың күзі мен келер жылы табандылық көрсетіп, Қауіпсіздік министрі соңғы құрылтайда есімдерін атаған «бейғам» коммунистерді түп-түгел қызметтен аластатқан. Әлбетте, сол тазартудың зардабын тағы да сормаңдай қазақ зиялылары тартқан...



	Николай АНАСТАСЬЕВ, «Мухтар Ауэзов», М., «Молодая гвардия», «ЖЗЛ»:

	«Әуезовтің шығармашылығына арналған Зоя Кедринаның сыни-биографиялық очеркі шағын кітап болып 1952 жылы Мәскеуден жарық көрді. (...) Айтарлықтай жаңалығы шамалы орта қолды дүние, жадағай жазылған, ойы жұтаң, сыни талдаудан гөрі, жазушының өмір жолын тәптіштеп баяндауымен оқырманды мезі етер жөнең кітапша. Әсілі, жұрттың бәрі сол кезде осылай, сылдыр сөзбен судырата жазуға бейімделіп алғанды. Сөйтсе де монографиялық еңбектің Мәскеуде жарық көруі − жазушының беделін көтеріп, қауымға танытуға септігі тиеді. Әдетте мұндай кітапшалар жұртшылық көңілін көншіте қоймайды, баспаның жоспарын түгендеуге ғана қызмет етеді.

	Алайда З. Кедринаның очеркі назарға ілікті. Шынтуайтын айтқанда, солкітапшаидеологиялықкезектінауқанныңәжетіне жарап, ұлттық қарым-қатынасқа саяси мән беріп, барынша күшейту мақсатында өрістеген саяси «ойынды» жандандыруға қызмет еткен сорақы айғаққа айналды. Сол себептен де «Правда» газеті оған әдеттегідей жүз жолдық әжуа арнамай, етектей орын беріп, сол кездегі әдетке сай, кітапшаның бағыт-бағдарын, күллі ұстамын іске алғысыз еткен, айбыны да әсерлі, «Сынаудың орнына шексіз ұлықтау» деген жойқын атынан-ақ түп мақсаты автордан гөрі еңбегі мадақталып отырған қаламгерді күйрету екендігі бірден сезілген ұрдажық рецензия жариялады...

	...«Правда» оны 30 қаңтар күнгі санында жарияласа, «Казахстанская правда» келесі күні-ақ көшіріп басқан. Баспасөздің «дабылына» немқұрайды қарауға болмайды, жазалау шарасы кешіккен жоқ: академик, профессор Мұхтар Әуезов «буржуазиялық-ұлтшылдық қателері үшін» университетте дәріс оқудан аласталады72; фольклор секторын басқаратын Тіл-әдебиет институтындағы зерттеушілік жұмысынан да іле-шала қуылады; Ғылым академиясы тарапынан да жазалау шаралары ойластырылады... Сірә, соның бірі − академияның «Хабаршы» журналының сол қарсаңдағы санының алғашқы беттерінде жойқын тақырыбынан-ақ бітіспес айқасқа шақырған дауылпаздың даңғаза жаңғырығы сезілген, филология ғылымының кандидаты С. Нұрышев есімді жолбикенің «Абай мұрасын зерттеудегі буржуазиялық-ұлтшылдық бұрмалаушылықты түбірі-мен жоялық» деп аталған сыни мақаласы...»



	Заңғар тұлға Мұхтар Әуезовтің өмір жолының әр кезеңіне зер сала үңілсеңіз, ұлтшылдыққа «ауытқу» белгілерін аңғару қиын емес: 1919 жылы ол Алашорда үкіметінің сойылын соққан, Семейде жарық көрген «Абай» журналын шығарушы екеудің бірі болған (екіншісі 1930 жылы ұлтшылдық көзқарасы үшін сот үкімімен атылған, сөз зергері Жүсіпбек Аймауытов); 1920 жылы Компартия қатарынан кезекті тазарту кезінде аласталған соң, екінші мәрте мүше болуға ынта білдірмеген; Алашорда қайраткерлерін қудалаудың екінші легінде тұтқындалып, жылдан астам уақыт түрмеде отырған, Ә. Ермековпен бірге «Еңбекші қазақ» газетінде ашық хат жариялап, кінәсін «мойындап», кеңестік идеологияны күмәнсіз қабылдайтынын, соған дейінгі әдеби еңбектерінен бас тартып, большевиктік партия талабына сай жаңа туындылар жазатынын мәлімдеп, үкіметтен кешірім алып, атылу жазасынан әупірімдеп аман қалған. Алайда содан кейін қаламы өрген «Хан Кене» драмасын ұлтшылдық сарында жазған-мыс. Оған дәлел − Қазақстан өлкелік партия комитетінде 1934 жылғы талқылауда әсіре белсенділердің: «Мұхтар Әуезовтің жаңа пьесасына арқау еткен идеясы біздің әлеуметтік мүддемізге қарсы. «Хан Кененің» зияны басымырақ...» − деген пікірмен театр сахнасына небәрі екі-үш қойылумен біржола тоқтаған...



	Мұхтар ӘУЕЗОВ, «Хан Кене», тарихи драма:

	«КЕНЕСАРЫ: Киіз туырлықты қазақтың баласы! Сона бір қысылған шағыңда ер деп етегінен ұстағаның − менің атам Абылай еді. Ол сеніміңді ақтағандай, сен үшін жанын салып өтіп еді. Бірақ атаға берген дәуренді Алла бере ме, жоқ па? Енді халық дәме қылып мені сайласа, кеудемде шыбын жаным тұрғанда, ақ тілеуімді ақтармын-ақ. Жетпей жығылсам, көзің көрер. Жолыңа, міне, басым, міне, жаным... Керегіңе жарата бер... Содан басқа айтарым жоқ. Менің риза хошым осы...»



	Осы диалог драманың басталған кезінде, қозғалыс басшысының анты ретінде айтылса, он жылға созылған үздіксіз шайқастан кейін, қазақтың кең даласы пана болмай Қырғыз Алатауында азғана батырларымен қоршауда қалған хан Кененің туған халқына Мұхтар Әуезов қаламы өрген өсиет сөзі мынадай:



	«...Жерім таусылды. Өріс тарылып болды ма деймін... Нем қалды? Енді сенер кім қалды?.. Желік басылып бітті. Сөнді. Азғана ұшықтаумен-ақ басында желп еткен жігер қайта құлады... Кім ұқты? Кім қажымай еруге шыдады? Мені қара қайрат алған жоқ. Кескілесіп қарсыласқан исі жауым да емес... Сырттың күші жығатын болса, әлдеқашан жықпас па еді? Бөрі де ала алған жоқ. Мені іштегі дерт жығып отыр... Менің жауым... мұршам жетпеген жалғыз жауым... Өңшең азғын арам бездер! Солар ала қылды, солар адастырды елді де... Менің күйігім де, ажалым да солардан... Бірақ мені жыққан сол жауыздар жұртты қоса жыққанын ұға ма екен? Ойлар ма екен? Алатаудың бауырында Кенесары жығылса... Түсінер ме соны? Өкінер ме? Менің жығылғаным арман емес. Жалғыз-ақ, ел болар ма деген елімнің көші қайда қалды? Қайда қалдың, қайран елім, не боп қалдың?.. Мен сүйінер өмір, мен жұбанар үміт қалған жоқ... Бұдан арғыны көргенше, Алланың ақ бұйрықты ажалы келсін. Содан басқа тілегім жоқ...»



	Содан бері жиырма жыл өтті. Жазушы уәдесінде тұрып, Қазақстанның гүлдену кезеңін марапаттаған әлденеше хикаят, әңгімелер жазды. Дара ғалым, білгір зерттеуші атанып, филология ғылымының докторы атағын иеленді, Қазақ КСР Ғылым академиясының толық мүшесі һәм төралқа мүшесі болып сайланды. Туған халқының дана перзенті Абай ақынның өмірін арқау еткен тетралогиясының екі кітабын жарыққа шығарды. Ол болса күллі Одақ оқырманына ғана емес, дүние жүзі халықтарының сол қарсаңда 22 тіліне аударылып, күллі кеңес халқының сүйікті шығармасына айналды. Жазушының «Абай» (кейіннен «Абай жолы» атанған) диалогиясы 1949 жылы бірінші дәрежелі Сталиндік сыйлыққа ие болды. Бұл болса қазақ қаламгерлерінің көшбасшы һәм дарабоз тұлғасы Мұхтар Әуезов екенін даусыз мойындатқан шындық. Алайда?..

	Қазақстан КП Орталық Комитетінің насихат және үгіт бөлімі мен ОК секретариатында сол күнде қалыптасқан тұжырым бұдан мүлдем өзгеше: М.О. Әуезов − «сөз жүзінде социалистік қоғамды мойындап, іс жүзінде оған жауыздық пиғылмен қараған» ұлтшыл; филология ғылымының кандидаты Сәбит Нұрышев дабыралап жүргендей, «нағыз ағартушы-демократ Абай Құнанбаевтың әдеби мұрасының шынайы халықтық асыл мұра екеніне ешкім де шүбәланбайды, сол ақиқатты біле тұра Мұхтар Әуезов ақынның алып тұлғасын өзінің ұлтшылдық пиғылмен бұрмалап сомдаған-мыс; ал дүйім жұрт табынған зерттеушінің абайтану іліміндегі барлық еңбегі түп-түгел залалды, әсіре ұлтшылдық сарында жазылған»; шындығында, нақ осы тұжырымды «Социалистік Қазақстан» газетінде 1947 жылы жариялаған, «Профессор Әуезов ескіліктің шырмауында» деген мақаласында академик Сақтаған Баишев те жұртқа әйгілелеген еді, амал не, филология докторы һәм академик қаламгер әріптесінің әділ сынын елеп-ескерген жоқ, нәтижесінде, өзі редакциясын басқарған «Қазақ әдебиеті тарихының» бірінші томы нағыз ұлтшылдық пиғылмен жазылған еңбек болып шықты; бұл кітапта «Зар заман» ақындары шексіз марапатталып, қазақтың ескі өмірі бостандыққа ие кезі еді, иен далада көшіп жүріп, шат-шадыман тұрмыс кешті деп әсіре сипатталған-мыс... Соның бәрі бір сәрі, соңғы екі жылда Қазақстандағы газет-журнал атаулы шебер драматургтің кемел қаламы өрген «Хан Кене», «Қобыланды» пьесаларын іске алғысыз етіп, қазақ халқының қаһармандық рухын баса көрсету мақсатымен жазылған деген сыңар езу сыннан көзін аштырмады. Жазмыштың сайқымазағы дейміз бе, 1926 жылдан қазақ театрларының сахнасынан түспей, қазақ актерлерінің неше ұрпағын сахна өнеріне баулыған «Еңлік-Кебегі» де ширек ғасырдан соң сын тезіне тап болып (сөйтсе, шынжыр балақ, шұбартөс феодал Кеңгірбай бидің бейнесі шексіз ұлықталыпты), ол да сахнадан шығарылды...

	Әңгіме насырға шапты. Республика газеттері маңдайына біткен заңғар қаламгерді оңды-солды ғайбаттап, ескіні көксеуші, кәнігі ұлтшыл екенін әшкерелеген, Мұхтар Омарқанұлының сонау 20-шы жылдардан қаламы өрген шығармаларын қайыра сүзіп, қара күйені баттастыра жаққан сыни мақалаларды жауын құртындай қаптатып, «көпшілік пікірін» жау етуге әзірлей бастады...

	Белсенділердің қам-әрекеті күшейген кезде сормаңдай қаламгер Алматыда одан әрі қалуды қатер санап (әділін айтқанда, тезірек кетіңіз деп суыт аттандырған жанашырлары болған), әділдік іздеп Мәскеуге аттанған. Сөйткені жөн болыпты: КСРО Жазушылар одағы мен Мәдениет министрлігі әлемдік заңғар тұлғаның ойыншыққа айналған тағдырына бейжай қарамай, дереу араласып, КСРО Жазушылар одағының секретариатында қараған. Нәтижесінде, сом дарын иесін тәлкекке салған жергілікті жандайшаптардың қаскөй әрекетіне тыйым салып, М.О. Әуезовті қорғау турасында қарар қабылдап73, сол шешім Қазақстан КП Орталық Комитетіне хабарланған. ҚазМУ-ден қуылған ғұлама ғалымды М. Ломоносов атындағы Мәскеу университеті Шығыс әдебиетінен дәріс оқитын профессоры етіп тағайындаған.

	* * *

	1952 жылдың күзінде Ж.Ш. Шаяхметов Қазақстан экономикасын көтерудегі айрықша еңбегі үшін Ленин орденімен марапатталған (әлбетте, күні кешегі саяси қуғын-сүргінді шынайы большевиктік белсенділікпен жүргізген еңбегінің ескерілгені сөзсіз). И.П. Храмковтың да осы науқанға мұрындық болып, жау элементтерді жүздеп әшкерелеген табанды жұмысы да бағаланып, Компартияның XIX құрылтайына шешуші дауыспен делегат болып қатысқан, бұл, тегінде, Қазақстан КП(б) ОК-нің бөлім меңгерушісіне көрсетілген ерекше ізет, 1953 жылы ол да Ленин орденін иеленген...





Тоғызыншы тарау




	«Осы күнгі шерлі тағдырыма мен уақытша сәтсіздік деп қараймын. Еңсемді түсірмей, бостандыққа шығар күнді арман етіп, өзіңмен қайта табысар сәтті асыға аңсаудамын.

	Өмір сүруге құштармын. Елім мені аяусыз жазалады. Отаныма пайдалы қызмет етер, қыруар еңбектер берер ең қызу, ең шабытты шағымда қанатымнан қырқылып қалғаным шымбайыма батады, амал қанша?!..»

	Е. Бекмахановтың отбасына жолдаған хатынан.

	Бодайбо, 8 қараша, 1953 жыл





«АҚЫЛ ЖОЛЫ ҰЗЫНЫРАҚ ЗҰЛЫМДЫҚТАН, САҚТАЙДЫ ДҰШПАНДАРДЫҢ ҚЫЛЫШЫНАН»74





1


	Жазалаушы жүйенің қарамағына іліккен шермендеге қолданатын одағай қылықтың сорақысы − қайда болатынын өзіне де, жақын-жақыбайларына да білдірмеу. Бұл да тұтқынды түрменің қатаң режіміне бірден бойсұндырып, әр күні, әрбір сағаты темір тордың ішінде өтетініне бас игізудің амалы...

	Ермұхан Бекмаханұлы қоңыр күзден бері мүсәпір болудың тауқыметін басынан өткізіп, адами құқықтарынан айырылғанын мойындаған. Алайда сот үкімі шыққан соң соның ең айуандық түріне кезігетінін білген жоқ-ты. Міне, үш ай болды, қайда екенін үй-ішіне хабарлай алмаған кіріптар жағдаятқа тап болды: артында зар еңіреп қалған үрпе-шүрпе бес перзенті не күйде (естияры − он екі жасқа толған Нәйля орта мектептің алтыншы басқышында оқиды, Нұриясы бірінші сыныпқа күзде барды, өзге үшеуі оқу жасына әлі ілінген жоқ, кенжесі Сермұхан небәрі екі жаста). Әминадан қайыр күткен жоқ, ал онда-мұнда жүгірген Халима сорлының өзін таба алмай шарқ ұрып жүргенін жүрегі сезеді...

	Сөйтсе де дарқан өмір қайырымы мол пенделерден құралақан емес. Мазалы ұйқыдан айырған зарығу мен торығудың үшінші айында Халима өз үйінің пошта жәшігінен 1953 жылғы ақпанның 26-сында жолданған тілдей хат суырды: «Есенбісіз, шерменде бейтаныс? Сіздің күйеуіңізбен Петропавлда бірге болған адаммын. Еріңіз әзірше аман. Денсаулығы мәз емес, сөйтсе де жағдайы көнтерімді. Темекі шегуге, өзге де қажеттерге 100 сом ақша жіберіңіз. Лагерьге тап болған соң өзі де хат жазады. Мәлімдеуші бейтаныс жанашыр...» деген, орыс тілінде жазылған, хабарлаушының сауаты шамалы жан екенін, ұлты да орыс емесін, «Конечно не так отчень здоров но снозно» деген орашолақ сөйлемінен аңғарды.

	Соған да тәубе деді. Үш ай бойы әлдекімдердің ақылымен ерін Алматы мен Талдықорғанның түрмесінен іздеп әуре-сарсаңға түскен Халиманы бұл хабар біршама сергітті. Тәуекел деп Қызылжардың қалааралық түрмесіне ақша салып, зарыға хат күтумен тағы бір ай өтті.

	«Сүйікті Галятай! Сені ойлап қамығып жүрмін. Хатымды алысымен тезірек жауап бер. Қызылжардың пересылкасына келгеніме екі ай болды. Жуықта лагерьге жөнелтеді. Хал-күйім жаман емес. Жарымжан жағдайымды ескеріп, мүгедектер отыратын лагерьге жіберетін тәрізді. Қайда тап болсам да қарап отырмауға тырысамын. Жағдайың келсе, телеграф арқылы аз-маз қаражат жібер. Мен үшін Ермуша мен Сермушаны құшырлана сүй. Ойымдағы жұмыспен лагерьге орналасқан кезде шұғылданбақпын. Сүйемін һәм сені оймен құшушы өзіңнің Ермұханың!

	25 ақпан, 1953 жыл, Петропавл, л/к, пошта жәшігі 48».

	Тасқамақтан жолданған ашық хат тарихшының үйіне наурыздың аяқ шенінде келіпті (Анығында, тұтқындағы шермендеден төрт ай зарықтырып жеткен алғашқы хабар). Түрме ішінен шыққан, сырттан келетін әрбір хаттың ашылып, қадағалаушы қызметтің тексеруінен өтетінін Ермұхан да, Халима да естіген. Сондықтан да бір-біріне хат жолдағанда хал-жағдайын нақты ашпай, «хал-күйім жаман емес», «көнтерімді» деген тәрізді жалпылама сөзбен бүркеп жазады75 (Алда-жалда сөз арасына басы артық хабар-ошар кіріп кетсе − шимайланып, кейбір хаттың отқа тасталатыны жайында хабардар («Темір тордан сыртқа шыққан әрбір хабар-ошарға сыни көзбен қарап, сөз астарындағы мәнді зердемен ұғу керек, қарағым. Бірер жылдан кейін бұған да үйренесің...» − деген-ді Халимаға Сібірден оралған танысы).

	«Көңіл күйім сергек... Өзіңнің, балалардың фотосуретін жіберсеңдер, тіпті жақсармақ. Менің хаттарымды алдың ба, білмеймін, ал бұдан әрі хат алмасуға жол ашылғанын ескертемін76... Маған сауқат жіберсең − май мен қант салуды ұмытпа, соның ішіне аздаған ақша да қыстырыңдар...» − депті 10 наурызда Петропавлдан жолдаған екінші, әлде үшінші хатында Ерекең.

	Алайда отыз бес жыл ұдайы етене болған қатаңдық кенет түзеліп, қатыбас жүйенің ежелгі рәсімі күрт жұмсарды деп ойламаңыз. Бұрынғы жөткірлік пен аярлық сол қалпында, тұтқындағы пендеге қара күш пен тағылықтың жойқын түрлерін көрсету әдістері де бәз-баяғыдай. Жантүршігерлік жазаның бірі − саяси тұтқындарды кісі өлтіргіш, қаны сұйық содырлармен бірге ұстау. Неше мың тұтқын жиналған Петропавлдағы қалааралық үлкен түрменің бірден-бір «қожасы» да солар. Олардың айтқаны бұлжытпай орындалады. Содырлар қара жұмысқа шықпайды, түрменің оңаша қамағында тұрып, ас-судың да тәуірін таңдап ішеді... Тасқамақ басшылары, барлық күзетші, қызметшілер содырлардың ішкі тәртіпті уысында ұстап, кімді қайда жұмсап, жұмыскер бригадирлерді де билеп-төстеп, «екінші әкімшілік» құрып, барлық тұтқынды билеп-төстегеніне дән риза. Алда-жалда соған көнбегендер болса ұрып-соғып, аш қалдырып, тас зынданға қамап аяусыз жазалайды, ал илікпеген қайсар кезіксе – бір қалтарыста ың-шыңсыз буындырып өлтіруден де тайынбайды. Түрме ішінде жүзеге асқан қылмыс ешқашанда ашылмайды. Опат болғанның отбасына жүрек талмасынан қайтыс болды деген жалған хабар жөнелтіледі...

	...Желтоқсанның орта шенінде Алматыдан пойызбен шығып, тұтқындарды тасымалдауға арнайы жасалған «вагон-закпен» ұзақ изеңдеп, әлденеше қала, үлкен бекеттерде аялдап, темір тор ұсталған есіктің аядай тесігінен анда-санда берілетін болмашы ас-суға телмірумен күн кешіп, қаңтардың қақаған суығына әбден жаурап, ақырында қос өкпесін қабындырып, күрк-күрк жөтеліп арып-шаршаған Ермұхан Бекмаханов жиырма тәулік шамасында Қазақстанның Петропавл қаласына әупірімдеп әрең жеткен-ді (О күндегі қатынас Семей-Новосібір арқылы екі мың шақырым айналма екенін ұмытпаңыз!). Әлсірегені сонша, келген бетінде түрме лазаретіне тап болыпты. Сонда бірер ай жатып, ыстығы қайтып, жөтелі бәсеңдеген соң жұмысқа сұраныпты. Өйткені жұмыс істеген тұтқынға аз-маз еңбекақы төлейді-міс, бұл болса − түрме ішіндегі дүкеннен қосымша азық-түлік алып, жан сақтаудың амалы әрі еңбекті үделеп істесе, әр күні екеуге есептеліп, 25 жылды тезірек кемітуге себеп. Сол есепті ұйқысыз өткізген түндерде, жолшыбайғы ұзақ изеңде шерменде тарихшы әлденеше мәрте шығарған: өз ойынша, ауыр жазаны толық өтесе − 62 жасында бостандыққа шығады; ер адам үшін бұл қартаюдың шегі емес; ал үлгілі еңбекпен бірнеше жылын шегертсе − елудің өріне жетер-жетпесте жарық дүниеге еркіндік алады; көңіліндегі тағы бір желеу − тұтқындарға тағайындалған қатаң режім бұрынғыдан босаңсыды, мысалы, он жыл отырған кейбір тұтқындарға кешірім жариялана бастады. Олай болса?..

	Лазареттен бараққа тап болған күні Ерекең де таңғы алтыда жұрт қатарлы ұйқыдан тұрып, жуынып-шайынған соң асханаға келіп, ертеңгілік астың кезегіне тұрады. Тиесілі ботқасын алып, ұзын үстелдің қиыр шетіне жайғасқаны сол екен, желке тұсынан:

	«Әй, қараатаяқ, тұр орныңнан!» − деп гүр еткен дауыс естиді. Өзіндей қаратаяқтар қарамды топ екенін білетін-ді. Солардың бірі шығар деп алюмен қасығын тегештегі ботқаға сала бергенде көк желкеден қапсыра бүрген әлуетті қолды сезді. Бұрылуға шамасы келер емес, мойнына жезтырнақтай қадалған бес саусақ ешқайда тырп еткізбеді. Жандәрмен артына қиыстай қарап: «Қолыңызды тартыңыз, мен сізге не жаздым?» − деді. «Әй, мына сүмелектің тілі бар ғой?» − деді ме, жоқ, басқадай бір былапыт сөз айтты ма, есінде жоқ, әлгі қолдың жамбасы тиген ұзын отырғыштан өзін суырып алғаны анық. «Кімсің? Менде жұмысың қанша?» «Молчать, сүмелек! Бүгіннен бастап маған қызметші болып тамақ тасып тұрасың, мынау − менікі!..» − Құжқара содыр, қайыстай қапқара түріне қарағанда кавказдық ұлттардың бірі. Ермұхан бірақ өзін құл-құтан еткісі келген дүлейге мойығысы келмеді, бір мәрте айтқанын істесе, ғұмыр бойы азап шегетіні турасында хабары бар-тын. «Маған жетпегені осы еді?!..» − деп ойлады да, көзіне тажалдай боп елестеген пәлекетпен байланысқысы келмей қашығырақ отыруды жөн көріп, тегешіне қолын соза бергені сол еді, құжқара аяғымен тепті ме, әлде қолымен қақты ма, жылдам неме екен, уысындағы тегештің құрық бойы жерге ұшып барып, тас еденге жалп еткенін бір-ақ көрді. Таңғы асқа келген бірнеше жүз тұтқын қызық көргісі келгендей екеуінің тайталасына қадалды. Ермұхан жан-жағына ұмсына қарады. Әлдекімнен араша күткен-ді. Бірақ бір жан тырп еткен жоқ. Көздері жаудыраған қазақтар да қаптап отыр, бәр-бәрі төмен қарап, кейбірі байқамағансып теріс айналды. Қаны басына теуіп, көзі қарауытқан тарихшы әлімжеттік жасаған содырдың қыл өңешіне талақша жабысып, ең құрығанда күре тамырын тісімен орып жіберуді ойлады. Қадала қарады да, алпамса денесі өзін екі есе орап алатын дүлей екеніне көзі жетті, айқасқа түссе − ол емес, өзі опық жейтінін шамалады. Сөйтсе де дес бермеуді жөн көрді. Тістенген қалпы еденде төңкеріліп жатқан тегеші мен қасығын алды да, асханадан шығып кетті. Құжбанқара артынан қуған жоқ, азанғы астан айырғанын меселі қайтқанға санаған білем, құздиған қалпы тұрып қалды.

	Ермұхан күні бойы нәр сызбай аш жүрді. Өзі тіркелген топпен бірге түрме ауласынан сыртта болды. Атқарған жұмысы − кабель көмілетін жыра қазу. Қолдарына тиген жарағы − күрек пен қайла. Күні бойы тырбаңдағанда бірақ өзіне тиесілі үш метрді қаза алмады... Түскі ауқатқа әкелмеді. Бір тұтқынның құрсағы ас тілеп, көзі қарауытып жүргенінде ешкімнің шаруасы болған жоқ. Тобарсыған таңдайын жібітер бір жұтым сусынға зар болып, әлсін-әлсін түкірігімен тілін шылап қиналғанын көрген де, жан азабын түсінген де пенде кемде-кем. Ақыры, түс ауа қалақтай күректі көтеруге шамасы жетпей, әл-қуатының әлсіреп, жер қазудан гөрі шұңқыр түбінде бүк түсіп отыруы жиіледі. Соңындағы қазақ отағасы шыдамады білем, «Әй, сорлы, нормаңды орындамасаң − кешкі астан да қағыласың. Бригадирдің екі көзі сенде, әне, саған қарап отыр...» дегеніне жауап қатпады. «Сен, бейбақ, төбеңді көрсетіп, иығыңды қимылдатқан бол, мен де, алдыңдағы жігіт те қол ұшын береміз...» − деді әлден соң артындағы көршісі. Екеуі де ауыр жұмысқа көнбіс жандар екен, қатып қалған қайыс сияқты қара топырақты жерді астынан ұңғып, үстінен де ойсыра құлатып, шай қайнатым уақытта өзіне міндет болған жердің ойран-топанын шығарды. Намысқа тырысқан Ермұхан да босаған топырақты жер бетіне шығаруға тырысты. «Жігітім, сен, шынында да әлжуаз қаратаяқ екенсің, ауыр жұмысқа ебің жоқ, мына қалпыңда ұзаққа төзе алмайсың... − деді артындағы отағасы. − Манағы сойқан саған тектен-текке тиіскен жоқ. Әлдекімнен тапсырма алған. Айтқанын істемесең − сорың қайнайды, бір түні түбіңе жетеді. Өйтпесе өзі жаза тартады. Лагерь атаулының «Тайга!» деген тағы заңы бар! Кешке таман ол сені айызы қанғанша дүрелейді. Бізден саған қайран жоқ, әркімнің өз жаны өзіне олжа...» «Құдай жөні, қызметші болуға келіс. Біз оған мойынсұнды дейміз... Құдай басқа салған соң қайтесің...» − деп алдындағы серігі де ақыл қосты. «Ой, ағайындар, әділдік қайда, мен мұнда біреудің қолына су құйып, асын тасып, артын жуу үшін келіппін бе? Түрме кезекшісіне барған бетте арыз айтамын...» − деді Ермұхан. «Өйбу, бейшара, «Тайга заңынан» мақрұм екенсің ғой. Арыздансаң − мүлдем сорлайсың, ертең-ақ жайратады», – екі серігі бастарын шайқап, сөз ұқпайтын сендей дәндүрістен аулақ болайық деген сияқты, шегіншектеп кетті.

	Екеуінің күрт безінген суық әлпеті Ермұханды әрқилы ойға салды. Аңдауынша, кіретін есігі бар, шығатын тесігі жоқ қатерлі жағдаятқа тап болған. Кең даланың төсінде емін-еркін өскен, білім теңізіне де армансыз жүзген қайран көңіл тасқамақта отырып, мынадай кесапатқа душар боламын деп сірәда ойлап па? Енді міне, дардай азамат басымен, күллі қазаққа әйгілі мадақ дақпыртымен мәлімсіз дүлей күштің дегеніне көніп, соны да өзіне медет көретін сойқанды содырға қызметші болып күн кешпек? Айтқанын істегенде өзінің ертеңгі тірлік-қарекеті не болады? Сірә, мың күн құл болып жан сақтағанша сұлтан қалпынан түспей мерт болғаны жөн шығар?.. Бұл содырдың түрме бастықтарының жұмсауымен, әлде өзін мазақ еткісі келген құдыреті күштілердің тапсыруымен осы жанжалды бастағаны сөзсіз. Түпкі мақсатында күні кешегі ғылым докторын табанға салып, жазалаушы жүйеге, билеуші әкімдерге, өзін осы сапарға байлап берген зиялы қауымға кеудесінде тұтанған өш-кегін, қыз-қыз қайнаған намыс-жігерін сорақы қорлаумен езіп-жаншып, кәдуілгі тіленші пендеге айналдыру үшін ойлап тапқан жаза екенін, әрине, сол сәтте білген жоқ (Білсе де не істейді?). Сөйтсе де қорлық пен зорлыққа көнбеуге бел байлады. Құжбанқараға бас имеудің жолдарын қарастырып, неше түрлі қияли қарекеттерді көкейінде тізді. Бірақ күші басым содырға төтеп бере алмайтынын сезді. Ақыры, кәперінде бекем ұстаған байлам – қорлығына көнбеу, нендей құқай көрсе де қолбала болмау...

	Жер қазған алаңнан титықтап жетті де, шала-пұла жуынып, асханаға бет алды. Асхана алдына жете бергенде орта бойлы, кең жауырынды, маңдайы жырта қарыс, қарасұр қазақ жігіті алдын кес-кестеп:

	− Ассалаумағалейкум, ағасы, жөн сұрау ініңізден болсын, кімсіз? − деді.

	− Уағалайкум, інім! Мені біле қоймассың, Ермұхан деген ағаңмын, Баянауылдың қазағымын...

	− Сірә, сіз тарихшы Бекмаханов боларсыз?..

	− Дәл өзімін, шырағым. Ал, өз жөніңді айт!..

	− Мені, білмейсіз, білудің де қажеті жоқ. Өмір соқпағында адасқан жанмын. Үшаралдың тумасымын, Талдықорған облысындағы Алакөл ауданын білетін шығарсыз? Тетелес ағам сонда тұрады, сіздің шәкіртіңіз. Ол кісі сізді мақтағанда ішіп отырған шайын ұмытып, бәрімізді аузына қаратушы еді...

	− Ағаңның есімі кім? Өзіңнің де?..

	− Ой, ағасы, бос сөзді қоялық! «Аш бала тоқ баламен ойнамайды» дегенді білетін шығарсыз. Жүріңіз, әуелі сізге ас бергізейін. Сол кезде менің кім екенімді білесіз!.. − деп Үшаралдың жігіті өзін қолтықтап асханаға беттеді.

	Білегіндегі бұлшық етінің шымырлығын тас дерсің, дедектеткен бетінде ас беретін тауашаға жолатқан жоқ, таңертеңгі орнына отырғызды. Сонсоң жан-жағына қарады да, жарығы алакөлеңке бұрышта тұрған құжбанқараны қасына шақырды. Анау кердеңдей басып қасына жақындап еді, Ермұханның жаңа танысы оны тұмсығынан ұрды ма, иектің астынан сүйкеді ме, әлде талмауыр бүйірден ыңқ еткізді ме, әйтеуір оң қолын алға қарай сілтегенін ғана аңғарды: әлей күш иесі деп міне соны айт, көзі көрмесе сірәда сенбейтін ғажап жайтқа тәнті болды; адамның алыбы, алпамсаның нояны сияқтанған содыр қол созымдай жерге гүрс етіп, тас еденді қапты да қалды. Тұс-тұстан анталаған тұтқындар бір-біріне шошына қарап: «Күш атасын танымас деген осы!», «Акула мынаған не істеді?» − дескен үндер әр жерден естілді. Бүйірін қос қолдап басқан құжбанқара еденнен сүйретіле тұрып, есікке қарай шегіншектеген еді, «Әй, сүмелек, бері жақында!» деді Ерекеңнің желке тұсында тұрған жаңа танысы. Айқайлап та айтқан жоқ, ерін ұшымен ғана күңк етті. Құжбанқара бері бұрылып, үстел басына жақындады.

	− Ақымақ, кімге ұрынғаныңды ұқтың ба? Мына кісі − менің ағатайым... − Дембелше бойлы алакөлдік жігіт үстел басындағыларға сүзе қарап, тас түйін жұдырығын көтерді. − Кімде-кім бұл кісіні ренжітсе, естеріңде болсын, көрешегі осы болады. Акуланың екі айтпайтынын білесіңдер!..

	− Не бұйырасың? Қателестім, Акула... − деді құжбанқара.

	− Тізеңді бүк, найсап, ағатайымнан кешірім сұра!

	«О, тоба!» дейтін ғажап жағдаятқа асханадағы жұрт куә болды. Түйенің жүндес бурасы сияқтанған құжбанқара Ерекеңнің алдына келіп, қос тізерлеп отырып, «Менен қателік болды, кешіріңіз!» деп екі қолын кеудесіне қойып, тағзым етті. Күні бойы зығырданы қайнап, осы немені тежеудің амалына ақыл тауысқан Ермұхан бейшара кейіптегі содырға қарап: «Жарайды, тұр! Кештім, ұмыттым!..» − деп құтқарушысына сүйсіне қарады.

	− Сен, сүмелек, бұл кісінің тегешін алып, асын әкел! Өзіңнің де кешкі сыбағаңды алдына қой. Мен, Акула, бойына сенген жүндібас түйе, осы сәттен бастап сені мына кісіге қызметші етіп тағайындаймын. Бітті әңгіме!..

	Қара күшке әмір жүрмейді, әмірді өзі бередінің кері болды. Жүріс-тұрысы бегемоттай қорбаңдаған құжбанқара сол күннен бастап Ермұханға ас-су таситын қолбалаға айналды. Бірер аптадан соң Ерекеңнің өзі келеңсіз жағдайға ыңғайсызданып, аяқ-қолым сау, өзіме-өзім қызмет етуге шамам келеді деген тілегін қамқоршы інісіне айтып еді: «Ағасы, мен сөзімді қайтып ала алмаймын. Оны бұзсам, беделіме нұсқан келеді. Сіз содырлар заңын білмейсіз... Бұл да маған құдайдың бергені нәпақасы деп тым-тырыс жүре беріңіз, − деді алакөлдік қамқоршысы тарихшының жүдеу жүзіне түйіле қарап: − Ағасы, ауыр жұмысқа бекер сұранғансыз, өзіңіз қазған жыраның түбінде бір күні қисайып қаласыз. Өйтер болсаңыз, күллі қазақ халқы қара жамылатын қапаға тап болады. Мені сыйласаңыз, жеңіл жұмысқа сұраңыңыз, оның да жөнін өзім келтіремін...» − депті.

	Бірер аптадан соң түрме бастықтары Ермұхан Бекмахановты кітапханашы етіп тағайындады. Осыдан соң-ақ аурушаң тұтқынның жағдайы көнтерімді жағдайға ойысып, үй-ішіне жазған хаттарында өмірге құштарлық әуен жиірек айтылатын болды. Ал құжбанқара содыр өзін масқара еткен қызметшіліктен басқа лагерьге ауысып құтылған тәрізді...



	(Шытырманды оқиғаға ұқсаған осы хикаятты біз қиялмен әспеттеп отырғамыз жоқ. Бұл жайында тарих ғылымының докторлары, қарағандылық профессорлар Дүйсетай Шаймұханов пен Әбекең Жұмасұлтановтың ұстазы туралы естеліктерінде баяндалған. Екеуі де Ерекеңді қиын жағдайдан құтқарған сол азаматты өздері ҚазМУде аспирант болып жүргенде көргенін, сол жігітті қасына отырғызып алып, кім екенін әңгімелегенін тәптіштей жазған. Дүйсетай ақсақал 1999 жылдың күзінде, баласының үйінде арнайы кездескенде осы оқиғаны маған егжей-тегжей әңгімелеп, арада қанша жыл өтті, есімін ұмыттым десе, Ә. Жұмасұлтанов «Орталық Қазақстан» газетінің 1991 жылғы 30 тамыздағы санында жариялаған «Ерекең туралы естелігінде» осы оқиғаны ұзақ сонар сөз етіп, есімі Ерден деген. Ерекең сол жігітті үйлендіріп, ел ортасына оралуына да қолғабыс етті деп айтушыларды да білеміз. Біз сол хикаятты әрбір айтушы әсірелеп сипаттаған артық-кем қосымшалардан арылтып, тоқетерін ғана әңгімелегенімізді ескертеміз...)





2


	Халима БЕКМҰХАМЕДОВА, «Жиырма жыл бірге»:

	«Алматыда тұра алмайтынымды ұқтым, бізде жұмыс істеуге болмайды деп бір күні қуып шығуын күтуге төзімім жетпеді. КСРО-ның бас прокурорына арыз беріп, жұмысын қайта қарауды өтініп, қалайда ерім алдындағы парызымды өтеуім қажет деген ойға ерік бердім де, Мәскеуге аттандым.

	Мәскеуде ең алдымен Исаак Урэльевич Будовницке жолықтым. Ол кісі жылы шыраймен қарсы алып, бас прокурорға арызымды ықшамдап, қайтадан жазып берді. А.М. Панкратоваға жолығып, арызыңды көрсет деп те ақыл қосты.

	Анна Михайловнаға телефон шалып едім, үйіме келіңіз деді. Жайдары жүзбен қарсы алып, жақсылықтан үмітіңді үзбе, Ермұханның нақақтан жазаланғанын білемін, қалайда бір мүмкіндік тауып, ақталуына жәрдем беремін деп көңілімде үміт отын жақты. КПСС-тың XIX құрылтайында ол кісі Орталық Комитетке мүше болып сайланған, 25 жылға сотталған саяси қылмыскерге ашық түрде ара түсе алмайды екен. Оны да ескертті. Көмегім деп ақша ұсынды. Одессаға барыңыз, туған сіңлім сонда тұрады, жұмысқа орналасуыңа көмектеседі, хат жазып беремін деді.

	Одессаға барудан бас тарттым, көмек ақшасын да алғамын жоқ.

	Арызымды бас прокуратураның секретариатына өткізген соң Тбилисиге аттандым. Бұл 1953 жылдың наурыз айының басы. Пойызбен келе жатқанымда вагондағы радио И.В. Сталиннің денсаулығы туралы сағат сайын хабар бере бастады. Неге сөйткенімді білмеймін, сол хабарға аса қайғырмадым. Бірақ грузин халқының ұлы перзентінің қазасын қабырғасы қайыса аза тұтқанын өз көзіммен көрдім. Грузияның оқу министрлігі шеткергі түкпірдегі мектепте орыс тілінен сабақ беруді ұсынды. Одан бас тартып, Бакуге аттандым. Азербайжандықтар да селолық мектепке барасыз ба деді. Туыстарым тұратын, университетте бірге оқыған достарым да көп, туған қаламдай болып кеткен Ташкентке барғаным жөн болар деп, Өзбекстанға бет түзедім. Достарым Тоқыма институтына бар, орыс тілінен сабақ беретін оқытушы керек десті. Кафедра меңгерушісі мені ілтипатпен қабылдап, бірер күн тосыңыз, дирекциямен өзім келісемін деп үміттендіріп еді, бірақ келесі күні: «Күйеуіңіз саяси баппен сотталыпты, кадр бөлімі сізді тәрбие жұмысына жолатуға болмайды деп қарсылық білдірді, менен енді сізге қайыр жоқ!» − деді. Демек, ерімнің қайда екенін бұлар да білген. Ал, шындығында, сөйтуге қақысы жоқ-ты, менің фамилиям Бекмұхамедова, Ерекең екеуміз некеге отыра алмадық, өйткені алғашқы қосағы Әмина мен тірі жүргенде ажырасу актісін сірә да ала алмайсың деп үзілді-кесілді кесіп айтқанды77. Еріктің де, Сермұханның да туу куәлігінде жазылған фамилия − Бекмұхамедов. Заң бойынша мен жалғызбасты әйелмін, екі бала тапқаным үшін үкімет маған жәрдемақы төлеуге тиіс, соны алуды ұят санап, ешқайда арызданбадым...

	Ақыры, жұмысқа орналасудың бұқпантай жолын ойластыруға тура келді. Ташкент − үлкен қала, оқу орындары да мол. Жан құрбым Рона Ханбекян екі жерде істейді: орта мектепте мұғалім әрі Қыздар педучилищесінде сабақ береді. Екі жерде істегендіктен бір минут бос уақыты жоқ, ертелі-кеш екі оқу ұясына алма-кезек жүгірумен күн ұзатады. Сол айтты: «Халимашка, мен сені педучилищеге ертіп барайын, тек күйеуіңнің қайда екенін айтпа, отбасының жағдайымен Ташкентке қайтып оралдым, екі балам бар, міне, куәліктері деп, директордың алдына қой. Бітті шаруа!..» Ронаның айтқанындай болды. Директор университет бітірген, аспирантурада оқыған құжаттарымды көрген соң, сізге қаражат молырақ керек қой деп, екі мұғалімнің сабағын жүктеді... Ұстаздық еңбек – мен үшін жан-тәніммен беріле атқаратын кәсіп. Алты күн училищедемін, ертелі-кеш сөйлеуге тура келетін ауыр жұмыстан титықтап, үйге әрең келемін. Жексенбіде демаламын, даусымды сақтау үшін бостағай сөз сөйлемей, тым-тырыс жүремін. Әуелде Ғалия әпкемнің үйінде тұрдым, соңынан педучилищеге ұрымтал болғандықтан, Ронаның пәтеріне ауыстым. Жазалау органдары төменгі сатылы оқу орындарына аса мән бермейтін сияқты, ешкім мені түртпектеген жоқ, мен де жұмған аузымды ашпадым. Алайда директор шынайы жағдайымды білді-ау деймін, мейірман адам еді, құжаттарым бойынша жұмысқа қабылдағанын тәуба дедім...»



	Биік дуалмен қоршалған, үстінен электр тогы жүретін жалаңаш сым тартылған, төрт бұрышта биік мұнара орнатылған, оның ішінде автомат кезеніп, әр қадамыңды қадағалап, межелі шепке бір адым жақындасаң, ескертусіз оқ жаудыратын құқық берілген әскери күзетші күні-түні бақылап отыратын тасқамақтың ішінде, қараңғы да қапас, суықтығына қоса лас баракта бірнеше жүз тұтқын сығылысып жататын қорғансыз пендеге айналған тарихшының сол күндегі пұшайман жайын қандай сөздермен сипаттау қажет? Әрі сол азамат күні кеше ел еркесі атанып, қайда барса да зиялы қауым, үлкен-кіші қаумалап: «Әй, айналайын Ереке, Құдай тағала сізді осыншама білімпаз етіп жаратқанына шүкір, көл-көсір дәрісіңді, ұлан-ғайыр әңгімеңді тыңдағалы көңіліміз көншіп, бір жасап қалдық!..» − десіп алдына дәмді ас қойып, арақ-шараптың да неше түрлісін ұсынып, көліктің де тәуіріне мінгізген ортадан бір-ақ күнде айырылып, әр қадамы қатаң режіммен тұсалған, түнгі дәретін де босағада тұратын шелекке төгетін кіріптар тірлікке тап болған шермендеден «Халің нешік?» деп сұрауға бола ма? Сөйтсе де, өлмегенге өлі балық деген, тірі пенденің үміт отын сөндірмеген уанышы болғаны да анық.

	Ол болса онда-мұнда шарқ ұрып, ақыры, жастық шағы өткен Ташкентті паналаған жан жары Халиманың (сол жылы 27 жаста) қапастағы еріне ай сайын неше мәрте жолдаған, сыпыра сағыныш пен іңкәрлікке толы хаттары, соларға қоса азық-түлігі мен ақшалай көмегі бірден-бір сүйеніш әрі өмірден үмітін үзбеске, тас қорғанның ішінде көрген қорлық пен зорлықты жасымай көтеруге демеу болған...

	Бұл сөздерді біз ойдан өріп отырғамыз жоқ. Халима Адамбекқызының 1953 жылғы 26 наурыз бен 13 желтоқсан аралығында, яки сегіз жарым айда еріне жазған 25, күйеуінің осы мерзімде өзіне жолдаған 28 хаттарының ксерокөшірмелерімен (бәрі де орыс тілінде) танысудан соң жазып отырмыз...

	«Қымбаттым, нақсүйерім Ермұхан!

	Сізден бүгін хабар алдым, хат емес, жедел телеграмма! Қайда екеніңді білмей дағдарып жүргенде жеткен алғашқы қарлығаш хабар. Хат жазысуға рұқсат берілгеніне тәубә. Қашық емес, ұрымтал жерге тұрақтапсың, бұл да жақсылықтың нышаны, демек, бет-жүзіңді көріп тұруға мүмкіндік бар.

	...Дарқан өмірде жауыз адамдар ғана емес, көңілі ақжарқын, қайырымды, парасатты адамдар да баршылық. Сөйтсе де, қымбаттым, сақ бол, кіммен сөйлесіп отырғаныңды аңдау керек, ескертпесем де сіз мұны білуге тиіссіз. Уақытша қиындыққа төзуге тырысыңыз, ар-инабаттан айнымаңыз, ешкімге қиянат жасамаңыз, кек сақтау, әсілі, ер адамға лайық қылық емес... Мына тауқымет сіз үшін − уақытша, күні ертең бәрі өзгереді, илайым солай болғай, үкімет те кімнің адал, кімнің жауыз екенін әлі-ақ айырады. Сол жерде отырып та сіз кеңес үкіметіне шынайы берілген азамат екеніңізді көрсете аласыз. Үкімет адал екеніңізге көзі жеткен күні басыңызға бостандық береді.

	Ермұхан, жаным, бостандыққа тезірек шығу үшін арыздану керек, мойымаңыз, не үшін қиянат көргеніңізді жазыңыз, өзіңіздің кім екеніңізді мәлімдеңіз. Қалайда жазу керек, қайта-қайта жазу керек! Арызыма жауап жоқ деп түңілмеңіз, үсті-үстіне жазыңыз!..

	Жұмысқа орналастым, Балалар Алматыда, шешемнің қолында. Пәтер жөнінде дау оңды шешілді78. Балалар дін аман. Ермуша маған хат жазып тұрады. Сермуша великтен түспейтін болыпты, бойы өсті, ақылы да толысып келеді. Сәуірден бастап сізге ай сайын 100 сом жіберіп тұрамын, жағдайым келсе, одан да молырақ. Біршама уақыттан соң Анна да (Сірә, А.М. Панкратованың уәдесін тұспалдап хабарлап, үміт отын жағып отыр − М. С.) көмектеспек, тек әзірше мүмкіндігі болмайтын сияқты.

	Бізді уайымдама, Ереке, өз жағдайыңды көбірек ойла, денсаулығыңды сақта!

	Сізді сағынып сүюші Халимаң, 26 наурыз, 1953 жыл».

	«Сүйкімді Галя-тай! (Түпнұсақада: «Милая Галочка» − М.С.)

	Қамығып жүргенімде көңілімді сергіткен хабарыңды алдым: әуелі Мәскеуден салған жеделхатың, іле-шала хатың келді. Жоғары органдарға арыз түсіріп, мені құтқаруға кіріскеніңе бек разымын. Тек қадамың сәтті болғай... Бұл жақтағы жағдайым ерекше жақсы (түпнұсқадағы сөз басқаша сияқты, тексерушілер соны үстінен сызып, «идеальное» деп түзетіпті − М.С.). (...) Бүгін-ертең Қазақ КСР-інің Ішкі істер министрлігіне арыз жолдап, өздері тәркілеген қолжазбамды қайтаруды өтінбекпін. Біршама үзілістен кейін газет-журналдар оқитын болдым. Сірә, әдеби кітаптар да оқуға рұқсат алатын сияқтымын.

	...Адам баласы қандай қиыншылыққа болсын төзеді. Менің көргенімді Құдай тағала ешкімнің басына бермесін, соның бәрін қалайша көтергенімді ойласам − денем бүрісіп, маңдайымды тасқа ұрғандай хал кешемін. Алайда маған ерік тиіп, ғылыми жұмысты қайтесің десе − тағы да өткен тарихымызды ақтарып, баяғы тірлігімді ешбір ойланбастан қайта бастар едім. Демек, қиыншылық мені күреске шыңдаған! Жаным, қажыр-қайратың мен өзгеше қабілетіңе шексіз сенемін, сары уайымға салынбай ширақ жүр, өз басыңды жүдетпеуге тырыс! Алматыдағы пәтерге жабыса бермей, балаларды да, Шешейді де Ташкентке алдырғаның жөн сияқты. Бір жерде тұрсаңдар, өзіңе сүйеу болады, шығынға да үнем.

	Күнкөрісім жаман емес. Құдайға шүкір, жалғыз емеспін, қасымда өзім сықылды шерлі адамдар, бәр-бәрінің мәз санайтын қарекеті бар. Бәрі де жұмыс істейді. Біреу үйінен сәлемдеме алып қуанады, енді бірі үй-ішінен тілдей хат келгенін де сүйеніш көреді, енді біреу ертең маған құдай қосқан қосағым келеді... деп жайраң қағады. Сайып келгенде, сол да кіріптар сорлының көңілін көтеріп, ертеңгі өміріне үміт сәулесін жағады. Басынан кешкенді ұмыттырып, алдағы күндерге сеніммен қарауға үміт туғызады. Ал жұмыс істегендер норманы құлшына орындап, пәленше күнімді шегерттім деп те мәз болып отырады...

	...Жағдайың келсе, Галя-тай, маған өзбектердің тақиясын жібер. Жазда кисем бе деген далбаса қиял. Иә, сонсоң белбеу мен іші эмальданған кружка керек. Ермуша мен Сермушаны есіме алсам-ақ, оймен құшақтап, арқама мінгізіп, еденде еңбектеп жүретін сайран күндерді есіме аламын... Ұлдарымды ерекше сағындым! Олардың қасында әкесі де, шешесі де жоқ, жетім баладай мүлдем жасып кетпесін, тегінде. Екеуінің, өзіңнің де фотоңды жібер!..

	Құшырлана сүюші Ермұханың, 22 наурыз, 1953 ж.».



	Петропавл, п/ж-48, Ермұханға − Ташкент, Халимадан, 2 сәуір, 1953 жыл.

	«Қымбаттым, сүйіктім Ермұхан! ...Хатыңды алдым. Көз жасыма аздап ерік бердім, біз кешкен сор бейнетті дұшпаныма тілемес едім, амал қанша?!. Кейде осындай уайымға түсемін. Жағдайымыз оңалып, ел қатарлы өмір сүре бастағанымызда әуре-сарсаңға тап болдық, соған ұрындырған жауыздарға лағнет айтқаннан өзге не істейміз? Тек жақсы күндер туатынына сенейік!..

	Бас прокурорға берген арызыма жауап алдым, бәрі де дұрыс шешілген депті. Орталық Комитеттен ешбір хабар жоқ, Жоғарғы Кеңеске арыз жолдадым. Әрине, оған да тез арада жауап бере қоймас, бірақ үмітті үзуге болмайды.

	...Тұтқындарға кешірім туралы хабарды жүрегім дүрсілдеп тыңдадым. Дереу арызға отыр! Жұмысым орынша. Балалар сау, шешем үйде отырып табыс табады (ол кісінің қажыр-қайратының қайтпауын тілейік!). Балаларыңды жүдетпей тәрбиелеп отырғаны − еңбегінің арқасы, тек жүйкесі тозған, жиі ренжиді. Ол кісіге реніш білдіріп хат жазбаңыз. Мүмкіндік тапсам, жуықта май, галош, тақия салынған сәлемдеме жіберемін...

	Өзіңізбен әрқашанда бірге Халимаңыз».



	Уақыт көші жарыс алаңына шыққан желаяқтар сияқты. Жанталасып алға қарай жүгіруден жаңылмайды. Сол қозғалысты тоқтататын күш әлемде жоқ. Миллиондаған адамның тағдырын бір-ақ сөзбен жарылқап, иә құрдымға жөнелтіп отырған күштілер де оны тежей алмайды. Күндердің күнінде күштінің құзыры жүрмейтін кеңшілік туады. ГУЛАГ архипелагы атанған шалқар алқапты – қазақтың қу медиен кең даласында неше жерде ірге теуіп, теріскейдегі мәңгі суық аймаққа дейін, Тынық мұхиттың жағасын да қамтыған кеңістікті тікенек сыммен, терең жыралармен қоршаған тұтқын лагерьлерінде азаттық күткен шерменделер кеудесін кере дем алып, жаппай дүрліккен қуаныш таңы атты. 1953 жылдың наурыз айының 5-ші жұлдызында И.В. Сталин қайтыс болды. Көзі қарақты саяси қуғындалғандар содан да үміт күтіп, радиоға құлағын тосқаны − өмір ақиқаты...

	КСРО Жоғарғы Кеңесінің төралқасы неше миллион тұтқын зарыға күткен кешірім туралы жарлық кешіккен жоқ, көктемнің жылы желімен жарыса жария болды: алғашқы кезекте жұмысқа жарты сағатқа кешіккен, қоғам мүлкін талан-таражға салған, ұсақ-түйек ұрлығы үшін қамауда отырғандар ілігіпті; тіпті ауыр қылмыс жасап, кісі өлтірген, жол торыған содырлар да еңбекпен түзеу лагерьлерінде адамшылық жолға тәрбиеленді... деген желеумен бостандыққа шығып, іле-шала бұрынғы кәсіптеріне қайтадан кіріскен; ал 58-баппен сотталғандар сол жарлыққа енбеген; олардың қарамы әлденеше миллион болғандықтан «қылмыстарын» қайта қарау үшін едәуір уақыт керек болған-мыс...

	Осы сыбыс та бір лагерьден екіншісіне, одан үшіншісіне тарап, қайда болсын жүздеп, мыңдап отырған саяси тұтқындарды жаппай елеңдете бастаған. Солардың бірі − Ермұхан Бекмаханов.



	Е. Бекмахановтың 3 сәуір күні Петропавл түрмесінен жолданған хатынан:

	«...Кеңес үкіметінің қылмыскерлерге қайырымдылық көрсеткен кеңшілік актісі қаншама жұртқа қуаныш әкелді! Қаншама адам туып-өскен еліне қайтып оралып, коммунизмнің алып құрылыстарына хал-қадерінше атсалысады. Бұл оқиға мен сияқты шерменделердің көңілінде үміт отын жақты. Әрине, сот органдары өз қатесін түсінгендерді бірінші кезекте ескеретіні сөзсіз...

	Бұл жақта біршама уақыт болатын сияқтымын. Жағдайым шынында да жақсарды. Жұмыс істемеймін, дәрігерлердің қарамағындамын. Сөйтсе де көктем шыға жұмысқа сұранбақпын... Менің денсаулығымды біржола түзеуге, сірә, май қажет. Сол себепті, Галя-тай, қаражатың болса, маған шағын сәлемдеме жібер: шошқа майын, ақшаны да соның ішіне салсаң − тезірек аламын...

	Халимаш! Қолжазбамды қайтаруды сұрап, тағы да арыз жолдадым. Егер қайтармаса Мәскеуге шағым жолдамақпын...»



	Ташкент, Халимадан, 7 мамыр, 1953 жыл − Петропавл, Ермұханға.

	«...Мамыр мерекесін құрбыларыммен қарсы алып отырып, өткен мамырды есіме алдым: сіз сол күні Шудан келдіңіз, кешке таман үй-ішімізбен Мақсұттың үйіне қонаққа бардық. Келесі күні мені демонстрацияға жіберіп, балалармен үйде қалдыңыз, күндіз өзіміз қонақ қабылдадық. Келесі күні Ермуша мен Сермушаны жетектеп, Горький саябағына бардық, қыдырып жүргенде Бияшовтарды кездестіріп, зоопарк төңірегінде тұратын досымыздың үйінде қонақ болдық. Бәр-бәрі көз алдымда көлбеңдеп, бойымды сергітеді. Ал биылғы, 53-ші жылғы мамыр? Екеуміз екі жақтамыз, мен − Ташкенттемін, сіз?.. Жазмыштың тәлкегіне лағнет айтқаннан басқа не дейміз? Сол тәлкектің ерте ме, кеш пе, бір күні тоқтайтынына сенейік, жаным...

	Юрий Андреевичке79 хат жазып, ғылыми қателігіңіз саяси қылмысқа жатқызылғанын түсіндірген жөн сияқты. Ол кісі сіздің жағдайыңызды түсініп, қалайда бір көмек жасауға тиіс. Қысқасы, Ереке, сенімді жоғалтпай, қандайда бір жақсылыққа титімдей ілгешек болса, соны барынша пайдалану керек! Мен әділдікке шексіз сенемін! Сүйемін, қатты қысып құшақтаушы жан жарыңыз»

	Петропавл, п/ж-48, Ермұханнан − Ташкент, Халимаға, 3 мамыр, 1953 жыл.

	«Май мерекесімен құттықтаған жеделхатыңды алдым, рақмет. Бұл мерекені біз мейірімсіз Солтүстіктің жаңбыр себелеп, жел гулеген аласапыранымен қарсы алдық. Мерекеге байланысты жұмыстан бос болғандықтан, Лермонтовтың бір томдығын қызыға оқумен өткіздім.

	Айтпақшы, диссертациялық жұмысың не күйде, мен сенің содан іс шығаратын дарыныңа қатты сенемін. Тек соған өзің де сеніп, батыл әрі табанды түрде еңбектену керек! Жуықта Маленковтың атына мән-жайымды толық түсіндірген арыз жолдадым, қандайда бір жауап беруге тиіс. Қалайда ұзақ отырмасыма сенімдімін. Әйтеуір бір күні әділдіктің жеңері сөзсіз, қалайда заңды құқығымды қорғауға тиіспін. Өйтпейінше, білімпаздығымның құны бес тиын бақыр болмақ. Жаңа кодекс жариялауға дайындық жүріп жатыр деседі. Соны күтумен сарғайып отырған пенденің бірі – мен...

	...Қолжазбамды әлі қайтарған жоқ, мен де соны сұраудан жалыға қоймаспын. Өзіңді ынтыға сүюден жаңылар емеспін, жаным, сөйткеніме сен де ренжімейтін шығарсың... Ронаға сәлем жолдаймын...

	Сені сүюден айнымаған Ермұханың».



	«Қымбатты Ермұхан!

	Сіздің әрбір хатыңыз, сеніңіз, менің көңілімде сенім мен мақтаныш туғызады! Соған да шексіз қуанамын, шынында да, сіз уайымшыл болжыр емессіз, алдағы күндерге сеніммен қарайтын нағыз кеңес азаматысыз. 15-16 сәуірде Сізге ауқат жібердім: 2 кг шошқа майын, 500 грамм қорытылған май, 2 кг өрік және аздаған құрт. Келесі сәлемдемені 10 мамырдан кейін саламын...

	Қымбаттым менің, сүйіктім, маған турасын жазыңыз: темекі тартуды қойдыңыз ба, әлде бұрынғыша бұрқыратып жүрсіз бе? Сіздің жарымжан өкпеңізді одан әрі тұншықтыратын кесел екенін қалайша түсінбейсіз, бұл енді − өзіңе-өзің жасаған қастандық!.. Маған ақша жіберемін дегенді ұмытыңыз! Не үшін мен күні-түні сабылып жұмыс істеп жүрмін, еңбекақым аз емес, өзіме де, балаларға да қарайласып, Сізге де жіберіп тұруға жетеді!.. Бүгін балаларға мерекелік сыйлық жіберемін: аяқкиім, кітаптар, кептірілген жемістер мен күріш... Олар дін аман, тамақтары бар, балаларым бірдемеден тарығып жүр-ау деп әстілі ойламаңыз! Олар әзірше Алматыда, жаз шыға, сірә, қасыма алдырамын. Көңіл күйім жаман емес, тынымсыз еңбек үстінде қайғымды ұмытып кетемін. Ғалия әпкем, өзге достарым жалғызілікті жағдайымды сездірмеуге тырысады... И. Сталиннің «КСРО-дағы социализмнің экономика мәселелері» кітабын жуықта жіберемін..

	Сүйемін, өзіңіздің Халимаңыз. 20 сәуір, 1953 жыл»



	Е. Бекмахановтың 7 мамырда жолдаған хатынан:

	«...Галя-тай! Сен маған хатты жиірек жазатын бол! Сендермен мені байланыстыратын бірден-бір амал осы екенін есіңнен сірә да шығарма. Сенің әрбір хабарың мен үшін – дімкәс өкпеме оттегі жұтқандай дару, ұқтың ба? Денім сау, тірімін. Жуықта жұмысқа шықтым. Бұл да менің денсаулығыма пайдалы іс, өйткені күні бойы таза ауада жүремін. Азық-түлігім әзірше бар... Жоғары жаққа жолдаған арыздарыма әзірше жауап жоқ.

	Бірақ оңды жауап боларына сенімдімін...»

	«...Ташкент маған ұнамайды: шаң-тозаңы көп лас қала. Балаларды, пешенеме бұйырған алғашқы пәтерімді сағынамын. Балалар аман, ойнаудан жалықпайды деседі, бұрынғы үйде тұрып жатыр, әзірше қозғамапты. Оларды бұл жаққа әкелмеуге ойланып жүрмін, бірер ай қасымда болғаны жөн еді, бірақ баспанадан айырылып қалсақ, тіпті қиын болады ғой. Мұндағы жұмысыма сенім жоқ, бір күні қуып шығуы да кәдік.... Көпшілік кітапханасына барып жүрмін, бірақ тек қана оқу, көбірек білу үшін ғана барамын. Үйге ұйықтау үшін ғана келемін. Сталиннің жаңа еңбегін жуықта жіберемін.

	Қымбаттым менің, өзіңізді сақтаңыз, емханадан шығуға асықпаңыз. Шылымды қойғаныңыз жөн. Ең бастысы, көңілді сергек ұстау керек, бізді ойлай берсеңіз, жүнжіп кетесіз. Бала-шағаммен қауышар күн жақын дегенге сеніп, әр таңды сол оймен қарсы алыңыз! Мәскеуден әстілі түңілмеңіз, тегінде, сізге туған еліңіз емес, сол жақ көмектеседі. Жуықта суретімді жіберемін. Менің өзгерген келбетімді көресіз. Ронаның үгітімен шолақ бұрымымды кескізіп тастадым, тек ұрыспаңыз!..

	Өзіңіздің Халима, 13.05.53»



	«Қымбатты Галя-тай!

	Көңілімді торлаған уайым мен әртүрлі ойлар ақыр аяғында қуанышқа ұласты. Зарыға күткізген хатыңды алдым. Көңіл күйіңнің шуақты райға көшкеніне тәнтімін. Менің саған қояр талабым: ешқашанда уайымға жеңгізбе! Еңбек пен үміт − ертеңгі қуанышыңа серік болсын, ал нұрлы ертең − қашықта емес, құшағымыз айқасар сәт те! (. ) Кіші Ждановқа арыз жолда деген ақылың маған ұнады, өйткені ол келеңсіз істің кімдердің және қалай ұйымдастырғанын білетін адам. Әзірше бірде-бір арызыма жауап алғаным жоқ. Бұл үшін кімді кінәлайсың, менің ісім жөпелдемде шешілетін жайт емес, әрі ешкімді асықтыра алмаймын... Халықаралық жағдай да оңалмай тұр, демек, менің жеке басымның мәселесі жата-жастана қаралса да ештеңе етпейді. Ең бастысы, халқымыз бейғам тыныштықта өмір сүруінде. Сондықтан мен өз тағдырымның шиеленіскен күрмеуінің тез арада шешілмегеніне сабырмен қарауға тиіспін.



	Кенесары үшін мен жаза тартуға тиіс емеспін. Менің сүйенішім − кеңестік әділ заң! «Коммунист» журналының 6-санында Анна Михайловнаның осы мәселе туралы мақаласы басылыпты, ол кісі өте байсалды тұжырым жасаған.

	Галя-тай, балалардың хал-күйін хабарла: ас-судан тарыққан жоқ па? Жадыраған жаз әлі-ақ өте шығады, қысты қайда өткізесің, жұмысың не болады − оны да ойла. Бәлкім, бірнеше күнге балаларға барып қайтарсың, шешесін көрсін, аз уақытқа болса да сағынған мауқын басқаның жөн сияқты...

	Менде аманшылық. Есіл-дертім − өз құқығымды ақырына дейін қорғау! Ұзақ жылдар отырмасым айқын, соған кәміл сенімдемін... Мені құрдымға жөнелтіп жіберіп, бар кінәні маған жауып, өз-дерінің мансабын сақтаған пенделердің күні санаулы екенін сезіп отырмын. Үкімет пен партия әлі-ақ кімнің адал, кімнің жауыз екенін айырады. Ал біреулер үшін азап тартуға менің де құлқым жоқ!..

	Баларымды, сені де сағындым. Тыңнан түскен фотоларыңды жіберуді ұмытпа! Петропавлдың перессылкасының бір өзгешелігі − кітапханасы өте бай әрі газет-журналдарды көп жаздырады. Өз басым соның рақатын көріп жүрмін. Менің үйдегі кітапханамнан ештеңе сақталды ма, қанша кітабым тәркіленді? Бір қағазға ұмытпас үшін солардың тізімін жазып қойсаңшы...

	Бұрынғыдан да ынтыға сүюші Ермұханың, 17 мамыр, 1953 жыл»



	«Қымбатты Галя-тай!

	Сәлемдемеңді алдым, көп рақмет! Сенің маған деген ілтипатың мен қамқорлығыңа нендей сөз арнасам да артық емес. Жәшікті ашып, ішінен мөп-мөлдір шөлмекті суырғанымда көңілім шалқып, апыр-ай еркін өмірде сайрандап жүргендер ғана ішетін іңкәр ішімдікті қалай өткізген деп, аузын ашып, таңдайыма бірер тамшысын құйсам – бәз-баяғы сұйық май... Қысқасы, сенің қолыңмен сұйық қалыпқа түскен нәрлі майдың да аман жеткенін осыдан біл, Галя-тай. Ол да енді менің бойыма құтты нәр болады деп есепте. Өзбек тақиясы да жараса кетті. Мен жүрген жерде шығыстың бұл телпегі ерекше қадірлі. Көктем шуағы жанымызды жадырата бастады. Ағаш атаулы бүршік жарып, алғашқы гүлдерге сүйсіне қарайтын күнге де жеттік. Көктемнің жан-жануарды түрленткен шуағы бізді де жадыратып, өмірге құштарлығымызды ұйқыдан оятқандай әсерге бөледі. Мен соны ырым етіп, үмітімді үкілеп отырмын...

	Галятай, әзірше маған ештеңе жіберме, Шошқаның майын әлі тауысқан жоқпын, сірә, әлі де бір айға жетіп қалар. Тегінде, мен тамақсау кісі емеспін әрі бұл жақта үнемдеп пайдалануға көндіктім. Оның үстіне қасымдағы қазақ ақсақалдары пысық әйелімнің екі мәрте шошқа майын жібергенін көрген соң, менен іргесін аулаққа салды. Оларға енді не деймін, май маған жан сақтауға керек, сол жарықтық менің дімкәс кеудемді сақтап, сендерге аман-есен жетуге септігін тигізетін болса − қазақтың ескі ырым-жырымында шаруам қанша?! Маған енді аздап болса да кепкен жеміс пен қант жібер. Неліктен екенін білмеймін, ішкі түрменің әкімшілігі тиесілі ақшамды жіберер емес, соттасу ұят, сөйтсе де республика прокурорына жазбақшымын. Ал тиын-себен маған керек-ақ. Кейде жап-жақсы кинофильмдер көрсетеді, соны көруге де қаражат керек...

	Галя-тай, өз жағдайыңды толығырақ хабарла. Тамаққа тәбетің қалай? Сен, тегінде, мені мен балаларды асыраймын деп сабылып жүріп, бір күні құлап қалмауыңды ойла! Мезгілінде ас ішуден өзіңді шектеме! Қысқасы, мен үйге қайтқанда сені қоштасқан кездегідей жап-жас әрі құлын мүшең бұзылмаған қалпыңда көруім керек. Мен өзім аса өзгерген жоқпын. Самайыма ақ шаштар қосылды. Ол енді ер адам үшін жарасымды реңк. Ермуша мен Сермуша бүлдіршін қалпында түсіме кіреді, ал сен көп-көрім есейді, бойшаң дейсің... Ермуша жуықта мектепке барады, үйде болсам, тек қана өзім жетектеп барар едім, амал қанша!? Тентектерімнің суретін жібер, тек қазіргі келбетін...

	Сені мәңгі сүюші өзіңнің Ермұханың, 23 мамыр, 1953 жыл»

	Көктем де түгесіліп, жадыраған жаз шықты. Саяси тұтқындар күні-түні елегізе күткен кешірімнен хабар жоқ. Ермұхан болса Қызылжардың масасы ертелі-кеш буған қалааралық түрмесінде Мәскеуге жолдаған арыздарынан жауап күтіп, айлар мен күндерді санаумен таң атырып, күн батыруда.



	Халима Адамбекқызының 4 маусымдағы хатынан:

	«Қымбатты менің Ермұханым!

	Күн артынан күн өтіп жатыр. Бірі-біріне ұқсаған сүреңсіз күндер. Кейде мен қиялдап отырып, «Келе жатырмын, қарсы ал!» деген жеделхат келе қалса − не істер едім деп те далбаса үмітке ерік беремін. Ал, шындығында, бір күні солай болуы да мүмкін?! Иә, тұп-тура солай болады, ақиқат қайткен күнде жеңеді! Сол кезде біз қалай өмір сүрер едік? Ешқашанда, қандай қысылтаяң жағдай тумасын, ренжіспес едік, жұмыс істеп, екі ұлды әлпештеумен рақатқа батар едік. Мен тіпті шағын бір қалада тұруға қуана келісер едім: әбігерге түсіп ешқайда жүгірмейсің, шағын бір мектепте сіз де, мен де ұстаздық етіп, өзімізбен-өзіміз болып, рақат тұрмыс кешер едік. Өзіміздей қарапайым адамдармен араласып, махаббаттың қызығына кенеліп, қу жанымызды айтыс-тартыспен қинамай, бейғам тірлікте өмір сүрсек деп те қиялдаймын. Шынында да, тап солай өмір сүру қиын ба? Соның өзі рақат емес пе?! Телеграфпен 100 сом жібердім, ас та саламын. Мен туралы ештеңе ойламаңыз, тәбетім жақсы, тамақты уақытында ішемін. Ғалия әпкем маған нағыз жанашыр, ерекше күтеді. Тек жұмысым ауыр, соның ауырлығы − мен үшін теріс емес, өйткені бөгде ойға түсірмейді. Балалар сау, өз үйлерінде тұрып жатыр, мамам жұмысқа орналасты. Сіз менің темекі туралы сұрауыма бір рет жауап берген жоқсыз, келесі хатта хабарлаңыз. Сталиннің еңбегін жібердім, сұраған белбеуіңізді де салдым.

	Құшағыма алып, ынтыға сүюші өзіңіздің Халима».



	Е. Бекмахановтың 1953 жылғы 13 маусымдағы хатынан:

	«...Халимаш, шылымды әредік, аңсарым ауған кезде ғана тартушы едім, бүгіннен бастап мүлдем қоюға бел байладым. Бас еркімнен айырғанда қатты қамықтым, содан бері неше ай өтті, оған да көндіктім. Ал темекіні тастау содан қиын ба? Уәде, тастадым біржола!..

	Саған да, балаларыма да разымын. Алдағы уақытта да солай болғай. Тек солар ештеңеден тарықпай есейсе деп те кейде қамығамын. Бостандыққа шыққан кезде, Галятай, мен саған тұп-тура бір жыл демалыс беремін. Қатал тағдыр екеумізді көп нәрсеге үйретті. Жақсы көретін адамыңды сүю аз, оны төбеңе көтеріп қадірлеу керек. Ал сен мен үшін − тұл жалғызсың? Сенен басқа менде кім бар, ешқандай жақын да, жанашыр да жоқ! Өзімді ешқашанда алдамаған сезігім айтады: жуықта кездесеміз! Бір-бірімізді сағынған күндер мен айлар қорқынышты түс сияқты әлі-ақ ұмыт болады».



	«Қымбаттым менің Ермұханым!

	Мен туралы қамықпа. Денім сау, күні-түні жұмыстамын, табысты көбірек тауып, қыста киетін киім-кешек алмақшымын.



	(...) Қажыр-қайрат барда қос бүлдіршінімді оқытып, өнерге баулып, Ұлы Отан мен халқымыздың жанкүйер азаматы етіп қауымға қосуды − асыл парызым деп білемін. Менде осыдан өзге мақсат жоқ... Өзіңізді сақтаңыз, бостандыққа шығудың амалын қарастырған күрестен басқаға титтей де ойланбаңыз.

	Ирина80 сәлем хатыңызды алып, тиісті кісіге табыс етті. Үмітіңді үзбе, әділдікке сеніміңді ешқашанда жоғалтпа, сірә, тағдырың жуық арада оң шешіледі. Достарыңыз сізді ұмытқан жоқ, тек ретін келтіре алмай жүр...

	...Телеграфпен жіберген ақшаны алдыңыз ба? Жуықта азық-түлік жіберемін. Немене алғаныңызды түгендеп жазыңыз...

	Құшырлана сүюші Халимаңыз. 10 маусым, 1953 жыл».

	«...Денім сау. Өмір бұрынғыша сүреңсіз қалыпта өтіп жатыр. Жалғыздық қана жаныма батады, жұмыста жүргенде аса егілмеймін, ал түнге қарай қиын-ақ... Өзгеше жаңалық жоқ. Жұмысыңыз тезірек қаралып, үй-ішіңізге аман-есен оралады деген сенім ғана мені шыдамдылыққа жебейді. Сол сенім сізге күш-қуат берсін, кездескен кезде адам баласына тән қуаныштардың бәрін де көреміз, кенелеміз, емін-еркін өмір сүретін боламыз...

	13 маусым, 1953 ж., өзіңіздің Халима».

	«Сүйікті Галя-тай!!

	Бұл жақтың құбылмалы жазына көндігу қиын екен. Міне, маусым да таусылуға айналды, арқамызды қыздырған ашық күнді көргеміз жоқ. Үздіксіз себелеген жаңбыр мен күн сайын үдей соққан тынымсыз жел. Сөйтсе де солтүстіктің ауа райында адам баласына пайдалы нәрселер көп сияқты: таза ауа әрі салқын леп... Жұмысқа көндіктім. Тегінде, мен үшін қара жұмыс істеу теріс болмайтын сияқты. Мен көп жыл бойы қағаз кеміріп, аудиторияда сөз сөйлеуден өзге ештеңе істемей, ілмиіп, көтерем халге жеткен қаратаяқ емеспін бе. Ал қазір қол еңбегін атқарған соң бұлшық еттерім ширап, еңсем көтеріліп, қол-аяғыма жаңа күш құйылғандай болып, денем де едәуір толыға бастады. Көңіл күйім сергек. Жіберген ақшаңды бүгін алдым, рақмет! Әсіресе қаражатым тақа таусылған кезде келгені көрім болды.

	Күртешемді жөндеуге бердім, оған да ақша төлеу керек, әмбе соны жуғыздым...

	Халимаш, темекіні тастағанымды жазғанмын, сонымен қоштасқаныма, міне, екінші апта. Кейде аңсарым ауады, кіріптар жағдайымда көңіл алдауға қажет нәрсе. Алайда саған берген уәдемді сақтаймын, сол құрғырды бостандықа шыққанша аузыма алмауға ант іштім. Не жібердің – бәрі де түгел келді! (...)

	Саған ризамын, жаным. Отбасымды жүдетпей, аман-сау ұстағаның − сенің қайратың. Бұл міндетті мен үйге оралғанша тап-тұйнақ орындауға тиіссің! Ермуша мен Сермушаның жағдайы қалай, сағынғанымды сұрама, олардың өзі не дейді, саған не жазады, мені ұмытқан жоқ па?..

	Құшырлана сүйіп, сағынған Ермұханың, 23 маусым, 1953 жыл».



	Х. Бекмұхамедованың маусымдағы хатынан:

	«Қымбатты менің Ермұханым! Сіз маған ғылыми зерттеуімді жалғастыр деп жазасыз. Менің күні бойғы тірлігім бір жұмыстан екіншісіне жүгірумен өтеді. Сөйтіп жүріп қай уақытта ғылыми еңбек жазуға отырмақпын? Шынымды айтайын: ғылымға жан-тәнімен берілген сіз ұшыраған қиянаттан соң менің сол ғылымға ынтамныңжоқтығынескергіңізкелмейді. Қатардағықарапайым мұғалім болып жүргенді, шынтуайтын айтқанда, артығырақ санаймын. Ал ғылыммен, зер салып қарасаңыз, данышпандар ғана емес, алаяқтар да шұғылдануда. Тегінде, тамаша педагог болу − ұлы іс! Балалар сау, екеуін де Ғалия тәтем жуықта Ташкентке әкеледі, егер мамам жібермеймін деп қырсықпаса? Осы айдың 25-іне таман сәлемдеме саламын».



	«Қымбатты менің Ермұханым!

	Бүгін біздің Сермұхан үш жасқа толды. Оның қалай туғаны есіңізде ме? Министрлер Советінің дачасында демалыста едік қой. Ал сіз ҚазМУ-де мемлекеттік емтиханға қатысып, үйде Марусямен қалғансыз. Мені қалалық перзентханаға жеткізгенін сізге Әбдірайым хабарлапты. Сіз үкідей ұшып келіп, маған хат кіргіздіңіз, керемет көп конфет пен жеміс те әкеліпсіз. Иә, сол қуаныш та құстай ұшып, қайта оралмас өткенде қалды. Кейде мен қамығып отырып: «Cоның бәрі өткінші оқиға ма, шындық жеңетін күн туа ма? Арлы адамдарға арсыз сүмелектер жәбір көрсетіп, бейкүнә пенделердің жағымпаз, алдампаз соғындылардан үнемі таяқ жейтіні неліктен?» − деп те қапа боламын. Ал сіз ер адамсыз! Пәле-жалаға мойыған жоқсыз. Сізден сол жауыздар партбилетіңді тартып алды, сонда да сіз жүрегіңмен, бар болмысыңмен коммунист болып қалдыңыз! Мен сізді мақтан тұтамын!..

	Жұрт қатарлы өмір сүріп жатырмыз. Не көрсек те шыдаймыз, әділдік жеңеді түбінде! Сіз де сол күнді аман-есен көру үшін өзіңізді сақтауға тырысыңыз! Еңбектен қалмаңыз. Сөйтсеңіз, ауыр жазаны көтеру де жеңілірек болады...

	Өзіңіздің Халима, сүйемін! 19 маусым, 1953 жыл!

	Ермұхан Бекмахановтың 1953 жылдың жазындағы хаттарынан:



	28 маусым, Петропавл: «Жуықта бұрынғыдан гөрі ауырырақ жұмысқа ауыстым, мерзімді қысқартудың амалы. Бұл жайт денсаулығыма әсер ете қоймас деген ойдамын. Уақыт та тез өтіп жатыр, бостандықты зарыға күтуден арылдым. (...) Жуықта Мәскеудегі ЦК мен Ждановқа хат жолдамақпын. Соңғы кезде, Галя-тай, сені түсімде жиі көретін болдым. Көбіне үйде сөйлесіп отырамыз, кейде достармен бірге мейрамханаға барамыз. Көңіл күйіміз сондай көтеріңкі. Бір жолы екеумізді ресторанда кездестірген жауларымның бірі мені көріп, сасқаны сонша, есінен танып құлап қалды. Галя-тай, сағынғаным керемет, сенімен түсімде де кездесуді аңсайтын болдым...»

	5 шілде: «Жаңа жұмысқа көндіктім. Жұмыста жүргенде қамкөңіл ойдан арыласың. Мына жұмыстан маған еңбекақы да төлейді... Жуықта екінші рет рентгенге түсірді. Дәрігерлердің айтуынша, өкпем сырқаттан тазарған (өкпедегі ескі дерттің іздері ғана сақталыпты-мыс). Дәрігерім өтірік айтпаса, өкпе дертінен біржола құтылатын сияқтымын. Демек, жүз жасқа дейін өмір сүруге болады. Ақшаны алдым, бұрынғы майдан 1,5 килодай бар.

	...Темекіні тастағаннан бері тәбетім керемет ашылып, қосымша ас тілейтін болды. Қысқасы, денем толып, Шуда тұрғаннан едәуір оңалған сияқтымын. Сондықтан темекіге енді жоламауға бекіндім. Мүмкіндігің болса, маған «Вопросы истории» журналының соңғы 2-3 санын жібер. Өзгедей әдебиетке шығынданба, бұл жерде де газет-журналды оқуға мүмкіндігім бар...»

	7 шілде: «... Балалардың суретін жіберіп ерекше қуанттың. Екеуінің суретіне сүйсіне қараймын: таныс жүздерін, көзім үйренген костюмдерін көріп, өзіме-өзім тәубә деймін; Ермуша есейіпті, байыпты келбетке ие болған; Сермуша, тегінде, сұлу жігіт болады, жүзінде байсалдылық та, мұң да бар, сірә, менен гөрі сені көбірек сағынатын сияқты; аман болып, екеумізді бақытқа кенелтсе болғаны да!..

	Галятай, менен гөрі балаларға назарыңды көбірек бөл. Олар әлі жас, әлі-ақ есейіп, өзіңе серік болады. Екеумізде олардан өзге тірек те, үміт те жоқ!»

	13 шілде: «Осы жердегі тұтқындардың көпшілігін басқа лагерьлерге жөнелтетінін хабарлады. Мені сол тізімге қоса ма, қоспай ма, − белгісіз. Мәселе 14-15 шілдеде белгілі болады. Маған салса ешқайда ауыспай, осы жерде бостандықты күткенім жөн болар еді. Бірақ соны менен сұрамайды, жөнелтеміз десе − амал қанша, аттанамын. Одан енді қорқудың қажеті шамалы, барған бетте хабар беремін. Әзірше ештеңе жіберме.

	1953 жылы неше түрлі оқыс оқиғаларға жолықтық. Менің де үкілеген үмітім соған байланысты зорайды. Ең бастысы, Берия сұмның жаулығы әшкереленіп, сазайын тартқаны. Екеуміз сияқты көз жасын көлдеткен шерменде жандардың, аналар мен әкелердің қайғы-шері, ал олар мыңдаған адам, басты жендетті әділ жазадан құтқарған жоқ... Балаларды өзіңе алдырмақ болғаныңа қуанып отырмын. Кездескен кездегі сөздерін, тәртібін, мінездеріндегі өзгерістерін, қысқасы, не көріп, не білгеніңді тәптіштеп жаз. Әсілі, солардың тәрбиесіне өзімнің де қатысатыныма кәміл сенімдімін. Жағдайдың күрт өзгеріп жатқанынан үміт етіп отырмын...»

	16 шілде: «Сүйікті, сүйкімді Галя-тай! Алыс жолға аттанардың алдында асығыс жазып отырмын. Тағдыр мені қайда апарады? Беймәлім. Мен үшін қауіп-қатер ойлап бекерге қорықпа. Мен өзім де қазірде ешкімнен де, еш нәрседен қорықпаймын... Сірә, бірер айға дейін менен хабар ала алмайсың. Балаларың қасыңда болса, сірәда мені жоқтатпайды. Оларды мен үшін күн сайын құшырлана сүй, тентектік жасаса да бетінен қақпа. Ал қош, жаным!»

	Теріскей шетте болғанымен Қызылжар түрмесіндегі ахуалы көнтерімді еді, ең бастысы, үй-ішіне жолдаған хат-хабары, олар жіберген сәлем-сауқат та кешікпей жетеді. Ерден сияқты қамқоршысы болды. Түрме бастықтары да дүйім елге есімі мәшһүр азамат деді ме, денсаулығын күйттеуге жағдай туғызды. Сол да сеп болып, адам қатарына қосылды. Енді міне, тағы да вагонзакка топтап тиеліп, қарамы төрт-бес жүз тұтқын күшейтілген күзетпен (Петропавл түрмесі Одақ бойынша қалааралық түрме аталғандықтан, оған Қазақстан, Орта Азия республикалары мен Кавказ, Ставрополь өлкесінен және Ресейдің теріскейдегі облыстарынан қылмысты болғандар жүздеп жеткізіліп, осы жерден ГУЛАГ лагерьлеріне жөнелтілген) теріскей-шығысқа бет түзеді...

	«Қымбатты Галя-тай!

	Жаңа қонысыма әупірімдеп әрең жеттім. Бұрынғыға қарағанда бұл жердегі қонысым әлдеқайда оңды сияқты. Әзірше жұмысқа шыққам жоқ. Денсаулығыма лайықтап жұмыс береміз деседі. Қалайда арамтамақ атанбай, күнкөріске нәпақа боларлық тірлік жасармын. Мұндағы жұмыста жазаны едәуір қысқартатын шарттары бар екен, соны тек атқара алсам? Арыздарыма әзірше жауап жоқ, орталықтан қашықтап кеттім, хат-хабар бұл жаққа кешігіп жетеді. (...) Хал-күйімді оңды деп есепте. Маған енді тамақ салма, жер шалғай, ал ақшам болса – керек нәрсені осы жақтан да сатып алуға болады. Сәлем хатты күнде жазсаң да − еркің, өзім де сөйтемін...

	Өзіңді көңілмен құшушы Ермұханың, 16 тамыз, 1953 жыл

	Иркут облысының Бодайбо қаласы, п/ж − 200/2.»

	«Қымбаттым, сүйіктім Ермұхан!



	Екі айдан бері сізден хат-хабар алмай әбден зықым шықты. Күн сайын поштаға барып, нәумез қайту қиын екен. Ақырында бүгін зарықтырған хатыңызды алдым... Мен үшін Сіздің амандығыңыз қымбат, үй-ішіңіз деп соққан жүрегіңіз дағдылы дүрсілінен жаңылмасын. Тағдырдың жазуы солай, сірә, бір күні көз жасымызды иіп, бостандыққа бұрар. Абай атамыз айтқан асыл ой сізге жар болсын, есіңізде ме: «Қор болды жаным, Сенсіз не менің күнім, Бек бітті халім, Тағдырдан келген зұлым. Нәсіп етсе Алла, Не көрмейді пәнда?..»

	...Қыркүйектің 15-20 күндері балаларды үйлеріне қайтарамын. Жаз бойы қасымда болды, жақсы тынықты, күнге күйді, ширады, ауыздарынан қалғанша өзбектердің жемісін жеді. Ермуша сіз сияқты жылдам, әрнеге соқтыққыш. Ал інісінің түр-келбеті − аумаған сіз. Мен соған телміре қарап отырып сізді есіме аламын: қайқиған жұқа ерні, етшең қолына дейін сіздің кейпіңізді қайталаған. Осы жолдарды оқып сіздің не күйге түсеріңізді сезіп отырмын. Қайтейін, өзім де жетісіп отырған жоқпын, көзімнен сорғалаған ыстық жас омырауымды толтырды. Төзбеске шарам жоқ, сіз де сөйтіңіз. Ертелі-кеш егіле берсек өмірімізді қысқартамыз, бекем болайық. Бізді нақақтан зарлатқан соғындылар да қашанға дейін күпсінер дейсің? Алланың бары рас болса, олар да бір күні сазайын тартады. Тек қашан?

	Қызылжарда сәл бөгелгеніңізде барып қайтуға әзірлік жасаған едім, амал қанша, пейілі кең Алла кездесуді бізге қимады. Енді сізге қалай жетемін, білмеймін. Иркут қаласы жердің түбі емес қой, оны да ойластырармыз...

	Әзірше Ташкентте тұрмақпын, бауырым Алмазиктің үйіндемін. Оның әкесі бір жылдық іссапармен Ленинградқа кетті. Рона құрбым мәскеулік сәулетшіге тұрмысқа шығатын болды, жуықта кетеді. Менің бұл жақтағы тұрмысымды жеңілдеткен адал құрбым еді, бақыты ашылсын, не деймін?! Қымбаттым, басыңызға түскен жаңа қиыншылықты сылтауратып темекіні қайтадан бастап жүрмеңіз. Содан құтылғаның өміріңізді ондаған жылға ұзартарын ұмытпаңыз!..

	Құшақтап, сүюші өз жарың Халима. 5 қыркүйек, 1953 жыл (мен үшін бұл қайғылы күн, міне, бір жыл болды күн сайын зарлатып, сағындырып қойғанына)».



	Е. Бекмахановтың 25 тамыздағы хатынан:

	«...Әзірше бұл жақта жаз, тура біздегі сияқты мол күншуақ, ал қыс әлей қатты болады деседі. Құрғақ аяз менің дімкәс өкпеме дару болады-мыс, сол себепті аяздан шошынба. Бір кезде әл-қуатымның шектеулі екеніне наразы едім. Қазірде оны жеңдім, қара жұмысқа шыққаным маған пайдалы болды. Бұл жақта да сөйтсем бе деймін...

	Жоғары жаққа жолдаған арыздарыма жауап болмағандықтан, өзіме берілген астрономиялық жылдарды үдеме еңбекпен қысқартуды жөн көрдім. Әлдекімнің ар-инабатына сенім артудан бұл нақтырақ амал. Петропавлда мен Қазақстанның газет-журналдарын жүйелі түрде оқып, елде болып жатқан жаңалықтарды біліп отырдым. Бұл жақтан еңбекақы алсам, «Казправданы» жаздырмақпын. Қажым81 байғұс этапқа ауыр сырқатпен аттанған еді, қазіргі жағдайы мәз емес, оның үстіне жығылғанға жұдырық болып, нақсүйері одан бас тартқаны туралы сот үкімін жіберіпті... Түрмеге тап болғалы кейбір оқиғаларға басқаша қарайтын болдым, шынын айтқанда, ақылым енді кіргендей жаңаруға ұшырадым. Көптеген адамдар елінен, үй-ішінен жырақта жүріп, азап тартудың қаншалықты зор бейнет әрі өмірлік мектеп екенін түсінбейді. Өзіне-өзі риза һәм мардамсыған қалпында өмір сүреді...».



	«Қымбаттым менің Ермұханым!

	Сібірден хат күту мен үшін азапқа айналды. Күн сайын поштаға соғамын, ештеңе болмаған соң ұнжырғам түсіп, үйге шаршап ораламын. Есіме екеуміз қосылған алғашқы жыл түсіп отыр. Онда да сізден хат күтумен зарығушы едім. Ол кезде сіз хат жазуға салақ едіңіз, менің өтінішімнен соң жиі жазатын болдыңыз. Ол кездегі талабым әншейін еркелік екен, ал қазіргі күтуім − өмір сүрудің ділгір тынысына айналды. Сол кезде біз өмірдің тәлкегіне түсерімізді ойлаппыз ба? Бұл да шындық, күндердің күнінде осы қасірет жұртқа жарияланар болса − соны ұйымдастырғандар біздің бетімізге қалай қарар еді, өздерінің дос-жарандары мен үй-ішіне не деп түсіндірер еді?!.. Ерекем, сол күнге жету үшін, балаларыңызды тезірек көру үшін де өзіңізді сақтаңыз! Балалар қасымда, бірінші қазанға дейін Ташкентте болады...

	15 қыркүйек».



	«Сүйіктім менің Галя-тайым!

	Әуре-сарсаңға түсіп, үй-ішімнен ажырағаныма кеше бір жыл толды. Жыл емес, сол да маған мәңгі таусылмайтын ғасырлық қасірет сияқтанады. Есіме алсам қай-қайдағы ойыма түсіп, көңілім әлем-тапырық болады. Өзің білесің, соңғы уақытта мен ерекше шаршап, өмір үшін алыс-жұлыстан әбден қажып жүрдім. Сүлдерім құрыған сондай сәттерде сенің кешкі жұмыстан қайтуыңды мазасызданып күтуші едім. Өзге қалаларға іссапарға шығып, бой жазатын күндерім де болды. Бірақ сол сапарлардың бәрінде өзіңді сағынып келіп қауышатын едім, енді ше!? Сол күндерде жастық шағыма екінші мәрте оралып жүрмін әрі саған өлердей ғашықпын дейтінім есіңде ме? Ал сен менің сол сөзіме сенбей, мән бермеуші едің. Алматыдан Шуға аттанған соңғы күн есіңде ме? Сіркіреген жаңбырдың астында, пойыз тоқтаған қалқаны паналап тұрған сәт? Сол күні сенен қашықтап ешқайда кеткім келмей, ұнжырғам түсіп, жайсызданып түрдым. Кенет аттануға қоңырау соғылды, ал мен тапжылмаған қалпымда тұра бердім. Сен мені пойыз жүреді, қалып қоясың деп қуа бастадың. Сол сәтте саған: «Мені неге қуасың, бәлкім, көп уақытқа дейін кездеспейтін шығармыз?..» − дегенім де есімде. Қазірде мен сол күні Шуға жетуге неменеге асықтым екен, бармасам да тұтқындалудан мені ешкім құтқармайтыны мәлім, бірнеше күн қасында болғаным жөн еді деп те қамығамын. Екеуміздің өмірімізде қаншама сәулелі жарық күндер болды, қаншама қиын сәттерді бастан кештік.

	Мен қазірде соңғы үш-төрт жылда түкке тұрғысыз даушарға түсіп, ешкімге пайда бермейтін даңғазаға елігіп, қымбат уақытымды жоғалтқаныма қатты өкінемін. Бақсам, өзіме-өзім қиянат жасаппын, ұсақ-түйек айтысқа ат қосып, ақымақтармен бірге өзім де ақымақ болыппын. Жылдар өтеді, даукестер де, олардың даңғаза шуы да ұмыт болады, келешек қауым біздің басымыздан кешкен күйкі тірлікке үкімін айтады. Ал мен соны қазір-ақ айтайын: сол даңғазамыз соқыр тиындық құны жоқ әншейін іске айналады, айтысқан мәселені ешқандай құрмалдықсыз өзара жайғастыруға болатын еді, амал қанша?! Жуықта М. Уилсонның «Қапастағы ғұмыр» («Жизнь во мгле» − М. С.) деген, 1952 жылы жарыққа шыққан романын оқыдым... Авторы бізге ниеттес адам емес, бөлек қоғамды қолдаушы. Алайда жазуында біздің оқырмандарды ойландыратын гәптер бар. Егер таба алсаң, оқып шық.

	Менің бұл жақтағы өмірімде пәлендей өзгеріс жоқ. Түр-келбетім бұрынғыдай, самайымның ағы молайды, бұл енді қазіргі заманның адамы үшін қажет нәрсе! Асқа тәбетім жаман емес, өзіме керекті табуға шама-шарқым жетер деген ойдамын. Бұл жақтың аязы әлей деседі, 60 градус! Тұрмыс күйтім әзірше көнтерімді. Мүмкіндігің болса қыста киетін жылы киімдер (не керегін өткен хатымда жазғанмын) жібер. Қаншама қашықта жүрсек те біз бір-бірімізден суыған жоқпыз, қазірде мен адам баласының итжанды екеніне, суық пен ыстыққа бірдей төзімділігіне қайран қаламын. Осы күнгі жайымды ұзақ ойлап, тоқтаған пікірім − кіріптар жағдайда ұзақ болмаймын, жақсылық жақын!.. Бұл енді қиялым өрген далбаса үміт емес, нақты айғақтарды сараптаудан туған ой. Үкіметтің халық үшін биылдың өзінде тірлік күйтін жақсартуға қаншама игі істер мен жеңілдіктер жасағанына көз жүгіртіп қара. Арыздарыма ешбір жауап болмады. Ендігі үміт − Жоғарғы Кеңесте. Кешірім беруді өтініп, енді соған жазамын, сен де қарап жатпа. Ең құрығанда, кесік жылымды кемітуге тиіс және соны бұл жақта үлгілі еңбекпен шегеруге мүмкіндік бар...

	Құшырлана сүйемін, құшақтап, өзіңді аңсаушы Ермұханың.

	3 қыркүйек, 1953 жыл, Бодайбо».



	«Қымбатты менің Ермұханым!

	Хатыңызды алып, айран-асыр қуандым. Хат кешіккен соң тағы бір қиырға аттандырып жіберді ме деп қауіп ойлап жүр едім, көңілім енді жай тапты. Аман екендігіңізге, көңіл күйіңіз сергектігіне тәнті болдым. Маған осыдан өзгенің керегі шамалы. Сіздің аман-саулығыңызды білген кезде жұмысыма да көңілді барып, бұрынғыдан да құлшына істеуге ұмтыламын. Балалар жап-жақсы демалып, үйлеріне қайтты. Ташкенттің тәуір деген орындарын түгел аралады, операға апардым, циркте болды, қуыршақ театрын да қызықтады. Балаларың тура өзіңіз сияқты, ақылдары ұшқыр, бәрін білгісі келеді, кейбір сұрауларына жауап бере алмай қымсынып та қаламын. Мысалы, адам баласы қалай пайда болған, метеорит деген немене? Үлкен ұлың кеме капитаны болғысы келеді, кіші ұлың – қатардағы теңізші болуды армандайды... Сол себепті екеуіне де теңізшілердің қалпағы мен костюмдерін әпердім. Ойыншықтардан да бас тартқан жоқ. Әпкеме көйлектік пұл сыйладым. Қалайда, Ташкентте болған әр күнін қызықты, мәнді етуге тырыстым. Әлі де болатын еді, бірақ мені аяқастынан мақта теруге жіберетін болғандықтан тезірек аттандырдым....

	Қыркүйектің 4-інде сізге 100 сом салғамын, алдыңыз ба? Мені көп ойламаңыз, денім сау күнде мен сізден ешқашанда, ешқандай жағдайда бас тартпаймын. Ерінен бас тартқан қуыршақ жандармен мені салғастырмаңыз. Хат күтемін.

	Сізді сүйіп, сағына тосушы Халимаңыз, 12 қазан, 1953 жыл»



	Шерменде тарихшының тасқамақтан үйіне жолдаған хаттарында туған елі, ел басшылары немесе жора-жолдастары туралы бірде-бір лебіз жоқ. Ең құрығанда аман ба, не күйде деген тәрізді. Өз ісін қайта қарауды өтінген арыздарын да тек қана Мәскеуге жолдайды. Соған қарағанда ол ел басшылары ғана емес, дос-жарандарына да көңілі суып, наразылығын ұмыта алмай, дүрдараз қалып сақтағанын аңғарамыз. Түсінікті өкпе. Жан-тәнімен беріліп, өмірін сарп еткен ақадал еңбегін туған елі елеп-ескерген жоқ. Соңына шам алып түскен жалақорларға қарсылық білдіруге жарамады. Билік тізгінін қолында ұстағандар мәртебелі мансабын сақтауды ойласа, көзі қарақты зиялы қауым өзін қудалағандарға: «Әй, жігіттер, ұрандауды қойсаңдаршы, мыналарың ғасырға кетер қастандық!..» − демеді. Тегінде, қандайда сорақы әрекет қауымның бейтарап қылығынан өрбиді. Нәтижесінде, өзі ғана емес, қаншама білімпаз, міне, екінші жылға айналды, тасқамақта отыр. Соны да кейбіреулер партия саясаты деп ақтайды. Әншейін сөз. Анығында, партия саясатын күйкі мақсатына пайдаланған пасықтардың жүгенсіз әрекеті. Марксизм-ленинизм ілімі одан таза, тек адал жүрекпен пайдалан, таза ниетпен әжетіңе жарат!..

	Сөйтсе де тәуекелге баспайтын можантопай қорқақтарға наразылық жариялап, Шығыс Сібірдің алпыс градус суығына тәнін қарытып әрекетсіз жата алмады. Саяси тұтқындардың бірқаншасы, Ресейдің кезінде маңдайалды оқымыстылары атанғандар жолын тауып, кешірім алып, кейбірі біржола ақталып қайта бастағанда көңіл құсы елігіп, суға батқан тал қармайдының кебі ме, өкпе-назын ішінде бұқтырып, әлде тірі екендігін білдіргісі келді ме, нар тәуекел деп арызға отырды.



	«Қазақстан КП ОК-нің хатшысы Ж. Шаяхметов жолдасқа өтініш:

	Сібірдің қиыр шеттегі қарға бөккен әлей суығын күні-түні кешумен жазамды өтеудемін. Кесулі мерзімді түгендеуге әлі де 23 жыл бар. Қаншама ауыртпалық көрсем де, қандай жаза шексем де туған елімнің азаматы қалпымда қала бермекпін. Ал Уақыт − әрбір адамның рухани және адами қасиеттеріне әділ сыншы. Егер өз мамандығыма қайтып оралуға мүмкіндік туғызылса − ақ ниетті жандар менің шынайы қабілетімді бағалар еді деген үміттемін.

	Тергеу материалдары басынан аяғына дейін «Қазақстан XIX ғасырдың 20-40 жылдарында» кітабым мен «Қазақ КСР тарихының» бірінші және екінші басылымдары туралы жарияланған жатымсыз рецензияларға ғана негізделді. Тергеудің қандай әдістермен жүргенін бүгін де зор жиренішпен есіме аламын. Қорқыту мен жалған жалаға еріксіз мойындатуды күн сайын басымнан кештім. Алайда адал адамдарға нақақтан пәле жауып қаралаған жоқпын. Кеңес заңының әділдігіне мен шексіз сенемін, қылмыстық ісімнің қайта қаралып, біржола ақталарым айқын. Осы жақтан Г.М. Маленковтың атына шағым жолдадым, жуықта КСРО-ның Жоғарғы сотынан жұмысымды қайта тексеруге алдырамыз деген жауап алдым. Сізге де шерлі тағдырымды жеңілдетуге септігі тиер деген үмітпен осы өтінішті жолдап отырмын.

	Мен сіздің көз алдыңызда өстім, өмір жолымды, қоғамға еңбегімді бір кісідей білесіз. Нақақ жаламен мені жау ету кімге қажет? Қателескенімді мойындадым, ғылыми еңбегіме айтылған партиялық әділ сынға жауап ретінде «Қазақстанның XIX ғасырда Ресейге қосылуы» атты (көлемі 30 б.т.) жаңа монография жаздым. Оны Панкратова, Дружинин, Кучкин және т. б. КСРО ҒА-ның ғалымдары оң бағалады. Сол еңбегімді Қазақ КСР-ының Қауіпсіздік министрлігінің сарапшы комиссиясы шұқшия қарап, ешқандай қателік, иә бұрмалаушылық таппады (Комиссияның пікірі менің қылмыстық жұмысымда тіркеулі, бірақ оны сот алқасы ескермей, маған зор қиянат жасады).

	Қатаң жаза мені көп нәрсеге үйретті, ақылым кірді. Алдағы күндерде менің қоғамға пайдалы көп-көрім тарихшы атанарыма енді сенуіңізге болады.

	Бостандыққа шығуыма жәрдем беріңіз, сөйтіп, партия мен Отан алдындағы кінәмді адал еңбегіммен ақтауға көмектесуіңізді Сізден қиыла өтінемін!..

	Е. БЕКМАХАНОВ, 4 қазан, 1953 ж.



	Иркут облысы, Бодайбо қаласындағы «Артем» кәсіпшілігі., почта/ж. 200/б».

	СОКП Орталық Комитеті мен КСРО үкіметінде басталған өзгеріске малданып, сол жаңғыру Қазақстан басшыларына дарыған болар деген үкілі үмітпен жолдаған арызына да ешқандай хабар алған жоқ. Жұмабай Шаяхметұлының бұл жолғы бейтараптығы мүлдем түсініксіз. Кешегі науқандағы әлжуаз қылығын Кремль шенеуніктерінің дікілдеген талабына қарсы тұра алмадым деп жуып-шайғаны оқырманға мәлім. Ал биылғы саяси ахуал бұрынғыдан өзгеше. Орталық Комитеттің жаңа хатшылары И. Сталин заманындағы қатаң тәртіпті босаңсыта бастағанын көріп отыр. Жұмекең – заман аужайын аңдай білетін әккі саясаткер. Өзіне танымал тарихшы ғалымның Шығыс Сібірдің қиыр түкпірінен жолдаған жанайқайына мән бере қарап, нақақтан жаза тарттым дегеніне ойланғаны жөн еді. Е.Б. Бекмахановтың хатын алған соң-ақ былтырғы науқанда Сібірге айдалған қазақ оқымыстыларының жұмысын қайта қарауды өтініп, СОКП ОК-не бюро атынан ресми хат жолдаса − күрмеуі күрделі мәселені оңдауы сөзсіз еді. Сөйтер болса, қазақтың зиялы қауымы ғана емес, күллі халық: «О, бәрекелді жайсаңым! Жұмекеңнің мынасы нағыз ерлік, шынайы азаматтық!» деп сүйсінері қақ еді. Амал қанша, Қазақстан КП Орталық комитетінің бірінші хатшысы бәз-баяғы мейірімсіз болмысы мен ежелгі сақтығына бағып, «аса қауіпті ұлтшылдың» ауыр тағдырына араша түсуді қажетсіз санап, үнсіз қалған. Шындығында, бұл Ж. Шаяхметов қана емес, идеолог-хатшы М. Сужиковтың заман аужайын аңдай алмағанын аңғартады.

	Бала-шағасын, келіншегін аңсаған шерменде жан қайткен күнде бостандыққа шығудың өзге амалдарын қарастыруға мәжбүр болды. Сол үшін қу жанын қинап, кесулі мерзімін үдемелі жұмыспен шегертуді ойлап, алтын қазатын «Артем» кәсіпшілігіне сұранып, кен қазуға кірісті...





	«Алтын кеніштеріндегі тұтқындар жаз айларында 14 сағат жұмыс істейді. Жаз бойы бейшараларға демалыс берілмейді, ауыр еңбекке төзе алмағандар шыбынша қырылатындықтан, әр маусымда жұмысшы құрамы екі-үш мәрте алмасады. Адамдық кейпін жоғалтқан бейбақтарды жұмысқа жегудің бірден-бір амалы − таяқ, мылтықтың дүмі, желкеден тиген жұдырық, аштық пен суық; забойдан безіп бой сақтар жер − лазарет немесе төбешік тасасындағы мәңгі төсек, болмаса мүгедектер лагері, ал ондағы тірлік − тозақтан да ауыр. Алтын кенішіне тап болдың ба − көрге кіретін төте жолға түстім деп біл... − деп суреттепті Варлам Шаламов өзі басынан кешкен тозақты бүрке усіз сипаттаған «Колыма әңгімелерінде»82. − ...Сор бейнеттің ең ауыры − өң-меңінен емес, сүйегіңе дейін қалтырататын әлей аяз (цельсий бойынша суық 55 градустан асқанда ғана жұмысқа шықпауға қақың бар). Сол себепті біз суықтың 56-шы градусқа жетуін зарыға күтеміз. Аязды айырудың екі түрлі әдісі бар: біріншісі, ауаға түкірсең − түкірігің жерге мұз болып түсуге тиіс; екіншісі − қақыраған аяздың өзіне тән дыбысы болады, оны біз жазбай айырамыз, сақа халқы бұл құбылысты «жұлдыздардың сыбыры» дейді. Аязға мән бермесең − біржола сорлайсың, денеңнің ашық жері тыз етеді де, дереу жансыздана бастайды. Ауа «сыбырын» аңдаған соң-ақ бригадирге: «Болды, заң бойынша жұмысқа шықпауға қақымыз бар!» дейміз...»



	Ермұхан Бекмаханов «Артем» кенішінде бірер ай істеп, денсаулығы сыр берген соң-ақ лагерь ішіндегі жеңіл-желпі жұмысқа ауысқан....

	Шығыс Сібірдің Иркут облысына қарайтын Бодайбо қаласындағы лагерьге келгелі Ташкентпен хат алмасу қиындады. Әрбір хат айлап жүреді, тексерушілердің қырсығынан кейде екі-үш ай кешігіп те келеді (Жоғары жаққа жолдаған арыздары да қатыбас жүйенің кедергісі мол тосқауылына ұшыраған). Елден азық алғызу одан да қиын. Мысалы, әуе жолымен келетін 8 кило сәлемдеме үшін 130-140 сом төлеу керек...



	«Сүйікті Галя-тай! Ұзақ зарығу мен тосудан соң сенен екі хатты бір күнде алдым. Амандықтарыңды біліп, жүректегі мұң мен көңілдегі шерді тарқаттым. Шынын айтқанда, бұған дейін мен жақын адамдарыңнан хат алмасу қуанышынан мүлдем мақрұм жан едім. Енді міне, үш айдан бері сендерден хабар болмай, ұйқым бұзылып, азап тартудан кейін сағыныштың не екенін жан-тәніммен сезініп отырмын. Тегінде, мен тек қана сені мен балаларым үшін өмір сүрудемін, одан өзге тірліктің маған керегі шамалы. Хатыңды қайта-қайта оқыған сайын өзіме-өзім тәубе деймін, әр жолында, әрбір сөзіңде сыпыра жылылық пен сағыныш сезіліп тұр. Соны оқимын да көзімнен төгілген жасты тыя алмай егілемін. Түрмеде отырып армян халқының Додохотян есімді ақынының мына бір өлеңін жаттап алдым. «Расскажи сколько бед, Я терплю уже много лет. И все дни в слезах, Что полжизни нет». Жүрегімді тебіренткен осы сөздерді мен былай қазақшаладым: «Жаным менің жаралы, Тарттым қанша жаланы. Қайғы кешкен жылдарым, Жылаумен өтіп барады».

	...Дәрігерлік қызметтің маңындамын. Бұл кәсіптің де бүге-шігесін білген жөн-ау деген ойға жеңсік беріп жүрмін. Күні бойы жұмыстамын, қолым босай қалса, әдеби кітаптар оқимын. Асқа тәбетім жақсы, қартайып кетеді-ау деп ойлама, өзің қайтадан ғашық болғандай жап-жас қалпымдамын. Солтүстіктің суық ауасы маған майдай жақты. Ақшаң болса бұл жақта май бар, шошқаның сүрі де, қант, ақ нан... Бәрі де жеткілікті. Аздаған еңбекақы аламын. Сондықтан, күнім, өзің мен балалардың аузынан жырып, маған ай сайын 100 сом жіберіп тұрамын деген жомарттығыңды тоқтат!..

	Құшырлана сүйемін, өзіңді жан-тәнімен аңсаушы Ермұхан.

	24 қыркүйек».



	«Қымбатты Ермұхан. Бұл хатты мақта жинауға келген колхоздан жазып отырмын. Терімді қабылдайтын есепшімін. Жиналған мақтаны өлшеудің машақаты ауыр, мұрныңды сіңбіруге мұршаң болмайды. Бүгін құдай жарылқап, жаңбыр жауып, үйде отырмыз. Міне, сізге хат жазуға мүмкіндік туды. Менің қазіргі түрімді көрсеңіз таң қаласыз: басымда − шыт орамал, үстімде − ескі купайке, нағыз колхозшы кейпіндемін. Колхоздың аты − Чиназ, миллионер, мақталығы өте көп, жер келбеті, біз тұратын үй де өзіңіз көрген Шуға ұқсайды... Кешке қарай радиодан татар әндерін береді. Соны тыңдаған кезде есіме сіз түсесіз, Татар әншілерінің концертін босатпағанымыз жадымда. Осы әуендер қазірде мені ерекше толқытады, қай-қайдағы естелікке жетелеп, ұйықтай алмай әуреге түсемін. Ал ұйықтап кетсем, неше түрлі түстер көремін...

	Өзіңіздің сүйікті Халимаңыз, құшырлана сүйемін.

	1 қараша, 1953 жыл».



	Е. Бекмахановтың Ташкентке жолдаған хаттарынан:

	4 қазан 1953 жыл: «...Екі айда едәуір зачетке ие болдым. Сабағатын салса, бұлар да мерзімімді қысқартуға септігін тигізеді... Халимаш, Ермуша мен Сермуша жөнінде атөтті жазасың. Ал менің олар туралы көбірек білгім келеді. Жуықта Ермуша оқушы атанады. Оның сөйлеу машығын көтеру керек, қалай қуанғанын, иә ренжігенін өзі айтып бергендей сөз қоры болуға тиіс! Жуықта балаларыммен бірге болатыныма сенімдімін. Олар әке-шешесінің тәрбиесінде есеюге тиіс, олардың өмірге көзқарасы сөйткенде дұрыс қалыптасады. Хадиша апай қанша жақсы көрсе де бізді ауыстыра алмайды. Елдегі достарымның безінгеніне не деуге болады, сірә, сол шіркіндер ұзақ сапардан қайтпайды деп мені жадынан сызып тастаған сияқты83, ал мен бірде-бірін ұмытқан жоқпын...

	Галя-тай, мүмкіндігің болса маған аздаған жеміс жібер, дәптер де керек, маркі және конверттерді молырақ салуды ұмытпа. «Вопросы истории» журналының қолыңа түскен сандарын жіберсең, тіпті жақсы болар еді.

	Жаным Халима! Көріп отырсың, сенен басқа менде сүйеніш қалған жоқ. Сенің адал махаббатың ғана мені өмірдің қатаң қыспағынан аман сақтап жүрген! Қашықта жүрсем де сенімен кездесетініме сеніп, сол сәтті қиялмен аңсап өмір сүрудемін. Мұны енді хатпен жеткізу қиын...»



	19 қазан, 1953 жыл: «Сүйікті Галятай! Бүгін сенбі. Күнделікті күйбеңнен қолым босап зерігіп отырғанымда хат тасушы көзіме ілікті. Елпілдеп жетіп едік, маған да, өзіңе мәлім Б... әріптесіме де (тарихшы Бек Сүлейменовті айтып отыр – М. С.) ештеңе болмады. Көңіл қыжылын басу үшін, міне, тағы да хат жазып отырмын. Аптасына бір мәрте хат жазу машығыма айналды, сен де сөйтетін бол!..

	Хрущевке бүгін екінші мәрте арыз жіберемін. Ол да жым-жылас жоғала ма, кім білсін? Қасымыздағы кейбір мұңлықтар мерзімін 70 пайызға шегертіп алды. Рас, олардың әйелі сенен гөрі пысығырақ, Климент Ефремовичтің (КСРО Жоғарғы Кеңесі төрағасы Ворошилов − М. С.) қабылдауында болған...

	Қыс күшіне ене бастады...»



	Бодайбо лагерінде Ерекең тарихшы әріптесі Бегежан Сүлейменовті кезіктірген. Өз дегенінен таймайтын, қайсарлығы мол жерлесін жазбай танығанымен, ауыр жұмыс қажытқан ба, әлде түрме азабы титықтатқан ба, 1952 жылдың шілдесінде тұтқындалғаннан бергі он бес айда аға әріптесі кем дегенде он бес жылға қартайғандай азыпты. Жүзі сынық, ортадан әнтек жоғары бойы аласарып, қайыңның шорындай тығыршық денесі де күрт болжыраған. Тұла бойында өзгеріссіз сақталған белгі − дүңкиген қалың қабағы мен өңменіңнен өтер суық көзқарасы ғана. Өзін көрген сәтте өлеусіреген көз жанары жарқ еткендей болды да, іле қайта сөнді. Әлденеге қымсынғандай болып төмен қарады.

	− Апыр-ай, Беке, халіңіз нешік? Деніңіз сау ма? – Сасқалақтаған Ермұхан ескі танысына еміне қарады. Көкейіндегі ескі кикілжіңді ұмытып, құшақтауға шақ қалды. Әріптесі бірақ қауышуға ықылас білдірмеді.

	− Соңғы этаппен келгеніңді көріп тұрмын, қашаннан бері отырсың?

	− Ширек ғасырдың бір жылын өтедім, Беке...

	− Е, солай де... – Күрсінген Бек Сүлейменұлы сирек тістерін ақситып басын шайқады. − Ширек ғасырды арқаласаң, сенен мен екі ай бұрын босайды екемін... Жә, елдің жаңалығын айт, хат-хабар аласың ба?..

	− Хат-хабардан кемшін емеспін. Келініңіз айына төрт-бес мәрте хат жазады, қаражат та салады, қосымша дәм жіберуден де жаңылған емес... − деп Ермұхан аңқылдаған қалпымен өз жайын бүкпесіз жайып салды. − Жә, өз халіңізді естіртіңіз, неге жүдеу-сіз? Сырқат емессіз бе?

	− Денім сау. Бірақ ел хабарынан мақрұммын. Ішімде көкшулан түтін сияқты бықсып жатқан бір пәле бар, сол да ширек ғасырды білмеймін, таяу жылдарда түбіме жететін тәрізді.

	Бұл да Бекеңнің сөзшең жаратылысына жат мінез. Тегінде, ол сөзді түбін түсіре және көл-көсір сөйлеуге бейім жан. Алматыдағы жұрттың айтуынша, жазаны сол үшін, алды-артын аңдамай сөйлегені үшін опық жеген-міс, көсіле сөйлеп отырғанда үкімет саясатына кереғар жайттар де айтылып қалатыны белгілі. Шындығында, мәселенің өзгерек екенін Ермұхан білетін-ді84...

	Күні кеше бір ұжымда бастары сыймай аяусыз айтысқан қазақтың сормаңдай екі тарихшысы тағдыр тәлкегімен Шығыс Сібірдегі Бодайбо лагерінде бастары түйісіп, бір қазаннан ас ішетін, бір барактың тақтай төсегін бірге бөлісетін болды. Бірақ баяғы егесті қайта қоздырып, «Әй, сенің сол күндегі иттігіңнің жазасы бұл!..» десіп, бірін-бірі жазғырған жоқ. Ойдағы қыжылды іштерінде тұншықтырып, ертелі-кеш шер тарқатумен уақыт ұзататын мазалы тірлікке көшті.

	Ермұхан Бекмаханұлы тарихшы әріптесінің Шығыс Сібірге сапары өз жолымен салыстырғанда, әлдеқайда ауыр әрі шерлі болғанын жата-жастана білді: Новосібірдің үлкен түрмесінде Бекең бірнеше ай этап тосыпты; содан Бодайбоға аттанарда Алматыда қалған әйелі артынан іздеп келіп, жолығуға бірақ рұқсат ала алмапты; жұмыстан шығып қалған, басындағы пәтерінен де айырылған, әрі күйеуі жұмысты болғалы тіршіліктің азабын тартқан байғұс әйел (ерінің сипаттауынша, өзінің қытымыр мінезінің ойқыл-тойқылын ақылмен көтеретін бейкүнә жан, ұлты орыс, есімі Лидия, Алматы консерваториясында өзі тұқындалғанға дейін ән пәнінен сабақ берген, намыс-жігері күшті, шаһарлығы да бір басына жетерлік бекзат әйел-міс), қайткен күнде ерін көрмей қайтпауға бекінген тәрізді; қысқасы, жолаушылар залында түнеп жүріп, ақырында тұтқындар жөнелтілмек эшелонды кездестіріп, вагон-зактар тіркелген құраманы бойлап келе жатқанда, торкөзді темір ұсталған терезеден өзіне қол бұлғап тұрған күйеуін көреді. Эшелонның қарулы күзетшілері бірақ шерменде әйелді вагонға жолатпайды. Елден әкелген дәмін беруден де бас тартады. Сірә, соған да ыза болған әрі соңғы кездегі өмір теперішінен жүйкесі әбден тозған, бәлкім, үкімет пен партияға өш-кегі әп-сәтте басына теуіп, жан-жүйесін жеген наладан есі шығып, біржола мәңгу болған байғұс әйел кенет ышқына ұмтылып, қарсы алдында зымырап келе жатқан паровоздың астына түсіп кетіпті. Жан түршіктірер әрекеттің оқыста болғаны сонша, машинист те, күзет жауынгерлері де ештеңе істей алмаған. Тек сорлы әйелдің «Мені зар жылатқан өкіметке, соның сойылын соққан сендей иттерге лағынет, лағынет!..» деген жанайқайын анық естігенміс. Ең сорақысы, соның бәрі вагон ішінде, аядай терезенің алдында тұрған Бегежан Сүлейменұлының көз алдында болыпты. Тарқамақта отырған шерменде тұтқын не істейді, көкке ұшып, жерге түсіп, шарадай басын тақтай қабырғаға ұрып ойбайлаған қалпы кете барыпты85...

	Сөйтсе де тірі пенде тірлікке бойсұнады, Бекең де лагерьдің қатаң тәртібіне көндікті. Сөйтіп іштен тынып жүргенде батыс шеттегі Шалқар ауданынан туысы көңіл айтып, сәлем-сауқат салыпты. Соны ашқан сәтте осы лагерьдегі содырлар әлімжеттік жасамақ болып тарихшыны ортаға алады. Бекең өз әлінше қарсылық көрсетеді. Содырлар көп, бұл жалғыз. Ақырында солар өзін еңсеруге айналғанда жанұшыра айқайға басып: «Уа, Алла, өзің қолда! Әруақ, әруақ!..» деп әлгілердің бірінің алқымына жабысқан білем. Сол мезетте төрт-бес шешен жігіті көмекке келіп құтқарып алыпты...

	− Анау нағылеттерді саған сыртынан көрсетемін, сақтанбасақ болмайды! Шешен жігіттерін де таныстырамын. Олардың кейінгі тұрағы − біздің ел, өздері қазақшаға жетік. Қысылтаяң сәтте әруаққа сиынған жанайқайымды естіп, мына сорлы өзіміздің мұсылман екен деп арашаға ұмтылмаса, Ермұхан, мен сол күні жер жастанып, осы жердегі бір төмпешікте тиыш жататын едім... − деді әріптесі. − Сен маған неге жүдеусің дейсің? Жүдеулігім менің − қысас пен қиянатқа шарасыздықтың қайғысы. Нақақтан сотталдым, мен үшін жанын пида еткен адал қосағымнан айырылдым. Лагерь бастықтары масайратып қоя берген содырлардың әуресі әлгі... Сені сағына күтіп, қашан қайтады деп тілеуіңді тілеп отырған жарың мен бала-шағаң бар. Ал менде? Тұл жалғызбын, Ермұхаш!

	Осы әңгімеден де соң Бек Сүлейменұлына ішінде мұз боп қатқан дүрдараз жайтты кешіріп, кіші әріптесі жанашыр райға көшеді. Сөйтуіне Бекеңнің өзі де түрткі болған: бір күні ол еңгезердей шешен жігітін таныстырып: «Әй, Рустам, мына кісі − біздің елдегі жалғыз доктор тарихшы!.. − дейді. − Сендерге де бөтен жан емес, орыс патшасының отарлау саясатына қарсы шыққан Кенесары қозғалысы туралы кітап жазып, көтеріліс басшысын Шәміл имамға теңестіріп, екеуін де нағыз батыр деп халыққа әйгіледі, сол үшін жаза тартты...» Шешен жігіті апалақтап: «Рас па? Шынында да сол үшін сотталдыңыз ба?» − деп қайыра сұрайды.

	«Рас, − дейді Ерекең. − Кенесары ер Шәміл имамнан үш-ақ жас кіші. Ал екеуінің ат жалын тартып мінген уақыты – XIX ғасырдың алғашқы жартысы...»

	Сол күні кеште Рустам жайсаң бір топ шешен жігіттерін ертіп келіп, Ермұханның нарының үстіне дастарқан жаяды. Айтуынша, өзінің және екі жігіттің арғы аталары Шәміл имамның муридтері санатында болыпты-мыс. Сол жайсаңдар өмірінің соңғы күніне дейін имамның рухын ардақтап, ұрпақтарына да солай етіңдер, күллі таулықтар әулие тұтқан ердің әруағын ешкімге қорлатпауға өсиет етіпті. Соны айта отырып, әлгі жігіттер: «Ереке, сізге біз қамқоршы боламыз. Әлдекім тиісер болса, сазайын тартқызамыз!..» − депті. «Апырай, − дейді көңілі босаған тарихшы. − Шәміл ердің ширек ғасыр бойғы ерлігіне тәнті болып, Кенесарыға үлгі еткенде имамның ержүрек муридтерінің шөбере, иә неменелерін Сібірдің төрінде кездестірем деп сірә да ойлаппын ба?! Рақмет жігіттер, мұсылман баласымыз, бір-бірімізге ес болып, ынтымақпен күн кешелік! Мына Бекең екеумізді жауға бермейтіндеріңді түсіндім, осында Қажым деген ғұлама ғалым бар, ол кісі бәрімізге − аға, қазақтың батыр ұлдарын көкке көтере жазам деп жапа шеккен адам! Қамқор құшақтарыңа оны да алыңдар. Алла сендерге қуат берсін!..»

	Сонымен, бір лагерде қазақтың мұңлық үш нарқасқасы бас түйістіріп, әредік оларға татар, башқұрт пен қазақ азаматтары қосылып, ауыр жазаның әр кешін көңіл сергітер әңгімемен ұзататын ермекке ауысады. Ермұхан мен Бекеңнің тарих сүреңінен суырған әңгімелері қызықты болғанмен, Қажығали (Қажым) шайырдың жатқа соғатын (сол жылы ол кісі 46 жаста, ал Бек Сүлейменов қырықтың шебінен енді ғана асқан, ал Ермұхан қырыққа да жетпеген), әрқайсысы мыңдаған жол өлең-қиссаларын қарлығыңқыраған үнімен неше күн жырласа талмайды. Ол кісі ерте дүние әдебиетінің жауһарлары «Илиада» мен «Одиссеяны» немесе Александр Пушкиннің «Евгений Онегинін» жатқа соққанда осы баракта жататын орыс зиялылары да қаумалап, көздерінен аққан жасын тыя алмай, шегелері босап қамыға тыңдайды. Қажекеңнің сүйсініп айтатын туындыларының бірі − «Біржан мен Сараның айтысы», оны да күмбір-күмбір төпегенде қазақ атаулы «Ой, пәле!» десіп, ауыздарын ашып, көздерін жұмады. «Ойпырмай, осының бәрін қай уақытта жаттағансыз, профессор адамда соларды жаттағандай уақыт бола ма?» − деген тыңдаушыға Қажекең кеңк-кеңк күліп: «Бәрекелді, сөзіңе болайын, мен оның бәрін жас кезімде жаттадым. Ал мына айтысты жақсы білетінім − Мұхан Төлебаев «Біржан-Сара» операсын жазғанда мен соның либреттосын қаузадым. Соған толғанып жүріп, айтысты түп-түгел жаттап алғанымды бір-ақ білдім. Құдай тағала маған жад пен сезікті өзгеше жаратқан, бір дастанды екі-үш мәрте оқысам-ақ оп-оңай жаттап аламын...» − дейді. Қажекеңді қошаметтеушілер:

	«Қажеке, дастанды қойыңыз, көңілімізді әлденеге өрекпітіп әуре-сәуреге салады. Сіз бізге жігер қайрайтын Махамбет ердің өлеңдерін оқыңыз!» − деседі. Өйткені Махамбет Өтемісұлының барлық өлеңін Қажекең жатқа біледі. Соны оқығанда өлең қызуымен орнынан тұрып кетіп, тыңдаушыларға тап-тап беріп, қолына қылыш ұстағандай екіленіп оқиды. Кейде: «Әй, біреуің Баймағанбет сұлтан болыңдаршы! Ал мен Махамбетке ұқсап, әкесін танытып берейін», − деп қиыла өтінеді. Баймағанбеттің кім екенін білмейтіндер келісе қалса, сұлтанды жер қаптырған жырын нөсерлете төгіп, әлгі бейшараны олай-бұлай сүйреп, қақпанға түскен қасқырды соққандай сілесін қатырады...

	Соның бәрі тар қапаста күн кешкен шерлі бейбақтарға рух беріп, кәдімгідей есейтеді. Рас, сол сұхбаттар кейде: «Шіркін-ай, шаң жұқтырмас осындай дүлділді, қазақтың ескі мұрасының асқан білгірін Сібірге аттандырған қандай нағылеттер, солардың жазасын беретін күн туа ма? Әділдікке қашан жетеміз?..» − деген сияқты қамығумен аяқталады.

	− Денсаулығым күрт төмендеп, сыр беріп жүр. Қара табаным қызады, тізем сырқырайды. Саусақтарымда діріл бар. Сірә, елге жете алмаймын... Ал сендер жетесіңдер, − дейді Қажекең екі інісіне кейде мұңын шағып. − Дарынымды қызғанған соғындылардың қастандығынан жеңгелеріңнің опасыздығы ауырырақ тиді.

	«Қатын жау» деген сөз бабаларымыздан қалған, тегінде...

	− Қажеке, сарыуайымды қойыңыз, сіз де, біз де елге қайтамыз. Әлгі сөзді айтқан бабаңыз «Қатын елде, бала белде» деген. Өзіңіз ұлықтаған Исатай батырдың аруағына сиынып, Махамбеттің жігерлі өлеңін қайталап айта беріңіз!.. − дейді Бекең мен Ермұхан. − Сөйтіп, гөй-гөйлеп жүріп бір күні елге жетесіз...

	Қажекең үндемейді, басын шайқап мырс етеді де, нарға қисаяды.





3


	«Қымбатты Галя-тай! Хат жазуға үзіліс жасауға мәжбүр болдым, кешірім жаса. Ал сенен хабар жоқ. Хатыңды күте әбден шаршадым, сабырдан айырылып, күйгелек бола бастадым, ұйқым да азайып кетті. Қалайда, маған жағдайды хабарла, балалардың амандығын жеткіз. Маленковтың атына жазған арызыма жауап алдым, жұмысымды КСРО Жоғарғы сотында қайта қарау үшін Мәскеуге сұратыпты (тамыздың бас кезінде жазылған). Соған да үмітпен қарап отырмын. Біржола ақтайды, ең болмағанда жылымды шегереді. Жоғарғы соттың шешімін қараша, иә желтоқсан айында білуге тиіспін. Сен де қарап отырма, Ирина арқылы мына жайтты Анна Михайловна жеткіз. Мұндағы саяси тұтқындардың кейбірі бостандық алып, үйлеріне қайтып жатыр. Бізде қазір қақаған қыс. Жұмысым бұрынғыдай, зачет есептеліп жатыр....

	Сүйемін, өзіңді қадірлеуші Ермұхан. 28 қазан, 1953 жыл».



	Бодайбо, 9 қараша, 1953 жыл: «. Тергеу үстінде маған қойылған одағай сұрақтар есіме түссе, ішек-сілем қатып күлемін. Тергеушілерім мені Әуезов пен Мұқановтың ықпалымен ұлтшылдық жолға «түскенімді» мойындатпақ болды. Ал жуықта мен А. Фадеевтің үлкен мінбеден біздің екі алыпты жер-көкке сыйғызбай мақтап, партия жолына адал, шынайы қайраткер жазушылар деп дүйім жұртқа үлгі еткенін оқыдым...

	Галя-тай, сені мен мақтан етемін. Көптеген адамдар өздері тап болған ауыр соққыны көтере алмайды, әсіресе ұзақ уақыт үй-ішін көрмеуді. Ал сен өмірдің неше түрлі қыспағын қайыспай көтеріп, соның бәріне қасқая қарсы тұрып, ертеңгі күнге сенім артумен өткізіп келесің. Екеуміздің көл-көсір төккен көз жасымыз зая кетпейді, оның да тыйылар сәті жақын...»

	Халима Адамбекқызының 1953 жылдың күзіндегі хаттарынан:

	4 қараша, 1953 жыл: «...Ермұхан, мен өзімнің әлжуаз екенімді білемін, кейбір «тірі жесірлердей» әкімдердің жағасынан алып, құқығымды қорғауға дәрменсіздігімді мойындаймын. Рас айтасыз, сол шіркіндерді тілдеп, айқай-шу көтеруге үйренбеген жанмын, мінез-құлқым солай, өзіммен-өзім оңаша қалғанда көз жасыма ерік беруден өзгеге жоқпын. Былтыр Мәскеуде болдым, не бітірдім, шыдаңыз, жағдайың түзеледі дегенге сеніп, елге қайттым. Содан не шықты?.. Міне, қазір де көз жасымды төккен арыздарды жан-жаққа жіберіп, әйтеуір біреуі жауап берер деген үмітпен күндер мен түндерді өткізудемін. Жауап болмаса, жазға таман тағы бір мәрте Мәскеуге баруды ойлап, тиын-себен қамдап жүрмін. Мен сізден ешқашанда безбеймін, қымбаттым, бұл туралы қам жеме. Не көрсек те бірге көреміз, тағдыр тәлкегі бізді айыра алмайды!..

	Менің қолымнан келетін іс: бала-шағаңызды жүдетпей адам қатарына қосу. Жуықта телефонмен сөйлестім, екеуі де аман, дендері сау, құмарлары тарқағанша зыр қағып жүгіреді дейді. Қысқа жылы киімдер қамдап, сәлемдеме жібердім. Ай сайын ақша салып тұрамын. Мамам бұрынғы орнында. Өзімнің халім жақсы.. Тек өзіңіз аман-есен оралса деген тілекпен өмір сүреміз.

	...Төзіміңді қажытпа, жаным. Үмітіңізді жақсылықтан үзбеңіз. Өзіңіздің Халима».

	4 қараша, жеделхат: «Мақтадан қайттым. Ертең сізге сәлемдеме жіберемін. Ұлы октябрь мерекесімен құттықтап, сүюші өзіңіздің Халима!»

	25 қараша, 1953 жыл: «...Жұмысыңызды Мәскеуге сұратқаны – жақсылықтың нышаны. Нәтижесін үмітпен күтеміз.



	Мейірімсіз шенеуніктердің біріне тап болмаса екен деген тілеудемін, онда үмітіміздің кесілгені...

	Сіз үшін «Казправда» мен «Вопросы истории» басылымдарына жарты жылға жазылмақпын, қажет десеңіз − әрі қарай созамын. Өзіңді сақтаңыз, әрқашанда Сізбен біргемін. Бұрынғы фотомды жіберіп отырмын, жаңасы әлі дайын емес. Шылымды не істеп жүрсіз? Өзіңіздің Халима».



	28 қараша, 1953 жыл: «...Мен қазірде өткен өмірімдегі қуаныштарымды еске алумен өмір сүремін. (...) Бірқанша бейнеттен соң пәтерге ие болдық та, соның ішін керек-жараққа толтыра бастадық. Сіздің Мәскеуден пойызбен жіберген кереуетті алғанда мәз болғаным да есімде. Пәтерімізді кітапқа толтырдық. Сіз үйге қайтқанша көп-көрім кітап шкабын жасатып, соған кітаптарды тізіп қойғанымды көргенде балаша қуанғаныңызды қалай ұмытамын. Иә, сондай да ұсақ-түйек қуаныштарды бастан кештік, қиыншылықтар да болды. Ең шатағы, сол тірліктің өзі бақыт екенін түсінбей, ренжіскен де күндер болды. Бүгінде мен соған да қатты қамығамын, тағдырдың осындай жағдаятқа соқтыратынын білсем, ұсақ-түйек үшін ренжір ме едім? Егер қайтадан басымыз қосылып, бақытқа кенелер күн туса, сізге ештеңе айтпауға ант ішіп отырмын, жүйкемізді жұқартпай, тежеп ұстауға міндеттіміз.

	Рона құрбым жуықта күйеуіне кетеді. Ол бейшара Мәскеуде қайда тұратынын, жұмысы не болатынын білмейді. Мен соған да қайғырамын, өйткені жан-тәніммен берілген адал құрбым. Күйеуі әдемі жігіт... Ронаны желтоқсанда аттандырамыз, шешесі екеуміз соның үйінде бірге тұрмақпыз...»



	5 желтоқсан: «...Сүйіктім менің, менде ешқандай билік жоқ, көз жасымды көлдеткеннен басқа қолымнан не келеді? Сондықтан маған пысық емессің деген сөзді айтпаңыз. Ал сізге рухыңды құлдыратпай, өзіңізді шыдамдылықпен ұстау қажет!.. Өзіңізді аман сақтауға тырысыңыз, зачет алам деу – ауыр еңбекпен келеді, оған аса әуей болмаңыз. Дәрігерге жиі көріну керек. Поштаның таңбасынан мен сіздің алтын кәсіпшілігінде жұмыс істеп жүргеніңізді білдім...»

	1953 жылдың желтоқсаны, жеделхат: «Сүйіктім менің, Жаңа жылмен құттықтаймын. Бұл жыл сізге бақыт әкелсін. Тек қана бір тілек: бостандыққа тезірек шығыңыз.

	Сізді сүйіп, ынтыға құшушы Өзіңіздің Халима».



	Ермұхан Бекмахановтың Бодайбодан жолдаған соңғы хаттарынан:

	25 қараша, 1953 жыл: «...Галятай, тұрмысым бұрынғыдай, сенен 100 сомды екі мәрте алдым. Соңғысы туралы ештеңе жазған жоқсың, сірә, ескертуді ұмытқансың? Сібірдің суығы маған жақты деуге болады, бірақ аяз өтіне шықпайтын жұмыстамын. Құртақандарым мен өзіңді керемет сағындым... Сендерді сағынғаным сонша кейде мені зарықтырып қойған иттер қолыма түссе жүндей түтіп, беттеріне түкіргім келеді, амал қанша, қашық жердемін. Зарықтырған бостандыққа қашан, қай күні жетемін? Бостандық деген сөз − мен үшін қасиетті ұғым, жаныма майдай жағатын ұлы сөз!..»



	5 желтоқсан: «...Мәскеуден хабар жоқ. Неге екенін білмеймін, жақсы хабар алатыныма сенімім күшейді. Сенім мен сезік мені ешқашанда алдаған емес, Жоғарғы сот мені ақтайды. Көресің, тура солай болады. Оның үстіне біздің үкімет Жаңа жылға әлдебір игі іс әзірлеп отырған сияқтанады. Мұның бәрін сен өмірдің ойыны, тағдырдың мазағына сындырма. Ұйқым қашқан түндерде мен өз жайымды әр сақтан қарап, жоқ, мен бостандыққа шығамын деген тұжырымға тоқтаймын. Өйткені зәредей кінәм жоқ. Шынайы совет адамымын. Ал адал адамнан қалайша жау жасауға болады? Галятай, сені де, Ермуша мен Сермушамды ойлаумен күн кешудемін, әр минутта сендерді көріп, құшқандай сезіммен уақыт өткіземін...

	Жуықта Мәскеуден біздің артистерге арналған хабар берілді. Байғалиды, Әнуарбекті, Шабалды сүйсіне тыңдадым. Әрине, көңілім соған да құлазып, екеуміз опера театрына баратын кештерді есіме алдым... Қазірде мен сендерді аман көріп, елім үшін жан аямай қызмет етуге ойша әзірлену қамындамын... »

	* * *

	Е. Бекмахановтың үйіндегі мұрағатында БКП(б Орталық Комитетінің хатшысы Н.С. Хрущевке Петропавл түрмесінен 1953 жылғы 15 шілдеде жолдаған арызының машинкаға басылған, көлемі 16 бет көшірмесі сақтаулы. Ал төрт айдан кейін жолданған өтінішінің көшірмесі, КСРО Жоғарғы соты мен бас прокурорға, КСРО Жоғарғы Кеңесінің алқа төрағасы К.Е. Ворошиловқа, КСРО Министрлер Кеңесінің төрағасы Г.М. Маленковқа жолдаған арыздары сақталмаған. Сірә, бәрі де бір сарында...

	Төменде СОКП Орталық Комитетіне жолдаған алғашқы арызынан шағын үзінді келтіреміз:

	«... Менің жаңа монографиям әділ сынға жауап ретінде, шындығын айтқанда, көз жасымды көлдетіп отырып, қаныммен жазылды. Бұл еңбекті мен партия мен халық алдында өз кінәмді адал еңбекпен өтеу үшін толғадым... Тергеу кезінде Қауіпсіздік министрлігінің сарапшы комиссиясы ғалым тарихшыларды қатыстырып, соны жан-жақты зерттеді. Комиссия қорытындысында «Қазақстанның Ресейге қосылуы» атанған еңбектің буржуазиялық-ұлтшылдық қателіктен ада екендігі даралап айтылған, Сот мәжілісі үстінде сарапшылар Е. Бекмаханов еңбегінің Қазақстанның Ресейге қосылу тарихын ғылыми тұрғыдан жаңаша талдап және сол мәселенің түйткілді жағын көптеген тың айғақтармен сәтті түйіндегенін мәлімдеді.

	...Мені тергеу мейлінше сыңаржақ жүрді. (...) «Правданың» мақаласына байланысты әр жерде сөйлеген сөздерімнің хаттамасы, ҚКП(б) мен БКП(б) Орталық Комитеттері мен газет-журналдар редакцияларына жолдаған түсінік хаттарымның көшірмелері, тергеушігеберген жауаптарымныңкейбірі, қысқасы, мені ақтайтын айғақтардың бірде-бірі сот мәжілісінде еленбей әрі хаттамаға түспеді. Мысалы, Кенесары қозғалысының 30 жыл бойы тек қана ұлықталып, «Правда» мақаласы жарық көргенге дейін ҚКП(б) ОК-нің басшылары мен Қазақстанның көптеген тарихшылары, әдебиет зерттеушілері мен жазушылары Кенесары Қасымов қозғалысы прогресшіл деген ұстамды жақтағанын сот алқасы назарына алмады. Егерде тергеу орындары мен сот алқасы осы іске мән бере қараса, менің бұл мәселедегі қателігімнің қаншалықты аз, иә көп екенін әділ шамалар еді. Амал қанша, ұлт тарихының бұрмалануына тек қана Бекмаханов кінәлі, егер ол болмағанда жағдай осыншама ушықпас еді, Кенесары туралы соншама даурықпа сөз де тумас еді деп, барлық кінәні маған аударды. Шындығында, Кенесарыны ұлықтау бізде 20-жылдарда, яки Бекмаханов үстел жағалап апыл-ғұпыл жүре бастаған кезде басталған... Тергеушілер де, қаралаушы да, сараптаушы комиссия мүшелері де, «Правда» мақаласында жазылғандай, тарихты әдейі бұрмалаған-мыс дегеннен өзге менің «қылмысымды» айғақтайтын бірде-бір құжат келтіре алмады.

	Оның орнына куәлікке шақырылған тарихшы әріптестерімнің Бекмаханов Кенесары қозғалысын ұлтшылдықпен мадақтап, бізді де соған сендіруге тырысты... деген, өздері ойдан шығарған жалаларына алдын ала тергеуде және сот мәжілісінде ерекше мән берілді. Сондықтан да сот хаттамасында, үкімде солардың куәліктері ғана жазылған. Ал олардың бәрі менімен бас араздығы бар адамдар, сот мәжілісінде мен сол жайтты нақты айғақтармен әшкереледім. (...) Партия жолына, халқыма адал адам екенімді мені тұтқындауға рұқсат берген Қазақстан Компартиясы ОК-нің басшылары да жақсы біледі. Тергеу мен соттау материалдарын қайта қараған адам менің халыққа жаулығымды мойныма қояр бірде-бір айғақ келтіре алмайды. Кенесары қозғалысын бағалауда қателескенімді дұшпандарым қай саққа жүгіртсе де, сол үшін өмір бойы қамауда отыруға негіз боларлық күнәм жоқтығы айқын.

	...Ауыр жаза тартып қаншама қиналсам да, мен ешқандай бұлталақсыз кеңестің адал адамы болып қала беремін. Өзіме деген нық сеніммен һәм істің мән-жайын жете білетін адам екеніме Сізді сендіремін.

	Тұтқын Бекмаханов, Петропавл п/ж. 9. 15 шілде, 1953 жыл»





	СОКП Орталық Комитетіне Петропавлдан жазған арызына, Бодайбодан жолданған екінші өтінішіне де тарихшы жауап алмаған. Осыдан-ақ күллі кеңес халқының тағдырына жауаптылығы Компартия жарғысына бадырайтып жазылған тамаша қағидаларға басшы қайраткерлердің немқұрайды қарағанын аңғарасыз. Адам тағдырын ойыншық етіп, ойына келгенін істеуді рәсімге айналдырған қанқұмар диктатор өмірден озса да, сол шіркін 30 жыл бойы мейлінше әспеттеген қасаң тәртіп бір күнде, иә бірер айда өзгеруі – қиын іс. Өйткені И.В. Сталиннің қанкөйлек ізбасарлары, Кремльден шартарапқа тараған әмірді жүзеге асыруға дағдыланған жер-жердегі шенеуніктері бәз-баяғы орнында тапжылмай отыр.

	Әлбетте, саяси тұтқындар Кремльдің еңселі кабинеттерінде басталған сол қарсаңдағы жасырын күрестен бейхабар: ол болса Кеңес одағының билігіне кім ие болады деген тайталас... Билік тізгіні КСРО Министрлер Кеңесінің төрағасы Г.М. Маленковтың қолына көшеді. Сол қарсаңдағы газет беттерін қараған жан Георгий Максимилиановичтің жұрт көзіне көбірек көрініп, одақтық жиындарды ашып, басқарып, қорытынды сөзбен аяқтап, қысқасы, КСРО-ның бірінші басшысы екенін аңғарта бастағанына тәнті болады. Ермұхан Бекмахановтың кезекті арызын Г.М. Маленковке жолдау себебі де содан. Онысы оңды болды: тұңғыш рет арызына жауап алып, жұмысын Жоғары сотқа сұратқанын білді; Министрлер Кеңесі төрағасының көмекшілері, демек, жанайқайына мән бере қараған...

	Күзге таман саяси ахуал тағы да өзгерді: бұған дейін Мәскеу қалалық партия комитетінің бірінші хатшысы болумен бірге СОКП ОК-нің қатардағы секретары міндетін қоса атқарған (И.В. Сталин енгізген рәсім бойынша, Ленинград пен Мәскеудің партия комитеттерінің бірінші хатшылары Орталық Комитеттің секретариаты құрамына енеді) Н.С. Хрущев 1953 жылдың қыркүйегінде шақырылған пленумда СОКП-нің ОК-нің бірінші хатшысы болып сайланды. Ташкентке жолдаған хатында «биылғы жылдың жаңалықтары мол...» дегенде Ерекең осы өзгерістерді меңзеген. Сол себепті ол мәртебесі өскен хатшыға екінші мәрте арыз жолдайды. Арызын жөнелтісімен Ташкенттегі қосағына:

	«Анна Михайловнадан көмек күтіп жүргенімді Ирина арқылы есіне сал», − деп ескертеді. Яғни арызы діттеген жерге жетеді деп шексіз сенген.

	Жер-жерден жолданған мыңдаған арыздар Орталық Комитеттің еңбекшілер хаттары бөлімінде тіркеуден өтеді. Бөлім қызметкерлерінің бірі саяси тұтқынның басынан кешкен қиянатты егжей-тегжей баяндаған шағымын оқиды да, үкімет пен партия қызметкерлері жайғасқан Ескі алаңдағы әріптесіне:

	«Пәленше жолдас, маған кіріп шығыңызшы», − деуі кәдік. Нұсқаушы Шикин, иә ғылым бөлімінің қызметкері Митрейкин қазақ тарихшысының шерлі арызымен танысып: «Ой, мына пәлекет баяғы гөй-гөйін қайта бастапты, неғылған жалықпайтын неме. Оның кім екенін біз білеміз, түзелмейтін ұлтшыл!..» − дейді. Солай демесе, бостандыққа шыға сала қаламы жүйрік Бекмаханов жергілікті белсенділерді құтыртып, мені нақақтан жазалатқан Шикин мен Митрейкиннің жолсыз әрекеті деп екінші мәрте арыз жолдайды. Билік басындағы қайраткердің назарына тарихшының шағымы іліксе – өздерінің жағдайы күрт қиындайды: мәртебелі мансабымен қоса шат-шадыман тұрмысынан айырылып, аудандық деңгейдегі бір мекемеге құлдилауы сөзсіз; бәлкім, партбилетінен де сыпырылуы кәдік?.. Сондықтан да олар хат бөліміндегі танымал әріптесіне бұл арызды жазалаушы органдардың өзіне жөнелт дейді. Бітті шаруа!.. Коммунистік ождан қайда, әрбір хаттың соңында тірі адам бар дейтін уәж неліктен тәрк етілді?.. Соншама кереғар сауалдармен басыңызды қатырмаңыз, оқырман! Шикиндерде ар-инабат болса, Қазақстандағы науқанды қоздырмауға тиіс еді. Партия жарғысында жазылған шынайы адамгершілік қағидаларды олар баяғыда белінен басып, қалтасына салып алған. Таным-білімі шалағай әрі шовинист идеологтар (Бұл турасында американдық тарихшы У. Таубман «Хрущев» атты ғұмырнамасының (М. Молодая гвардия, ЖЗЛ сериясы, 2005) 233-бетінде ең соңғы саяси қуғындау науқаны туралы: «1950 жылы коммунистік идеологияның ұлы мақсаты ұлыорыстық шовинизммен ауыстырылып, нәтижесінде, зиялы қауымның ең таңдаулы өкілдерін жазалаған қуғын-сүргінге ұласты...» − деген тұжырым айтыпты).

	Десек те, 1953 жылдың күзінде, әсіресе жыл аяғында Никита Сергеевичтің қандай нәрсені болсын дабыралап та, даралап та айта білетін пәрменімен, жөткірлігімен, әсіре белсенділігімен және соны жүзеге асыруда өзі де тыным көрмей, өзгелерге де тыныштық бермей қатты қаузайтын әупірімі күллі жұртты дүрк сілкінтіп, еңбекші елдің көңілін өзіне бұрып алғаны − көпшілікке мәлім.

	Сірә, осы жайт, өзінен нақты көмек күтетінін бірнеше мәрте есіне салып, Сібір түкпірінен сәлем жолдап жатқан шерменде шәкіртін ауыр қылмыстан адақтау әрекетіне А.М. Панкратова, біздің шамалауымызша, 1954 жылдың алғашқы күндерінде кіріскен. Бұл туралы Ерекеңнің мәскеулік досы, тарих ғылымының докторы А.П. Кучкин «Мызғымас достық» деп атаған естелігінде: «...Ермұханның Мәскеудегі барлық достары

	«Қайткен күнде оны темір тордан құтқару керек!» деген уәжге тоқтадық. Ғылыми жетекшіміз А.М. Панкратоваға біз: «Н.С. Хрущевке барып, Ермұханның нақақтан жазалағанын түсіндіріңіз. Қажет десеңіз, бәріміз ресми хат жазып, кепілдікке алайық. Арлы да адал досымызға неліктен кепіл болмасқа! − дедік. − Ақырында сөйтуге тура келді...» − деп өткен күндердің тасасында қалған құпия сырды тек қана 1966 жылы ашыпты.

	Ғалымдармен, өнер және әдебиет қайраткерлерімен жиі кездесіп, оларды да өзінің партиялық һәм мемлекеттік мұрат-мақсаттарына жақтас етуге құштар Н.С. Хрущев, әлбетте, КСРО тарихшыларының алдыңғы легінде есімі аталатын әрі Орталық Комитеттің мүшесі А.М. Панкратованы қабылдаудан бас тартпаған. Ойлаған ісін жеріне жеткізбей тынбайтын Анна Михайловна да бірінші хатшының алдына құрқол бармаған. Тарих институтының белді тарихшылары қол қойған хатты партия басшысына ұсынып:

	− Никита Сергеевич, сіз партия жолын ұлы Ленин көрсеткен бағытқа шұғыл бұруды бастаған тұңғыш қайраткерсіз. Тарих маманы ретінде мен бұл бастамаңызды қызу қолдаймын, өйткені өзімнің де өмірлік мұрат-мақсатым − өткен тарихты бұрмаламай, әділ талдау!.. Мына хат та сол ниеттен жазылды, бұдан екі жыл бұрын Қазақстанда жолды болған өрескел қиянатты түзетуге Сізден көмек күтеміз! Аса дарынды қазақ тарихшысы Бекмаханов − совет мектебінің ұлағатты тәрбиесі мен партия қамқорлығы арқасында ғылым шыңына өрлеген шынайы білімпаз еді, қызғаншақ әріптестері ұйымдастырған нақақ жаламен отыз жеті жасында сотталып, Сібірге айдалды. Бекмахановтың адалдығына, ғылымға сүбелі еңбектер беретініне, біз, мына хатқа қол қойған 12 орыс тарихшысы, коммунистік ар-ожданымызбен, мәртебелі ғылыми атақтарымызбен толық кепілміз!.. − дейді.

	Мейлінше төндіре айтылған әсерлі сөзге ерекше еліккіш, өзі де жұртты еліктіре білетін Никита Сергеевич тарихшылар хатын оқиды да, трубканы көтеріп, КСРО-ның бас прокуроры Р.А. Руденкоға (бұған дейін Украинада бас прокурор болған ежелгі танысы, Мәскеуге де бірінші хатшының сүйреуімен келген заңгер):

	− Роман, менде қазір белгілі тарихшы, екеуміздің балаларымыз КСРО тарихын осы кісінің тамаша оқулығынан оқып білген, қадірменді академик Панкратова отыр. Анна Михайловнаның айтуынша, қазақстандық тарихшы шәкірті нақақтан жазаланған, сол жұмысты қайта қарау туралы мәскеулік тарихшылар арызына мен «Тексеріп, нәтижесін хабарла!» деп жазамын. Осы істі өз бақылауыңа ал және кешіктірме! Тегінде, саяси қуғындалғандар жұмысын қайыра қарауға мен ерекше құлықтымын. Бұл мәселені де, Роман, назарыңда ұста, нақты ұсыныс түсірсең − мен соны төралқада барынша қолдаймын!... − депті.

	Сол сөзді естігенде Анна Михайловна:

	− Никита Сергеевич, сіз бұл мәселені түбегейлі көтерсеңіз, жазықсыз жапа шеккен миллиондаған шерменделерді бостандыққа шығарып, олар ғана емес, қаншама жылдан бері көзінің жасы құрғамаған бала-шағасының да алғысына кенеліп, тарихи мәні ерекше зор саяси төңкеріс жасайсыз! Әділдікті жақтаушы тарихшы ретінде өз басым осы мәселені қайта қарайтын қандайда қоғамдық комиссияға белсене қатысуға дайынмын! Мұны сіз кейінге қалдырмай, тезірек қозғаңыз. Руденко жолдасқа айтқан әлгі сөзіңіз мені қатты тебірентті, рақмет сізге!.. − деп ағынан жарылған білем.

	− Сонымен, не керек, Никита Сергеевичтің бірауыз сөзі жазалаушы органның астыртын қарсылығын, ұзаққа созған қасақана әрекетін тас-талқан етіп, КСРО бас прокуратурасының Ерекеңді Мәскеуге жедеғабыл әкелу туралы талабы Бодайбоға жетіпті... − деп әңгіме шерткен-ді бізге Халима Адамбекқызы.

	* * *

	Қаңтардың екінші аптасы еді, шырт ұйқыда жатқан Ермұхан кенет бұрнағы жылдың жазында, Шу бекетіне аттанарда өзіне аян беріп, қатерлі сапардан сақтандырған Шұбыртпалы Ағыбай батыр тағы да түсінде: «Әй, балам, басыңды көтер, алыста жүрген мұңлыққа балап, елден дәм әкелдім. Қар көмкерген Алатауды мекендейтін барыстың жүрегі», − дейді. Орыс патшасы өзіне жариялаған кешірімді тәрк етіп, Балқаштың ортасындағы Тасаралды қоныстаған қарт батырдың қатулы түр-түсі, қарс жабылған қабағы өзгермеген, бұрнағы жылғы сұсты қалпында. Өзі сасқалақтап: «Оу, батырекесі, барыстың етін қазақ жемейді, қасиетті аңға санайды...» − деп күмілжісе, ұстаған бетінен қайтпайтын Ағыбай батыр қылтанақсыз иегін сипап, кеңкілдей күліп: «Ермұхан қарағым, мен саған барыстың етін емес, жүрегін әкелдім. Суық жерде жаураған денеңе бұл күш-қуат дарытады. Көзіңді жұм да, толғамай жұт!..» − деп тықақтайды. «Жарайды, Ағыбай аға, тәуекел!..» − деп қармақ шаншым жүректі көмейінен әп-сәтте әрі асырады...

	Көңіл күйі демде сергіп, шат-шадыман сезімге бөленіп көзін ашса, барактың іші алакөлеңке. Ұйқыдан бас көтеретін мезгіл − таңғы алты таяу. Үстіңгі нарда жатқан Бек Сүлейменовтің әрлі-берлі қозғалысынан оянғанын аңғарды да:

	− Беке, ояндыңыз ба? Төменге түсіңізші, ғажап түс көрдім... − деді.

	− Бәсе, әлгінде сен біреумен дабыр-дүбір сөйлестің. Үнің қатты шықты... − деген әріптесі үстіңгі нардан түсіп қасына келді. − Ал сөйле, не көрдің, не білдің?..

	− Біржосын қызық түс! Кенесарының көсе құрдасы, бас батыры атанған Ағыбай қарт Алатаудың тарғыл барысының тинәмдей жүрегін өз қолымен асатты. Ә дегенде жүрексініп едім, еркіме қоймады, батырдың мысы басты, білем, қалайша жеп қойғанымды білмей қалдым, Беке. Ал, не дейсіз бұған?

	− Барыстың жүрегін өзің жеп, қасымдағы мұңлық ағаларыма ауыз тигізейін демедің, ә? Ағыбай ағаң тағы не деді?.. – Бек Сүлейменұлы іле әжуа күлкісін тыйып, құлағына аузын төсеп, таңғажайып түсіне жору жасады. − Түсің оңды! Менен басқаға айтпа, жақсы түс көпке тараса, айнып кетеді... Ағыбай жарықтық − оққағары бар, неше мәрте басына төнген ажалдан аман құтылған, Кененің дуалы аузымен ақжолтай атанған, туған елінің тәуелсіздігі үшін арыстанша алысқан, сөйтіп жүріп сексенді еңсерген киелі батыр! Саған ол тектен-текке аян берген жоқ, дәм бергені − демегені, сірә, бүгін-ертең бостандыққа шығасың, Ермұхаш. Ал Қажекең екеуміз әлі де бұл жақтың қатықсыз ботқасын талғажау ететін болдық...

	− Өзім де соған жорып, іштей қуанып отырмын. Сіз де жақсылықтан үмітіңізді үзбеңіз, сізге байлаған кінә менікінен ауыр емес. «Басты күнәкар» атанған мені ақтаса − соның шапағаты сізге де, Қажекеңе де тиеді. Заман жақсылыққа қарай ауды, газеттердің хабары да оңалды... − деп Ермұхан апыл-ғұпыл киіне бастады.

	− Қателескеніңді мойындаған сен де жаза тарттың, ал мен қасарысқан қалпымда кеттім. Екеумізге де жазаны бірдей берді...

	− Қыңыр сөзді қойыңыз, Беке!

	− Қойдың не, қоймадың не, көрешегің − Қорқыттың көрі. Кейде мен ұйқым қашып зерігіп жатып күпір ойға батамын: менің осы азабым − сені сынау үстінде Кенесары ерге тіл тигіздім; текті адамның киесі-ау мені құртқан деп те қайғырамын. Қып-қызыл бәлшебек атанбақ болып, ауызға келгенді оттадық, міне, соның кесірі! Жә, таң атты, тұралық, таңғы нәпеқамызға баралық...

	Сол күні кіші бесінде лагерь лазеретінде жұмыс істейтін Бекмахановқа кезекші келіп: «Бекмаханов, өзіңе тиесілі киім-кешегіңді қамда, алыс жолға жүресің!» − деді. Ермұханның дегбірі қашып: «Кеш батарда мені қайда апармақ? Бұлары несі, не жаздым сендерге?» − деген сұрауына жауап алған жоқ. Баракқа барып киім-кешегін жол қапшығына салып отырғанда, Бек Сүлейменұлы қасына келіп: «Әй, бауырым, бекерге абдырама, мен саған ертеңгілікте не дедім?..» − деп үмітін үкілеген жорамал айтып, бойын сергіткендей болды.

	Ширек сағаттан соң кезекші қайыра келіп, жол қапшығын арқалаған тарихшыны түрме бастығының кабинетіне кіргізді. Асықтырғаны сонша, неше ай бірге жатқан шерменде серіктерімен де қоштастырған жоқ. Ермұхан кеңседе түксиіп отырған кексе майорға: «Қайда баратынымды айтуға болмай ма?» − деп қиыла қараған-ды, артық-ауыс сөзге жоқ, жазалаушы жүйенің қатыбас тәртібін ғана білетін можантопай офицерсымақ істеген жұмысына тиесілі еңбекақысын бергізді де, қолын сермеді. Сол бетінде екі солдат қарауылшының және бір сержанттың жетегінде темір жол айлағына келіп, вагон-зак емес, кәдімгі жолаушы пойызының жұрт «Сибиряк» дейтін жөндем вагонының оңаша купесіне жайғасқанда ғана көңілін алаңдатқан күдік сәл-пәл тарап, төтенше сапарын жақсылыққа жорыды. Ақыры, тұмшаланған терезе саңылауынан көз қиығымен қарап отырып, пойыздың Сібірдің түкпіріне емес, кейін қарай жүйткіп келе жатқанын аңғарды. Содан соң-ақ ел әндерін ыңылдап бастап, қарауылшылары тарапынан тыйым болмағанын арқаланып, даусын көтере шырқады...



	«Қымбатты Галя-тай! Новосібірге аман-есен жетіп, соның түрмесінде дамылдап отырмын. Бір аптадан соң Мәскеуге аттандырмақ, МВД-ның Мәскеудегі Бутырка түрмесінде боламын. Не үшін шақырғанын білмеймін, өзімнің арызым бойынша деген жорамалға бағыштап отырмын. Қайтадан тергесе, істің менің пайдама шешілетініне сенімдімін. Арманым − тек қана бостандық! Мәскеуге жеткенде хабар беруге тырысамын. Денім сау, көңіл күйім жақсы.

	Сендерді сағындым. Мүмкіндік тапсаң, жағдайыңды, балалардың хабарын білдіруге тырыс. Құшағыма алып сүюші өзіңнің Ермұханың,

	25 қаңтар, 1954 жыл»



	Новосібір түрмесінде бірер апта аялдап, мәлімсіз жағдайына күптенуден жүйкесі әбден жұқарған бір күні (сірә, ақпанның алғашқы жаңасы) осы жерден қосылған екі қарауылмен қала сыртындағы әуе айлағынан Мәскеуге ұшақпен аттанады. Жолшыбай шағын бір қалашыққа жағармай құюға тоқтайды. Қос күзетші тұтқынды асханаға кіргізіп тамақ ішкізеді, өздері де ауқаттанады. Даяшы мейірман жүзді орыс әйелі екен, түкпір бұрыштағы үстелде жалғыз отырған тұтқынға асты молдап әкеліп, қамқорлық аңғартыпты. Ерекең соны арқаланып арақ сұрапты. Даяшы әйел оны күзетшілерге сездірмей, шайға қосып әкеліпті. Бойы жылыған, көңілі сергіген шерменде жан төлем жасағанда күні бұрын дайындап қойған тілдей хатты тамақ ішкен ыдыстың астына басыпты...

	Бас-еркі шектеулі пенденің өтінішіне ізетпен қараған мейірман даяшының Ташкентке жөнелткен жеделхаттың мәтіні мынау: «Новосібірден ұшақпен аттандым Бек бұрынғы жерде қалды хатпен хабарлаған қалаға бүгін жетемін игі хабар күт Ер...» − деген небәрі 16 сөз...

	Халима Адамбекқызы осы жеделхатты ақпанның алғашқы аптасында алып, сабыр мен шыдамнан айырылып, Мәскеуден зарыға хабар күтумен неше тәулік азап тартыпты. Өзінің айтуынша, «біржарым жыл зарыға тосудың ең қиыны соңғы екі апта болды. Қай күні ақталдым деген хабар келеді, әлде басқадай бір жайт бола ма... деп, поштаға күн сайын екі-үш мәрте соғамын. Хабар кешіккен сайын сүлдерім құрып, ұйқы-күлкіден айырылдым...»

	Ермұхан Бекмаханұлы Бутырка түрмесінде оншақты күн отырыпты. Не үшін Мәскеуге әкелінгенін, кімнің пәрменімен жеткенін білмейді. Ойы әр саққа құбылады: өз арызына байланысты әкелінді ме, әлде мәскеулік бір досына куәлікке шақырылды ма?.. Ешкім ештеңе айтпайды, тергеуге де шақырмайды. Бутырканың тәртібі өзге түрмелерден босаңдау екен, ас-суды уақытында және жөндем береді. Жатқан камерасы он кісілік, соның ағаш нарында құздиып отырып, өзіндей шерменделермен әңгіме шертіп уақыт ұзатады. Байыпты мінезге ие жан болса ұйқының жазасын берер еді, амал қанша, сол құрғыр да Мәскеуге тап болғалы әлдеқайда қашып кетті. Ішін жеген жегі ойдан арыла алмады. Бір ғана үміті − соншама «құрмет» көрсетіп, ұшақпен әкелгені тегін емес-ау деген үкілі ой...



	Бутырка түрмесін мен 2003 жылдың шілде айында көрдім. Сөйтсем, өзім 1970 жылдардан беріде жиі соғып жүрген «Молодая гвардия» баспасына ұрымтал орамда, ескі Мәскеудің орталық тұсында екен.

	Тасқамақтың алғашқы қорғаны XVII ғасырда, бұрынғы Мәскеу қамалының Бутырка бекінісінде қылмыскерлерді уақытша ұстау үшін қаланыпты. Демек, ірге тепкеніне төрт ғасыр болған. Екатерина Екінші патша тұсындағы шаруалар бүлігінің басшысы Емельян Пугачев осында отырыпты. 1863 жылғы поляк көтерілісінде жазаланғандар да ұзақ айлар осы түрмеде ұсталып, Сібірге айдалған. Бутырканың іштегі шу мен сырттағы көше дабырын өткізбейтін, қабырғасының қалыңдығы бір метр тас камераларына төселген ағаш нарларында Н.Э. Бауман, Е.Д. Стасова сияқты большевиктердің көрнекті тұлғалары да өткен ғасырда айлап жатқан. Кеңестік жазалаушы жүйенің негізін қалаушы Ф.Э. Дзержинский, құдайсыздар қоғамының төрағасы, комиссар большевик Ем. Ярославский де 1910-1917 жылдарда осы түрмені неше мәрте баспана еткен. Шамалауымызша, 1930 жылдарда Бутыркада қазақ оқығандарынан Алаш қозғалысының көсемі Әлихан Бөкейханов, компартия мүшелерінен Тұрар Рысқұлов бастаған саңлақ қайраткерлер де отырып ату жазасына кесілген. Енді міне, тағдыр жазуымен 1954 жылдың ақпан айында қазақ тарихшысы Ермұхан Бекмаханов тап болды...

	Түрме бастығы мені биік қорғанның ішіне кіргізгісі келмеді, ол үшін Ішкі істер министрлігінен рұқсат әкеліңіз деп кергіді. Алайда портфелімнен бірер кітап шығарып, қолтаңба берген соң, «Саяси тұтқындар отыратын үстіңгі қабаттан бірнеше камераны көрсетейін, тек тұтқындармен тілдеспейсіз» деген шартын қабылдап, қасыма қосқан офицерге еріп, жарығы мол кең дәлізді бойлай жүріп, қалың темір табақпен қапталған ауыр есіктердің тауаша көздерінен сығалай қарап, бірнеше камераға көз жүгірттім де кері қайттым. Төменге түсіп келе жатқанда бірінші қабатта ас-су әкеліп тұрған оншақты әйелді, бала-шағаны көрдім. Демек, атышулы Бутырка XXI ғасырда да бәз-баяғы міндетін атқарудан жаңылмаған... Кеңес түрмелері мен лагерьлерінде ширек ғасыр ғұмырын өткізген, көрнекті орыс жазушысы Варлам Шаламовтың сипаттауынша (Бутыркаға ол 1937 жылғы науқанда тап болған), «Азапты жылдарымда Бутыркада отырған айларымды ең «рақат» кезеңге жатқызамын, оның камерасында біз емін-еркін сөйлестік, серіктерім мені өздеріне староста етіп сайлады, сонда отырып жігері жасыған бейбақтардың рухын хал-қадерімше көтергенімді осы күнге дейін риза көңілмен еске аламын...» − деген.



	Ақпан айының 16-сы күні, түстен кейін темір есіктің тесігінен сығалаған күзетші қатқыл үнмен «Арестант Бекмаханов, с вещами на выход!» деп дауыстайды, тұтқын тарихшы киім-кешегін жол қапшығына салып, кезекшінің алдына түседі. Темір есіктер мен кең дәлізден өтіп, төменгі қабаттағы түрме кеңсесіне келіп, бейтаныс капитан нұсқаған орындыққа тізе бүгеді. Сотқа апарса ертеңгілікте шақырар еді, жүгіңмен шық дегеніне қарағанда, әлдеқайда, сірә, Қазақстанға жөнелтпек деген күпір ойға жеңсік беріп қамығып отырған тұтқынға үстел басындағы жап-жас орыс жігіті сұстия қарап: «Мынаған қол қойыңыз!» − деп, тілдей қағазды алдына қояды...



	«А Н Ы Қ Т А М А

	КСРО Ішкі істер министрлігі, 16 ақпан, 1954 жыл, № 141, Мәскеу қаласы.

	Осы анықтама Павлодар облысының Баянауыл ауданында дүниеге келген Бекмаханов Ермұханға берілді: КСРО Жоғарғы сотының қылмысты істер жөніндегі алқасының 21 қазандағы анықтауымен Қазақ КСР Жоғарғы сотының (...) 25 жылға бас бостандығынан айыруға кескен 1952 жылғы 4 желтоқсандағы үкімі күшін жойды және КСРО Ішкі істер министрлігінің 16 ақпандағы қарарымен, РСФСР-дың қылмыстық-процессуальдық заңнамасының 4-бабының 5-тармағына сәйкес, Е. Бекмахановқа байланысты тергеу ісі тоқтатылды.



	Тілдей анықтаманы екі-үш мәрте оқыған тұтқын «Бұл не қалжың?» дегендей таңданыспен капитанға таңырқай қарайды.

	− Мөр басылғаны сізде қалады, ал бірінші данаға «ақталған анықтаманы алдым» деп жазыңыз да қол қойыңыз. Бостандыққа шықтыңыз!.. – дейді капитан.

	− Сенейін бе, сенбейін бе? Менің қылмысты ісімді Жоғарғы сот 21 қазанда қарап, біржола ақтаған. Маған соны сіз бүгін хабарлап отырсыз, түкке түсінсем бұйырмасын...

	− Бекмаханов, ақтаған үкімнің үш жарым айда бекігеніне тәубе деңіз... ІІМ басшылары сіздің кеуде сырқатыңыздың аса қатерлі екенін ескеріп, министрліктің арнайы емдеу орнында денсаулығыңызды оңдауға жағдай туғызбақ, екі-үш ай сонда емделесіз, жол мен емдеу шығынын министрлік көтереді...

	− Жолдас капитан, бала-шағамды сағындым. Босағаным рас болса − соларға тезірек жетуге асықпын!..

	Капитан жігіт мүсәпір қалпынан құтылғанына сенер-сенбесін білмей дағдарып отырған тұтқынға жымия қарап:

	− Олай десеңіз, боссыз. Есік алдында сізді Тарих институтының көлігі күтіп тұр... − дейді Ішкі істер министрлігінің өкілі. − Жолыңыз болсын!..

	Бүгін өзі ойда жоқта тап болған қуаныштың көктегі Жарылқаушыдан емес, мәскеулік достарының әрекеті екенін оймен шамалаған Ерекең байғұс 1952 жылдың қыркүйегінің 5-ші жаңасынан бері зарығып жеткен бостандықтың жаршысы бір жапырақ анықтаманы күртешесінің ішкі қалтасына сүңгітіп, жол қапшығын арқалап, түрме алдына шығады.

	Тарих институтынан күткендер − ежелгі достары А.П. Кучкин мен И.У. Будовниц екен. Құшақтары айқасқан үш тарихшы үнсіз қауышып, сағынған мауқын баса алмай, біршама уақыт үнсіз тұрып қалады. Әлден уақытта алпыс жастың шебіне іліккен Исаак Уриэлевич үлкендік жолымен Ермұханның қолын құшырлана қысып, бостандыққа шығуымен тебірене құттықтап, гүл шоғын ұсынады. Андрей Павлович те Анна Михайлованың көлігіне ие болып әрі сол кісінің тапсырмасымен келгенін айтады.

	− Екеуміз де сені үйімізге апарып бүгін де, ертең де бағып-күтуге, мына қуанышыңды тойлауға әзірміз. Бірақ алғашқы күнді бастығымыз алып қойды. Оның себебін өзің де сезіп тұрсың, сені Сібірден ұшақпен алдырып, жұмысыңды қарауды жеделдеткен Анна Михайловнаның құдіреті!.. Қысқасы, қазір сені Анна Михайловнаның ескі пәтеріне апарамыз. Одан арғыны академиктің өзі айтады...

	Анна Михайловнаның дербес «Победасы» ескі Мәскеудің тараң көшесімен ілбіп келе жатқанда Ерекең де ақыл-есін жиған, білем, жүргізушіден пошта бөлімшесіне соға жүруді өтінеді. 16 ақпанда, Бутыркадан шыға сала Ташкентке жолданған жеделхаттың мәтіні мынадай: «Біржола ақталдым. Мәскеуге жет. Мені Будовництің пәтерінен табасың. Құлшына сүюші Ермұхан»...



	(15 ақпанды Ермұхан Бекмаханұлы туған күні санап, отбасында атап өтетін дағдысын 1954 жылдан кейін 16 ақпанға ауыстырып: «Нақ сол күні әділдікке қолым жетіп, жарық дүниеге екінші мәрте келдім, сол себепті оны туған күнім деп есептеймін. Ал сол қуанышты маған сыйлаған Анна Михайловна − екінші анам!..» − деген ғалымның жүрекжарды лебізі бірқанша естеліктерде қайталанған. Бұл турасында Халима Адамбекқызының: «Мен үшін жарықтық Анна Михайловна − шынында да, анамды ауыстырған қадірлі жан» деуші еді Ерекең, Мәскеуге барған сайын ол кісінің қабіріне мінәжат етіп, гүл шоғын қоятын...» − деген сөзін біз «Жиырма жыл бірге» естелігінен келтіріп отырмыз).



	Халима БЕКМҰХАМЕДОВА, «Жиырма жыл бірге»:

	«Ерекең түрмеден шыққан бетінде Анна Михайловнаның Зубов даңғылындағы ескі пәтеріне барады. Бұл үйде ғалымның қызы Тамара және оның күтушісі Александра Ивановна тұратынды. Ерекеңді олар ілтипатпен қарсы алады. Ерекең Анна Михайловнаға телефон шалып, рақмет айтады. Ол кісі дереу өз пәтеріне шақырады.

	Анна Михайловна түрмеден шыққан жұпыны киімімен келген Ермұханның бас-аяғына қарап отырады да, бір қалта ақша ұсынады: «Тап қазір дүкенге барып, үстіңдегіні сыпырып тастап сыпыра жаңадан киін. Сенің жер басып жүргеніңді көре алмайтын қас дұшпандарың Алматыда аз емес. Түрмеден жүдеп-жадап қайтқаныңды оларға көрсетпе, қызғаныштан іштері күйгендей ең қымбат киіммен, ағылшынның сәңқой дендиі құсап еліңе шікірейіп бар!..» – деп жүргізушісін қосып дүкенге жібереді. Ерекең киімді сәнді киінуді ұнататын. Қымбат костюм-шалбар, бірнеше көйлек-көншек алады, әдемі пальто киіп, жаңа малақайын қолына ұстап қайтып келгенде, Анна Михайловна бас-аяғына шола қарап: «Шарф қайда?» – дейді. Ерекең: «Ақшаның жеткені сол болды, кем-кетігін кейінірек, еңбекақымды алған кезде толтырамын ғой», – деген екен. «Жоқ, дүкенге қайта жөнел! Шарф, галстуктер, үйде ауыстыратын қосымша киімдер ал. Келіншегің мен балаларыңа базарлық алмасаң − еліңе қайтармаймын!.. – деп тағы да бір уыс ақша береді. Мәз-мәйрам болған ерім дүкенге қайта жөнеледі...»





	Келесі күні кеште СОКП Орталық Комитетіне жолданған хатқа қол қойған 12 тарихшы бас қосып, М. Горький көшесінің (қазірде қайтадан Тверская атанған) орта тұсындағы «Арагви» мейрамханасында Ермұхан Бекмахановтың бостандыққа шығуын тойлапты.

	Сол кештің соңында Ерекең жедел пойызбен Ташкентке аттаныпты.

	«...Жанын жеген өксігін тарқатқым келіп, Ташкентке келген күннің ертеңінде Ә. Навои театрының жаңа қойылымы «Аққу көлі» балетіне апардым. Басты рөлде КСРО-ның халық артисі Ғалия Измайлова биледі. Ерекең рақатқа батып, кеш бойы көңілді отырды. Келесі күні бізді өзбек жазушысы Сарвар Әзимов қонаққа шақырды (Оның әйелі − Лайля Наджип, башқұр қызы, сырлас құрбым, әке-шешесі семейлік болатын, менің шешеммен жақын араласқан иманжүзді кісілер еді). Сарвар Әзимұлы − өте инабатты, парасаты мол адам. Ерекеңе ілтипат білдіріп, құрметпен қарсы алды. Кейіннен ол Өзбекстанның Сыртқы істер министрі болды, Министрлер Кеңесінің төрағасы болып та біраз жыл еңбек етті. Менің туыстарым, әсіресе Ғалия әпкем мен оның ері Қадыр аға Ерекеңді ертелі-кеш қаумалап, үйлеріне шақырып, түрме азабын тезірек ұмыттыруға тырысты. Ал өзіміз менің туыстарым Құлмахановтардың үйінде болдық... − деген тұжырымды сөздермен сипаттаты Халима Адамбекқызы зарыға күткен ерін өзбек елінде қарсы алғаны туралы «Жиырма жыл бірге» естелігінде. − Бір аптадан кейін Ерекең Алматыға, өзін зарыға күтіп отырған балаларына аттанбақ болды. Қиын кезде жұмысқа алып, қол ұшын берген оқу орнын қыс ортасында тастап кете алмадым, бірақ үш айдан соң біржола кететінімді ескертіп, Ташкентте қалдым. Ерекең отырған пойыз Шымкент бекетіне аялдағанда оның вагонына Халил Әділгереев (Алматыдан қуылған соң ол кісі сол қалада тұрақтап қалған) бастаған бір топ тарихшы кіріп келіп, пойыздан түсіріп алыпты. Қысқасы, алыс сапардан аман-есен қайтқанын бір апта тойлап, Алматыға шығарып салыпты...»

	* * *

	1952 жылдың 5 қыркүйегінен 1954 жылдың 16 ақпанын қоса есептегенде Ермұхан Бекмаханов 528 тәулік қамауда отырып, Қазақ КСР-ның Жоғары сот алқасы кескен 25 жылдың бір жыл бес жарым айын өтеп, бостандыққа шыққан. Ширек ғасыр ғұмырын темір тордың ішінде өткізуге тиіс тарихшыны ауыр жазадан құтқарушы, шынтуайтын айтқанда, өзгерген Уақыт.

	Ғұмырнама кітабымыздың сегізінші тарауында біз Е.Б. Бекмахановты бас еркінен айырған қатал үкімді, соған негіз болған куәгерлер сөздерін қаз-қалпында келтіргенбіз. Сот үкімінің негіздемесін, куәлердің ойдан шығарған «айғақтарын» оқырман зердесіне түйген болар деген ойдамыз. Төменде КСРО Жоғары сотының сол «қылмысты» түп-түгел жоққа шығарып, тарихшыны толық ақтаған, небәрі екі парақ қарарының бір сөзін бұзбай әрі аударма жасамай көшірдік. Бүгінгі заман оқырманы арасына небәрі он төрт ай аралаған уақытта дүниеге келген екі үкімді салғастыра оқып, содан туатын қорытындыны өзі пайымдар деген ойдамыз...



	«Утверждаю»

	Замминистра внутренних дел Союза СССР, генерал-полковник И. Серов,

	16 февраля 1954 года, г. Москва



	П О С Т А Н О В Л Е Н И Е

	(о прекращении уголовного дела и освобождении из-под стражи)

	Я, ст.следователь следчасти по особо важным делам МВД СССР, капитан ЯКУНИН, рассмотрев материалы следственных дел № 291 по обвинению БЕКМАХАНОВА Ермухана, 1915 года рождения, уроженца Баян-Аульского района Павлодарской области, казаха, гр-на СССР, чл. КПСС с 1939 по 1951 г., с высшим образованием, быв. профессора Казахского госуниверситета, доктора исторических наук, в преступлении, предусмотренном ст. 58-10 ч. 11 УК РСФСР, −

	н а ш е л :

	БЕКМАХАНОВ Ермухан арестован МГБ Казахской ССР 5.IX.52 г. за националистическую деятельность. В процессе следствия было установлено, что БЕКМАХАНОВ являясь научным работником в области истории, на протяжении 1942-1950 гг. в своих печатных работах, публичных выступлениях, в беседах со знакомыми, фальсифицируя в некоторых случаях исторические факты и используя произведения реакционных поэтов, а также врагов народа − алашордынцев, с буржуазно-националистических позиций освещал вопросы истории Казахстана, связанную с движением Кенесары Касымова, что объективно было направлено на подрыв дружбы между народами СССР и прежде всего между русским и казахским народом, отравляло известную часть казахской молодежи и интеллигенции ядом буржуазного национализма.

	На основании изложенного, Бекмаханов 4 декабря 1952 г. судебной коллегией по уголовным делам Верховного суда Казахской ССР был приговорен по ст. 58-10 ч. 11 к лишению свободы сроком на 25 лет с поражением в правах на 5 лет.

	Однако, в связи с тем, что по делу не получил надлежащего разрешения вопрос субъективной стороны действий Бекмаханов не было исследовано в достаточной степени являлись ли выше сказанные действия Бекмаханова результатом сознательного извращения истории с контрреволюционной целью или же результатом ошибки в оценке движения Кенесары Касымова, а также не выяснены взаимоотношения Бекмаханова со свидетелями, которые давали показания о его антисоветских высказываниях, судебная коллегия Верховного суда своим определением от 21 октября 1953 г. отменила приговор по делу БЕКМАХАНОВА и направила его на новое рассмотрение со стадии предварительного следствия.

	В процессе дополнительного расследования подтвердилось то, что БЕКМАХАНОВ в своей научной деятельности действительно допускал буржуазно-националистические извращения в оценке ряда вопросов истории Казахстана, связанных с движением Кенесары Касымова, однако конттреволюционного умысла в его действиях не установлено.

	По своему социальному происхождению БЕКМАХАНОВ является выходцем из крестьян-бедняков, его отец и мать почти всю трудовую жизнь батрачили у крупного богача Зынды Шарманова (Чорманова − М. С.).

	Националистическая концепция БЕКМАХАНОВА в оценке вопросов истории Казахстана, связанных с движением Кенесары Касымова, являлась отражением официально господствовавшей в исторической науке того периода точки зрения на это движение, как на прогрессивное, национально-освободительное, массовое, о чем свидетельствует факт присвоения БЕКМАХАНОВУ ученых степеней кандидата (1943 г.) и доктора исторических наук (1946 г.) за диссертации, в которых он разрабатывал вопросы истории Казахстана, связанные с движением Кенесары Касымова.

	В освещении других вопросов истории Казахстана БЕКМАХАНОВ националистических извращений не допускал, а после критики ошибочной буржуазно-националистической концепции в оценке движения Кенесары Касымова, в течение 1951-1952 гг. подготовил монографию «Присоединение Казахстана к России в XIX веке», свободную от националистических ошибок. Таким образом, в результате дополнительного расследования устанавливается отсутствие в действиях БЕКМАХАНОВА состава преступления. На основании изложенного, руководствуясь ст. 4 п. 5 УК РСФСР,

	П О С Т А Н О В И Л :

	1.Уголовное дело в отношении БЕКМАХАНОВА Ермухана по ст. 58-10 ч. 11 производством прекратить.

	2.Избранную меру пресечения в отношении БЕКМАХАНОВА Ермухана − содержание под стражей отменить, БЕКМАХАНОВА Ермухана из-под стражи освободить.

	Ст.следователь следчасти по особо важным делам МВД СССР капитан ЯКУНИН.

	Согласны: замнач. следчасти по особо важным делам МВД СССР

	полковник КОЗЛОВ. И. О. начальника следчасти по особо важным делам МВД СССР полковник КОЗЫРЕВ».





Оныншы тарау




	«Бұл еңбегімізде біз Қазақстанның Ресейге қосылу тарихын қайыра жаңғыртуды, қазақ халқының келешегіне сол оқиғаның игі әсер еткенін көрсетуді мақсат етіп отырмыз. Сол мәселені ғылыми талдау арқылы Қазақстанның XIX ғасырдағы әлеуметтік-экономикалық қарым-қатынасын түбегейлі анықтауға болады...»

	Е. Бекмаханов,

	«Қазақстанның Ресейге қосылуы»





«ШЕРМЕНЕН ЖҮРІП ТАРИХЫН ШЕРТТІҢ ЕЛІҢНІҢ, ШЕЖІРЕСІНДЕ ҚАЛДЫҢ ҰЛАН-БАЙТАҚ ЖЕРІҢНІҢ»86





1


	1954 жылдың ақпан айы саясатқа құлағы түрік қауымды селт еткізген соны жаңалықтармен басталды: Алматы облысының партия конференциясында Ә.Қ. Қанапин бірінші хатшылыққа қайтадан сайланған жоқ, комитетке мүшелікке кірді де, әлдеқандай себептермен қызметсіз қалды; ал соңғы үш жылда қазақтың бетке шығар зиялысына бүйідей тиіп, ойына келгенін істеген И.П. Храмков КСРО Жоғары кеңесіне Қостанай облысынан депутаттыққа ұсынылып (бұл болса ҚКП Орталық Комитетінің бөлім меңгерушілері ешқашанда көтерілмеген мәртебе), іле-шала сол облыстың партия комитетінің бірінші хатшысы болып сайланды; осы хабарды естігенде гуманитарлық ғылым мен әдебиет төңірегіндегілер кеудесін кере демалып, «Апырай, қызыл көз пәледен құтылдық па?» − десіп, қуаныш білдірген-міс87...

	Алайда республика жұртшылығы тосын хабардың көкесіне келесі аптада кезікті: ақпанның 11-ші жаңасында, ҚКП Орталық Комитетінің кезекті VII құрылтайы ашылуға бір апта қалғанда төтенше пленум шақырылып, Орталық Комитеттің жетекші екі хатшысы Ж.Ш. Шаяхметов пен И.И. Афонов мәртебелі қызметтерін тапсырып, Оңтүстік Қазақстан мен Павлодар облыстарын басқаруға аттанды; олардың орнына Мәскеуден жіберілген П.К. Пономаренко мен Л.И. Брежнев қонжиды. «Правда» газетінің үш тілшісінің осы жиыннан берген есебіне қарағанда, «Жұмабай Шаяхметов ұлан-байтақ жерге, зор байлыққа ие алып республиканың ауыл шаруашылығын шұғыл өркендетуге, әсіресе тың жерлерін игеруге аса құлықты болмаған-мыс. Оған қоса Қазақстан Компартиясының басшылығында 16 жыл тапжылмай отырғанда кадрларды тәрбиелеп, өсірудің большевиктік принципін өрескел бұзып, жерлестік пен тамыр-таныстыққа жол берген-міс. Ал екінші хатшы И.И. Афонов бірінші басшының өзім білем әрекетіне қарсылық көрсетпеген...»



	(Қазақстан коммунистерінің VII құрылтайында жасаған баяндамасында Жұмабай Шаяхметұлы өзіне айтылған ауыр сынды толық мойындапты. Сонау 20-жылдардан бастап партия жолына адал болғанын ескертіп, идеология саласында соңғы жылдары пәрменді жұмыстар атқарылғанын, әсіресе қазақ қауымын ұлтшыл элементтерден тазартып, ғылыми ортаны солардың зиянды ықпалынан сауықтыруда қыруар шаралар жүргізілгенін айтып: «Осы мәселеде бізге «Правда» газеті ерекше көмек көрсетті. Мысалы, былтырғы «Сынау орнына мадақтау» мақаласында Әуезов пен Мұқанов туралы монографияның қателігін большевиктік белсенділікпен әшкерелегені өте дұрыс болды...» − деген тұжырыммен аяқтапты.

	Құрылтайда отызға тарта делегат мінбеге көтерілген. Бәрі де ОК бюросының жұмысына қанағаттанғандық білдіріп, қайсысы болсын басшылықтан тайдырылған бірінші хатшының соңынан тас лақтыруды жөн көрмей, сыпайылық аңғартқан.

	Екінші күні сөйлеген И.П. Храмков қана: «Баяндамашының идеология мәселесіне байланысты соңғы жылдарда жүрген сауықтыру шаралары нәтижелі болды дегені – шындықтан қашық мәлімдеме. Бұл жұмыс одан әрі жүйелі түрде жүргізілуге тиіс. Шындығын айтқанда, Шаяхметов жолдастың саяси сауаты төмен, маркстік-лениндік ілім негіздерін білмейді, ең сорақысы, өзінің білімін көтерумен шұғылданбайды, қымбат уақытын әншейін ермектерге жұмсайды. Сондықтан да ол Қазақстанның Ресейге қосылуын буржуазиялық-ұлтшылдықпен теріс-қағыс түсіндіріп, ұлы орыс халқы мен қазақ халқының тамыры терең достығына сына қаққысы келген жауыз топты әшкерелеп, аяусыз жазалауға кедергі жасап бақты...» − депті.

	Қазақстан КП Орталық Комитетінің хатшысы М.Ә. Сужиков те құрылтай мінбесінен: «Тарих пен әдебиет саласында орын алған буржуазиялық ауытқулардан қауымды біршама тазарттық. Бізді осы мәселеде тым қатал шара қолданды деген жолдастардың есінде болсын, алдағы уақытта да мұндай ауытқуларға жол бермейміз, ұлтшылдық пиғылдың түп тамырын жойғанша жалғастыра береміз!..» − деген ескертуін біз съезд хаттамасынан келтіріп отырмыз).



	Құрылтай делегаттары Абай атындағы Опера және балет театрының залында отырғанда «буржуазиялық ұлтшылдардың қаскөйі» деген қаралаумен Сібірге жөнелтілген қазақ тарихшысы саяси қылмыстан құлантаза ағарып бостандыққа шықты. Бұл хабар Алатау баурайына коммунистер құрылтайының екінші күні, яки ақпанның 17-ші жаңасында жеткен. Тарих институтының директоры мен партия ұйымының хатшысы атына Ермұханның өзі жолдаған: «Біржола ағарып бостандыққа шықтым, тиесілі еңбекақымды Мәскеудің бас поштасына жіберіңіз, Бекмаханов», − деген жеделхаты арқылы мәлім болған.

	Демек, үш жыл бойы зиялы қауымның ұйқысын бұзып, маңдайалды өкілдерін қуғындаған саяси науқанның, әсіре белсенді делегаттар тілегендей, «жүйелі түрде жүргізілмегі» осы хабардан соң әншейін бопсаға айналған... Сену қиын, сенбеске бірақ амалың жоқ. «Ұзын құлақтың» ақпарына қарағанда, Ермұхан жайсаң өзбектерді паналаған келіншегіне жетіп, Ташкентте сайрандап жүрген сияқты, сірә, бірер аптада Алматыға келеді-міс; ең ғажабы, қазақ тарихшысын КСРО-ның бас прокуроры Шығыс Сібірден арнайы ұшақпен алдырыпты; қылмысынан ақталған күні оны Н.С. Хрущев қабылдапты-мыс; кімге не деуді білетін азамат Қазақстандағы ауыр жағдайды, зиялы қауым нақақтан ұшыраған қуғынды бірінші хатшыға бастан-аяқ мәлімдепті; Никита Сергеевич бұл әділетсіздікті таяу арада түзетеміз депті; олай болса өзін де, өзге шерменделерді де Сібірге айдатқан жалақорларға, соларды құтыртқан бастықтарға да тықыр таянды деңіз...

	Сөйтіп, біржарым жылда бостандыққа шыққан дақпырты тілеулестерін ерекше қуантып, қас дұшпандарын қуартқан тарихшы ақпан айының аяқ шенінде Алматыға жетті. Рас, өсекшіл жұрт күткендей ақбоз атпен емес, кәдімгі паравоз сүйреткен жолаушылар пойызымен келді. Қарсы алғандар шамалы топ: Екінші Алматы айлағында оны ең алдымен екі ұлын жетектеп келіп Айша енесі бауырына тартып маңдайынан сүйді, Хадиша қайынбикесі мен жақын-жақыбайлары да шашу шашып қуаныш білдірісті, ең соңында қауышу кезегі қатары сиреп қалған тарихшы достарына тиді. Мәре-сәре болған жұрт Ерекеңді ортаға алып, Панфилов көшесіндегі ескі пәтеріне жеткізген. Сол күннен бастап жұпыны пәтердің есігі жабылған жоқ: ертелі-кеш сәлем берушілер көбейіп, игі ниет білдірген дос-жарандардан арылмады. Бәрі де: «Үйге жүр, сақтаулы сыбағаңды же!..» − деп еркіне қоймай қонаққа шақырып, хал-қадерінше тойлапты.

	Солардың бірі − ұйғыр жазушысы Қадыр Хасанов.

	− Мен сенің, Ермұхан, елге қайтып оралатыныңа титтей де шүбә келтірмеген құдайы көршіңмін. Халима ханум маған аманат еткен заттарды ешкімге көрсетпей, көзімнің қарашығындай сақтадым, міне... − деп, бір қоржын ескі кітаптары мен қолжазбалар бумасын ғалымның алдына қойды, іле қалтасынан орамалға түйілген кішкентай қорап шығарып, орауын ашып, оны да ұсынады. Сөйтсе, Шуға кетерде үйіне тастап кеткен алтын сағаты. Басын шайқаған үй иесі сағатты қолына алып бұрап еді, тық-тық етіп жүріп кетті.

	− Бәрекелді, Қадеке, мұныңыз көрім болды. Бұл туралы Халима маған ештеңе айтқан емес. Көршілік қақыңызды адал атқардыңыз, көп рақмет сізге!

	− Айтпаса, Халима ханум маған сенген. Сеніміне мың мәрте рақмет! Кітапты да көтергенімше беріп, қалғанын кейін жеткізбек болып еді, сірә, үлгірмеді...

	− Қалғаны тәркіге түсіпті. Жүзден аса кітап, кейбірі төңкерістен бұрын шыққан сирек кітаптар еді, әсіресе Ключевский мен Соловьевтің көп томдық еңбектеріне ішім ашып отыр. Қайта ма, қайтпай ма, білмеймін... − деп Ермұхан қолжазбасын ақтара бастады. Біраздан соң басын көтеріп, − әншейін ұсақ дүниелер болды, мақалаларымның түпнұсқасы. Ал жаңа еңбегім жоқ... − деді шұқшия іздегені кезікпегеніне мұңайған тарихшы.

	− Басың аман болса, қайтадан жазасың, Ереке. Жазалаушылардың қолына түскен дүние сірә да қайтпайды, өздері иемденеді, не өртейді...

	Содан бір күні үміт жетелеп қауіпсіздік мекемесіне барды. Қызылжар мен Бодайбодан үстемелеп жазған хаттарына жауап бермегенін көлденең тартып, бұрнағы жылы тәркіленген кітаптары мен жаңа еңбегінің қолжазбасын қайтаруды өтініп, тағы да арыз берді. Жауап бермесе, сотқа шағынатын ескертті.

	Сөйтіп, бұйырған үйдің дәмін ішіп, ертелі-кеш балаларымен ойнап, баққа қыдыртып, әткеншек тепкізіп, киноға апарып, шат-шадыман қуанышқа шаш етектен кенелген күн шуағы мол наурыздың соңғы аптасы, мектеп түлектері көктемгі демалысқа шыққан мезгілдің кеші еді, сыртқы есіктің қоңырауы безек қағып шылдырлап қоя берді. Есікті Ермұханның өзі ашқан-ды. Екі қолында екі қоржын, бет-жүзі жайраң қаққан, маржандай аппақ тістерін ақсита ыржиған бейуақыттағы жолаушы бірден-ақ аптыға сөйлеп:

	− Ассалаумағалейкум, ағасы! − Дәлізді басына көтере дауыстап, үй иесін қапсыра құшты. – Аман-есен қайтқаныңыз қайырлы болсын! Бұл енді сіздің отбасы ғана емес, біздің үйдің де қуанышы. Әділдік жеңді, дұшпандарыңыздың жүзі күйді! Ақ түйенің қарны ақтарылды деген де осы, Ереке!..

	− Ой, айналайын, Ахметжан, ентігіңді бас? – деді үй иесі жымия қарап, − сүйікті келінім Хадиша аман-есен бе?

	− Дін аман, ағасы, Шудан келемін. Бұрнағы жылғы батаңыз қабыл болып, жуықта екінші мәрте нәрестелі болдық. Атұстар жігіт, есімін сізге бұрыңқырап Ержан қойдық. Сол неме бөгет болмағанда Сәния да бірге келетін еді. Сонсоң, міне, сәлем-сауқат жіберді, сыбағаңыз!.. − деп екінші, қомақтырақ қоржынды асүйге сүйреді. Байлауын шешіп, семіз қойдың тұтас етін үстел үстіне шығарды.

	− Шешей, бұл жігіт Ново-Троицкіде мені үйінде күткен Ахметжан шәкіртім. Менің ініден де, ағадан да жұрдай екенімді білесіздер, ал мына жігіт − маған қиын күнде қорған болған шынайы інім!.. − деді Ермұхан екі кемпірдің көзінше жасаң қонағын бауырына тарта құшып, − елге қайтқанымды естіп, сонау Шудан алып-ұшып жеткен?!

	− Ой, ағасы, ана бөлмеге жүріңіз, сізге әлі де айтарым бар! − деді Ахметжан.

	Басын шайқаған үй иесі бес жан баспана еткен жалғыз бөлмеге қонағын ертіп келіп, бетіне аңыра қарады. Өзімен-өзі болып ойнап отырған Ерік пен Сермұханды Ахметжан бетінен сүйіп:

	− Ой, айналайып кетейін қос балақан, осы күшіктердің көз жасы ғой, Ереке, Сібірден сізді қайтарған! Әй, сендер, нағыз майлыаяқ баласыңдар, көкелеріңнің аман келгені қайырлы болсын! Жә, апашкаға барыңдар! − деп екеуін де асүйге аттандырып, бөлменің есігін нығарлай жапты.

	− Жә, құпияңды айт!..

	− Ереке, осы күні байқап сөйлеген жөн! Бұрнағы жылы сізді әкеткен соң үш қаріптің жігіттері мені біраз айналдырды, сақтықты ұмытпаңыз, Ереке. − деп Ахметжан екінші сөмкені ашып, қомақты буманы суырды. − Баяғы аманатыңыз!..

	Үй иесі қапелімде не дерін білмей апалақтап қалды. 1952 жылдың қыркүйегінің алғашқы жаңасында, түн ішінде тапсырған жаңа еңбегі. Бас-аяғын парақтап, орта тұсынан да әр жерін ашып, түгел екеніне көңілі көншіген соң кеудесіне басты. Сонау ойқыл-тойқыл күндерде сарыла отырып (Н.С. Хрущевке хатында: «Қаныммен, көз жасыммен жаздым» деген қолжазбасының соңғы түзету жасаған нұсқасы), саяси қаралауға араша болар деп, жанұшыра толғаған төл еңбегі Ахметжанның ұқыптылығы мен кісілігі арқасында өзіне қайтып оралды. Үш данасын тәркілеген органнан түңіліп, ауылда қалған соңғы нұсқасы қол сүртуге кетті ме, алаңғасар шәкірті қарадай қорқып жойып жіберді ме деген де қауіп ойлап, сол аманатының бар-жоғын телефонмен сұрауға дәті жетпей, «Ой, Ереке, ақымақтық жасап, айырылып қалдым» десе не істейді, соңғы үміті үзіліп ойбайға басары анық еді. Енді міне, жоғы табылған соң күтпеген қуаныштан шат-шәлекейі шықсын. Өзін көргенде ата жауы қайтып келгендей тіксіне қараған тергеушілерге қайыра бармайтын болды. Солардың дүдәмал жауабынан-ақ еңбегі қайтпайтынын сезген-ді. Соған қоса Кремль шенеуніктеріне өз қолымен тапсырған нұсқасы да зым-зия жоғалды. Ахметжан інісінің аманатқа адалдығы үш жылғы ауыр еңбектен құтқарды. Мұндай ер азаматтан айналсам болмай ма, он мәрте толғанып, жүз мәрте құшсам артық па?! Өзін ел көгіндегі ардақты жанға балап, ақадал еңбегін де халық қазынасы санап, қарақан басын қатерге тігіп, мәнді еңбегін жұрт көзінен тасада қастерлеп сақтаған Ахметжанды төбесіне көтерсе несі бар?!..

	Қолжазбасын үстел үстіне қойып, мейманын қайтадан құшты. Құшақтап тұрып, көзінен тамшылаған көз жасын да жасырған жоқ. «Ой, айналайын, ерсің, нағыз азаматсың!» деп дауыстап, қатты толғанып, соған да шегесі босап ұзақ тұрды.

	Содан бір сәтте қолжазбасын қолтығына қысып, асүйге барды.

	− Шешей, Хадиша тәте, бері қараңдар. Ахметжан інімнің сыйлығын көріңіздер! Шешей, өз қолыңыздан шыққан баяғы қолжазбаның түзетілген соңғы нұсқасы. Мұны да мен жоғалдыға санап, ұйқым қашып жүр еді... Мені тарих әлемінен қуып тастадық деп жүргендерді есінен тандыратын еңбегімді Ахметжан інім көзінің қарашығындай сақтап, тәркіге түсірмей, міне, өзіме қайтарды! Қане, тездетіп қазан көтеріңіздер, бұл қуанышты отбасымыз болып жуамыз. Мен тек дүкен жаққа барып келейін... − деді Ермұхан екі енесіне.

	Екі кемпір бір-біріне жымия қарады да:

	− Суды ысытып қойдық, қонақ жігіт мынаны бізге мүшелеп берсін, − десті.

	− Ереке, ешқайда бармаңыз, бүгінгі кештің барлық ризығын Хадиша келініңіз түгендеп салған... − деген Ахметжан білегін сыбанып, қой етіп мүшелеуге кірісті...

	* * *

	Отбасына қайтып оралған күннен Ермұхан екі ұлын күні-түні құшып, қонаққа барса да ерте жүріп, балақандардың өздері де әкесінен бір елі қалмай, әлдеқайда кете қалса, қайтып оралуын күтіп, есікке телмірумен күн батырып, таң атқызған. Екеуі де өзі үйде болмаған екі жылда едәуір ширап, тіпті ертерек есейгенін әкесі де аңғарған. Бұл да еркін өмірі өксікке айналған шерлі күндердің зардабы. Сәби атаулы бала болып өсуге тиіс: ойынды да құмары қанғанша ойнап, емін-еркін асыр салып, әсіресе ер бала тежеусіз ержетсе, алдағы тірлікке әзірлігі күшейіп, өмір қыспағына түсе қалса, соған төзімпаздығы да, қиыншылықты көтерер қажыр-қайраты да мықты болады-мыс. Осы гәпті ойына мықтап түйген Ермұхан атын иеленер екі қарғашының тәрбиесіне ерекше назар бөлді. Оның үстіне Ташкенттен жұмыс жағдайымен келе алмай жатқан шешесін де қатты сағынады...

	Сөйтіп жүріп көңілін алаңдатқан тағы бір жайтқа алаң болудан арыла алмады. Ақыры, неде болса мәселені бір жағына шығармақ болып, жексенбі таңы атқан сәтте көшедегі автомат-телефоннан Әминаға телефон шалып, қыздарын көруге рұқсат сұрады.

	− Келгін, рұқсат, бұлар да сені вить сағынып отыр... − деді алғашқы қосағы.

	Тұңғышы Нәйля сол жылы он төртке толған, орта мектептің жетінші басқышында оқиды. Нұрия мен Нәдиясы да өткен күзде мектепке барыпты. Үшеуі де пысық, бір басына қажыр-қайраты жетерлік ұстаз анасының тәрбиесі арқасында көп-көрім ширап, бой түзеген әсем гүлдей өсіп келеді екен. Бауырына тартып, маңдайларынан иіскеген әкесін қыздары жатсынған жоқ, әке құшағын сағынғандығын білдіріп, қасынан ұзамай, әсіресе естияр үлкені тізесін баса отырып, наз қылықпен еркелегендей шырай танытты.

	Күйеуі телефон соғып рұқсат сұрағанда Әмина сасып қалып, келгіннен өзге ештеңе айта алмаған-ды. Қазір де бұрынғы ашық-жарқын шырайын ұмытқандай тымырайып отыр. Бір кезде кек болып жүрегіне байланған шері ерін көрген соң қоламтада өлеусіреп жатқан қи шоғындай қайта тұтанды ма, кім білсін, ері табалдырықтан аттағаннан соң-ақ тілі байланып, іштен тынған қалыптан аумады.

	Алғашқы қосағының неге күмілжіп отырғанын көкірегімен түсінген ері қолайсыз жағдайды тарқатқысы келіп:

	− Әминаш, қолыңнан шай ішпегелі көп жыл болды. Әрі алыс жолдан келдім. Дастарқанға бірдеме қоймайсың ба? − деді.

	− Оның енді, Ермұхан, құдай сөзі. Мен қазір, қазір.. − деп күрт сынған қосағы асүйге жүгірді.

	Сірә, келе қалса деген оймен қам жасаған білем, бір жолғы қонаққа керек астың бәрі де әзір екен. Қыздары да шешесімен қоса жүріп, бес-он минутта дастарқанның үсті неше түрлі дәмге толды. Шарап та қойылды. Соны екі бокалға толтыра құйып, біреуін Әминаның алдына қойды да, екіншісін қолына алған Ермұхан:

	− Әминаш, саған мың да бір рақмет! Қыздарым көп-көрім өсіпті, көңілім толып қуанып отырмын. Әкелік парызымды өтей алмадым, мені жоқтатпапсың... − деп жүйесі босап, көзінен дастарқанға тамған жасын жасырмай, босаңдық байқатты. − Бұлар әлі сәби, көп жағдайға түсінбейді. Түсінген кезде кінәмді кешірер деген үміттемін... Ал саған, Әминаш, ешқандай өкпем жоқ, болса да кешірдім. Бекерге қамықпа, тергеушілердің балаларыңның келешегін ойла деген дөңайбатына түсіп қалғаныңды ұқтым. Ал ол − артында күтер үміті жоқ, жылан жалағандай тақыр екеніне иландырып, тұтқындағы пенденің жігерін жасытуға жасайтын қитұрқы амал. Ондай жаманат хабарды мен сияқты талай шерменде алды. Әйелі ғана емес, балалары да: «Мен сенен безіндім, фамилиямды өзгертіп, комсомолға мүше болғым келеді деп те хат жолдатады...» Жә, ол әңгімені қоялық. Мына бокалды сен үшін көтеремін, менен көрмеген бақытыңды қыздарыңнан қайтар, Әминаш!

	Қосағы ләм-мим деген жоқ. Жүрек түкпіріндегі іңкәрлік көңілін түрткілеп қапа болды ма, қайткен күнде кек қайтаруды ойлап, ашу үстінде жүзеге асқан опық іске не дерін білмей қайғырып отыр ма? Бокалына ернін тигізді де, қайта қойды.

	− Халің нешік? Жүдеусің, ескі сырқатыңды қоздырып қайтқан сияқтысың? Бала-шаға сенсіз де өз тірлігін жасайды, санаторийге сұран, емделу керек саған!.. − деді әлден соң.

	− Партиялық билетімді қайтып алуға арыз бермекпін, жұмыс жайын да ойластыруым керек. Ғылыми атақтарымды қайырмақпын. Соның бәрі − алдағы тірліктің қамы. Соны бекемдемей, тәнді буған науқасқа ем қона ма?.. − Ермұхан бокалдағы шарапты тауыса ішті де, аузын сүртті. − Жұмыс жайын реттеген соң балалардың нәпеқасын ай сайын беріп тұрамын, тапқан еңбекақымның қақ жартысы бұрынғыдай сендерде болады... Ол үшін сотқа жүгіріп әуре болма, бұлардан аяйтын ештемем жоқ. Тек ғылыми атақтарым қайтқанша мардымды сома күтпе. Бұл – бір. Екінші, Нәйляның оқуын мектебінен білдім, бұл қыз өз қатарының алды екен. Мұғалімдері дән риза. Тегінде, Бекмаханов әулетінің атағын биікке көтеретін осы қыз бола ма деген үмітім бар... − дегенде, Әминаш басын көтеріп, еріне үрпие қарады.

	− Ермұхан, жалбарынып өтінемін, тарихшыдан басқа мамандықтың қайсысына баулысаң да қарсы болмаймын. Тек тарихшы болмасын! Бұл қыз ынта қойса, бәрін де игереді. Ал өзі тарихқа ерекше үйір, үйдегі кітабыңды неше мәрте оқыды, тура өзіңе тартқан, бір нәрсеге қадалса бас көтермейді, содан да қорқамын вить...

	Ермұхан жайраң қағып алақанын сарт-сұрт соқты.

	− Ойыңды ұқтым. Үлкен Бекмахановтың тартқан сор-бейнеті жетеді, қызым пәле-жалалы ескі тарихтың шытырман жыңғылынан қашық жүрсін ғой сенікі... Жарайды, ол жағына алдын ала дауласпайық. Баланың өзі білсін. Тегінде, ақиқат әрқашанда жеңетінін мойындау керек! Соны менің тағдырымнан да көріп отырсың... Үш қарғашыңды орта мектептен ұзатып берсең − әрі қарай оқыту менің мойнымда... Саған тілегім, әредік киноға, театрға, үйге шақырсам, қарсы болмай жіберіп тұр, әкесі барын бұлар да білсін, жұрт та көрсін. Маған деген ашуыңды бұларға көрсетпе. Одан арғы тірлікті өмір көрсетеді. Денсаулығым онша емес, ескі сырқатымды асқындырып қайттым. Алла қуат берсе, артымнан ерген балаларыма тиянақты білім беріп, осылардың бақытына мұрындық болсам деген арман жолындамын, Әминаш...

	− Ермұхан, бүгінгі келісің, әлгі сөзің де көңіліме майдай жақты. Кезінде мінезімнің артық-кем оғаштығы болды. Оны енді түзете алмаймыз... Органның адамдары қайта-қайта шақырып, күйеуіңе развод жарияламасаң, саяси қылмыскердің әйелі деп мектептен шығартамыз, басыңдағы пәтерді тартып аламыз деген соң солар дайындаған арызға қол қойып, соңынан бір ай жыладым... Өзің де балапандарым аман ба деп бір мәрте хат жазбадың. Посылка салуға, тиын-себен жіберуге халіміз бар еді, қайтейін...

	− Ол әңгімені қоялық, Әминаш. Қалай болғанда да аман қайттым. Әлгінде кінәңді кештім дедім. Сен де кеш менің қателігімді!..

	− Жарайт, Ермұхан, бұрынғы тасыраң мінезді саған енді көрсетпеймін. Маған да қазір ақыл кірді, алдағы қарекетім үш қызымның жолында болады! Ал іздеп келгеніңе ерекше тебіреніп отырмын, бұлардың өзіміз барайық, алыс сапардан келді вить, сағындық дегелі қашан...

	− Рақмет, Әминаш! Шайыңа да, ықыласыңа да дән ризамын!

	− Неге асықтың? Қазан көтеремін, ескі таныстарды шақырамын!..

	− Сәлкен досым, оны білесің, баянауылдық провизор, дәмге шақырып еді, үйге келіп, мені жоғалтып отырған болар. Түнде түсімде сендерді көрген соң көргім келіп, аңсарым ауды да, келіп қалдым. Ілтипатыңа рақмет, дәмді кейін ішейін, рұқсат бер! − деп орнынан тұрды.

	Сөйтіп, бұл шаруаны да бір жайлы еткен соң ұйқысы тынышталды.





2


	Алматыға қайтып оралған кезде-ақ Ермұхан Бекмаханұлы академияға баруға сан мәрте ойланған. Бірақ алыстан келдім, кіммен, қанша айтыссам да, тарихшы әріптестерімнің бірде-біріне қастық еткем жоқ, ғылыми айтыс-тартыстың жөні басқа, сол үшін кек сақтау кісілікке жатпайды, Тарих институтының жігіттері халық дәстүрін ұмытпаса − өздері келіп сәлем беруге тиіс... деп те ойлаған-ды. Алайда соған ден қойған бір жан шықпады. Мұнысы қалай деумен бірер аптаны артқа салып, жібі түзу киімдерін киіп, ақыры өзі барды.

	Тарих институты Киров көшесіндегі өзіне мәлім үш қабат жұпыны үйдің үстіңгі қабатында, директор да, орынбасары да аядай бір кабинетте иық тіресіп отырған қалпынан аумапты. Тек кабинет иелері ғана өзгерген, танымал тарихшылар: Иван Степанович Горохвадцкий Партия тарихы институтында орынбасар болатын, енді академиялық ұжымға директор болып жоғарылаған, ал ғылыми істер жөніндегі орынбасары − Бағдат Нұрланқызы Әбішева, ҚазМУ-де өзінен дәріс тыңдаған шәкірті; екеуі де ғылым кандидаты. Сірә, шерменде тарихшының оқыстан кіріп келуі институт басшыларын біршама қымсынтқан тәрізді, екеуі де алыс сапардан аман-есен оралған әріптесіне қайырлы болсын айтты. Партия ұйымының хатшысы, осы ұжымның бір бөлімін басқаратын Ақай Нүсіпбеков шынайы қағілездік көрсетіп, Ермұханды құшағына көмді. Соған да күпті көңілі жадыраған Ермұхан Бекмаханұлы басылып отырған соң:

	− Тарих институты мен үшін − азды-көпті еңбегім сіңген, өз үйім сияқты етене ұжым. Саяси қаралаудан біржола ағардым, ғылыми тұрғыдан қателескеннен өзге зәредей кінәм жоғы мына үкімде айтылған. Қысқасы, достар, осы институтта бәз-баяғыдай жұмыс бастағым келеді... − деп ағынан жарыла сөз бастады.

	− Жеделхатыңызды алдық, сізге біз рәсімге орай аға ғылыми қызметкердің екі айлық еңбекақысын төлейміз. Бүгін-ертең есепші үйіңізге апарып береді, – деді директор төмен қарап, тымырайған қалыпта. − Ал қызмет жөнінде ұяттымыз, бізде қазір бостағай орын жоқ. Ермұхан Бекмаханович, атақты тарихшысыз, кіші қызметкердің жөнең міндетін сізге қалай ұсынамыз?..

	− Қазіргі жағдайымда, Иван Степанович, мен соған да ризамын, ғылыми атақтарым қайтқанша амалдай тұрмақпын...

	«Сіздерде әлі күнге дейін Әлкей Хақанұлы Марғұланнан өзге ғылым докторы жоқ, ал ол кісі − археолог. Бес-алты жылдан беріде, сірә, тарихшы доктор болмайды. Ал мен сол дәрежеге бұдан сегіз жыл бұрын жетіп, осы ұжымға ғылыми жетекші болған кәсіби маманмын...» деген қыжыл көкейінде сайрап тұрса да ештеңе демеді. И.С. Горохвадцкийдің Қазақ тарихынан білімі таяз әрі ерекше сақ адам екенін білетін-ді (Шымкентке жер аударылған достарының айтуынша, уақытша келген әкімсымақ, бірер жылда бұрынғы орнына тайып береді-міс). Мына қылығы − ежелгі сақтығының салдары: Компартия мүшелігінен аласталған, ғылыми атақтарынан жұрдай болған, оған қоса өзінің де, өзгелердің де ғылыми жұмысынан олқылық көргіш, әмбе соны кімнің болсын бетіне айтудан тайынбайтын мазасыз әріптесінен институт жетекшісінің қашығырақ болуды ойлап отырғанын Ермұхан бірден ұқты. Мына шіркінге бірдеме демейсің бе деген үмітпен жасаң орынбасарына ұмсына қарады. Студент кезінде белсенді һәм алғыр сияқтанған сүйікті шәкірті тым-тырыс отыр. Сақа жастағы сырлас та сыйлас досы, 1948 жылғы айтыста Кенесары қозғалысының халықтық сипатын бұлталақсыз жақтап, азаматтығын айқын танытқан Ақай Нүсіпбекұлы ләм-мим демей, төмен қарады. Амал не, екеуі де: «Ерекеңнің бізде жұмыс істеуі ұжым үшін абырой емес пе? Ғылыми атағын қайтарған кезде емес, тап қазіргі кіріптар жағдайын ескеріп, ғылыми ізденіске тартайық...» − демеді.

	− Арыз қалдырыңыз, Академия президентінен қосымша вакансия сұраймыз. Мәселе оңды шешілсе, хабар өзімізден болады... − деді Горохвадцкий ақырында.

	Сөйтіп, Ғылым академиясына қайта оралу талабы түсініксіз қарсылыққа кезікті. Оны жеңер күш өзінде жоқ. Енді не істеймін деген жегі ой үйінде тыныш отырғызбай, ақыры, «Мұхаммед тауға бара ма, әлде таудың өзі Мұхаммедке келе ме?» деген бәз-баяғы пәлсафаға бағып, бұдан үш жыл бұрын өзін Компартия мүшелігінен аластап, жазалаушы органның емін-еркін қимылдауына жол ашып берген ҚазМУ-ге баруға бекінді. Әйтсе де?.. Ректорлықтан босатылған соң Төлеген Тәжібаев осы ұжымда кафедра меңгерушісі болып істейтінін естіген. Ежелден сырлас әрі мұңдас жан ұтымды ақыл айтар деген үмітпен ең алдымен соған баруды жөн көрді. «Саяси қылмыстан ақталдың, бұл сенің − басты көзірің, жұмысқа алмаймыз деуге ешкімнің қақысы жоқ. Ректордың өзіне бар, КСРО тарихы кафедрасында орын жоқ десе, солай деуі де ықтимал, маған сұран. Сен үшін аға оқытушының вакансиясын табамын, психологиядан дәріс оқисың, сендей әмбебап білімпазға ол қиын емес...» − деп көңілін көншітті ескі досы.

	ҚазМУ-дің сол қарсаңдағы ректоры − физика-математика ілімінің кандидаты А.З. Закарин – өзі сияқты рабфактың түлегі. Соғыс алдында Мәскеу университетін тәмамдап, ҚазПИ-де оқытушы болған. Ұлы отан соғысына қатысып, майданнан оралған соң ұстаздық еңбекпен шұғылданған оқымысты. Өзі Сібірге аттанғанда Асқар Закарияұлы ҚазПИ-дің ректоры еді, енді міне, республикадағы жалғыз университеттің жетекшісі атанып, мәртебесі өсіпті.

	Ректордың уақыты болмай, қабылдауды бірер аптаға созды. Содан-ақ Асқар Закарияұлының өзімен сұхбаттасуға ықыласы жоқтығын сезген, бірақ барар жері, басар тауы қалмаған тарихшы ойындағы мәселені бір жағына шығармай тоқтамауды жөн көрді. Оныншы мәрте телефон шалып, жұмыс аяғына таман келсін деген лебізін ақыры естіді.

	− Асеке, осы университтетте жаңа кафедра ашып, профессор атағын иелендім. Тоқетерін айтқанда, КСРО тарихы кафедрасына мені оқытушылыққа аласыз ба? − деп Ермұхан арызы мен қылмыстан ақталғандығы туралы сот анықтамасын ректордың алдына қойды.

	Асқар Закарин екеуін де шұқшия оқыды да, кадр басқармасының бастығын шақыртты. Ол да күтіп отырғандай іле жетіп, кабинет иесінің оң жағына шығып, бұйрық күткен сарбаздай қақшиып тұра қалды. Университет ректоры тарихшы ұсынған қағаздарды кадр бастығына қарай сырғытты...

	− Жолдас Закарин, сот үкімінде Бекмаханов жолдастың ғылыми атақтарын қайтару туралы тармақ жоқ. Сіз маған аға оқытушының орнын дайында дедіңіз. Ғылыми атақтары жоқ, партияға мүшелігі қайтарылмаған адамды мен ұстаздық жұмысқа оформить ете алмаймын... − деді әріпшіл шенеунік.

	− Оныңыз қиын болды ғой. Ал Ерекең маған ғылыми атақтарымды қайтару мәселесін ВАК жуықта қарайды деп отыр. Партияға мүшелігі де, арыз беріпті, сірә, жуықта оңды шешіледі...

	− Асқар Закарияұлы, мені нарушение жасауға зорламаңыз, әлгі айтқандарыңыз іске ассын, сол кезде бұл мәселені түпкілікті шешеміз...

	Қайраткер азаматтың әлдекімнен сескеніп, сірә, университет тарихшыларынан қарсылық болған, өз тағдырын сөзбұйдаға салып отырғанын ұққан соң-ақ Ермұхан да шырпыдай тұтанып:

	− Жарайды, жолдастар, бір жөні болар. Тегінде, мен ұстаздық етуге құштар тарихшымын. Тілесеңіз де, тілемесеңіз де күндердің күнінде университетке қайтып ораламын, Асеке. Кіріптар жағдайымды түсініп, сол гәпті шешер деген үмітпен келіп едім. Енді, амал жоқ, әділдікті жоғары жақтан іздеймін... − деп орнынан тұрды.

	Тұздықтап айтқан уытты сөзі университет ректорының шекесіне таяқтай сарт еткенін сезді, шерменде тарихшының тағдырына араласуға дәрменсіздік жасағанына іштей налығаны анық, амал не, түнерген қалпынан аумай, тым-тырыс отырып қалды.

	Қазақ қауымын сол күнде жаппай жайлаған «дерт» − шектен тыс сақтық тағы да алдынан шықты. Әр іске мән бере қарайтын тарихшыға бұл да Қазақстандағы саяси ахуалдың бәз-баяғы қасаң қалпында екеніне иландырды. Қайда барса да жабық есікке тап болғандай тығырыққа тіреді. Кімге шағынады, әділдік сұрап қандай төреге барады? Ескі достары бұрынғы мансаптарынан жұрдай болған, кейбірі үйлерінде бос отыр. Бірқаншасы жөнең жұмысқа құлдилаған: Қаныш Имантайұлы Мәскеуден қайтып оралған соң бір ғана Геологиялық ғылымдар институтына ие болыпты, ғылыми жиын, дәстүрлі мерекелерге шақырылмайды деседі; қиын-қыстау күндерде өзіне қол ұшын беруден тайынбаған Әмір Қанапияұлы ақпаннан бері үйінде жұмыссыз отыр; жалғыз үміт − студент күнінде құшағы айқасқан ескі досы Жақыпбек Жанғозинде, бірақ ол сауда министрі, ғылыми, оқу-ағарту ұжымдарына қатысы жоқ әкім, келген кезде-ақ «Қай жерде демалғың келеді, бірер айдың жолдамасы − менің мойнымда» деген, демек, одан өзгеге шама-шарқы жоқ...

	Ойда жоқта тап болған тығырықтың себебі түсінікті: қайсысы болсын өзін саяси кінәдан біржола адақталған жоқ деп есептейді, ғылыми атақтарын қайтармауы − соған айғақ. Сол зеңгірді бұзу үшін Қазақстан КП Орталық Комитетінің бұрнағы жылғы «Правда» газетінің мақаласына байланысты жойқын қаулысының күшін жою керек. Ол болса бүгін-ертең шешілмейтін күрделі мәселе...



	Мәскеу мейрамханасында өзінің бостандыққа шығуын тойлап отырғанда А.М. Панкратова құттықтап тұрып: «Ермұхан, сені қылмыстан ақтаған үкіммен мен бас прокурордың кабинетінде таныстым. Үкім қысқа әрі тұжырымды. Алматы заңгерлері саған байлаған қылмыстың барлық айғақтарын қайыра талдап жоққа шығарған. Қорытындысы тіпті тамаша: ғылыми қателесу қылмысқа жатпайды депті... Алайда сол үкімнен мен өзге бір гәпті аңғардым, ол болса − Кенесары қозғалысын талдауда қателестім деген сөзіңді қайталау... ВАК төралқасы, сірә, «Правдадан» сескеніп, ғылыми атағыңды қайтармауға тырысады. Біздің институт та сол себепті саған ара түсе алмайды. Өйткені біз де қателестік деген қаулы қабылдауға мәжбүр болдық... – деп ағынан жарылған Анна Михайловна, ақыр аяғында сол әділетсіздікті түзетудің жолын нұсқады. − Меніңше, екі түрлі амал бар: біріншісі, Қазақстан КП Орталық Комитеті Кенесары Қасымов қозғалысы жайында соңғы жылдары қалыптасқан көзқарасты өзгертіп, тарихи ақиқатты қалпына келтіруге тиіс; бұл енді − қиын мәселе, сөйтсе де үмітіңді үзбе, Қазақстанды басқаруға жаңа қайраткерлер барды... Екінші жол − алғашқыдан жеңіл және ұтымды − «Қазақстанның Ресейге қосылуы» атты жаңа монографияңды докторлық диссертация етіп қайта қорғайсың...»

	Анна Михайловна солай деп дастарқан басындағы әріптестеріне қарағанда, тарихшы достары бұл ұсынысты жаппай құптап қол соққан-ды. Ермұхан да жайраң қағып: «Достар, әрі дегенде бес-алты айда жаңа монографияны қайта қарап, өздеріңе әкелемін!..» − деп қағілездік аңғартқан-ды...

	«Үлкен үйдің» көмегінсіз ештеңе бітіре алмайтынын ұққан соң-ақ, Ермұхан Бекмаханұлы ғылым бөлімінің меңгерушісі мен осы саланы басқаратын хатшыға сұранды. Бірақ хатшының көмекшісі мен бөлім қызметкерлерінен еститін жауабы − «Әзірше мүмкіндік болмай тұр, келесі аптада звондаңыз...» деуден өзгермеді. Телефон шылдырын күтумен сәуір өтті. Мамыр айы да күнтізбектен шығуға айналды. Үмітін үкілеген үйден хабар жоқ. Бос отыра алмай, жаңа монографиясын қайтадан қарауға кірісті, тіпті өндіре жазатын болды.



	«Қолжазбамен жұмысты бастадым. Алғашқы үш тарауын біржола бітіріп, сақитып қойдым. Әрине, кейбір беттердің түзетуі көбірек. Соңғы екі тарауды, сірә, қайтадан жазамын, өйткені ана жылы асығып отырып, біраз жайтты ескермеппін. Дегенмен оны да бірер айда қарайтуға сенімдімін. Алдағы дүйсенбіде Орталық Комитеттің ғылымды басқаратын меңгерушісіне барамын, қабылдауға келісті. Ал хатшының (сірә, М.Ә. Сужиковті айтып отыр − М. С.) қабылдауына жете алмай отырмын, оған да жуық арада жолығуға үміттімін... − депті Ермұхан Бекмаханұлы Ташкенттегі келіншегіне 21 мамырда жолдаған хатында. − Алматыға Никита Сергеевич келіп қайтты (Бірінші хатшы Қазақстанға 10 мамырда келген − М.С.). Алматылықтар оны ерекше сүйсініспен қарсы алды. Хатшы біздің театрда «Дударай» операсын тыңдады, одан соң қазақ әншілерінің концертін қызықтады. Ол кісіні мен ұрымтал жерден көріп, халыққа тағзым еткенде, жұртпен бірге құшырлана қол соқтым. Алғашқы әсерім: Никита Сергеевич − нағыз халықтық қайраткер! Галятай, құжаттарыңның көшірмесін тездетіп жібер, солай еткін деп Мәліктің (Ескі досы Мәлік Ғабдуллинді айтып отыр, сол қарсаңда ол кісі ҚазПИ-дің ректоры − М.С.) өзі ескертті. Мына жұмысымды қарайтпай демалыс үйіне бармаймын. Сені сағынудың салдарынан жұмысым үдейтін емес. Жалғыздық − мен үшін қатерлі дерт! Жұмысыңды тездетіп бітір, сен қасыма жеткенше менде сабыр болмайды... Мұнда сені − балаларың, екі шешең мен қадір тұтатын күйеуің сағына күтіп отырғанын есіңнен шығарма! Сүйікті Ермұханың».

	Ақыры, бір күні (сірә, мамыр айының соңғы аптасында) Ғылым және жоғары оқу орындары бөлімінің меңгерушісі Нұрымбек Жанділдиннің қабылдауына тап болды. Бұл жігітпен де ол ертеден таныс: Алматыдағы Жоғары партия мектебінде оқытушы болып ұстаздық етті, бертінде сол оқу орнында Диалектика және тарихи материализм кафедрасының меңгерушісі міндетін атқарды; ал 1951 жылы осы күнгі мәртебелі қызметіне шақырылып, сол қарсаңда ерекше өрістеген саяси науқанның басы-қасында болған саясаткер; демек, қазақ зиялылары басынан кешкен шерлі оқиғалардың бәріне де қатысқан...

	Бөлім меңгерушісі өзінен үш жас үлкен тарихшымен сыпайы амандасып, хал-жайын сұрағанымен, соны түзетеміз, сөйтеміз, бүйтеміз деген сөзге баспады. Келушінің нақты сұрауына да философиялық мәнде жауап берді.

	− Саяси ахуал әлі де өзгереді, жақсылықтан үмітіңізді үзбеңіз, Ереке. Міне, жиырма бес жылдың орнына біржарым жылда бостандыққа шықтыңыз. Бұл да – заманның өзгергендігінің нышаны... ВАК төралқасына біз, Орталық Комитет атынан ғылыми атақтарыңызды қайтар деп өтініш жасай алмаймыз. Бұл ұсынысты сіз академия мен университет басшыларына айтыңыз... Бүгінгі қабылдауды зарыға күтумен шыдамы түгесілген

	Ермұхан:

	− Нұреке, мен сіздің мүмкіндігіңіздің шектеулі екенін білемін. Ғылыми атақтарымды қайтарумен өзім шұғылданамын. Бермесе қайтадан қорғаймын... Бірақ сөйту үшін де маған күнкөріс керек, үрпе-шүрпе бес баламды бұдан әрі жүдетпеуге көмектесіңіз, академияға сұранбаймын, ал ҚазМУ-дің қарапайым оқытушысы болуға қақым толық... − деп қадала сөйледі.

	− Ереке, комиссияға шағым беріңіз. Жоғары соттың ақтаған үкімі қолыңызда, комиссия мүшелері он үш жыл Компартияға мүше болған адамның арызына немкетті қарамайды. Мүшелігіңізді қайтарсаңыз − жұмысқа орналасу қиын емес...

	− Бұл мәселені де қозғаудамын, Нұреке! − деді тарихшы кабинет иесінің не айтса да тура жауаптан сырғақтап отырғанын сезген соң-ақ қыңыр сөзге көшті. − Мен сізден жұмысқа орналасуға нақты көмек сұрап отырмын. Бұл енді сіз ғана шешетін шаруа. Өйткені мен бес жыл бойы ғылым докторы, профессор атағын иеленген адаммын. Ғылымнан басқа менде кәсіп те жоқ, болмайды! Бұл өтінішіме де сырғытпа жасап жоқ десеңіз, бірінші хатшыға сұранамын...

	Бөлім меңгерушісі қорапта тұрған қарындаштарды уыстап, солардың тұқыл түбімен үстелдің қалың шынысын тықылдатып, замандасы шымбайына батыра айтқан сөзіне не дерін білмей, абыржыған шырай аңғартты.

	− Ереке, хатшымен ақылдасайын. Өтінішіңіз орынды, хабар өзімнен болады... − деді ақырында Нұрымбек Жанділдәұлы.



	Е. БЕКМАХАНОВ, Алматы − Ташкент, Х.А. БЕКМҰХАМЕДОВАҒА

	«Қымбатты Галя-тай! Хатыңды алдым, рақмет!

	Орталық Комитетте болдым. ҚазМУ-ге, бұрынғы орныма баратын болдым. Тек күзге дейін вакансия жоқ деді, яки «демалуға тиіспін». ОК-нің қызметкеріне жаңа монографиямның жай-жапсарын түсіндіріп, бір ай мөлшерінде өздеріне көрсетуге уәде еттім. Пономаренко жолдастың әр минуты есептеулі көрінеді, ол кісіге партиялық мүшелігім жөнінде арыз бермекпін. Сөйтіп, көңіл күйім оңала бастады. Бүгін демалыс үйіне жолдама алмақпын, қолжазбамды ала барып, сол жерде аяқтасам деген ойдамын. Сірә, жазды тауда өткіземіз. Сен өзің жұмысты көп істеймін деп жаныңды қинама. Балалардың халі жақсы. Еркелеп мойныма асылудан жалықпайды, бір жаққа шықсам, есікке қарап іздеп отырады, тіпті ешқайда жібергісі келмейді.

	Өзіңді сағынған Ермұханың. 25 мамыр, 1954 жыл»



	Ермұхан БЕКМАХАНОВТАН − Халима БЕКМҰХАМЕДОВАҒА

	«Сүйікті, қымбатты Галя-тай!

	«Просвещенец» демалыс үйіне келгеніме бір апта болды. Тамаша демалыс үйі, тамағы дәмді әрі мол. Тек ауа райы түзелмей тұр, күн сайын жаңбыр жауады, ешқайда қыдыра алмайсың. Суықтан жаурап, бөлмеде қымтанып отырамыз. Алматыда да солай. Сірә, өзің келер қарсаңда күн көзін көретін шығармыз. Бүгін ОК-нің парткомиссиясынан жедел шақыру алдым. Сірә, партиялық мәселем турасында, соған да мазаланып отырмын. Егер ойдағыдай шешілсе − демалыс үйінен өзіңе жеделхат жолдаймын. (...) Оқу жылын тезірек аяқта да, жедеғабыл жет. Тездетіп келмесең − ақыл-естен айырылуға шақ жүрмін. Бойдағы дерттің меңдеуі мен көңілдегі кірбің − сенің алыста болуыңнан. Сірә, біздің бір-бірімізге махаббатымыз соншама күшейіп, бір тілек, бір жүрек, бір денеге айналып, өзара қабысқан. Сенің бет-жүзіңді сағат сайын көрмесем − бір нәрсе жоғалтқан кісі сияқтанып, мазалана бастаймын. Қысқасы, мені қинама, тезірек жет! Соңғы тарауды бітіріп, машинкаға бердім. Екі апта шамасында барлық тарауларды қайыра оқуды біржола аяқтауға тиіспін...



	Алматыдағы шәкірттерім тауып алып, кейбірі алыстан келіп, жиі мазалай бастады. Өзің білесің, олардың да маған деген ықыласын бағалай білу қажет, көпшілігі өмірден өз орнын тапқан азаматтар. Қысқасы, бұрынғы дегдар ортама оралған сияқтымын. Келесі аптаға Мұхаң Әбдіқалықов үйіне шақырып отыр, диссертациялық жұмысын аяқтапты, сірә, қолжазбасын көрсетпек. 14 маусымда Елтоқ (Ділмұхамедов, сірә, екінші мәрте, алғашқысын ВАК қайтарып алған − М.С.) диссертациясын қорғайды...

	Өзіңнің сүйікті һәм шыдамсыз Ермұханың. 6 маусым, 1954 жыл»



	Е. БЕКМАХАНОВ, Алматы − Ташкент, Х. БЕКМҰХАМЕДОВАҒА

	«Қымбатты Галя-тай!

	Хабарсыз жатқаныңа мазаланып жүрмін. (...) Қолжазбамды аяқтадым деуге болады. Бұл жақта әлі жаз жоқ, салқын, жаңбыр құйып тұр. Құжаттарыңды алдық, Мәліктің қолына Шешей тапсыруға тиіс. Жуықта мені ОК-нің хатшысы88 қабылдамақ, сірә, негізгі жұмысымды сол күні тындыратын болар деген сенімдемін. Үйдегілер дін аман, қалаға екінші мәрте барғанымда Хадиша апай мен балаларды демалыс үйіне әкелмекпін. Олардың да бір мезгіл демалуы қажет. Нақты қай күні қайтатыныңды хабарла. Егер жүктерің көп болып қиналсаң, хабар бер, Ташкентке баруға әзірмін. Зерігетінім сонша, сен келетін күнді санаумен таң атырып, күн батырамын...

	Өзіңнің Ермұханың. 14 маусым, 1954 ж.»

	1954 жылдың жазында-ақ саяси қуғын салдарынан ел ортасынан аласталған зиялы қауымының жағдайы оңала бастады: Н.С. Хрущевтің ынтасымен сәуір айында жария болған «саяси жылымық» ең алдымен соңғы науқанда жазаланған шерменделерді елге қайтарды, алғашқы кезекте Бегежан Сүлейменов пен Қажым Жұмалиев Алматыға оралды, солардың соңын ала өзге азаматтар да отбасымен қайта табысты; күзге таман, қыс бойы, келер жылы 1937-1938 жылдарда «халық жауы» атанып, ГУЛАГ лагерлеріне жөнелтілген пенделер, әрине, Сібірдің қақаған аязы мен ауыр бейнетінен аман қалғандар түгел ақталып, елге қайта бастады... Амал қанша, сормаңдай жандардың көпшілігі ұсталған бетте-ақ атылған. Олардың бала-шағасы әкелерінің ақталған хабарын ресми естіді. Сол лекте қазақ әдебиетінің көш басында болған Сәкен Сейфуллин, Бейімбет Майлин, Ілияс Жансүгіров (солармен бірге қаншама дарынды ақындар мен жазушылар, әдебиет зерттеушілері) ақталып, жабық қорда жатқан еңбектері ашыла бастады. Хамза Есенжанов, Өтебай Тұрманжанов, Мұхамеджан Қаратаев, Зейін Шашкин сияқты алғашқыларға ілесе шыққан екінші толқынның өкілдері елге оралып, қаламдарын ұштап, мұқалған дарындарын қайрап, жазу үстеліне қайта отырды (Мерт боп кеткен тарихшылар да сол қарсаңда ақталыпты, бірақ олардың ұлан-ғайыр еңбегін халыққа қайтару ондаған жылдарға кешігіп, өткен ғасырдың 90-шы жылдарында ғана жарыққа шыққаны жұртшылыққа мәлім). Мәскеуді уақытша паналаған ұлт зиялылары да Алматыға қайтып келіп, бұрынғы жұмыстарына кірісті.

	Сөйтіп, қой үстіне бозторғай жұмыртқалайтын кең заман туды, тәубе делік!

	Алайда сол өзгерістерді Орталық Комитетте, соның идеологиялық жұмыстарына, гуманитарлық ғылымдар еңбегіне басшылық етуге жауапты саясаткерлер мән бере қарап, әлеуметтік һәм тарихи сипатын жете түсінді ме? Күн сайынғы саяси ахуалды бағдарлаудан кенде болмаса да ел тарихында жаңару мен жаңғыру басталып, еркін сөйлеп, еркін шығармашылыққа жол ашылғанын солар ұқты ма? Түсінді, өзгерді деп кесіп айту қиын. Өйткені нақ сол кезде қазақтың естияр қауымын қорғаншықтық, одан да гөрі ой-пікірін өзінен жоғары басшыдан бұрын айтпай үнсіз отыру машығы әбден жайлаған шақ-ты. Ал мысқалдап кірген дерттің жуық маңда шыға қоймасы айқын...

	Айдаудан қайтқан Ермұхан тарихшының тағдырына немқұрайды қараудың салдары: парткомиссия мүшелігін қайтаруға шешім қабылдады, соны енді СОКП-ның партиялық бақылау комитеті бекітуге тиіс, бұл болса кем дегенде үш-төрт айға созылатын әуре; үйін кеңейту мәселесі де баяны мәлімсіз сүйреткіге ұшырады, басты себеп − ГУЛАГ лагерлерінен оралған шерменделерге үкімет қарарына сай жедел берілуге тиіс пәтерлерге қалалық кеңес мыңға тарта тізбе жасаған, Бекмахановтың есімі − соның жуан ортасында; ал Қазақстан астанасындағы тұрғын үй құрылысының қарқыны − мүлдем баяу...

	Тарихшы тұрмыс жағдайының түзелуін күтіп текке отырмады, күні-түні тынымсыз жұмыс істеп, жаңа еңбегін қайта қарауды аяқтап, екі данасын Мәскеудің Тарих институтына жолдады. Үшінші данасын «Үлкен үйдің» ғылым бөліміне тапсырды. Соны ұсынып тұрып танымал бөлім меңгерушісіне: «Бұл нұсқаны, Нұреке, сізге ғана беремін. Біздің тарихшыларға көрсетпеңіз, көпшілік талқысына да салмаңыз. Сыпыра кемшілік пен саяси олқылық іздеген сыңар езу талқыдан мен жалыққан адаммын. Таяқ жесем де нардан құлауды жөн көріп, Мәскеудің академиялық институтына ұсындым, олар кемшілік көрсе де әділ сынайды әрі бұрын да оқыған. Бұл кітапты қайдан, қалай шығару мәселесін де сол жақта шешемін. Сіздерден бұл турасында өтінішім − «Орталық Комитеттің ғылым бөлімі танысып, толық мақұлдады деген бірауыз ресми хат...» − деген ойын нығарлап айтты.

	− Іс тындырып, біткен қолжазбамен келгеніңіз, Ереке, бұл енді сізге тән іскерлік. Бәлкім, ресми хатты Ғылым академиясының төралқасынан сұрармыз...

	Тарихшы басын шайқады. Бұл азаматтың әр сөзі мен емес, басқалар сөйтсінге ойысатынын таңғала ойлады да, тек ештеңе демей, екінші ойын ескертті. Ол да мәнді мәселе: бірінші хатшының қабылдауын сұрап, екінші мәрте арыз жазбақ; қазақ тарихының көкейкесті мәселесі жайында сөз қозғайтынын жасырған жоқ.

	Қолындағы бояу қарындашпен үстелді тықылдатқан бөлім меңгерушісі тарихшының бетіне сұстия қарады да:

	− Мәселені идеолог хатшыдан бастағаныңыз жөн емес пе? − деді.

	− Құрман Оспановты біршама білемін, Храмковтың сойылын жан-тәнімен соққан белсенді. Тегінде, бұл мәселеде алды-артына қарайламайтын реформатор қайраткер керек! Бірінші хатшыға жүрекжарды ойымды айтып, кейбір мәселеге көзін ашпақпын...

	− Біріншінің әр минуты есептеулі, қабылдауына жете алсаңыз... Қабылдау сұраған өтінішін еңбекшілердің арыз-хаттары секторына тапсырды да, таудағы демалыс үйіне қайтып барды. Халима қосағы жұмысын тапсырып, Алматыға келген кезде-ақ Медеу шатқалындағы сауықтыру жайларынан жеке бөлмені жалға алған-ды. Ас-суды демалыс үйінің асханасынан ішеді. Несін айтасын, рақат түндер мен күндерді басынан кешіп, әл-қуат жиған мазалы демалыс аптадан айға созылды. Қаладан күнбе-күн келетін газет-журналдарды оқиды. Бильярд үстелі құрылған залға барып сайыс жасайды. Кейде осы жаққа ат басын бұратын әншілер ойынын қызықтайды. Сыбағасын дорбалап әкеліп, сәлем бере келетін шәкірттері мен достарымен қауышып, мәз-мәйрам болады. Құрғыр көңіл желік іздеп, одан да гөрі жүрек түбінде жатқан шер әредік есіне түскенде телефон трубкасын көтеріп, «Үлкен үйде» арызын қабылдаған қызметкерге қоңырау шалады, еститіні біркелкі жауап: «Әзірше сәті болмай тұр»...

	Күткен қабылдау ұзаңқырап бара жатқан соң әртүрлі қауіп те ойлайды: аңқылдап отырып, түпкі ойымды сол үйде істейтін жігіттерге бекер айттым-ау, өзі туралы бірінші хатшы пікір сұраса, сол шіркіндер: «Сібірден қайтқан пенденің сақал-шашы шыққан ескі дауды қозғайтыны анық, қымбат уақытыңызды шығындап қайтесіз...» – деуі ықтимал-ау деп те күптенеді.

	Таудағы демалысты аяқтап қалаға қайтып, орталық саябақта дамылдап отырған кіші бесінде, тамызды орталаған мезгіл еді, бұрнағы жылы Нарынқол ауданында мұғалім болғанында жақынырақ танысқан Бердібек Соқпақбаев кездейсоқ жолығып, сол жердегі сыраханаға шақырды. Тамыздың аптабынан шөл басып отырғанда, жасаң досы: «Ереке, алыс жолдан келдіңіз, біздің ауылға барып, қымыз ішіп, бірер апта сергіп қайтуға қалайсыз?» − десін. Нарынқолдың қонақжай елін де, тұнып тұрған мол орманы, әр сайдан құлаған бұлағы, таулы-тасты жері де ұнаған, соны тек емін-еркін көруге дәм жазбаған өкініші барды. Мінез-құлқы тура өзіндей қағілез азамат, сол қалыбымен де көңілінен шыққан жігітке ол ағынан жарылып: «Келістім. Қай күні аттансақ та дайынмын!..» − деп қолқ ете түсті. Екі сөзге жоқ жігіт келесі күні түс ауа үйіне іздеп келді, машинасы бар бір досын апарып салуға көндіріпті. Сөйтіп, Алатаудың күнгей жонына үш жылдан кейін қайыра тап болды. Бұрнағы жылғысы − кіріптарлықтың салдары еді, биылғысы − қуанышты сапар.

	Несін айтасың, ойдағыдай қыдырыс болды.

	Бердібек өзінен тоғыз жас кіші, ҚазПИ-ді 1949 жылы тәмамдап, «салт басты, сабау қамшылы» қалпымен туған еліне келіп, аудан орталығындағы қазақ орта мектебіне әдебиеттен сабақ берген. Бірақ ұстаздық жұмысқа аса құмар емес, мезі ермек санайды, ал әдебиетке ерекше үйір. Тарихқа да қаражаяу емес. Жалған сөзге қаны қас әдебиетші мұғалім мен саяси қуғынға ұшыраған тарихшы бірден-ақ тіл табысты. Бұрнағы жыл жас досының «Бұлақ» деген атпен өлеңдер жинағы шығыпты. 1951 жылы «Он алты жасар чемпион» хикаяты жарық көріпті. Ауыл мұғалімі үшін бұл − сирек олжа! Тағы да әзірлеп жүрген дүниелері бар сияқты, соларды күні-түні толғап, сабақтан бос уақытын жазумен өткізеді.

	Жігіт ағасы жасындағы Ермұхан жас серігінің еңбекқорлығын ұнатты. Бір күні: «Бердібек, оқырман ретінде мен саған бір ақыл айтайын, мұны сен жанашыр ағаның ақадал кеңесі деп қабылда, оған қоса мен орыстың да, шетелдің де әдеби жауһарларын көп оқыған адаммын... − деді. − Өзің сыйлаған екі кітабыңды зер сала оқып шықтым. Тегінде, сен әрі ақын, әрі жазушы боламын деп екі қоянды бірдей қума. Ақындықты өзге замандастарыңа қалдыр да, прозаға ауыс. Өйткені мына екі кітабыңның бірінен-бірінің алшақтығы жер мен көктей...» «Неге, Ереке? Ойыңызды айғақпен дәлелдеңіз!» − деп жас серігінің қоңыр көзі шытынап қадала қарады. «Өлеңді сен қиыннан қиыстырып, ұйқас қуа жазатын сияқтысың. Ал поэзия, менің түйсігімше, көмейден өлең қалпында құйылса керек-ті. Исі қазақтың біртуар ескі ақындары өлеңді осылай көмейден құлатқан, ұйқас та, ырғақ та өз-өзінен жымдасқан. Мұндай дарын сенде жоқ, төрт жолдың үшеуін ұйқастыруды ғана білесің...» «Мынауыңыз шатақ сөз, ағасы. Жә, прозамды сынаңыз!» «Сынамаймын, Бердібек бауыр, тек қана мақтаймын. Сөз қадірін білесің, сөйлемдерің ықшам, әр сөзді, теңеуді ретімен қалайсың. Оқиғаны ширықтыра өріп жетелеп отырасың. Мен білсем, таяу арадағы бес-он жылда сенен бұл салада үлкен еңбек күтуге болады. Тек прозадан!..» − деп тарихшы ойын тәмамдады.

	Амал қанша, қыс ортасында тарихшы серігі Жамбыл облысына ауысып кеткен соң, Бердібек оның ізі түгілі өзінен де адасып қалды. Өзі де мұғалімдікті біржола қойып, әдеби еңбекке ойысты. Әрі Ерекең болжағандай балалар үшін әңгіме-хикаяттар өретін болды, өз оқырманы бар жазушы атанды... Отбасын құрады. Жазушылар одағында әдеби қызметкер болып еңбек етеді. Енді міне, бір кезде Нарынқолда табысқан, ел тарихын түгендеу жолында таяқ жеген қадірменді тарихшыны құрметтегісі келіп, туып-өскен жұртына әкеліп отыр. Мақсаты − Алатаудың түстік баурайында аунатып-қунатып, жарау бойына әл-қуат құйып, жүдеу көңілін сергіту...

	Қонақ болуды Бердібектің туған ауылы Қостөбеде бастаған қос зиялы Нарынқол мен Кегеннің дәмі бұйырған біраз ауылдарын аралап, апта соңында патша заманында қырғыз бен қазақтың, әріде Шынжаңның ұйғыры мен қазағы сауданы қыздыратын атақты Қарқара жайлауына келіп армансыз қыдырды.

	Өздеріне сойылған марқаның санын оннан асырып, қоюлығы шұбаттай сары қымызды тоя ішіп, бет-жүздері қаракүрең тартып, бойға қоң жиған мазалы күндердің бірінде аудан орталығынан шабарман келді. Жай шапқыншы емес, аупарткомның белді қызметкері.

	− Ереке, сізді іздегелі үшінші күн. Сіздер қонақ болған ауылдардың бәрін ақтап келемін... «Тарихшы Бекмахановты Алматыға жедел жеткізіңдер!» деген төтенше бұйрық түсті. Тура бүгін сізді обкомға жеткізуім керек!89... − десін.

	Амал қанша, дайын тұрған асты ішкен соң жедел аттануға тура келді. Жүрдек көлікпен тоқтаусыз жүріп, таң ата Алматыға ілікті. Сөйтсе, жедел шақыру обкомнан емес, «Үлкен үйдің» өзінен түсіпті әрі бірінші хатшы іздепті. Алматы обкомының үгіт-насихат бөлімінен осы хабарды естіп, хатшының көмекшісімен телефон арқылы сөйлескен соң көңілі жайланды.

	− Бірінші хатшыға өтініш жолдағанмын, бүгін бе, ертең бе, Пономаренко жолдас қабылдайтын сияқты... Нарынқолдық екі інім, екеуіңе де рақмет, жолаяқ жігіттер болдыңдар! Үйіме жеткізіп салыңдар, серуен аяқталды, көз шырымын алып бірер сағат демалу керек, − деді серіктеріне. − Өздерің де тынығыңдар!..

	* * *

	Хатшының көмекшісі тарихшының үйіне түс ауа телефон шалып, Пантелеймон Кондратьевич кешкі сағат сегізде қабылдайтынын ескертті.

	Тарихшы алдындағы креслоға жайғасқан соң, бірінші хатшы жымия қарап:

	− Сізбен сұхбатты, Ермұхан Бекмаханович, әртүрлі себеппен кейінге шегерген едім, сөйткенім үшін бұдан үш күн бұрын академик Панкратовадан сөгіс естідім... − дегенде, орта бойлы, маңдайы жырта қарыс, дене бітімі көңіл толғандай толық әрі орнықты адам екенін аңғартқандай маңғаз келбеттегі кабинет иесіне Ермұхан аңыра қарады. Қарап отырып, «Қайран Анна Михайловна, тағы да сіздің қамқорлығыңыз арқасында мына кабинетке тап болдым, мені балаңызша өбектеуден жалықпайсыз!..» деп сүйсіне ойлады. Тарихшының таңданған әлпетін хатшы да аңғарды. − Анна Михайловна менен «Менің шәкіртіме қандай жұмыс бердіңіз, пәтері бар ма, екі қалада паналап жүрген үй-ішінің басын қосты ма?..» деп бастырмалата сұрағанда мен не айтарымды білмей, қатты абыржыдым. Ақыры, үш-төрт күнге мұрсат алып, сізбен кездескен соң телефон соғуға уәде еттім. Әйел адамға уәде берген соң орындау керек, Анна Михайловна − Одаққа мәлім үлкен ғалым әрі Орталық Комитеттің мүшесі. Қысқасы, сіздің демалысыңызды бұзуға тура келді. Жә, жай-күйіңізді баяндаңыз!..

	− Бостандыққа шыққаныма, Пантелеймон Кондратьевич, алты ай болды. Әзірше шөп басын сындырғам жоқ, үйде отырмын. Әйелімнің де Ташкенттен оралғанына екі айдан асты. ҚазПИ-ге оқытушы болып бүгін-ертең орналаспақ...

	Басын шайқаған хатшы алдындағы қағазға үңіліп:

	− Университет ректоры бұрнағы күні жұмыс жайын шешті, әзірше аға оқытушы боласыз, − деді. − Парткомиссияның мүшелікті қайтаруды сұраған шешімі Мәскеуге жөнелтіліпті. Оған да қозғау саламыз. Сізге пәтер бөлу туралы қала басшыларына ескерттік: репрессиядан зардап шеккендер санатында аласыз, сірә, келесі жылдың алғашқы тоқсанында...

	− Тұрмыс күйтімді оңдауға көңіл бөліпсіз. Шынын айтқанда, зиялы қауым ортасынан мен бұдан үш жыл бұрын аласталған адаммын. Содан бері жүрегіме жайлы тиген жылы сөзді сізден ғана естіп отырмын, көп рақмет, Пантелеймон Кондратьевич! Нақақтан жазаланғанымды КСРО-ның Жоғары соты анықтады. Соны бірақ билік басындағы кейбір жолдастар мойындағысы келмейді, әлі күнге дейін шетқақпай көрудемін. Өйткені сол жолдастардың бәрі де кешегі қуғындау науқанында мені жау етуге үлес қосқан жандар... Ал мәселенің түйіні − саяси ахуалдың кілт өзгеруінде, көп жолдастар осы гәпті түсінгілері келмейді, сірә, түйсіктері де жетпейді...

	Ермұхан Бекмаханұлы сөйлей түсіп, кілт тоқтады. Мырс еткен Пономаренко тарихшыға аңыра қарап:

	− Келісемін, оныңыз рас. Соған мен де таңмын. − деді. − Жиі көрудемін...

	− Орталық Комитет сізді, Пантелеймон Кондратьевич, ауыл шаруашылығы мен өндірістік қуатын күрт арттыру үшін ғана емес, Қазақстанда рухани жаңару ісін бастап, көп жылдан бері қордаланып жатқан күрделі мәселелерге серпін туғызу үшін жіберген болар деген сенімдемін. Зиялылар бас қосқан жиындарға мені шақырмайды. Бірақ «Ел құлағы елу» деген, күні бүгінге дейін қуғын-сүргінде болған ұлттық тұлғаларды құрметтеу турасында жұртқа жария еткен жүрекжарды ойыңызды90 естідім. Соған ерекше сүйсінгендіктен де көкейімдегі кейбір жайттарды рұқсат етсеңіз, сізге егжей-тегжей баяндау үшін сұрандым...

	Тарихшының қоңырқай жүзінің әп-сәтте жадырап, өткір көзі де нұрлана түскен кейпіне кабинет иесі таңырқай қарап басын изеді.

	− Айтыңыз, рұқсат, уақыттан тежемеймін.

	Ермұхан одан әрі кідірген жоқ, бүгінгі қабылдауды зарыға тосқан ұзақ күндерде көкейіне түйген күпті ойларының тиегін ағытты: Орталық Комитеттің арнайы қаулысымен қазақтың ауыз әдебиетінің асыл қазыналары мен фольклор мұраларын таптық көзқарас тезіне салып күйретумен қолданыстан шығарылғанын, сол дүниелерді жария етушілердің түгел дерлік ғылыми ізденістен шеттетілгенін күйіне шертіп, сол науқан төрт жылдан соң өзінің «Қазақстан XIX ғасырдың 20-40 жылдарында» кітабы мен «Қазақ КСР тарихының» екінші басылымын зиянды еңбекке жатқызып, республика көлемінде үш жыл ұдайы жүрген саяси қуғындауға ұласқанын бүкпесіз әңгімеледі; соның бәріне ғылымда ізі мен ісі жоқ пысықтар басты сойылшы болып, қуғын-сүргінді барынша дабыралап, ең шатағы, сол топқа Орталық Комитет пен жазалау жүйесінің қызу қолдау жасағанын нақты айғақтармен баяндады...

	− Науқанның шарықтаған кезінде халқымыздың бетке ұстар нартұлғалары Сәтбаев, Әуезов, Жұбановтың Мәскеуге барып бой тасалауға мәжбүр болғанын өзіңіз де күйіне айттыңыз. Естуімше, Мұхтар Омарқанұлын Мәскеуге барған күні қабылдап, МГУ-ге профессор етіп тағайындапсыз91. Демек, Қазақстандағы саяси жағдайды білгенсіз...

	− Жоқ, қымбаттым, о күнде мен мұндағы саяси ахуалдан бейхабар болатынмын... − Бірінші хатшы басын шайқады. − Ал Мұхтар Омарқановичті аздап білетінмін. Шынын айтқанда, тек оқырман ретінде. Ол кісінің Абай туралы эпопеясын сүйсіне оқып, ғаламат дарын иесі екеніне тәнті болғамын. Самолеттен түскен бетінде жазушы маған келді. Түрі адам шошырлық, үстіндегі киімі де жөнең, абыржып келгенін ұқтым да, қолымнан келгенше көмек жасадым... Жә, сіз маған, Ермұхан Бекмаханович, өзіңіз тап болған кесапаттың себебін түсіндіріңіз. Естуімше, саяси науқанның өрістеуі сізден болған-мыс, көтеріліске басшылық еткен тентек ханды әсіре мадақтапсыз. Мен тарихшы емеспін, бірақ тарихи кітаптарды қазір де қызыға оқимын... − деп кабинет иесі әңгімені әріден қозғаған тарихшыны өз жайына қарай жетеледі.

	− Пантелеймон Кондратьевич, сіздің ескертіп отырғаныңыз − сол науқанды пәрменді жүргізуге ерекше атсалысқан идеологтардың жадағай түсіндірмесі. Ал тарихи шындық мүлдем басқаша: 1837 жылы басталып, он жыл бойы үздіксіз жүрген көтерілісті халықтық қозғалыс ретінде баяндау осы ғасырдың басында-ақ өріс алып, кем дегенде қырық-елу жылға созылғанын, әлбетте, сізге айтпаған; Н.С. Хрущевке түрмеден жолдаған арызымда мен: «Кенесары Қасымұлының қаһармандық даңқы қазақ даласын шарлап жүргенде мен бесікте жатқан нәресте едім, сол қозғалысты қырқыншы жылдары ғылыми кітап етіп жазғаным үшін күнәкар тарихшы атандым....» дегенмін. Ал А.М. Панкратова және Тарих институтының 12 ғалымы БКП(б) Орталық Комитетіне жолданған хатта менің Кеңес өкіметіне адал коммунист екендігім, саяси қылмыскер атануым − жергілікті тарихшылардың нақақ жаласынан өрбігендігі маймөңкесіз баяндалған. Тағы бір айғақ келтірейін, содан-ақ сіз, бұл мәселенің мән-жайы ғана емес, себеп-салдарына түсінесіз... − Тарихшы тамағын кенеп, сәл тыныстады. − Мені соттауға он шақты тарихшы куә болып, «ұлтшылдығымды» мойындату үшін Кенесары ханды шексіз дәріптегенімді дәлелдеп бақты. Кітабымды баспасөз бетінде іске алғысыз еткендер де − сол әріптестерім. Сенесіз бе, екі жыл бойы менің ақталған сөзіме ешкім құлақ қоймады, бірде-бір газет қателескен себебімді түсіндірген хатымды жарияламады. Соны ұққан соң-ақ мен даңғаза көтерушілерге нақты іспен жауап бермек болып, «Қазақстанның Ресейге қосылуы» деп атаған жаңа еңбегімді жеделдете жазып, Мәскеу тарихшыларына апарып, мақұлдауын алып, Алматыға олжалы қайтқан аптада тұтқындалдым. Осыдан-ақ мені жалған бопсамен «жау элементі» етуге тырысқанын ұғасыз... Енді сіз, Пантелеймон Кондратьевич, мына жайтқа көңіл аударыңыз: мені «әшкерелеуге» соншама күш-жігер, қаншама уақыт сарп еткен әріптестерім, есімдерін атауға болады, науқан жүрген үш жылда не бітірді, екі халық достығын ұлықтаған, иә тарихи бір кезеңді сипаттаған қандай еңбек жариялады деген мәселеге есеп сұраңыз: бірде-бірі мынадай монография аяқтадым демейді; әлі күнге дейін бос даңғазамен жүр, сірә, содан өзгермейді; өйткені бәрінің де шынайы ғылыми ізденіске ебі де, ынтасы да жоқ бейшара пенделер...

	− Қойыңызшы? Масқара жайт! Айтып отырғаныңыз рас па?.. − деп Пантелеймон Кондратьевич одырая қарады.

	Тарихшы қымсынған жоқ. Хатшыға тура қарап, ойын түйіндеді.

	− Оның мән-жайын сол шіркіндерге шексіз сүйеу көрсеткен осы үйдегі идеологтардан сұраңыз: Маңдайалды ғылым иелерін не себепті елден қуып, көрнекті ғылым докторларын Сібірге айдатқан себебін түсіндірсін, егер түсіндіре алса?! Ең шатағы, сол сүргін, біздің қазақтар оны сөзсоқтылық дейді, әлі күнге дейін жалғасуда. Ашық болмаса да астыртын түрде...

	− Шынында да солай, дәл айтасыз, − деді хатшы кенет. − Ұсақ-түйекті сөз етіп ұпай түгендеуге машық бұл жақта ерекше культке айналған сияқты. Неге екенін ұғу қиын, мен соны сұхбаттасуға сұранған кейбір зиялылардың әңгімесінен де байқаймын. Мысалы, кейбір жолдастар маған Жамбыл Жабаев туралы адам нанғысыз қауесеттер92 айтты: күллі Совет Одағына есімі мәлім қарт ақын айшықты толғауларын өзі шығармаған, қасында отырған хатшылары жазып берген десті, мен сол жігіттерге: «Ау, оның хатшылары соншама күшті ақын болса, Жамбылдың «Лениградтық өрендерінен» асып түсер, әсері жойқын ғажап жырларды өздері неге жазбайды? Ал Жамбылдың өлеңдерін Кеңес халқы сүйсіне оқып, шексіз құрмет көрсетті, шынын айтқанда, сол арқылы қазақ халқының жыр шығарымпаз қабілетін мойындады. Енді қарт ақын арамыздан кеткен соң оның асыл рухын төмендетіп, тамаша жырларынан қалайша бас тартамыз?..» дедім. Меніңше, бұл да өрескел қаралау. Өз басым бар болмысыммен қарсымын бұған!.. Бірінші хатшы қарт ақынды жазғырудан да ұпай түгендемек болған пысықтарға ашуын көрсеткісі келгендей, жұдырығын салмақтап, өзі отырған креслоның таяныш тақтайын бірер мәрте ұрғылады.

	Ермұхан да бейжай қала алмай, делебесі қозып:

	− Апыр-ай, жақсы айтқан екенсіз, Пантелеймон Кондратьевич, тәңір жарылқасын сізге, халық көкейіндегі сөзді дөп басқансыз! − деді. − Менің де ашына айтып отырғаным осыған ұқсас ахуал − бізде қазір өздері ештеңе бітірмейтін, ал іс тындырғандарды көре алмай, неше түрлі дау-дамайға душар етіп, ғылыми ізденіске жолатпайтын пысықтар жолды болып жүр...

	− Жаңа монографияңызды ғылым бөліміне тапсырғаныңызды білемін. Оның да ғылымға құштарлық пен еңбексүйгіш қабілетіңізден туған еңбек екенін Анна Михайловна да ескерткен, − деп Пономаренко әңгіме өрісін тағы да өзіне аударды. − Сіздің әлгі ақпарыңыз, жел сөз қуғандар туралы пікіріңіз түрліше ой туғызып отыр. Шынында да, Ермұхан Бекмаханович, шынайы тарихшы дау-дамайға үйір болмай, тарихи еңбек жазумен шұғылданғаны жөн емес пе? Айтыс-тартыстан іс өне ме, қоғамға да залал... Жә, қымбаттым, сіз маған турасын айтыңыз, «Қазақстанның Ресейге қосылуы» еңбегіңізді Алматыда басқыңыз келсе, рақым етіңіз, биыл-ақ жарыққа шығарамыз...

	− Пантелеймон Кондратьевич, ілтипатыңызға рақмет! Бұл еңбегімді мен Мәскеуге ұсындым. Өйткен себебімді Жанділдин жолдас біледі, сізге де айтайын: саяси мәні зор монографиямды Мәскеуде шығарып әрі докторлық атағымды қайтару үшін соны көзір етпек ойдамын. Бұл турасында мен сізден көмек сұрамаймын. Ал сізге, жолдас хатшы, бұдан гөрі қиынырақ мәселемен келіп отырмын...

	Тарихшы келесі лебізін салмақтап жеткізу үшін де сәл аялдап, кабинет иесіне бағдарлай қарады. Хатшы ләм-мим деген жоқ. Сірә, қабылдауын сұрап, жаз бойы күткен, ақыры соған Мәскеу арқылы мәжбүр еткен тарихшыдан оп-оңай құтылмайтынын аңғарған тәрізді.

	− Жағдай сәл-пәл оңдалды, нақақтан құрбандыққа шалынғандардың тірісі елге қайтып, дағдылы жұмысына кірісті. Тәубе дейміз!.. Сөйтсе де күрмеулі қалпында жатқан мәселе аз емес, − деп бастады Ермұхан түпке сақтаған мүдделі сөзін. − Әлгінде мен сізге көптеген асыл мұрамыздың құлыпқа түскенін ескерттім. Өткен тарихымыздың көпе-көрінеу бұрмаланып, ағымдағы саясаттың бодауына тап болуы да сонымен сабақтас. Шындығында, ақты ақ, қараны қара дейтін уақыт туды. Ол үшін бұрынғы ұрда-жық қаулылардың күшін жою қажет. Өйтпейінше жағдай түзелмейді әрі сол жел сөз қуғандарға тыйым болады...

	− Сол әрекет өзара кек қайтаруға ұласса қайтеміз?

	− Мұны істемесек, біз, кешегі науқанда қиянат көргендер, саяси қылмыстан ақталмаған «күнәкар» қалпымызда қаламыз. Анығын айтқанда, рухани арылуды күллі халық күтулі. Әсіресе зиялы қауым. Жоғары оқу орындары мен орта мектептер қолданатын «Тарих», «Қазақ әдебиеті» оқулықтарының неше мәрте күзеліп, тәркіленіп, мейлінше жұқарғанын, сірә, сізге ешкім айтпаған. Қандайда ащы шындықтың жабулы қалмайтынын білесіз, соны сіз бен біз түзетпесек − Уақыты туғанда басқалар жасайды. Ғапу етіңіз, мен тарихшымын, мәселені сізге тарихи тұрғыдан ескертуді парызым деп білдім.

	− Түсінікті, ұғар құлақ болса, жеткілікті ескерттіңіз. Өте күрделі мәселе, қайтсем де түзетемін, ақиқатқа жүгіндіремін деп уәде ету қиын... Мәскеудегі жолдастардың кейбірі: «Жолдас Пономаренко, Қазақстанға сізді ескі қаулыларға ревизия жасап, жаппай теріске шығару үшін жіберген жоқпыз» деуі де мүмкін... − деп хатшы зорлана жымиды. − Бұл мәселелер турасында, шынымды айтайын, түйсік-түсінігім мүлдем басқаша еді, соған сіз айтарлықтай түзету жасадыңыз, Ермұхан, рақмет сізге!..



	Халима Адамбекқызы осы сұхбат туралы әңгіме шерткенде: «Ерекең бірінші хатшының қабылдауынан соң біршама уақыт көңілді жүрді. «Партия жолына шынайы берілген нағыз коммунист, парасатты қайраткер, менімен тең адамдай сөйлесті. Ең бастысы, қазаққа көзқарасы түзу!..» деп, П.К. Пономаренкоға ерекше сенім артып, мені де сол пікіріне иландырды...» − деген уәж айтқан-ды.



	Шамалауымызша, ГУЛАГ лагерлерінен П.К. Пономаренкоға жолданған хаттар да жауапсыз қалмаған, соңғы науқан турасында түсінік берушілер де болған (Әрине, кейбірі сүргін себебін өздерінше долбарлап, теріс-қағыс айтуы да мүмкін). Соның бәрінен туатын уәж біреу: Е. Бекмаханов сөз еткен көкейкесті мәселе турасында П.К. Пономаренко Қазақстан жазушыларының 1954 жылдың күзінде шақырылған үшінші құрылтайында өз топшылауын айқынырақ баяндап, зиялы қауым үшін аса мәнді мәселеге Қазақстан КП Орталық Комитетінің әлі де оралатынын ескерткен. Алайда бұрынғы қаулының күшін жою турасында нақты шараға бармаған. Неге? Бәлкім, сөйтуіне Кремльдегі дөкейлерден, мысалы, Компартияның бас идеологы лауазымына ие М.А. Сусловтың табанды қарсылығы себеп болуы ықтимал. Өйткені әңгіме түйіні осы науқандарға мұрындық болып, жандарм рөлін атқарған «Правда» газетін де «қара тақтаға» жазумен аяқталатыны кімді болсын пәрменді әрекеттен тежеген деген түйін айтамыз.

	Жылтізбектегі уақыттың әлі 1954 жыл екенін ұмытпалық!.. Соның зардабын ең алдымен Е. Бекмахановтың өзі тартқан: бұрынғы қаулы өзгермей, Кенесары Қасымұлы «кертартпа қайраткер» қалпында қалған соң ғылыми атақтары қайтарылған жоқ; Компартияға мүшелігі де түсініксіз ілгешектермен жыл бойы шешілмеді; бір ғана сүйеніш − қоңыр күзде тарихшы университеттегі ұстаздық қызметіне қайтып оралып, Қазақстан тарихынан дәріс оқығанымен, аға оқытушының мардымсыз еңбекақысын күнкөріс етуге тура келді; пәтер мәселесі де келер жылға ауысты...

	* * *



	Халима БЕКМҰХАМЕДОВА, «Жиырма жыл бірге»:

	«Екі кемпір, екі баламыз және ерлі-зайыпты екеуіміз, яки отбасымыздағы 6 адам бұрынғы пәтеріміздің бір бөлмесінде тұрдық. Екінші бөлмеде − шешесі мен Михаил Штенгардттар. Қиын кезде жағдайымызбен санасып, бір бөлмені паналауға рұқсат еткен отбасына үйді босат деуге дәтіміз бармады. Сол себепті Ермұхан екеуміз бір бөлмелі пәтер жалдап, Алматы өзенінің жағасындағы (Речная, 48) бөлек үйге шықтық. Сөйтіп, бір мезгіл демалып, жұмыс істеуге жағдай туды. Табысымыз жетпейді: университеттен алатын еңбекақысының қақ жартысын Ерекең алғашқы отбасына береді; мен ҚазПИ-дің орыс тілі кафедрасына орналастым, табысым − небәрі жарты ставка...»

	Десе де ерлі-зайыптылардың көңілі көтеріңкі. Өмір соққысының бұдан да ауыр кезінде ұнжырғасы түсіп, үміт отын сөндірген жоқ-ты. Ал қазір бастары қайта қосылды, бала-шағасы қасында, бұрынғы достарымен табысты... «Бір күні Ерекең:

	«Қане, жібі түзу киімдеріңді киіңдер де, соңыма еріңдер. Некеге отырып, ерлі-зайыпты екендігімізді заң жүзінде бекітеміз. Мына ұлдар да менің фамилиямды иеленуге тиіс...» − деді. Сөйтіп, неке куәлігімізді алдық, екі ұл да үйге Бекмаханов болып оралды. Соған арнап дастарқан жайдық...» − деген сөздер Халима Адамбекқызының естелігінде осы оқиғаға байланысты жазылған.



	Е. БЕКМАХАНОВ, Мәскеу. − Алматы, Х. БЕКМҰХАМЕДОВАҒА93.

	«Қымбатты Галя-тай!

	Сәлем-сауқатыңды алдым, мен де, қарттарым да ризалық білдіреміз*. Орталық Комитетте болдым, таяу екі аптада партиялық мәселеңді қараймыз, өзіңізді де шақырамыз деді. Әріптестерім еңбегімді оқуда, пікірлерін жазбаша беретін болды. Анна Михайловнаға жолықтым, ғылыми сессияға шақырды. Сірә, мені осындағы ғылыми ортаға тартпақ. Мүдделі шаруаңды содан кейін жата-жастана қаузаймын деді. (...) Тарих институтының директоры ғылыми іссапарымның мерзімін ұзарту туралы Алматыға хат жолдады, соған әлі жауап жоқ. Бұл мәселені Серікбайдың94 есіне сал. Мәскеуде қаражатсыз тұра алмайтынымды ол түсінуге тиіс...»

	Осы хаттан-ақ Бекмахановтар отбасының тұрмыс халін шамалау қиын емес: Мәскеуге сапарды университет көтерген, бірақ шамалы мерзімге қаражат берген; қонақүйге жата алмай, әлдебір ескі таныстарының пәтерін паналауға мәжбүр болған; қалтасы жұқа жолаушы кейде азық-түлікті үйінен алдырады...

	Қыс ортасында Мәскеуге келген шаруасы екеу: бірі − хатында көрсеткендей, партияға мүшелігін қайтару; екіншісі – жаңа еңбегін Мәскеу тарихшыларына оқыту... Алғашқысы наурыз айының 14-ші жаңасында қаралып, бұрынғы стажын сақтап, мүшелігін қайтаруға шешім шықты, партбилетін бірақ Алматыдағы аупартком береді. Екінші мәселенің де беталысы оңды − Тарих институтының танымал үш маманы еңбегін оқуға алды. Бәрі де беделді білгірлер − академик Н. Дружинин, А. Кучкин және А. Рожнова. Ең соңында А.М. Панкратованың өзі де оқымақ. Қолжазбаның көлемі жаңа қосымшаларымен 40 баспа табаққа таяды. Әр минуты, әр сағаты, әрбір күні есептеулі ғылым адамдары үшін соны оқып, жазбаша түрде пікір жазу − апта емес, бірер айға созылатын жұмыс. Менің жағдайым ұзақ жатуды көтермейді деп кімге шағынасың?..



	Бауыржан МОМЫШҰЛЫНЫҢ «Тарихшы профессор» естелігінен:

	«Оңғарбай Бердібаев, дәрігер досым «Москва» гостиницасында докторлығын қорғауына байланысты той істеді (Соғыс кезінде Оңғарбай менің қарамағымда болған). (...) Сәбит Мұқанов тамада міндетін атқарды. Үш-төрт рюмкеден кейін Бекмаханов үстімізге кіріп келді. Азапты сапардан оралған кезі, «Әй, сен мына пәлені неге шақырдың?»дегендей Сәбиттің өңі бұзылып, сұстия қарады. Той иесі де, Сәбең де, басқалар да Ермұханды көрмегенсіді. Қасымда Шойынбаев отыр еді. «Әй, Тілеш қарағым, сен бәрімізден кішісің, өзіңе орын ізде!..» − деп орнынан түртпектеп тұрғыздым да, Ермұханды қасыма шақырдым. Бұл қылығым Сәбитке ұнаған жоқ. Бетінің қаны қашып, шұбарала теңбілдері ойлы-қырлы болып бұртия қалды. Оның рұқсатынсыз тост көтердім. Сондағы сөзім мынау:

	− Қарағым профессор, − дедім әдейі, Ермұханның профессор атағы қайтарылмаған кез. Сәбең «Мына жынды қайтеді?» дегендей маған одырая қарады... − Қарағым профессор, ойсыз-қырсыз, тау-тассыз, жыра-жығасыз, кең даласыз, шөл-құмайтсыз жерді мен көргенім жоқ. Тихий океаннан бастап, Жерорта теңізіне дейін, Шығыстан Батысқа дейін түгел аралап шыққан кісімін. Кушка, Термез құмынан бастап Ақ теңізге де бардым... Сен, шырағым, тарихшысың. Қазақ тарихында бұрынғы замандарда өзіне сай қару-жарағы, қолбасшы полководецтері болған. Сол заманды менен гөрі жақсы білесің. Кейінгілерін алсақ, олар − Абылай мен Кенекең, солар кімнен кем еді? Ал Наурызбай ердің жөні бөлек!.. Біздің заманда Қаралдин деген кісі болған. Әліби Жангелдин деген батыр ағамыз болған. Солардың ықпалымен Амангелді Иманов шықты, дұрыс па?..

	− Әй, сен, Бауыржан, лекция оқып тұрсың ғой? − деді Сәбит. Мен қазақша былай дедім:

	− Сәбе, кешіріңіз, мен лекцияны сізге емес, мына профессор ініме оқып тұрмын. Мен атаған кісілер туралы сіздің пікіріңіз жұртқа мәлім. Оны профессор де біледі. Ал менің пікірімді бұл еш жерден оқыған жоқ. Білсін деп айтып тұрмын. Орысшалап және айттым: «Ваше отношение к ним другое, а у меня совсем другое»...

	Оңғарбайдың да түсі бұзылды. Тойымды бүлдіреді деп қорқып отыр ғой. Ол өзі дәрігер еді, оған көзімді ақшита қарап:

	− Ей, шырағым доктор, Ермұханды тойыңа өзің шақырғансың. Бұл жігіт елдегі соғындылардың жаулығынан құтылдым ба, құтылмадым ба деп арамызға қайтадан қосылып отыр. Біле білсең, саған ғана келген жоқ, маған да келіп отыр. Тойымды бұзды деп ойласаң, рұқсат бер, біз кетейік...

	Оңғарбай орнынан ұшып тұрып:

	− Бауке, бұл не дегеніңіз, өзім шақырдым, − деді байғұс сасқанынан. − Ең құрметті қонақтарым − сіздер...

	Сәбең менен именіп отырды. Сөзді қалай қиыстырарын білмей, болар-болмас бірдемені міңгірледі. Айтқаны − шолақ, сауатсыз, примитивный марксизм. Оны елдің бәрі сезді. Мен тағы да тост көтердім. Өтірік мақтап, қасақана ұзағырақ сөйледім...

	− ...Маркс, Энгельс относились с глубоким отношением к Цезару, Ганибалу, Наполеону, Суворову, Кутузову, Петру Первому. Өйткені ол кісілердің ерлігін, заманын бағалай білген. Өз кезінде, өз уақытындағы всякие общественные явления дегенге терең түсінген. Ал Абылай болса − біздің казахский Иван Грозный. Солай екеніне дәлел көп. Ал енді сөзімді қысқартайын. Лекция деп сынадыңыз ғой... Халық қазынасын бағалау үшін едәуір ұғым керек, түсінік, біліммен қоса жүрек керек! Осы үшеуі есіңізде болсын...

	Сәбең қатты састы. Тойды тарқатып, сұп-сұр қалпы орнынан тұрды...»

	Шерменде тарихшының тұрмыс ахуалы, ғылыми атақтарын қайтаруға әрекеті 1955 жылы да түзелмеген.

	Қазақстан түгілі, Мәскеудің өзінде саяси ахуал беймәлім жағдайда. Кеңес одағының діл-тынысы, демек, зиялы қауымының рухы кеше ғана дүбірлеп өткен Компартияның XIX Компартия құрылтайы қабылдаған қасаң да қатыбас нұсқауларының қыспағында.

	Үш-төрт тарихшының тұжырымды пікірін дәптеріне түртіп алып, Ермұхан елге қайтты. Үлгерсе жазда, болмаса қоңыр күзде ескертулер бойынша жұмыс істеп, қайта оралмақ...





3


	Қазақстандағы саяси басшылық тағы өзгерді. 1955 жылдың тамыз айында П.К. Пономаренко Польшаға елші болып тағайындалды да, оның орнына Л.И. Брежнев бірінші хатшы болып сайланды. Қайраткер тұлғаның қазақ халқының біртуар перзенттерін жазбай танып, қадір тұтып, соларға қолдан жасалған қиянаттарды түзетіп кеткенін ескерту парыз: Қ.И. Сәтбаев ойдан бопсаланған жаладан ақталып, бұрынғы орнына қайтарылды; Мұхтар Әуезов пен Ахмет Жұбанов та елге қайтып, шығармашылыққа шабыт туғызар үйреншікті ортаға оралды; Т.Т. Тәжібаев Қазақ КСР-ініңң Мәдеиет министрі болып тағайындалып, бірнеше айдан соң Сыртқы істер министрі әрі Министрлер Кеңесі төрағасының орынбасары міндетін қосаметкей атқаруға кірісті, оның орнына Ә.Қ. Қанапин отырды...

	* * *

	Ермұхан Бекмаханұлының тағы да жолы болмады. КСРО Жоғары білім министрі В.П. Елютин үміткердің өзі ресми өтініш жолдасын, қалайда шешуге тырысамын дегенімен, оған қоса Қазақ КСР ҒА-сы төралқасының осы туралы өтінішін қолында ұстап отырып мәселені оңды шеше алмапты. Өйткені сол қарсаңда ВАК ережесіне диссертацияны қорғаудан бұрын сол еңбек кітап болып жарық көруге тиіс деген қосымша тармақ қосылған. Сондықтан да Ерекеңе жаңа монографиясын тезірек жариялау жолын қарастыруға тура келген. Бұл болса о күнде оңай шаруа емес. Әмбе бұл еңбегін автор тек қана Мәскеуде жариялауға құлшынған. Сөйтіп, әрі-сәрі ойда жүргенде 1956 жыл да жылнамаға енді.

	Ақпан айының 14-25 күндері дүбірлеп өткен СОКП-тың XX құрылтайы бұған дейін мызғымас саналған қағидалардың тас-талқанын шығарып, өмірлік ұран ғана емес, күллі ғылым әлеміне айнымас нұсқа болған И.В. Сталин еңбектері әншейін дүниеге айналды. Демек, Ермұхан Бекмаханұлына 900 бет монографиясын қайыра сүзіп, кейбір беттерін түбегейлі түрде өзгертуге тура келген. Өз сөзімен айтқанда, «Тарихты саясатқа икемдегені үшін жаза тартқан. Өзіме де сол керек, бисаясат қалпымда қалғаным жөн еді, мені енді тарихтың өзі жазалады...» − деген әжуаны өзіне арнаса да, түп мәнінде құбылмалы заманға деген ащы өксік пен кектің атойлап тұрғаны анық...

	Амал қанша, бейнетқор тарихшы «Қазақстанның Ресейге қосылуы» еңбегін нешінші мәрте күзеуге, түзетуге отырады (Саясаттан тек арылта алды ма?). Бұл жұмыс жыл бойы жүрген, бірер мәрте Мәскеуге де барып, Тарих институты арқылы КСРО ҒА-ның «Наука» баспасының жоспарына енуге әрекет жасаған. Ақыр аяғында оның да бетін түзеді, баспаның 1957 жылғы жоспарына кірді.

	* * *

	Менің қарапайым түйсігімде адам мінезі ту бастапқы жаратылысынан пәлендей өзгермейді. Рас, білім қосылып, тәлім-тәрбие әсерімен мінездің олпы-солпысы түзеліп, жақсы нышанға ойы-суы мүмкін. Сөйтсе де алғашқы сипаты сақталады. Соның айқын мысалын Ермұхан Бекмаханұлының 1957 жылдың бас шенінде көрсеткен турашыл қылығынан көреміз...

	ҚазМУ-дің мәжіліс залында ғылыми кеңес мүшелері бас қосып, жанкүйерлер де сол күні молырақ жиналған. Өйткені КСРО тарихы кафедрасының ассисенті Р.Ф. Смирнова Қазақстан тарихы тақырыбынан кандидаттық диссертация қорғаған95. Үміткердің ғылыми жетекшісі − тарих ғылымының докторы, профессор А. Әлиев (ұлты тәжік, Днепрепетровск қаласынан Л.И. Брежневтің арнайы шақыруымен Алматыға қоныс аударған, әскери бір бөлімде болған майдангер досы-мыс).

	Диссертанттың баяндамасынан соң талқылау басталады. Үміткердің жетекшісі шәкіртінің ізденгіштігін, дарындылығын, мына жұмысымен Қазақстан тарихын тереңірек тануға үлес қосатындығын мадақтап сөйлейді. Ресми оппоненттер де диссертант еңбегін жаппай жоғары бағалаған лебіз білдіреді. Кейбірінің мәлімдеуінше, Р.Ф. Смирнованың жетекшісі А. Әлиев өз шәкіртінің ізденгіш қабілетін қапысыз ашқан, сол үшін де білгір профессорға рақмет айтуымыз керек деседі...

	Сыпыра мадақ шектен асып, келімсек тарихшыға деген жарамсақ лебіздер тасқыны жұртты мезі ете бастағанда КСРО тарихы кафедрасының аға оқытушысы Ермұхан Бекмаханов сөз сұрайды.

	− Мәселенің тоқетерін айтайын, жолдастар. Смирнованың еңбегін мен мұқият оқып шықтым, кемістігі мол, кандидаттық атаққа лайық емес дүбірә дүние. Диссертанттың өз пікірі атымен жоқ, болса да көмескі. Ең шатағы, Руфина Филиповна талқыға ұсынған еңбегін ертеректе жария болған. мынадай-мына-

	дай ғылыми жұмыстардан көшіріп алған − деп көсіле сөйлейді. Зал жым-жырт. Ерекең болса үміткер ұрлаған еңбектерден үзінділер оқып, диссертация қорғаушының да сол сөздерді қай бетке сілтемесіз көшіргенін де нақты көрсетіп, масқарасын шығарады. − Смирнова жолдас, сіздей арсыз жанды өз басым бұған дейін кездестірген емеспін. Ең болмағанда әлгі сөздерді сыпыра көшірмей, орыстың кең орамды бай тілімен бүркемелеп баяндасаңыз етті?! Жоқ! Тіпті абзацтарына дейін сақтап, мұқият көшіргенсіз... Жә, ғылыми қауым, өздеріңіз айтыңыздаршы, плагиатпен жазылған жалған еңбекті жорта мадақтап, ғылыми атаққа ұсынуға бола ма? Мен өзім бар болмысыммен бұған қарсымын. Ғылымға сұғанақтарды жақын-жуық жолатуға болмайды! Смирнованың масқара қылығын жаба тоқудың орнына, жолдастар, партия жиналысына салып жазалау керек!..

	Ғылыми кеңес мүшелері, мәжілістің төрінде отырған лауазым иелері де (естелік иесінің куәлігіне қарағанда, кеңес төрағасы А.З. Закарин, Қазақ КСР ҒА-ның Химия институтының директоры Д.В. Сокольский және басқалары) не дерін білмей абыржып қалғанда, профессор Әлиев сөз сұрапты.

	− Бекмаханов жолдастың машық әдеті − тарих ілімінде әлдекім алдына шығып бара жатса, қайткен күнде сол байғұсты аяғынан шалып сүріндіру екенін мен Алматыға келген кезде естіген едім. Соған қазірде тәнті болып тұрмын. Зады, ол − құмды жердің қарақұрты сияқты біреуді шағып уытын төкпесе, өмір сүре алмайтын бұзық адам. Диссертацияның бірнеше беті әлдекімдердің еңбегіне ұқсайды деген не сөз? Бәлкім, Смирнова сол сөздерді тырнақшамен даралауды ұмытып кеткен шығар, әлде машинистканың ұқыпсыздығын байқамаған. Кезінде Бекмаханов ғылыми қателігі үшін қылмысқа тартылған, сол кемістігін түземей, бостандыққа ертерек шыққанын әлгіндегі өрескел сөзімен көрсетті. Сотталудан ақталса да ғылыми атақтарын ала алмай, әлі күнге дейін әуреге түсіп жүргені тегін бе? Сондықтан да мен оның өз әріптесіне көрсеткен дөңайбатын елемей, Смирнованың жұмысына оң баға беріп, дауысқа салуды ұсынамын... − деп ашу шақырып, оңды-солды жосыған Әлиев мінбеден түседі.

	Профессор әріптесін алдыңғы қатарға келіп түрегеп тұрып тыңдаған Ермұхан Бекмаханұлы екінші мәрте сөз сұрапты.

	А.З. Закарин (бұл кезде ол кісі Қазақ КСР-інің Оқу министрі, бірақ университеттің ғылыми кеңесінің төрағасы міндетін қосаметкей атқарған): «Тарихшылардың өзара қырқысы бір басылмайды, бұларға не жетпейді, түсінбеймін?..» − деп академик Д.В. Сокольскийге (ҒА-ның төралқа мүшесі әрі университеттің катализ және техникалық химия кафедрасының меңгерушісі) еміне қараған екен, ойда жоқта бұрқ еткен дауды тыңдауға құлқы болды ма, әлде ақиқатқа қысас жасауды жөнсіз көрді ме, кім білсін, «Сөйлесін, Әлиев те оны оңдырған жоқ...» – деп Дмитрий Владимирович Е. Бекмахановқа демеу көрсетіпті.

	«Ерекең мінбеге көтерілді. Ерекеңнің сөзін мен қағазға түртіп отырдым, сәл қысқартып келтіремін...» – деп ескерткен Садыбай Исаев ұстазының сол сәттегі мәлімдемесін қаз-қалпында келтіреді. « Я тоже в свое время был доктором исторических наук и профессором, таковым стану в скором времени. А вы, товарищ Алиев, лжеученый, лжепрофессор. Что вы знаете по истории Казахстана? Судя по вашему сегодняшнему выступлению, наверное, вы никогда не перелистали хотя бы одной страницы «Истории Казахстана». Наука не проходной двор, а вы только прикрываетесь званием ученого...»

	Үзіліс жарияланып, мәжілістің жалғасы ректордың кабинетінде өтіп, қысқасы, ғылыми кеңес мүшелері Р.Ф. Смирнованың жұмысына оң баға беріпті. Таңғаларлық күйкі іс?! Ең ғажабы, ұрлықшы үміткерге қолдау көрсеткен ғалымдардың бірде-бірі өз замандасы, күні кеше ел тарихын түгендеуші атандырған даңқты әріптесін білгірлігі шүбәлі келімсекке жығып бергеніне қымсынбауы. Демек, жергілікті тарихшыны күні өткен, бақ-жұлдызы сөнген бейшараға санаған. Бұл болса ар-инабаттың құрдымға құлап, құлдық психологияның өрге өрлеуінің салдары. Басқадай тұжырым мүмкін емес...

	Оқыс оқиғаның одан арғы өрісі, С. Исаевтың сипаттауынша, тіпті шатақ: университет парткомының бюросы профессор А. Әлиевтің арызы бойынша, Е. Бекмахановтың жұрт алдында оны жалған тарихшы деген ғайбат сөзі үшін партияға мүшеліктен екінші рет шығарып, жұмыстан да аластау туралы төтенше қарар қабылдаған. Мәселе сөйтіп насырға шауып, университет коммунистерінің жалпы жиналысына түседі: партбюро ұсынысы көпшілік тарапынан қолданса − жиналыс хаттамасы Мәскеуге, ВАК төралқасына жолданады, демек, Ермұхан Бекмахановтың ғылыми атақтан үміті біржола үзілмек...

	Сонымен «тәртіпсіздігіне» түсінік беру үшін Е. Бекмахановқа сөз тиіпті: «Жолдас Зайкин, мені қайткен күнде кінәлі етуге тырысқан пасық әрекетіңізден тап бүгін ештеңе өнбейді. Компартия қайыра жаңғыру кезеңіне бет бұрды, бұл болса тек қана әділдік жолы. Ал мен біреудің ақадал еңбегіне ұрлық жасаушы емеспін, оп-оңай ғалым атанғысы келген плиагиаторды әшкерелеушімін. Не себепті сіз мені кінәлайсыз, университет коммунистері де неліктен мені талқылауға тиіс? − деген кереғар сұраулармен сөз бастаған тарихшы өзін «күнәкар» етпек болған ұйым хатшысының сорақы әрекетіне тойтарыс береді. − Смирнованың диссертациясы ешқандай сын көтермейтін төмен деңгейде жазылған, мен оны сол үшін сынадым. Руфина Филипповнаның ұрлықшы екенін қандайда сарапшы комиссия алдында дәлелдей аламын. Шәкіртінің ұрлығын көрмеген, сірә, көруге білім-танымы жетпеген профессор Әлиевті жалған ғалым дегенім рас, егерде ол тарих ілімінің шынайы білгірі болса, үміткерге кемшіліктерін көрсетуге тиіс еді. Алайда оны істеген жоқ. Демек, ғылыми танымы төмен тарихшы. Ғылыми еңбекте жалғандыққа, айғақтарды бұрмалауға, біреудің еңбегін сілтемесіз пайдалануға тыйым салынған. Ал біздің партия ұйымының хатшылары Зайкин мен Шилов жолдастар ұрлықшы мен оны қорғаушыны әшкерелеген мені тәртіпсіздік жасады деп жаза тартқызбақ, не үшін? Түсінбеймін! Ең сорақысы, осы әрекетпен сіздер партияның XX құрылтайы жариялаған жаңа ұстанымдарға қарсы шығып отырсыздар. Бұл жайтты университет коммунистері әділ талқылап, ақиқатты жақтайды деп сенемін...» Ерекеңнің әділдікті талап еткен жүрекжарды сөзі жиналысқа қатысушыларға қатты әсер етіп, тарихшыны жақтаушылар қатары молая түседі. Университет коммунистері, бұл да өзгерген уақыттың белгісі, партбюросының ақиқатты белден басқан ұсынысына қарсы шығыпты. Сөйтсе де тарихшының бір кафедрада істейтін профессор әріптесін жалған ғалым деуі жөнсіз дөрекілік дегендер де болыпты, нәтижесінде, көпшілік пікірі екі жарылып, жастар жағы Ерекеңді қатты қорғап, ақыр аяғында: «Осы талқы екеуіне бірдей сабақ болсын, қазақ тарихшысы Әлиев жолдастан кешірім сұрасын» деген сипатта екіұшты қаулы алыпты.

	(Халима Адамбекқызының айтуынша, «Бұл жолғы жиналыс бұдан алты жыл бұрынғы, Ерекеңді жабыла дүрелеп, партиядан аластаған ұрда-жық жиынға қарағанда әлдеқайда әділ өткен. Ерекең, тегінде, айтыс-тартыс үстінде ешкімге дес бермейді, әсіресе әділдік үшін арыстанша алысып, өз дегенінен ешқашанда қайтпайды. Жаратылысы солай. Бұл жолы да ол: «Қандай жаза қолдансаңдар да Әлиевтен кешірім сұрамаймын, мен оның КСРО тарихынан оқыған дәрісін бірнеше мәрте тыңдадым. Қазақстан тарихынан түк сезбейтініне қоса профессор Әлиев КСРО тарихынан да оқулықта жазылғанды қайталағаннан өзге ештеңе білмейді. Ғылыми атақтарды қалай алғанына таңмын. Менің сөзіме иланғысы келгендер оның дәрісін тыңдасын...» деп жиналыстан шығып кетеді. Мұнысы, әрине, қияпас қылық...» − деген түсінік айтқан-ды. Ерекеңнің өзі де ақпан айының 14-і күні Мәскеуден жұбайына жолдаған хатында: «Мен шығып кеткен соң кейбір пысықтар маған қара күйені баттита жағып, тіл ұстартыпты. Жоғары жақтан да кейбіреулер «Е, ол сондай бұзақы адам...» – десіп, айыздары қанып, алақандарына түкірген тәрізді. Тегінде, мен мұқатудың алуан түріне етім өлген пақырмын. Сол былшылды қазір де шыбын шаққан ғұрлы көрмеймін, өйткені ол бейшаралар біреуді жазғырмаса өмір сүре алмайды әрі жарамсақтықпен күн көретін сорлы жандар. Ал мен өз еркімше жүріп тұрамын: шындықты айтсам − кейбіреулерге жағады, өзім де қуанамын, жақпаса − мейлің, тоным су болмайды деп күле қараймын. Әсілі, шындықты айтқандардың оңғанын көрген кісі бар ма? Сірә, осы турашыл қалпымда өмірден өтемін...» − депті).

	Амал қанша, ушыққан күйкі дау әлдекімдердің ынтасымен (Аббас Әлиев те ректоратқа барып, «Бекмаханов сияқты содырмен бір каферрада істей алмаймын, не мен, не ол қалсын...» – деген сияқты) келесі күндері қайта өрбіп, «тентек» тарихшыны ұмытпастай етіп жазалауға қам-қарекет жасалады...

	Сөйтсе де мәселе келесі аптада университет басшылары күтпеген бағытқа ойысыпты: тарих факультетінде оқитын бір топ студент өзара бас қосып, сүйікті ұстазын жазықсыз қудалауға жол бермеуге сөз байласады...

	Садыбай Исаевтың естелігінде сол іске ту баста мұрындық болған екі адамның есімдері аталған: бастаушысы − Ұлы Отан соғысына қатысушы, білімін көтеруге сақа жігіт кезінде ден қойған жігерлі азамат − Қойшығұл Дартаев, университетке түскенге дейін ол Ақтөбе облыстық атқару комитетінде жауапты қызмет істеген; оны қостаушы – аспирантурада оқитын, орысшаға жүйрік, жас білімпаз Рамазан Сүлейменов96. (Шамалауымызша, ғылыми жұмыста ол Ермұхан Бекмаханұлының көмегін пайдаланған шәкірті). Сірә, екеуі ақылдасып өздерімен аралас-құралас, бір бөлмеде тұратын алты студентке («Баймұрат Сәрсенов, Әнуарбек Әмінов, Асылбек Сәдуақасов, Темір Кішімов, Кеңес Дәулетияров және мен» деп нақтылапты естелік иесі): «Жігіттер, заман өзгерді, ештеңеден қорықпай, Н.С. Хрущевтің атына мына келеңсіздікті түзетіңіз деген сипатта ұжымдық хат жазу керек. Жүз шамалы студент қол қойса, бітті шаруа! Никита Сергеевич бұл қиянатты бір-ақ сөзбен тоқтатады. Тек біз екеуміз хатқа қол қоймаймыз, өйткені партия мүшесі ретінде мұндай іске қатысуға қақымыз жоқ. Ал сендерді қорғауға қажеттік туса, қатты қаржасып қорғаймыз. Хатты тез қамдап әрі екі-үш күнде жөнелту керек...» − дейді..



	Садыбай ИСАЕВТЫҢ естелігінен:

	«...Жасаң кезіміз, бұл ақыл көңілімізден шықты да, іске кірістік. Хатта XX съезд шешімдерін, демократия дәуірінің басталғанын қызу қолдайтынымызды айттық. Сталин кезінде дарынды адамдар қуғын-сүргінге ұшырағандықтан ешқандай әділеттік пен заңдылық болмағанын атап көрсетіп, сол себепті тарих ғылымының докторы, профессор Е.Б. Бекмахановтың да зардап шеккенін, сүйікті ұстазымызға дұшпандары пәле-жаланы үйіп-төгіп қайтадан қуғындау жүріп жатқанын ашына жаздық. Ерекеңнің дарынды оқымысты екендігін, жастарды білім қайнарына сусындатып, ұлағатты тәрбие беретінін баса түсіндірдік. Ермұхан Бекмаханұлының ғылым мүддесін қорғап, ғалымдық атақты олжалауды ұрлық жасаумен иеленгісі келген алаяқты әшкерелегені үшін қиянатқа ұшырап, сол үшін партиялық мәселесі қаралғандығын, жиналыс үстінде көптеген коммунистердің ақиқатқа бас иген ғалымды жақтауына қарамастан, университет ректораты мен Сталин заманын көксеуші партком секретары Зайкиннің жиналыс хаттамасын бұрмалап, демократиялық жаңғыруға бет бұрған жоғары оқу орны коммунистерінің наразылығын тәрк еткенін сынадық...

	Хат соңында Н.С. Хрущевтің өзіне біршама мадақ сөз арнап:

	«Қымбатты Никита Сергеевич, сүйікті ұстазымызға ҚазМУ-де жасалып отырған қастандыққа Сіз ғана тосқауыл қойып, университет басшыларының жүгенсіздігін тоқтата аласыз. Біз, алматылық студент жастар, әділдіктің қорғаушысы және қажымас күрескері ретінде Сізге қатты сенеміз. Өзіңізге тән батылдықпен әрі жедел түрде Е.Б. Бекмахановтың тағдырына ара түсіңіз, түрмеден 1954 жылы суырып алған жақсылығыңызды тағы да көрсетіңіз дей келіп, ұстазымыздың ғылыми атақтарының қайтарылуына мұрындық болыңыз, өйткені кандидаттық та, докторлық та атақтарын ол кісі ұзақ жылғы зерттеу нәтижесінде, Алматыда емес, Мәскеудің Тарих институтында қорғағандығын, оның білімпаздығын көрнекті орыс тарихшыларының жоғары бағалағанын да қостық...

	Хатты екі кеш жазып, машинкаға бастырғанда 10 бетке жуықтады. Хаттың бастапқы нобайын Рамазан Сүлейменов қағазға түсірді. Жазуым әдемі болғандықтан, мен оған хатшы болдым. Хатты түзетуге, саяси күшейтуге Қойшығұл Дартаев пен Жағыпар Ақанов қатысты. Әзірленген хатқа қол қоюға ҚазМУ ғана емес, ҚазПИ, Қазақтың ауыл шаруашылығы, Зоовет және Дәрігерлер институтынан өзіміз жақсы білетін досжар студенттерді тарттық. Аты-жөнімізді, қайда, қай факультетте, нешінші курста оқитынынымызды көрсеттік. Қол қоюшылардың жалпы қарамы алғашқы нұсқада 117 студент болды...»

	Наразылық хатты ұйымдастырушылар жұмыла қимылдап, оны тездетіп жөнелту үшін қажет шаралардың бәрін де тиянақты атқарған. Бірақ жүзден аса адам қатысқан істі құпияда ұстаудың қиын екендігін ескермеген. Қысқасы, хаттың екінші нұсқасына Жағыпар Ақанов ҚазПИ-де қол жинап жүргенде ұсталып қалыпты. Сірә, Қауіпсіздік министрлігінің студенттер арасындағы тыңшыларының бірінің көзіне түскен). Хаттың бір данасы дереу

	«Үлкен үйге» апарылған...



	Садыбай ИСАЕВТЫҢ естелігінен :

	«Сағат 11 шамасында бізді ректордың кабинетіне шақырды. Бір бөлмеде тұратын алты студенттің қалғаны жоқ, өзіміздің курстан да бар, негізінен қоғамдық жұмысқа белсене қатысатын жастар, декан, комсомол ұйымының хатшысы Ибрашев (Рамазан Сүлейменов қана жоқ, сірә, оның қатысқанын білмеген, біз де үндемедік). Алтауымыздың бас жұмыстарымыз ректордың үстелінде тұр. Университет басшылары − ректор Т.Б. Дарқанбаев, проректор Ә.І. Сембаев, партком хатшысының орынбасары Шилов ұтылап сөйлеп зықымызды шығарды, қорқытты, жер-жебірімізге жетіп ұрысты. Бәрінің сөзі: сендерді осы іске арандатқан кім, соны айтыңдар, сірә, Бекмахановтың өзі, өйткені хат өте сауатты жазылған; кінәларыңды мойындап, Бекмаханов жазды десеңдер − университеттен шығармаймыз, сөгіспен құтыласыңдар; ал айтқанға көнбесеңдер − оқудан, комсомолдан шығарып, сотқа тартамыз... десті.

	Ал біз: «Жазған өзіміз, әділдікке қиянат болғанына шүбәсіз сендік, қазір де зорлық жасап отырсыздар. Күллі Кеңес одағында Компартияның бастауымен демократиялық процесс жүріп жатыр. Сондықтан да біз Н.С. Хрущев жолдасқа сенім артып, әділетсіз мәселені хабарладық...» − деуден жаңылмадық. Содан бір мезгілде Темірболат Дарқанбаев қасымызда үнсіз отырған коммунист студенттер Дартаев Қойшығұл мен Сәрсенов Баймұратқа қадалды. Олар: «Бұлардың не істеп жүргенін бүгінге дейін сезгеміз жоқ, білсек − тоқтататын едік», – деп жалтарып бақты. Ректор: «Бірге жүріп, бірге тұрып, қалайша білмейсің? Сәрсенов, сенде ұят жоқ екен...» − деп қайыра шүйілді, Шыдамаған Байекең:

	«Дарқанбаев жолдас, сізді ректор ретінде құрметтеймін, бірақ мына сөзіңіз үшін жауап беруіңізге тура келеді. Не себепті мені ұятсыз дейсіз? Менің арым кіршіксіз таза, Ұлы Отан соғысында сыннан өткен. Отан үшін жанпида деп біз майданға аттанғанда сіз тылда бұғып отырып, жан күйттегенсіз. Тегінде, Темірболат Байболсынұлы, майдангермен тәжікеге түскенде байқап сөйлеңіз!..» − дүрсе қоя бергенде азулы ректор не дерін білмей, қыбыжықтап төмен қарады. Тағы бір бастық: «Мұндай сауатты хатты сендер жаза алмайсыңдар, шындарыңды айтыңдар?» − деп әкіреңдегенде, Асылбек Сәдуақасов тілінің шақпасы бар жігіт еді: «Небәрі он парақ хатты сауатты жаза алмасақ − университетте бес жыл оқығанымыз әншейін іске айналады. Үкімет біздің әрқайсымыз үшін жылына 15 мың сомды не үшін төледі? Әрі осы сөзден соң сіздердің де ұстаздық еңбектеріңіз еш болмай ма? Демек, сіздер бізге тиянақты білім бергенсіздер, міне, соның нәтижесі, − деп отқа май құйғандай етіп, сөзін әлгіден де шатақ тұжырыммен түйді. − Өз ұстаздарымнан мен бес жыл бойы ғылымға, қоғамға, қауымға адал болыңдар, тапсырылған жұмысты адал атқарыңдар деген уағызды естумен есейдім. Ал сіздердің мына қылықтарыңыз маған түсініксіз әрі әлгі уәжге мүлдем қарама-қарсы. Ұрлық жасаған диссертантты, соны даңғаза айқаймен бүркегісі келген профессорды сіздер не себепті қорғайсыздар? Ал қылмысты ашқан сүйікті ұстазымыз Ермұхан ағайды нақақтан қудалап, университеттен не себепті аластамақсыз?..» Мен де қарап отырмай:

	«Біздің комсомол ұйымында бір өрескел қылық бар. Екі-үш қазақ жасы өзара бірігіп, әлдеқандай ұсыныс жасаса − мыналар нағыз ұлтшылдар деп жазғыра бастайды. Университет комсомол комитетінің жетекшісі бүгін бізді, бір бөлмеде тұратын алтауымызды өзінің «қара тізіміне» тіркеп, ұлтшылдар санатына қосып қойды. Сөйтуіне себеп − біз белгілі «ұлтшыл» Бекмахановты қорғаппыз. Ибрашев жолдас, сіздің мұныңыз жала, Ерекеңнің ұлтшылдығының бекер екенін КСРО-ның жоғары соты үкіммен ақтаған. Сондықтан да сізге де, Ибрашев, жалған жалаңыз үшін университет комсомолдары алдында жауап беруге тура келеді. Шындығында, біз ұлтшылдарды көргеміз жоқ, олар қай уақытта өмір сүргенін тарих оқулығынан ғана білеміз...» − деп ректор жекумен тоқтатқанша біршама сайрадым. Мені Дартаев Қойшығұл қостады. Дәулетияров Кеңес те: «Байқаңыздар, бізге сілтеген таяқтың екінші басы өздеріңізге тиіп жүрмесін!..» − деп күш көрсете сөйледі.

	Бізді дүрелеу үш жарым сағатқа созылды. Біз ғана емес, бастықтардың өздерінің де сілесі қатып, әбден шаршады. Содан бір сәтте, бұл енді біздің де тіліміз ұзарып, дөкейлердің өзіне шабуылды үдеткен кезде, Әбдіхамит Ібінейұлы Сембаев орнынан тұрып, әдейі қазақша сөйледі-ау деймін, ақылы терең әрі тақысқой кісі еді, екі жаққа да басалқы айтып, қызбалықтан, ашу шақырудан ештеңе өнбейтінін сыпайы ескертіп, сөзінің аяғын: «Балалар, біршама қызбалық жасадыңдар, енді қойыңдар», ректорға да:

	«Бұл мәселені осы кабинеттен шығармай тоқтатайық» дегенге сайды...»



	Ойда жоқта өрбіген күйкі жанжал университет қана емес, «Үлкен үй» дөкейлерін де абыржытып, ерекше дүрліктірген (С. Исаевтың естелігінде осы іске Қазақстан КП Орталық Комитетінің хатшысы Н.Ж. Жанділдиннің де араласып, өздеріне дөңайбат көрсетіп, арыздарынан бас тартуға үгіттеп баққаны тәптіштеп баяндалған), бірақ іле-шала бәрі де сап тыйылыпты.

	Халима Адамбекқызы сол түйінді бізге былайша тарқатты: «Бір күні кешке таман Хрущевкадағы97 үйімізге байырғы баянауылдық әрі туысымыз Серікбай Бейсембаев келді. Ол кісі сол кезде ЦК-да істейді, ғылым мен мәдениет бөлімінің меңгерушісі. Ерекең өзінен ересектеу туысына көңіліндегі қыжылын бүкпей: «Сенің ғылымды басқарғаның маған қып-қызыл қырсық болды, тым сақсың, көмектеспейсің, ректорат Мәскеуге жібергісі келмейді, ал мені редакторым күтіп отыр. Қарауындағы оқытушының кітабы Мәскеуден жарыққа шықса − Дарқанбаевқа да абырой емес пе? Соны ректорыма түсіндіріп, қолғабыс етпесең − сенімен ағайыншылық қарым-қатынасты біржола үземін...» − деп реніш айтты. Серікбай ағай: «Өзіңнің кінәңді мойындағың келмейді, келімсек Әлиевке неменеге тиістің, тиыш жүріп, шаруаңды бітірмей. Ректорың саған сол үшін қыржиып отыр... Жә, жә, бекерге дүрдиме, жағдайың оңалды. Соны ескерту үшін келдім, менің айтқанымды тек бұлжытпай орындайсың... − деп Ерекеңе қадала қарады да, сөзін жалғады. − Студенттердің шағым хаты Никита Сергеевичтің тура өзіне жетіпті, ол кісі: «Елютину, разобраться!» − деген нұсқау жазыпты. Одақтық министр бүгін біздің хатшыға телефон шалып түсінік сұраған, Нұрымбек жағдайды анықтап, өзім хабарлайын деген желеумен шегініс жасады. Қысқасы, хатшы бұрынғы әкіреңінен айнып, қатты абыржып отыр. Ректорыңды шақырып, соншама неге шулаттыңдар деп, менің көзімше сазайын берді... Саған ол енді тиіспейді, сұраған командировкаңды аласың, шәкірттеріңнің де тырнағы түспейді, оқуын жалғастырады...».

	Ерекең маған қарап: «Галя, мынадай жақсы хабарға бірдеме бермейсің бе? Әділдік жеңді, дұрыс болған, жарайсың, Никита Сергеевич!..» − деп қолын сарт-сұрт соғып, айран-асыр қуаныш білдіріп еді. «Аптықпа, Халима, менің әлі де айтарым бар. − Серікбай ағай жымиып, мені қайта отырғызды. − Дардай ғалым-биолог ректордың саған өтініші: студенттерді өзі тоқтатсын дейді, қателескенін мойындап, жастардан кешірім сұрауға ұялып отыр әрі тілің усойқы саған да дәті жетпей, маған өтініш айтқанына сен түсінікпен қара! Ал, не дейсің?..»

	Ерекең тіл қатпай біршама уақыт үнсіз отырды да, «Жарайды, келістім, жастарға дау емес, диплом алу керек...» деп басын сипады...»

	Садыбай Исаевтың естелігі мынадай ақпармен аяқталыпты:

	«Сол іс біздің жеңісімізбен аяқталғансоң ұстазымыз Мәскеуге аттанып, содан сәуірдің 10-ы шамасында қайтты. Бұлай дейтінім: біз диплом жұмысымызды сәуірдің 16-сы күні қорғағанда Ерекең аудиторияда отырып, демеу көрсетті. Сонынан өзі іздеп келіп:

	«Жігіттер, сендерге көп рақмет! Арыздарың маған да септігін тигізді. Әділдік үшін күрестен таймаңдар, әділдік әрқашанда жеңеді, − деп Мәскеуде болған әңгіменің жай-жапсарын айтып берді. − Одақтық министр өзін тежеусіз қабылдап, біздің хатымызды көрсетіпті. Бірінші бетінен Н.С. Хрущевтің қызыл сиямен жазған қолтаңбасын көргенін, Елютин өзіне студент жастардың сізді қорғауы тегін емес, бұл да ұстаздық еңбегіңіздің әділ бағасы, сондықтан ғылыми атағыңызды қайтаруға барынша көмек беремін депті. Бұл сөзге біз тектен-текке әуре-сарсаң болмаған екенбіз деп марқайып қалдық...»

	* * *

	Шынында да, бейнетқор жанның Мәскеуге сол жолғы сапары сәтті аяқталыпты. Әрине, жан-жақты дайындықтың, неше жылғы күні-түні тоқтаусыз жүрген еңбектің нәтижесі. Сөйтсе де өзгерген уақыт та септігін тигізіп, XX құрылтай туғызған кеңшілікті айтып отырмыз, бұрынғы қасаң қағидалардың бір-шама бәсеңдеуі қазақ тарихшысына еркінірек қимылдауға мүмкіндік берген.



	«Қымбатты Галя-тай!

	21 қаңтарда, күндізгі сағат 1-де Мәскеуге аман-есен жеттім. (...) Пойыздан түскен бетімде баспаға бардым. Кітабыма жауапты редакторлыққа тарих ғылымының докторы А.В. Пясковский тағайындалыпты. Сағат төртте сол кісіге қолжазбамды тапсырамын. Тездетіп шығаруға тырысамыз деген соң баспаның тапсырмасымен ғана шұғылдандым. Мұндай оң ниетті құптамауға бола ма? Әрине, қолжазба редактордан аман-есен өтіп, баспаға қайтып оралғанша пәлен-түген деуге болмайды. Тарих институтында да болдым, ғылыми кеңесте талқыға салып, басуға рұқсат ету мәселесін тездетіп шешеміз десті...

	ВАК-қа да барып, кафедраның қолдауы мен мінездемесін тапсырдым. Сәті түссе, докторлық атағымды қорғаусыз қайтаруға тағы да әрекет бастамақпын. Алдағы жұмаға қайыра келіңіз десті. Бір тәуірі, қайда барсам да оң қабақ пен түзу ниетке жолығудамын. Өз басым соның бәрін дүдәмал көңілмен қабылдадым, әрине, пешенеме жазылғанды алдағы уақыт көрсетеді.

	Анна Михайловнаға жуықта сәлемдесе барамын, дачада екен. Кучкин де қалада жоқ, әйелімен сөйлестім, алдағы сенбіде үйде болады, сол кезде кел деді. Байқадың ба, екі күнде жүгіріп жүріп қаншама жұмыс бітірдім. Осы жұмыстарды реттеген соң кітапхана мен архивке барып, ойдағы жаңа ізденістеріме кірісемін.

	...Өздерің де хат жазыңдар, менің сүйкімді қызымның98 денсаулығы оңалды ма? Ерік пен Серікке дұғай сәлем жолдаймын... Ынтыға құшып сүюші өздеріңнің Ермұхан, Мәскеу, 23 қаңтар, 1957 жыл».



	Ермұханнан, Мәскеу. − Алматы, Халимаға, 7 ақпан, 1957 жыл.

	«Қымбатты Галя-тай!

	...Тұрмыстарың нешік, отын таусылған жоқ па? Жаңа үйде жаурап қалмаңдар. Менің хал-күйім жақсы. Ленин атындағы көпшілік кітапханасына күн сайын барып жүрмін. Министрліктегі шаруаларды әзірше асықтырмауды жөн көріп отырмын. Редакторым жұмысымды ақпанның аяғына дейін тәмамдауға уәде етті. Ғылыми кеңес әзірше жиналған жоқ... Жолдастардың ескертуіне қарағанда, Шойын (хатта солай, әжуа мағынада айтқан − М.С.) жоғары жақты тағы да мазалап жүрген сияқты, Тарих институтының директорына әлдекімдер телефон соғып, түсінік сұрапты. Меніңше, Шойынның онысы − бос әурешілік, бұл жақта оның сөзін де, өзін де ешкім елеп-ескергісі келмейді...

	Я.Я. Зутис отбасымен Мәскеуде жүр, сенбіде маған келмек, сол себепті Ригаға бармайтын болдым. Сембаевпен кездестім, университеттің атынан Анна Михайловнаға құттықтау хат әзірлемек болдық... Әзірше қалтадағы тиын-себенмен жүрмін, уәде еткен қаражаттан хабар жоқ. Көптеген халықтың әндері жазылған бірнеше пластинка сатып алдым, қайсыбірі татар әндері. Дүкенде өте әдемі картиналар тұр, бағасы қымбат емес, сірә, қайтар кезде бірнешеуін алсам деп қызығып жүрмін. Құшырлана сүюші Ермұханың».



	Мәскеуге келген шаруасы ойдағыдай жүріп жатыр. «Редакторым қолжазбаны тым жайбарақат оқуда. Асықтыруға қақым жоқ. Байқауымша, өзімбілемі мығым әрі басынан сөз асырмайтын тақуа адам. Ал менің ғылыми іссапарымның мерзімі бітуге тақады. Сембаевпен бұл жайында сөйлестім, 15 күнге ұзартуға келісті. Ленинградқа бармайтын болдым, баруға ынталы едім – соған уақыт та, қаражат та жоқ...» − деген ақпарды Ермұхан Бекмаханұлының 14 ақпанда Алматыға Халима Адамбекқызына жолдаған хатынан оқимыз. Сөйтсе де көңілін күйзелтер жайттар де аз емес: «Бұл кітабымды да жарыққа шығартпау қарекетіне Шойын сорлы белсене кірісіпті, соған да алаңдап отырмын99... Ал мұндағы жолдастар ешкімге барма, пәле-жала саған енді жүрмейді, кім не деп былшылдаса да қиянат өтпейді деуден айнымай отыр. Қысқасы, аяқтан шалған шалдыр-шатпаққа мән бермеуге бел байладым...» − депті тарихшы ұзақ сонар хатының орта тұсында.

	Ермұханнан, Мәскеу. − Алматы, Халимаға. 22 ақпан, 1957 жыл.

	«Қымбатты Галя-тай!

	Кеше Анна Михайловнаның туғанына 60 жыл толуына арналған мерекелік жиынға қатыстым. Тірі адамға деген соншама зор салтанат пен шексіз құрметті көріп, ерекше сүйсінгенімді сөзбен жеткізу қиын: Академияның көрнекті ғалымдары, түрліше мекемелердің ресми өкілдері той иесін тебірене құттықтап сөз сөйледі; зиялы қауым, әр жерден келген халық өкілдері біздің сүйікті қамқоршымызды қадір тұтып, ерекше сыйлайтынына100 тағы да тәнті болдым. Маған да сөз тиіп, Қазақ университетінің ұжымы мен өзімнің атымнан құттықтау хат тапсырып, ол кісінің Қазақстан тарихына, өзіме көрсеткен ұлан-асыр қамқорлығына рақмет айтып бетінен сүйдім. Құттықтаушылар ерекше көп болды, салтанатты жиын бес сағатқа созылды. Сол жерде Вяткинді жолықтырып, «Москва» мейманханасында түннің бір уағына дейін бірге болып, өткен өмірді еске алдық. Өңі жақсы, бұрынғы сергек қалпында, маған деген ниеті бұрынғыдай. Саған да зор ілтипатпен сәлем жолдады. Ленинградқа шақырды, бірер күнге барып қайтуға уәде еттім.

	Өз жайым көнтерімді, кітапхана мен ЦИНА-ға (тарихи архивті айтамын) барып жүрмін. Редакторыма жиі барамын, наурыздың 1-іне дейін жұмысты аяқтамақ. Сірә, сол кезде келісімшартқа да қол қоямын. Бұл менің еркімдегі шаруа емес, ең қиыны − жұмыс біткен соң ғылыми кеңестен өткізу...

	Жә, сыйлығым ұнады ма, пластинкалар бүлінбей жетті ме? Балалардың халі қалай, Қарлығашканың, Серік пен Еріктің жайын хабарла. (...) Тегінде, сүйіктім менің, қараңғы түнде үйге қайтқанды тоқтат, мүмкіндігің болса педпрактиканы мүлдем азайт!..

	Ақшам бітуге жақын. Үнемдеп ұстамасам, тақыр жерге отырып қалатын едім, әйтеуір осы күнге дейін жеткіздім. Алматыдан маған ешкім де соқыр тиын жіберген жоқ. Елге қайтар кезде маған қаражат керек...

	Мен үшін Қарлығашты, Ерікті, Серікті бетінен сүй. Өзіңді де құшып, сүюші Ермұханың».

	Ермұханнан, Мәскеу. − Алматы, Халимаға. 9 наурыз, 1957 жыл.

	«Қымбатты Галя-тай!

	....Қуанышты хабардан бастайын: 7 наурыз күні ғылыми кеңес еңбегімді мақұлдап, кітапты шығаруға қарар қабылдады. (...) Қазірде қарбалас жұмыс үстіндемін, баспа талап еткен ең соңғы түзетулерді енгізіп, пайдаланған материалдарды қайыра екшеудемін. Табан аудармай істесем, бір аптада аяқтауға тиіспін. Сол үшін тек архивтегі жұмысымды тоқтата тұруға мәжбүрмін, ал онда да өте-мөте қызықты деректерге жолыққан едім, амал қанша?!..

	Бүгін Жоғары білім министрі Елютин жолдаста болдым. Жайсаң адам демеске шарам жоқ, іссапарымды 1 сәуірге дейін қолма-қол ұзартып берді. Мен барғанша біздің өкілдікке телефон соғып, солар арқылы Қазақстанға шығып, маған профессорлық атақ сұрап, екінші мәрте ұсыныс жіберіңдер, дереу бекітіп беремін депті. Бұл жайында Шәріпов101 жолдаспен екі мәрте сөйлесіпті, біздің ЦК-дағылар құптаймыз, тиісті хат жібертеміз десіпті. Өкілдіктен ҚазМУ-дің ғылыми кеңесінің шешімін ВАК-қа жолдау турасында жеделхат жөнелтілді. Олардың не дейтінін білмеймін, бұл жақтағы жағдайымның оңалғанын осыдан байқағын, мені әсіресе министрдің кісілік ілтипаты ерекше сүйсіндірді. Мәскеудегі ғалым достарымның бәрімен де әредік кездесіп жүрмін. Михаил Порфирьевичтің Ленинградқа шақыруын қабыл алсам да, әр күнім, әрбір сағатым есепте, сірә, рақмет айтатын шығармын.

	Таяу күндерде бір мың сом жібергенің жөн болар. Жуықта молырақ ақшаға қолымыз жетер деген үміттемін. Сондықтан мен сұраған соманы қарызға ал, барған соң қайтарамын. Алматыда әртүрлі алашағым барын өзің білесің...

	Мамырдан бастап алдағы жаздың бірқанша уақытын Мәскеуде өткізуге тура келетін сияқты. Сол үшін демалыс сұрап, ректорға хат жаздым. (...) Бұл жақтағы жұмыстарым ойдағыдай бітсе, наурыздың 25-і шамасында үйде боламын. Ян Яковлевичтің өзімен де, әйелімен де сөйлестім. Жазғы демалыстарын Рига жағалауында өткізбек, маған да бала-шағаңмен сонда кел, бір бөлме табамыз дейді. Пәле-жала мен қырсықтан кітап терімі тоқтап қалмаса − несі бар, ақша болады, бұл туралы да ойлана жүргін...

	Хат күтемін, балаларды құшып, өзіңді де құшырлана сүюші Ермұханың.»

	Сөйтіп, жағдайы түзелуге бет алды: отбасына көп-көрім дербес баспана тиді; 8-9 жыл бойы әуре-сарсаңға салған кітабы терімге жөнелтілді; бақ-талайына орай өзі тап болған мемлекет қайраткері В.П. Елютин, азапты ғылыми жолына, аумалы-төкпелі ғұмырына мән бере қарағаны анық, қолынан келген көмегін аямайтынын ескертіп, монографиялық еңбегі жарыққа шығысымен ғылыми атағын қорғаусыз қайтаруға уәде етті...

	Сондықтан да тарихшы өзі үшін өмірлік ділгірлік пен ғылыми ортаға қайта оралудың, мақсат еткен асқақ мұратына жетудің бірден-бір оңтайлы жолы болған істі барынша тездетуді жөн деп білген. Мамыр мен маусым айларында қосағына жолдаған хаттарынан біз Мәскеуге келіп, әдеби редактордың жұмысын қадағалағанын аңғарамыз: бұл болса − терімнен оралған мәтінді қайыра оқу, сансыз көп кестелер мен карталарды тексеру, корректорлардың да түзетуін бақылау... О күндегі баспаханалардың жұмысы − жүйкеңді құртар азап қана емес, тозақпен пара-пар қып-қызыл бейнет. Өйткені көлемді кітаптың миллиондаған (бәлкім, миллиардтан асқан) әрпі қолмен теріледі, соңынан олар қорғасын әріптерге айналады. Қолмен терілген жұмыста мыңдаған қате болып, жүздеген жолдар мен сөздердің ауысуы, беттердің шатасуы − үйреншікті жайт. Әрине, соның бәрін қадағалайтын адамдар көп: редактор, корректор, тағы кімдер... Бәрінен кейін автордың өзі қарап, терімнің соңына «тексердім, өзгерістермен келістім, қателерін түзеттім...» деп қол қоймай, баспахана кітап таралымын көбейтпейді...

	«Екі күн ұдайы Анна Михайловнаны жерлеуге қатыстым, Қаралы жиында бастан-аяқ болып, құрметті күзетте неше мәрте тұрдым. Анна Михайловнаның қазасы мені туған анамды жоғалтқандай ауыр қайғыға душар етті. Марқұм 27 мамыр күні ауруханадан шығып, сол күні кеште өтпек бір жиында баяндама жасауға тиіс еді. Дәрігерлердің айтуынша, ол кісінің жүрегі кенеттен тоқтаған («жүрек талмасы» деседі)... Марқұмның табыты басында екі күн тапжылмай тұрғаным мен үшін текке өтпеді, басқаларды білмеймін, мәйітті жер құшағына берерде қайғы-шерімнің жүрегіме шапқанын сезіп тұрдым. Сірә, шынайы қайғырудың әсері. Содан да, міне, күнделікті жұмысымды жалғастыра алмай қиналып отырмын...» − деген сөздерді біз Ермұхан Бекмаханұлының отбасына 1957 жылғы 30 мамырда жолдаған хатынан келтіріп отырмыз.

	Десек те, тірі адам тіршілік қамын ойлаудан айнымайды. Ерекең де сөйтті. Қадірменді жанды қамыға жоқтаудан бірте-бірте арылып, «Наука» баспасымен жұмысын қайыра қаузаған. Ол болса жуық маңда бітер емес. Амал қанша, бейнетқор тарихшы жазғы демалысын тәрк етіп, жазды Мәскеуде өткізуді жөн деп білді. Ал жыл басында өзі ой салып, Балтық жағалауына барамыз деп емексітіп қойған отбасын үлкен астанаға шақырды. Кішкентай Қарлығашты әпкесі мен шешесіне қалдырып, ересек екі ұлы мен Халима Мәскеуге келіп, Рона құрбысының үйінде бір аптадай қонақ болған соң, үшеуін де Ригаға аттандырды...

	(«Ермұхан кітабының несие қаламақысын алған соң бізге сыйлық жасады: мектепке қатынап жүрген екі ұлым және мен Мәскеу, Рига, Ленинград қалаларын аралап, Балтық бойында екі ай демалдық. Үш қаладағы сәулетті орындар мен мұражайларды көріп, рақатқа баттық. Третьяков галереясы, Эрмитаж бен Орыс мұражайындағы атақты суретшілердің шығармаларын көрудің өзі неге тұрады!? − депті 1957 жылғы жазғы саяхаттары туралы Х.А. Бекмұхамедова «Жиырма жыл бірге» естелік кітабында. − Теңіз флотының Нева айдынында өткен әскери шеруін тамашалаған ұлдарымның таңғажайып көрініске қайран қалып, көз алмай қызықтағаны маған да әсер етті. Риганың атақты алтын жағалауындағы құм қайраңда олар сағаттар бойы асыр салып, қиял қанатына мініп, түрлі бекіністер соғып ойнағаны, теңіз айдынында балықша шоршып жүзгенде рақатқа бататын сәттері күні бүгінге дейін көз алдымда. Содан былай Ерік пен Серік теңізге құмартып, ертелі-кеш шомылуды арман ететін болды. Сол құштарлықтан олар өмір бойы айныған емес...»).

	«Қазақстанның Ресейге қосылуы» кітабының әуресі екі ай бойы Мәскеуге жіпсіз байлаған ауыр бейнетпен біткен жоқ. Соның аяғы қара күзге ауысты. Баспадан шақыру күтіп жүргенде тарихшы шатақтың зорына кезікті. Айтып-айтпай не керек, үй-ішіне жолдаған хаттарында тағы бір пәле алдымнан шықпаса дегені болды да қойды.

	1957 жылдың қоңыр күзінде Ермұхан Бекмаханұлын ойда жоқта Орталық Комитеттің жоғары оқу орындары мен мектеп бөлімінің меңгерушісі Ш.С. Сағындықов шақырып, машинкаға басылған, әр жері қызылданып жуан сұрақтар қойылған, СОКП Орталық Комитетінің бірінші хатшысының атына жолданған, ту басындағы «Компартияның ұлттық теңдікті өрескел бұрмалауы қақында» деген тақырыбы кімді болсын шошытқандай ғылыми трактаттың көшірме данасын тарихшының алдына тастап:

	− Кезекті бопсаңыз. Осы шатпақты дәтіңіз барып, Мәскеуге қалайша жібергенсіз? − деп түнерген қалпы қадала қарасын.

	Бөлім меңгерушісінің тұқырта сөйлеген одағай сұрауына таңғалса да сабыр сақтаған тарихшы алдындағы қағаздарды әрлі-берлі аударып қарайды. Содан жұмбақ хаттың аяғынан өзінің есімін, қолын көріп:

	− Шәке, ғапу етіңіз, мынаған менің қатысым жоқ, бірінші рет көріп отырмын, мені арандатуды көздеген біреудің кезекті қастандығы... − деп кабинет төріндегі шенеунікке аңыра қарады. − Сірә, кітабымның жолын кесуді жобалаған...

	− Қолтаңба сіздікі, үй тұрағыңызға дейін нақты көрсетілген.

	− Рас, қол менікі, айнытпай келтірген. Сірә, копировкамен көшірген?.. − Тарихшы еңбектің әр жеріне көз жүгіртті. − Тек хатты басқан машинка ғана бөлек, менікі емес...

	− Ереке, бұл хаттың көтерген мәселесі − бізді ғана емес, Мәскеуді де шошытып отыр... − Бөлім меңгерушісі өзіне қадалап қарап, әр сөзін үзе сөйледі. − Жазсаңыз да, жазбасаңыз да, бастан-аяқ оқып шығыңыз. Сонсоң ойланыңыз. Арандату десеңіз − дәлел айтыңыз! Жазған болсаңыз − жазбаша түсінік бересіз!..

	− Түсінікті, жазған құлда шаршау жоқ... − деп мырс еткен тарихшы ұзын үстелдің арғы шетіне жайғасты да, өзін шошытқан хатқа қайта шұқшиды..



	«...Республика атанғанына 40 жыл болса да Кеңес Одағының конститутциясы бойынша дербес мемлекет саналатын Қазақстанда өзін-өзі билейтін ешқандай құқық жоқ. Соған айғақ − жер байлығының бәрі дерлік, тіпті ауыл шаруашылығының өніміне дейін Ресейге жөнелтіледі, Қазақстан Компартиясының Орталық Комитетінің бірінші хатшылары әрдайым орыс ұлтынан сайланады (осы міндетті 1944-1953 жылдар аралығында атқарған Ж.Ш. Шаяхметовте, шынтуайтын айтқанда, билік болған жоқ, хатшылығының 9-шы жылда ол тың жерлерді қауырт көтеруге қарсылығы үшін мәртебелі қызметінен тайдырылды), кең байтақ Қазақстанның теріскейі мен орталық облыстарында 27 миллион гектар жерге егін егіп, тың даланы егіс алқабы ету үшін Орталық Ресейден, Украина, Белорусия және Молдавиядан мың-мыңдаған жастар келіп, Сарыарқа жонында ежелден қоныстап отырған қазақ халқын атамекенінен ығыстыру басталды, содан кейін-ақ байырғы тұрғындарының қарамы 4-5 жылда күрт азайды, ең шатағы, осы өңірдегі бір мыңнан астам қазақ мектептері жабылып, сақталғандары орысша оқытуға көшірілді, қазақ мұғалімдері жұмыссыз қалып, күн көру үшін трактор айдап, иә бақташы болуға мәжбүр болды...

	Қазақстан аймағын басқа республикалардан зорлықпен көшірілген халықтармен толтыру соғыс жылдарында жүзеге асып, бұл әрекет содан былай үздіксіз жалғасып келеді. Соның салдарынан республикадағы қазақ халқының ара салмағы қазірде қырық пайызға дейін төмендеді, соған орай қазақ тілін қолданыстан ығыстыру республиканың жоғары оқу орындарында жүйелі түрде жүруде. Мысалы, мен жұмыс істейтін ҚазМУ-де филология мен журналистика салаларынан өзге факультеттердің бәрінде дәріс оқу тек қана орыс тілінде жүреді; қазақ мектептеріне тарихтан сабақ беретін болашақ мұғалімдер де Қазақстан тарихын осы тілде оқиды. Ең сорақысы, қазақ тілін қолданыстан біржола шығару әрекеті әсіресе соңғы кезде, И.Д. Яковлев және Н.И. Беляев жолдастар Қазақстан КП Орталық Комитетіне бірінші секретарь болып сайланғаннан беріде қауырт түрде жүзеге асып, қазақ тілінде шығатын республикалық және облыстық газеттер орыс тілді басылымдардың аудармасы болып жөнсіз қиянатқа ұшырады. Бұл болса қазақ қаламгерлері қазақша бір сөз білмейтін орыс редакторларының аузына қарап, солардың айтқанын бұлжытпай орындайтын, еш нәрсеге билігі жоқ қолбалаға айналды деген сөз...

	Соңғы жылдары республиканың үлкенді-кішілі қалалары мен аудандарында, барлық облыстарында партия жұмыстарына, кеңес және әкімшілік пен шаруашылық басқармаларындағы басшы қызметтерге ең алдымен орыс, украин, белорус ұлттарының өкілдері тағайындалып, олардан қалған екінші, үшінші, төртінші деңгейдегі мәртебесіз қызметтерге қазақтарды қою дәстүрге айналды.

	Тың көтеру кезінде Украина мен Белоруссиядан жүздеген партия қызметкерлері Қазақстанға шақырылып, бәрі де облыстық деңгейдегі жауапты қызметтерге, көпшілігі обком мен облыстық атқару комиттеріне бірінші басшы болып тағайындалғаны да − жергілікті халықты төмен санап, ұлы орыс пен солармен ағайындас ұлттардың мәртебесін биікке көтеру ниетінен өрбігені анық. Ең ғажабы, солардың дені жергілікті жағдайды білмейтін, бұрын мал шаруашылығымен айналысқан колхоздар мен совхоздарды жаппай егінге қолайсыз шөлейт, топырағы құнарсыз жерлерге бидай сепкізіп, ақыр аяғында байырғы қазақ даласын экологиялық зардапқа тап болуына душар етті. Нәтижесінде, жайылым күрт кеміп, көпшілігі текке ысырап болып, мал басы азайып, жыл сайын жұтқа ұшырауына әкеп соқты.

	Қазақстанды жаппай орыстандыру саясатының әсері қазақ халқының ғасырлар бойы рухани мұра еткен ауыз әдебиетінің асыл үлгілерінен, фольклор қазыналарынан, ертегі, дастан, эпостарынан, ән-күйлерінен ажыратып, соларды халық игілігіне жарату мүмкіндігінен айырды. Бұл шара да, тегінде, біздің халықты араб әліппесінен латын, одан соң кириллицаға зорлықпен көшіру жылдарында басталған еді, зиянды әрекеттің жалғасы 1947-1953 жылдар аралығында үрдіс жүрген ұлттық әдеби-мәдени мұраларды пайдалануға тыйым салып, бұрынғы оқулықтарды тәркілеуге ұласып, ғылымның сол саласымен шұғылданған қазақ оқымыстыларының бәрі дерлік саяси қуғынға ұшырап, өз ортасынан аласталды...

	Адамзаттың ұлы кемеңгері В.И. Ленин жариялаған «Ұлы халық дүниеде жоқ және болмайды, барлық халықтар мен ұлттар тең құқықты!..» деген тамаша қағиданы сөз жүзінде дабыралап айтып, іс жүзінде керісінше жасауға титтей де қымсынбайтын болдық. Сол қуғында қазақ зиялыларының алды болып түрме азабын тартқан шерменделердің бірі − мен...

	Қадірменді Никита Сергеевич! Мен Сізді дүние жүзінің езілген халықтарының ұлы көсемі В.И. Ленин өсиет еткен асыл қағидаларын қайыра жаңғыртып, жеке адамға табыну жылдарында аяқасты болған коммунистік ұстанымдарды өмірге батыл енгізуші ұлы реформатор, шынайы революционер деп білемін. Сібірдегі ГУЛАГ лагерінен кең дүниеге суырып алған Сіздің рақымшылығыңызға мен өмір бақи қарыздармын. Сондықтан да Қазақстанда соңғы жылдары қалыптасқан саяси ауыр ахуалды тексертіп, жергілікті халықтың наразылығын туғызған өрескел жайттарға жедел араласып, пәрменді шаралармен түзетеді деген зор сеніммен осы хатты Сізге жолдап отырмын.

	Ғылыми еңбегі мен есімі өзіңізге мәлім, қазақ тарихшысы Ермұхан БЕКМАХАНОВ».



	Хатты оқып шығып, Ермұхан Бекмаханұлы:

	− Шияп Сағындықұлы, әлгіндегі меңзеуіңіз жүз пайыз дұрыс. Шынында да, шатақ хат... − деді жайбарақат сөйлеуге тырысқанмен, қатты абыржығанын жасыра алмады. − Сөйтсе де өз басымды ақтай аламын...

	Сағындықов хатшыға телефон шалып, тарихшының күтіп отырғанын ескертті.

	Нұрымбек Жанділдәұлы тарихшының сәлемін сүлесоқ алып, сіздің дауыңыз бітетін күн бола ма дегендей тұнжырай қарап:

	− Ал не дейсіз? Мынау не?.. − деді.

	− Нұреке, әуелі мені тыңдап алып ұрысыңыз. − Ермұхан да шырпыдай тұтансын. − Қырық баспа табақ монографиямды Мәскеуден шығарар қарсаңда әрі соған ғылыми атағымды қайтармақ ниетте отырғанда мынадай шатақ хатты үлкен ЦК-ға жолдап, өзіме-өзім қастандық жасайтын ақымақ − мен емес! Шырқыңызды бұзған хат иесін басқа жақтан іздеңіз... Ал мен ешқашанда ешкімді ғайбаттап, иә саясатқа қарсылығымды хат арқылы білдірген кісі емеспін. Наразылығым болса мінбеден, иә сол кісінің өзіне тура айтамын. Сол үшін де таяқ жеп жүрген пақырмын. Нұреке, аңдауымша, бұл хат менің кітабымды терімде тоқтатып әрі ғылыми атағымның қайтарылуын тежегісі келген «достарымның» әрекеті...

	− Иланымды ой. Жә, сонда кім? Шойынбаев па? − деп хатшы да басын шайқады.

	− Жоқ, Шойын − дөрекі қимылдың адамы, оның білетіні − «жаптым жала, жақтым күйе». Тегінде, біздің жазғыштардың қолынан мынадай әскездеп жазылған, философиялық тұжырымдары мен айғақтары өткір оймен сұрыпталған ғылыми трактат келмейді. Мынаның сөз саптауы өзгеше, менің атымнан хат ұйымдастыруы да сұңғыла ақылдан туған...

	− Өзіңіз кім деп ойлайсыз?

	− Әрине, кафедрадағы оқытушылардың бірі, әлде келімсек әріптесім?..

	− Сіз ұрлығын әшкерелеген әйел ме? − деді Сағындықов. −

	Сірә, кек қайтару?

	− Жоқ, ол байғұс мынадай мән-мағынасы терең, саяси мәні күшті трактатты сірә да жаза алмайды, Шәке, – деп тарихшы бүлік хатты оқу үстінде туған ойын өрістете сөйледі. − Хат иесінің түп мақсаты − мені тарих кафедрасынан біржола қуу!.. Өйткені күні ертең ғылыми атақтарымды қайтарып алсам, кафедраға меңгеруші әрі жетекші профессор болып дәрежем көтеріледі де, әлдекімдердің жан қинамай нан жеп жүрген ұстаздық кәсібінен айыруым мүмкін. Сондықтан да бір күн болса да жан тиыштығын ойлап, мына қастандықты ұйымдастырған. Сірә, солай етуге қолғабыс еткендер болған... Ал, ұйымдастыруы ғажап, кім істесе де жөткірлік пен найсаптықтың асқан түрі. Біздің жазғыштар, құдайға шүкір, мұндай күрделі деңгейге әзірше жеткен жоқ!..

	− Жә, сол шіркіндерді қалай әшкерелейміз?.. − деп хатшы басын шайқады. − Хаттың қайда басылғанын анықтай алсақ, арғысы оңай...

	− Нұреке, мұндай хаттар кеңседе басылмайды. Мен сізге өзім күдіктенген төрт-бес адамның есімдерін атайын, солардың қайсысында, иә достарында машинканың бар-жоғын анықтау қажет. Тегінде, әріп таңбасы хаттың қайда басылғанын қатесіз айырады. Күдік туғызбас үшін менің де қолжазбамнан үлгі алып салыстырсын. Қауіпсіздік министрлігіне тапсырма беріңіз...

	Хатшы үстел үстіндегі қарындаштың бірімен шыныны тықылдатты.

	− Ереке, бұл хатқа қатысыңыз жоқтығын мәлімдеп, түсінік жазыңыз. Әрі соны мұқият тексеруді өтініңіз, экспертиза үшін қолжазбаңыздың бірнеше бетін қосыңыз. Есіңізде болсын, сіздің түсінікті Мәскеуге жібереміз, бір ме?.. Екінші, Мәскеуге қашан жүрмексіз? Сірә, тезірек аттанғаныңыз жөн, Орталық Комитетте мына хатқа қатты шүйіліп отырғандар бар. Кітабыңызды тоқтатуға нұсқау берсе, оның уытын қайтару тағы да әуреге айналады. Ұқтыңыз ба? Демек, Мәскеуге барған бетте Үлкен ЦК-ға кінәсіз екеніңізді түсіндіресіз, үш. Оған дейін біз де қарап отырмаспыз...

	− Ұқтым жайымды, осы айда-ақ жетуге тырысамын. Сөйту үшін Шәкең маған көмек берсін! − деп тарихшы шын көңілден басын изеді.

	− Сізге қастандық мұнымен тоқтамайды, Ереке. Мынаны ұйымдастырып отырғандар әлі де талай қиянатты басыңызға үйіп-төгеді, − деп сөзін түйді хатшы.

	− Бұл енді біздің заманның үйреншікті дерті. Оны тыю үшін нақты есімі жазылмаған «домалақ арызды» тексеруді тоқтату керек. Осы жайтқа философ ретінде мән беріп, Орталық Комитеттің қаулысын шығартсаңыз, «домалақ арыздардың» тоқсан тоғыз пайызынан ада боласыз...

	Орталық Комитеттің хатшысы оған шама қайда дегендей басын шайқады.

	Қазанның соңғы аптасында Ермұхан Бекмаханұлы Мәскеуге ұшақпен жетіпті. Бір жылда үлкен астанаға үшінші мәрте келуі.

	«Келесі күні сағат 9-да баспаға бардым. Кітабымның терімі тақа бітіпті, дайын мәтінді корректорлар оқуда. 1 қарашада беттелген екі данасын, біреуін әдеби редакторға, екіншісін маған бермек. Екеуміз соны 10 тәулік шамасында оқып шығуға тиіспіз. Тәрізі, келесі айдың аяғында жарыққа шығады. Әрине, әлдеқандай бөгет кездеспесе?.. − депті тарихшы қазанның 27-ші жаңасында Мәскеуден үй-ішіне жолдаған хатында. − ...Гранд-отельдің 16 кісілік жатақханасына әрең орналастым. Күн жексенбі. Ешқайда шықпай, тымауратып төсекте жатырмын... Сағындықовтан алған хабарыма қарағанда, сараптау қорытындысы − менің пайдама шешіліпті. Мұндағы ЦК-ға солардың хаты келген кезде барамын... Сірә, қарашаның 11-12-сі күндері пойызбен қайтамын...».

	Сөйтіп, бұл қатердің де әупірімдеп бетін әрі қаратты. Таңғаларлық гәп: тарихшы Е.Б. Бекмахановтың атынан Мәскеуге саяси мәні кереғар хат ұйымдастырған топтың кімдер екені ашылса да, сол іске ту баста зығырданы қайнаған лауазым иелерінің бірде-бірі ләм-мим демей үнсіз қалған. Неге? Өйткені солардың артында олардан да жоғары әкімдер тұрғаны мәлім болған соң, жылы жауып қойған. Ал сол жазғыштар жазасыз құтылған соң одан әрі дандайсып, ВАК төралқасына, «Правда» газеті мен «Коммунист» журналының редакцияларына өздері бопсалаған трактаттың ықшам түрлерін Е. Бекмахановтың атынан неше мәрте жолдаған. Бұл да бәз-баяғы «Тисе − терекке, тимесе − бұтаққа» дейтін мәні кереғар пәлсафаның үлгісі... Бізге мәлім деректерге қарағанда, сол әрекет 1958 жылдың жазына дейін созылып, үміткерді әуре-сарсаңға салған тексерулер тоқтамаған.



	(Халима Адамбекқызының естелігінде еріне қастандықтың бірнеше түрі баяндалған: «Жанын жаралайтын хаттардың кейбірі үйге де келетін-ді. Мысалы, аты-жөні мәлімсіз «жанашыр» сіздің күйеуіңіз пәленше келіншекпен серілік жасайды деп маған хат жолдайды. Бір жолы еріме Өзбекстанның Ферғана облысының бір ауданынан халық сотының пәленше анаға сәбиақы төлеуге міндеттеген үкім келді... Бәрінің мақсаты − екеуміздің арамызға от жағу, отбасымыздың шырқын бұзу. Не үшін? Түсінбейміз, қауымның бұзылған нышаны-ау дейміз де, іштей тынамыз. Ермұханды «домалақ арызбен» мұқатуға әрекет өмірінің соңғы кезеңінде, аспирант шәкірттері топтап қорғап, ғылым кандидаты атанып, ғылыми мақалалары мен еңбектері журналдарда жиі жарияланған кезде тіпті өршіді. Жұрттың неге сөйтетініне осы күнге дейін таңмын, әсіресе оның редакторлығымен «Қазақстан тарихының библиографиясы» мен «Қазақ КСР тарихының хрестоматиясы» атты еңбектер қазақ және орыс тілдерінде жиі шыға бастаған қарсаңда бұрынғыдан да көбейді.

	Сөйтсе де, Ермұханның жауларынан гөрі достары әлдеқайда көп еді. Өткен өміріме көз салғанда Ермұханның қаншама уақыты ұлтшыл һәм халқына жау еместігін дәлелдеу үшін шексіз көп түсініктер мен хаттар жазуға шығын болғанын зор өкінішпен еске аламын. Ал егер сол уақытты ғылыми еңбекке жұмсаса, тағы бір монография жазатыны қақ еді, амал қанша?!..» − делінген).



	Ақырында шындық жеңді. Қайрат-жігерін сарқа жұмсап, аяқтан шалған кедергі мен қарсылықтың бәрінен де аман өтіп, тынымсыз күрес пен қыруар еңбек етудің арқасында көздеген мұратына жетті. «Қазақстанның Ресейге қосылуы» кітабы 1957 жылдың аяғында жарық көрді, тарихшының өз айтуынша, «Терімі тамаша, емле қателері аз, ашық тұрған беттер мүлдем жоқ, мұқабасы көрікті, қалыңдығы көңілге толымды. Қысқасы, ауыр бейнетім ақталды деуге болады...» Тәубе делік!..



	Е. БЕКМАХАНОВ, «Қазақстанның Ресейге қосылуы» монографиясының кіріспесінен, Мәскеу. «Наука», 1957 жыл:

	«Бұл еңбегімізде біз Қазақстанның Ресейге қосылу тарихын қайыра жаңғыртуды, сол бірігудің қазақ халқының келешек өміріне игі әсер еткенін көрсетуді мақсат еттік. Осы мәселені ғылыми талдау − Қазақстанның XIX ғасырдағы әлеуметтік-экономикалық қарым-қатынасын жан-жақты анықтамай жүзеге асыру мүмкін емес, өйткені бұқара халықтың тарихи өзгерістен алғанын түсіну үшін сол елдің әлеуметтік-экономикалық жағдайын жан-жақты зерттеп әрі қазақ еңбекшілерінің таптық күресін білу арқылы ұғуға болады...

	Қазақстанның Ресейге қосылу мәселесін зерттегенде өзін қоршаған елдермен XIX ғасырдағы байланысын ескермей және болмайды. Біз зерттеуімізде ортаазиялық хандардың кең-байтақ жерімізге көз алартып, солардың ағылшын мен түрік колонизаторларымен байланысын көрсетуге тырыстық. Қазақстанның Ресейге қосылуы алдында және сол бірігу басталған кезде зорлықшыл ортаазиялық хандар мен өз ортасындағы реакционер һәм сатымсақ феодалдардың екі жақты езгісіне түсіп, құлдыққа тап болу қаупі төнгені − кешегі өмірдің ащы шындығы. Қазақстанның бұқара еңбекшілері жергілікті феодалдарға қарсы таптық күреске шықты, сонымен қатар ортазиялық хандар мен Ресей патшасына қарсы халық-азаттық күрестен де бас тартқанжоқ. Қазақстанның бұқара халқының қозғалысын зерттеу үстінде біз әрбір қарсылықтың сипаты мен қозғаушы күшін, мақсаты мен міндетін ашуға тырыстық. Нәтижесінде, шын мәніндегі ұлт-азаттық қозғалыс пен феодалдық-монархиялық қозғалыстың аражігін айыра қарадық. Атап айтқанда, автор Кенесары Қасымов қозғалысы туралы бұрынғы пікірін түбірімен өзгертті.

	...Қазақстанның зерттеуге алған кезеңдегі сыртқы және ішкі саяси жағдайын талдау арқылы біз екі елдің бір мемлекет болуы өмір сүру ділгірлігінен туғандығын түсінуге жолықтырды. Қазақстанның Ресейге қосылуына бұқара халық қана емес, ел басындағы шонжарлар да мүдделі болды. Өйткені кертартпа патриархалды феодальдық қоғамда өмір сүріп, әр жерге шашырап қоныстану жағдайында, қанқұмарлығы мен өктемдігі басым Жоңғария, Қоқан және Хиуа мемлекеттерінің тонаушылығы күшейіп тұрғанда қазақ халқы экономикалық тәуелділікке тап болып, тұрмыстық ахуалы төмендеп, рухани жөнінен де құлдырауы айқын еді... Қазақ қауымының ізгі ойлы нарқасқалары туған халқының келешек тағдырын тебірене ойлап, тығырықтан шығар жол іздеген. Сол ретте экономикалық даму мен мәдени өрлеудің бірден-бір ізгі де дұрыс жолы ұлы орыс халқымен одақ құру екенін де түсінген. Ресейдің озық экономикасы мен мәдениеті ғана заман игіліктерінен кешеуілдеп қалған Қазақстанды ғасырлық тұралау мен артта қалудан құтқаратынын айқын сезген...

	...XIX ғасырда өмір сүрген қазақ қауымының ізгі ойшылдары мен реакционер күштері арасында бітіспес тартыс жүріп, өзара қырқысты. Қазақ шаруаларының мүддесін ойлаған демократиялық бағыттағы ізгі жандар Қазақстанның прогрессивтік дамуға түсуін ойлап, өз халқын орыс халқымен достыққа шақырудан жаңылған жоқ. Көрнекті қазақ ағартушысы Абай өз жұртын өзбек және басқа халықтардың шаруашылық тәжірибесін үйренуге үгіттеумен бірге Низами, Фирдоуси, Физули сияқты Шығыстың өнегесі мол классикалық туындыларын өз халқына таратудан жаңылмады. Қазақ халқының ағартушы-демократы Шоқан Уәлиханов қырғыз халқының эпосы «Манасты» қызыға көшіріп, шұқшия зерттеді. Қазақстанның жекелеген аудандары Ресей қарамағына көшкен кезде қазақ даласының сол бөлегінде экономикалық даму өрбіді, мәдени өзгерістер басталды. Қоныстанған орыстардың үлгісімен қазақтар да егін егіп, отырықшы болып, жер өңдеумен шұғылдана бастады. Қазақ еңбекшілерінің рухани дамуы өсіп, ұлттық және таптық сана пайда болды.

	...Біздің зерттеуіміз қазақ халқы өткен ғасырда басынан кешкен тұрмыс тауқыметтерін қамтып, соның бәрін мезгіліне орай хронологиялық үрдіспен тізе отырып, нақ осы мерзімде қандай жетістікке жеткенімізді баяндауға арналған. Бұл мезгілдің тарихи мәні ерекше. Нақ осы уақытта тарих сахнасына төңкерісшіл орыс пролетариаты шықты. Төңкерісшіл маркстік ілім тарап, Ресейдегі ең алғашқы маркстік топтардың пайда болуы да – осы кезеңде. Қазақстанда мәні зор тарихи оқиғалардың тууы бүкілресейлік төңкерістік қозғалыстармен тікелей байланысты. Әсілі, Отан тарихында XIX ғасыр өте мәнді өтпелі кезең болып саналады, шынтуайтын айтқанда, сол кезең XX ғасырда өмірге келген тарихи өзгерістерді дайындады...»

	Көлемді екі бөлім, он тараудан тұратын, «Кіріспе» мен «Қорытындысын» қосқанда 530 бет болып жарық көрген Е. Бекмахановтың «Қазақстанның Ресейге қосылуы» монографиясының беташары есепті шағын үзіндіде бірталай мәнді мәселе баяндалған. Бұл еңбегіне тарихшы 1946 жылдың қоңыр күзінде-ақ ойланып, яки докторлық диссертациясын сәтті қорғап, көңіл күйі шарықтап жүрген кезде қамданғаны, алғашқы кітабы туралы төртінші айтыс үстінде, 1948 жылғы шілде айының 19-ы күні жиын мінбесінен «өткен ғасырдың екінші жартысы туралы кең көлемді жаңа монография жазуға ізденіс бастадым, таяу жылдарда назарларыңызға ұсынамын» дегені мәлім, бірақ басынан кешкен шерлі оқиғалар сол еңбекті аяқтаса да жариялауға мүмкіндік бермей, өмірдің тар жол, тайғақ кешулі асу-белестерінен әупірімдеп өтіп, ақыры соған 1957 жылдың төртінші тоқсанында қолы әрең жетті.

	Жоғарыда біз сол кітаптың беташар сөзінің шамасы төрттен бір бөлегін ғана қазақша келтірдік. Содан-ақ оқырман қауым білгір тарихшының XIX ғасырдағы қазақ елінің әлеуметтік әл-қуатын бүкпесіз талдап, тұрмыс күйті, шаруашылық жайы, таптық жіктелуі, дала төскейіне темір жол тартылып, қала мен өндіріс ашылған іргелі мекендерді қоныс етуге ойысып, отырықшылық кәсіпке бейімделе бастағанын, білім жолына түсіп, орыс өнері мен мәдениетінің өз діліне ұтымды үрдістерін пайдалануға бет бұрғанын, тап осыдан неше түрлі игі әрі жиренішті мінездер жұқтырғаны жайында терең талдауға тәнті боласыз. Солармен бірге нақты айғақ, кестелермен өрнектелген қазақ елінің көшелі тарихын сүйсіне таниды. Алайда?

	Бұл енді біздің өз пікіріміз, маймөңкесіз айтқанда, Ерекеңнің осы еңбегі қазірде классикалық үлгі ретінде танылған «Қазақстан XIX ғасырдың 20-40 жылдарында» атты монографиясынан көш төмен туынды демекпіз. Оның негізгі себептері жоғарыда айтылды. Шынында да, бұл еңбектің қатаң бақылау мен қасаң саяси қысым жағдайында, содан бес жыл бұрын «саяси қылмыскер» атанған тарихшының жүйрік қаламы, сұңғыла ақыл-ойы да емін-еркін сілтей алмай, тұсаулы тұлпардай кібіртіктеуге мәжбүр болғаны өмір шындығы. Қазақтың кешелі-бүгінгі өміріндегі өзгерістер мен жаңалықты тек қана таптық көзқараспен талдап, тек қана маркстік-лениндік ілім қағидаларына бейімдеп жазып, ең шатағы, орыс патшасының отаршылдықпен жүргізген аяусыз қанауы мен қысымын келешектегі ұлан-ғайыр игі оқиғалармен жуып-шайып, әмбе соны орыс халқының ізгілігіне сая баяндаумен ежіктегенін, әлбетте, бүгінгі зиялы оқырман бірден ұғады. Жаңа монографияның нақ сондай жалтаңбай үрдіспен, «ұлы орыс халқына тиіспе, қазақ халқын шат-шадыман өмірге жеткізетін ұстаздық, ағалық һәм мәңгі достық рөлін ұмытпа!..» деген нұсқау ықпалымен сомдалғаны да күмәнсіз. Өйткені бұл еңбек Ермұхан Бекмаханұлы үшін ғылымға қайтып оралуына жол ашар есік болған. Сондықтан да қол-аяғына тұсау түскен, басына қайыс ноқта киген Ермұхан тарихшының бұрынғы ұстанымынан айнып, тарихқа қиянат жасауға мәжбүр болғанына кешіріммен қарайық, қадірменді оқырман!..

	Солай дей отырып, Ерекеңнің ел тарихын ағымдағы саясатқа бұрмалап сипаттауын ақтайтын жайтты ескерту парыз: кәнігі тарихшы осы туындысында да білімпаздығын, айтқыштығын, көргіштігі мен айғақтарды тапқыштығын, оқиғаларды сұрыптай білетіндігін айқын көрсеткен; әсіресе кейбір мәселелерді баяндау мен тиісті тарауға кіріктіру үстінде ол зердесі терең оқырман оймен ұққандай, жүрек ділімен түсінгендей түйткілді гәптерді жол арасына қыстырып, кейбірін тұтас беттер мен тарауларда астарлай баяндап, елеулі оқиғаларды сынағансып отырып, солардың да тарихи мәнін тұспалдап жеткізеді. Бұл болса тарихшының түпкі ой-пікірін қайткен күнде сақтауға тырысқанына айғақ.

	Бұдан әрі біз «Қазақстанның Ресейге қосылуы» монографиясын талдап, кітап мәтінінің ұтымды тұсын даралап көрсетіп, иә саясат үшін қисынсыз бұрмалаған тармақтарын әшкерелеп, ұзақ сонар сөз етпейміз. Әрбір оқырман бұл туындыны өзі оқып, өз бетінше танығаны абзал...





4


	Кітабы жарыққа шыққан соң-ақ зарыға күтіп жүрген ісі де кешіккен жоқ. 1958 жылдың көктемінде «Қазақстанның Ресейге қосылуы» монографиясы КСРО ҒА-ның Тарих институтының ғылыми кеңесінің талқысына түсті. Шындығында, ғалымның сөйтпеске амалы болмаған. Өйткені Т.Ж. Шойынбаев және басқалардың былтырдан бергі Мәскеуге жолдаған арыздарымен шұғылданған шенеуніктер мен лауазым иелері тарихшыға жеме-жемге келгенде: «Әріпшіл даукестерге ұтымды желеу қалдырмас үшін қалыптасқан дәстүрді бұзбай, ғылыми кеңес талқысынан өтіңіз...» − депті. Көңілге дәт жайт: талқы үстінде оппоненттер мен сөйлеушілердің де пікірі бір жерден шықты; монография ғылыми талапқа сай; үміткер де докторлық атақты бұрын да тектен-текке иеленбегенін екінші мәрте айғақтап, Қазақстан тарихының бір ғасырға тақау елеулі кезеңін мол деректермен айшықтап көрсеткен; мұндай білімпазға мәртебелі дәреже бермегеніміз − өзімізге сын деген сипатта жүріп, ғылыми кеңес мүшелері жаппай қолдап дауыс беріпті.

	«Жұмысымның бағыты беймәлім болғандықтан ештеңе жазбаған едім, енді айтуыма болады: кеше, 22 мамыр күні ВАК-тың сараптама комиссиясы еңбегімді мақұлдады, сол шешім маусымның бас кезінде шақырылмақ ВАК пленумының қарауына түседі, бұл болса − ең соңғы баспалдақ... − депті Ермұхан Бекмаханұлы 1958 жылғы мамырдың 22-сі күні үй-ішіне жолдаған хатында. − Министрдің қабылдауында болдым. Оның да, ВАК қызметкерлерінің де көзқарасы оңды. Министр менің мәселемді алдағы айда біржола тындыруға нұсқау беріпті. Соған қарағанда өзгедей шешім бола қоймас. Әсілі, кешегі күнге дейін жағдайым түсініксіздеу еді, соған да қаһаланып мазам кетті. Өйткені сарапшы комиссияның кейбір мүшелері кітабыма едәуір шүйілді, бірақ тарихшы достарым, өзім танымайтын кейбір ғалымдар мені қызғыш құстай қорғап, ақыры солардың дегені болды. Оған да тәубә! (...) Сөйтсем, министрліктің кейбір қызметкерлері маған қарсы астыртын әрекет жасапты, сірә, себепсіз емес. Менің күтпеген сәтте Мәскеуге жетіп келгенім, соларды қатты абыржытып, ақыр аяғында ісім оңға басты. Әлі күнге дейін мазалы ұйқым бұзылып, қатты шаршап жүрмін. Жүдеп те кеттім. (...) Қалтам көтерсе, бұл жақта бір ай жұмыс істеуге құлықтымын. Әзірше «Москва» мейманханасындамын. Қысқасы, елге докторлық дипломымды алып, марқайып қайтсам деген ойдамын. Сөйткенім жөн емес пе?..»

	«Шаңырағымызға көңілді көркейткен күн сәулесі қайтып оралды. «Қазақстанның Ресейге қосылуы» монографиясы жарыққа шыққан соң-ақ тұрмыс жағдайымыз күрт түзеліп, өмірімізді нұрландырған қуаныштарға шаш етектен кенелдік. Ермұхан докторлық диссертациясын қорғаған соң профессор атағын қайтарып алды...» − деген шаттыққа толы мерейлі сөздерді біз Халима Адамбекқызының естелік кітабының 26-бетінен келтіріп отырмыз.

	Бұл сөздердің 1958 жылдың жазына арналып жазылғанын ескерту парыз. Ермұхан Бекмаханұлы сол қарсаңда небәрі 43 жаста, Халима Адамбекқызы болса отыздың өріне енді ғана көтерілген. Екеуінің де кемел шағы, өмірге деген үміт пен сенім, алдан күткен қызықтар да Алатаудың биік шыңынан асып көкке өрлеген, неше түрлі қиял жетегіне еліктіріп, алуан түрлі ой-армандарға жетелеген шырқау қалпында. Сол үшін тек денсаулығы түзеліп, дұшпандардың қызғаныш оғынан аман болсын делік!..





Он бірінші тарау




	«Елу жас деген не, Бауке?.. Көп ой-арманымды жүзеге асыруға үлгере алмай кетіп барамын. Кешіріңіз!..» деді тарихшы. Ермұханнан естіген соңғы сөзім осы. Ол тарихтан берерін беріп үлгере алмағанына кешірім сұраумен дүниеден аттанды...»

	Бауыржан МОМЫШҰЛЫ,

	6 мамыр, 1966 ж.





«ИТ ДҮНИЕ, МҰНША НЕГЕ ОЛАҚ БОЛДЫҢ, ҰСТАУҒА ҚҰЙРЫҚ-ЖАЛЫ ШОЛАҚ БОЛДЫҢ»102





1


	− Жаңа қонысымыз орталықтан қашық, үйден таңғы сағат жетіде шығып, Ерекең ҚазМУ-ге, мен ҚазПИ-ге автобуспен изеңдеп барып, күні бойы жұмыста боламыз. Түскі тамақты асханадан ішеміз. Балаларға шешем ие. Ерекеңнің денсаулығы онша емес, жиі ауырады. Тез шаршайтындықтан түс кезінде дамылдағысы келеді, соған бірақ мүмкіндік жоқ... Сүлдері құрып титықтап жүрген күндердің бірінде, 1958 жылдың көктемі екені анық, үйге әдеттегіден кеш қайтқан Ерекең есіктен самбырлап сөйлей кірді... − деп Халима Адамбекқызы тың әңгіме бастады. Алматыға барған сайын ол кісімен сұхбат жасап, көкейде көлбеңдеген сұраулардың күрмеуін тарқату мен үшін машық әдетке айналған. Бүгінгі сұрауым Ерекең толғаған тарих оқулығы турасында еді.

	Тарихшының зайыбы әңгімені әріден бастады. Байқауымша, ерімен өткізген өмір белестерін еске алғанда сексеннің өріне көтерілген апай егде жасын ұмытып, әрдайым шешіле сөйлейді. Бір ғажабы, жадына селкеу түспеген, жанары қайтпаған нұрлы көзін жұмып сәл-пәл ойланып отырады да, ми қатпарында жатқан небір оқиғаларды суыртпақтап ағыта бастайды.

	− Әлқисса, Ерекеңнің есіктен сөйлей кіргенінен әлденеге секем алдыңыз?

	− Иә, сөйттім, Ерекең костюмін шешпей қасыма келді.

	− Халимаш, бүгін мен оқу министрінде болдым. Ол азаматты сен білесің − Әди Шәріпов, кешегі сұрапыл соғыста партизан құрамасына командир болып, белорустарға қазақтың қандай халық екенін танытқан ер жігіттеріміздің бірі. Министрге орынбасарлықтан өспей жүр еді, Асқар Закаринді Совминге жоғарылатып, жуықта соның орнына отырды. Мектептердің жай-күйін білетін жақсы зиялы. Қызметті мұғалім болумен бастаған қайраткер...

	− Министрдің мақтауын жеткіздің ... − деп Ерекеңнің бетіне аңыра қарадым. − Не үшін шақырыпты? Өзіне орынбасар бол деген жоқ па?

	− Олай десе нағыз мұғалім деп, сені ұсынатын едім. Менің қолымнан бастық болу сірә да келмейтінін білесің, жә, бостағай сөзді қоя тұр!.. − деп Ерекең қабағын түйді. − Министр маған: «Ереке, Қазақстан тарихын оқулыққа бейімдеп, орысша да, қазақша да жазып беріңіз. Келесі жылдан бастап «Қазақ КСР тарихын» 7-8-кластарда дербес пән ретінде оқытатын болдық... − деді. − Бұл сізге әлеуметтік тапсырма! Қазақстанның дербес республика атанғанына қырық бір жыл болды. Осы күнге дейін ел тарихын айшықтаған пышақ қырындай оқулығы жоқ, масқара жайт! Іргелі елміз деп кеуде қағамыз. Қысқасы, бүгіннен бастап осы еңбекке кірісіңіз!..»

	− Қуана келіскеніңді жүзіңнен көріп отырмын. Мәскеудегі шаруаны оңдап алған соң жазу-сызуды азайтып, денсаулығымды күйттеймін дегенің қайда? Оқулық жазудың әуресі көп әрі соны тыңнан толғау керек. Бұған кіріссеңіз, күні-түні тыным көрмейтін ауыр бейнетке күмп етесіз...

	− Бұл енді, Халимаш, менің өмір бойғы арманым. 1943 жылы 50 баспа табақ көлемдегі Қазақ КСР тарихын бес есе қысқартып, мектеп бүлдіршіндері үшін жұқалтаң болса да оқулық жасайық деген ұсыныс туып, соған құлшына кіріскенімізде үкімет үйіндегілер: «Ойбай, бұл сөзді қойыңдар, ұлт тарихын жазамыз деп ұлтшылдыққа ұрынамыз» деген сақтыққа ден қойып, игі ниетіміздің жолы кесілгенін мен саған талай мәрте айтқанмын. Әдекең де, сірә, соны естіген... Алайда мен «Бір жылда үлгеру қиын, тым жауапты жұмыс...» деп едім, министр басын шайқап, үстелді тықылдатты: «Біріншіден, Ереке, оншақты баспа табақ тарих жазу − сіз үшін қиын шаруа емес?! Екінші, сол оқулықты жарым жылда оп-оңай сақитып береміз деп мазалап жүргендер менің кабинетімді босатпайды... Ал біз, кешегі коллегияда ел тарихының қыры мен сырын жатқа білетін әйдік тарихшы деп сізге тоқтадық. Сізге бұл − зор құрмет әрі үлкен сенім!..» − деп шегінерге жол қалдырмай тықақтап отырғанда, өзің айтшы, не деуім керек еді?

	− Жарайды, жайыңды ұқтым, Ереке, қайырлы болсын! Бейнеті – сіздікі, зейнеті – біздікі! − дедім мысқылдаған шыраймен. − Жазу үстеліңді бостағай кітаптардан босатып, қағаз бен қалам әзірлеп берейін бе?..

	− Ерекең бұл жұмысқа 1958 жылдың көктемінде кіріскен бе?

	− Жоқ, көктемде бастай алмады, іле-шала Мәскеуге аттанып, докторлық атағын қайтарумен айналысып, көктем ғана емес, жазды да сонда өткізді. Сол сапарында бірақ архивке барып, әртүрлі деректер жинады. Оқулықты жазуға сол жылдың екінші жартысында кірісті. Бірден-ақ өндіре жазды. Өйткені бұл тақырыпқа дайындығы бұрыннан мол болатын. «Туған еліңнің тарихын білмеу, кім екеніңе, қайдан шыққаныңа түйсігің болмаса − ұлтсыз, ділсіз, тілсіз, имансыз бір дәлдүрсің, қайуанға оны қосыңдар дегенді Абай да, басқа данышпандарымыз да ескерткен» деп, шәкірттеріне ертелі-кеш қайталаудан Ерекең жаңылмайтын... − деп Халима Адамбекқызы бұдан елу жыл бұрынғы оқиғаны әр қырынан әңгімеледі. − Ал республика тарихын мектепте оқыту КСРО Жоғары Кеңесінің 1958 жылдың басында халыққа білім беруді одан әрі жетілдіру турасында қабылдаған «Весеобуч» заңынан өрбіген. Оқу министрлігінің ел тарихын дербес пән ретінде оқытуды жобалауы содан туған. Ерекең үшін сол заң іздегенге сұраған дегендей болды...

	− Сонымен, Ерекең оқулықты бір жылда сақадай-сай етті ме?

	− Бір жыл емес, жеті-сегіз айда аяқтап, 1959 жылдың алғашқы тоқсанында баспаға тапсырды.

	Ермұхан Бекмаханұлы тұңғыш оқулықтың алғашқы нұсқасын қарайтуға аса қиналмаған: өйткені адамзат қауымының жалпы тарихын студент кезінен тәп-тәуір білген; содан кейінгі жиырма жылда ел шежіресін құныға зерттеуі; сол ізденісте ойына түйгенін университет студенттеріне 1946 жылдан беріде дәріс ретінде оқуы; XIX ғасыр оқиғаларын әр қырынан талдап, монографиялық екі еңбегінде айшықтауы да септігін тигізген; оған қоса тарихшының жазу үстелінде «Ерте заманнан осы күнге дейінгі Қазақ КСР тарихының» бірінші басылымы, сол еңбектің күзеліп те, түзетіліп те үш мәрте қайыра шыққан қалың томдары қаттаулы тұрған... Сондықтан да жазымпаз тарихшы бас-аяғы түгенделген, жұртшылық талқысымен артық-кемі екшелген Қазақ Елі мен Жерінің ескілі-жаңалы шежіресін жасөспірім ұрпақтың ұғымына бейімдеп, қысқа да тұжырымды түрде қайыра сипаттап берген.

	Оқулықты толғауда кітап авторы, сірә, бір ғана гәпке алаң болған: Дала төсінде жүрген ұлан-асыр оқиғалардың қайсысын болсын 14-15 жастағы бүлдіршіндер ұғымына лайықтап қарапайым тілмен бейнелеуге тиіс тиіс; бұл болса тарихшы түгілі, қаламы жазуға төселген балалар жазушысы үшін де оңай емес; әсіресе аз сөзге терең мағына беріп, ұзақ тарихты ықшамдап суреттеу... Суреткерлік қысқалыққа, қарапайымдылыққа жету үшін бейнетқор тарихшы алғашқы тарауларды әлденеше рет көшіріп, түрліше нұсқалар жасап, шұбалаңқы сөйлемдерді екшеп, түзетіп, көп әуреленген. Ақыры, ұшқыр қаламы төселіп, қағаз бетінде әрлі-берлі жорғалай бастады...

	Сол оқулықтың 24-ші басылымы, 1987 жылғы шыққан нұсқасындағы «Ерте замандағы адамзат қоғамы» тарауының алғашқы тармағы былай басталады: «Қазақстан аймағында адам өте ерте заманда-ақ пайда болған. Ол кезде ауа райы жылы және дымқыл еді. Мұз дәуірі аяқталды... Қазақстанның солтүстігі мен Алтай тауларының аңғарларын айуандар − мамонттар, мүйізтұмсықтылар, бұғы-маралдар жайлаған. Бұлардың сүйектері бертінде Торғай мен Есіл өзендерінің табанынан табылды»103.

	Автор өз ойын «Қазақстан атырабындағы алғашқы қауымдық құрылыс», «Қазақстан феодалдық қатынастардың шығуы мен дамуы дәуірінде», «Қазақстанда капитализмнің дамуы және патриархтық-феодалдық қатынастардың ыдырауы» деген үш бөлімге бөліп, әрбірі екі, ұзаса үш беттен тұратын 11 тарау етіп тұжырымдай сипаттаған. Одан әрі XX ғасырдың ұлан-ғайыр оқиғаларын тұжырымдай айшықтаған: тусыраған қазақ даласы түбегейлі өзгерістерге ұшырады; дала жұрты көшпелі тіршіліктен отырықшылыққа көшті; оның ұшы-қиырсыз төскейінде іргелі қалалар мен елді мекендер орнығып, су жолы, темір және тас жолдармен айнала шырмалып, ауыл шаруашылығы мен өнеркәсібі өркендеп, аграрлы-индустралды республикаға айналды; қазақ халқының өзі де осы кезеңде қаншама ұлан-ғайыр оқиғаларды, төңкерістер дүмпулері мен Ұлы Отан соғысының ауыртпалығын басынан кешті; ең бастысы, байырғы далалықтар солардың бәріне бел шеше қатысып, білім қайнарларынан сусындап, ғылыми деңгейі шарықтап өсіп, кәсіби мамандығы түрленіп, өнері мен әдебиеті, рухани танымы да биіктеп, қысқасы, өркениеті озық елдермен теңесті...

	Тарихшы қаламы соншама жаңғыруды шағын оқулықтың 12 тараудан тұратын соңғы 4-бөлімінде сөз еткен...

	Кітаптың сүбелі бір тарауы «Қазақ ұлтының өзара бірігуін және Қазақ хандығының құрылуын» айшықтауға арналған. Автор үшін де, мектеп өрені үшін де − бұл мәнді оқиға. Сондықтан да Ермұхан Бекмаханұлы Қазақ хандығының 1456-1822 жылдар аралығындағы үш жарым ғасырдан астам көшелі ғұмырын, зайырлы жұрт қатарлы дербес мемлекет болып өмір сүргенін айшықты айғақтармен көсілте бейнелеген: «XV ғасырдың орта шенінде қазақ жерінің оңтүстігінде қазақтардың бірнеше феодалдық хандықтары өмір сүрді. Солардың ең қомақтысы − Қасым хандығы (1511−1521), оған Қазақстанның түстік бөлегі мен Жетісу өңірі қарады. Хан қарамағындағы елге үстемдігін сұлтандар мен билер, яки феодал рубасылары арқылы жүргізген. Хан да, сұлтандар мен билердің бәрі де мың-мыңдаған төрт түлік малға иелік еткен, жайылымдар да солардың меншігінде болған. Олардың малын бағып, барлық шаруасын кедейлер атқарған. Үстем тап иелері өзінен әлсіз көршілеріне күш көрсетіп, барымта жасаумен де шұғылданған. Қазақ хандары ірі феодалдардың мүддесін қорғап, езілген халықтың қарулы наразылығын аяусыз басып отырды... Билеуші хан тұрақты әскер ұстамаған. Соғыс қатері төнген кезде ғана халық жасағын жинаған. Ел ішінде дау туса, хан тағайындаған билер оны ежелден қалыптасқан адат жолымен шешкен».

	Автордың тарихи оқиғаларды сипаттағанда әрбір дерекке саяси мән беріп, әріпшіл идеологтар талап еткен қасаң сүреңге бейімдей баяндағаны байқалады. Алайда тарлан тарихшының таптық көзқарасқа кіріптарлық үрдістен айныған да тұстары аз емес. Кей ретте, әлмисақтан көзге ұрып тұрған ақиқатты келтірерде гректердің эзоп тіліне көшіп, кейбір айғақтарды астарлап бейнелеуге ауысады. Мысалы, оқулықтың 4-тарауында Тәуке хан (1680-1715 жылдар аралығында билік құрған) даулы істерді әділ шешу үшін қолданысқа енгізген «Жеті жарғы» рәсімін тәптіштей түсіндіріп, хан ордасында «Алты алаш» атты билер кеңесі қызмет еткенін сөз арасында сыналап келтіреді. Бұдан туатын уәж: мұрагерлік жолмен сайланатын хан қасында ақылман кеңесшілері, әмірін бұлжытпай жүзеге асыратын төлеңгіттері, даулы іске төрелік жасайтын билері болғанын төндіре, төгілте сипаттайды. Одан кейінгі тараулар да ел тарихының бел-белестерін таңдап та, даралап та көрсетуге арналған: «Қазақстанның XVI-XVII ғасырлардағы әлеуметтік-саяси құрылысы», «Қазақ халқының XVII-XVIII ғасырлардағы тәуелсіздігі үшін күресі», «Қазақстанның Ресейге қосылуының бастапқы кезеңі» беттерінен халқымыздың өз иелігіндегі жерді жауынгер жоңғарлардан екі жарым ғасыр бойы қорғаудағы жанқиярлық күресін айшықтау арқылы бірде жеңіп, бірде жеңілгенімен, көшпелі қазақтың кең байтақ даласын, мал-жанын сыртқы жауға бермей, бас бостандығын сақтаған қаһармандығына тәнті боламыз...

	Тоқетерін айтқанда, ықшам жазылған, ұғымға жеңіл шолақ тараулардан тұратын оқулықтан туатын мәнді ой: Қазақ Елінің адамзат тарихында өзіне тән орны бар; Ұлы Дала төсінде шаңырақ көтерген көшпелілер мемлекеті − феодалдық дәуірге дейінгі және одан да әріде осы алқапта ірге тепкен тайпалар мен рулар одағының мұрагері; сол мағлұматты көкейіне құйған бүгінгі қазақ перзентіне, жеті атасын жатқа білуді қанағат санайтын байырғы далалыққа арғы тегінің ғұмыры үш мың, кейбір деректерді ескерсек, бес мың жылға сөз айтпайтынын мәлімдейді; ең басты қорытынды, Қазақ КСР-і атанған бүгінгі республика − кешегі Қазақ хандығынан өрбіген мемлекеттік құрылым...

	Оқу министрлігінің алқасы Қазақ КСР тарихы оқулығының қолжазбасын екі мәрте талқылап, қосымша түзетуден соң «Учпедгиз» (бертінде «Мектеп») баспасы оны небәрі екі-үш айда басып шығарады. Сөйтіп, 1959-1960 оқу жылының қыркүйек айында Қазақстан мектептері тұңғыш тарих оқулығының екі тілдегі нұсқасын пайдалануға алған. Келесі жылы ол екінші мәрте басылып әрі ұйғыр тіліне аударылған.

	1959 жылдың аяқ шенінде оқу министрі тарихшыны қайыра шақырып:

	− Ереке, министрлік алқасы төл тарихымызды 8-10-сыныптарда үш жыл қатарынан оқытуға шешім қабылдады. Мына оқулығыңызды жоғары басқыш оқушылары рухани сусындайтын етіп кеңейтіп беріңіз... − дейді.

	Тарихшы жайраң қағып:

	− Әдеке, мен сізге жоқ дей алмаймын. Сұраған тарихыңызды жарым жылда дайын етемін. Алайда сіз екеумізді қосақтап, баяғы Семей губерниясының тумасы етіп ЦК-ға арыз жазатын ағайындарға не дейсіз? Оны да ойлаңыз, тегінде... − деп сақтық білдірген сияқты.

	Партизан мінезінен айнымаған әрі тумысынан тәуекелшіл Әди Шәріпұлы:

	− Ереке, оқулыққа алаңсыз кірісіңіз, біз соған бәсеке бәйге жариялаймыз. Өзіне сенген тарихшылар қатысып, білімдерін сынға салсын. Бірақ түпкі жеңістің сізде болатынына менің титтей де шүбәм жоқ... − деген уәж естіртіпті.



	Мария МАКШАНОВА , «Мектеп» баспасының редакторы, 1967 жыл:

	«...Ермұхан Бекмахановпен менің редакторлық тәжірибем он шақты жылға созылды. Баспаның кабинеттері өте тар болғандықтан, көбіне кешкі уақытта, сағат 9-10-ға дейін, кейде жексенбі күндері жұмыс істедік. Түзетуді түгел енгізіп, кейбір күдікті жерін дауыстап оқып, бәрін бітірдік деп отырғанда Ермұхан Бекмаханұлы келіп: «Мына жері маған ұнамайды...» − дейді. Тегінде, мен оның терім әбден тазарғанша телефонмен болса да түзету енгізбей тыныш отырған күнін сірә да білмеймін. Төзімім жетпей кейде реніш білдіремін. Ол кісі биязы жымиып:

	«Мына жерді түзетпесек, ертең өкінеміз ғой...» − деп қиыла қарайды.

	Шындығында, сондай түзетулерден соң кітап мәтіні бұрынғыдан жақсара түседі.

	Оның ерекше дара қасиеті − оқулығы қайыра шыққан сайын түзетуден жалықпайтындығы, бұл болса көптеген авторларға дарымаған еңбекшіл қылық.

	...Ұзақ жылғы ынтымақты байланысымыз ақыры үлкен достыққа ұласты. Екі үйде бірдей кездесетін болдық, өзара сыйластығымыз отбасылық қарым-қатынасқа көшті. Ол кісінің үстінен жоғары жаққа неше түрлі шағымдар түседі. Кейбір ғалымдардың әріптестерін жамандап арыз жолдап, сөйте тұра есімін ашық көрсетпейтіні мені әрдайым таңғалдырып, көңілімде жиреніш туғызады. Соны айтсам, Ерекең: «Жаза берсін, олар сөйтпесе өмір сүре алмайды», − дейтін-ді. Ал маған әрбір арызға иланымды жауап беру үшін кейде мұрағат ақтарып, қаншама уақытымды зая ету керек. (...) Баспагерлік қызметімде осындай ақылды, білімді, дарынды зиялымен жұмыс істегенімді өзіме жұбаныш санаймын. Ермұхан Бекмахановпен достығым − жадымда ғана емес, жүрегімде».



	Ермұхан Бекмаханұлының қаламы өрген «Қазақ КСР тарихының» екі кітабы да (7-8 және 9-11-сыныптарға арналған) зор сұранысқа ие болып, автордың қатысуымен әрдайым түзеліп, қосымша тараулар, беттермен толықтырылған нұсқалары 1988 жылға дейін кем есеппен айтқанда, 25 мәрте (!) басылған (Ерекең төл еңбегін соңғы рет 1965 жылы түзеткен. 1967 жылдан беріде екі оқулыққа да ғалымның тарихшы қызы Нәйля Бекмаханова қосымша автор болып, әкесі бастаған игі істі сәтті жалғастырған!). Сөйтіп, бекем негізге қаланған тарих оқулығы ондаған жылдар бойы жүздеген мың жасөспірім түлекке туып-өскен Елі мен Жерінің таңғажайып тарихын тануға қызмет еткен. Екі оқулықтың таралымы 5 миллион данаға жетіпті.

	Мектеп оқушыларына арналған сол оқулықтардың сәтті тағдыры қаламы ұштаулы, ой-арманы асқақ тарихшыны жаңа құлшынысқа жетелеген − ол болса Қазақстан тарихының барынша кеңейтілген, неше мың жылдық шежіресі түгел қамтылған, Жоғары оқу орындары студенттерінің рухани сұранысын толық өтейтін, кем дегенде екі курс үзбей оқитын оқулық жазу!.. Не жазатынын ойлап, бөлім мен тарауға жіктелген бағдарламасын жасап, неше мәрте өзгертіп, түрлендіріп, толықтырып, сол іске 1965 жылдың қысы мен жазында толғатып, толғанып, амал қанша, аяқтан шалған ескі сырқаттың кеселінен сол еңбекті бастай алмады. Бастаса да бұрынғыдай өндіре жаза алмаған. «XIX ғасырдағы Қазақстан тарихының очерктері» деп атаған сүбелі бөлімін ғана қағазға түсірді (ғалымның бұл еңбегі 1967 жылы жарық көрген)...





2


	1958 жыл − Ермұхан Бекмаханұлы үшін ерекше сәтті болды: 1951 жылы тарихты өздерінше түзетпек болған әпербақан шенеуніктер тартып алған ғылыми атақтарымен ВАК төралқасы жеті жылдан кейін қайыра марапаттауға мәжбүр болды (Шерлі тарихшы туралы Қазақфильм студиясы шығарған туынды сол себепті «Екі мәрте доктор» атанған); «Қазақ КСР тарихының» тұңғыш оқулығын жазуға тапсырыс алды...

	Ғалымның және бір түбегейлі ісі жөнінде кеңірек сөз ету қажет: сол жылдың күзінде, бұл да КСРО Жоғарғы Кеңесінің халыққа білім беруді одан әрі дамыту туралы жаңа заңынан өрбіген игілік − ҚазМУ-де Қазақ КСР тарихы кафедрасы қайта ашылып, соған орай бәсеке таңдау жарияланып, нәтижесінде, жаңа кафедраны басқару тарих ғылымының докторы Е.Б. Бекмахановқа бұйырып, он жыл бұрын өзі іргесін қалап, тарихқа әуес жастарды көптеп тартып, зиялы қауымды сүйсіндірген, қызғаншақ әріптестерінің ішін күйдірген мазасыз жұмысқа екінші мәрте қайтып оралуы...

	Дарқан өмірдің сайқымазағы кейде осындай тосын оқиғалармен айшықталады. Рухани ділгерліктен туған сұраныс екені сөзсіз, күні кеше шалағай ғалымсымақтар жабыла дүрелеп, қауымға қаскөйлік, социалистік қоғамға қастандық, партия саясатымен сыйыспайтын кереғарлық дескен жасанды ұстанымдар жойылып, тарихи ақиқат жеңді. Билеуші партия қиянатты түзетті.

	Ерекең де әділдіктің салтанат құрғанына шын көңілден тәнті болып, жаңа кафедра жұмысын едел-жедел жандандыруға кіріскен...



	Кеңес СТАМБЕКОВ, «Менің ғылыми жетекшім»:

	«...1955 жылдың қыркүйегі. Соңғы курстамын. Диплом жұмысын бастауға әзірлік қамындамыз. Диплом жұмысының жетекшілері мен дипломанттар тізімі ілінген тақтаға жақындап, өз фамилиямды тауып, кімге иек артарымды қарасам − аға оқытушы Е. Бекмахановқа жазылыппын. Мұндай қуанбаспын. Тарихшы студенттер ол кісінің саяси қылмыстан ақталып, университетке қайтып оралғанын білетін-ді. Мен бірақ Қазақстан тарихының қыр-сырын ақтарған атақты тарихшыға тап боларымды сірә да ойлаппын ба!?..

	Самайын ақ күміс шалған, өңіне де кекселіктің табы түскен, адамға түйіле қарайтын болған тарихшыға барып, өзім таңдаған тақырыбымды атадым. Ол кісі жатырқаған жоқ, бірден-ақ диплом жұмысым туралы сөз бастады. Тақырыптың басты мәселелерін тарауларға бөлді де, соларды ғылыми әспеттеу үшін қандай әдебиеттерді оқып, кімдердің еңбектеріне назар аударуды, мұрағаттан нені іздеу қажеттігін де саралап, алғашқы кездесуде-ақ айтып берді. Содан былай жиі кездесетін болдық. Ермұхан Бекмаханұлы дайын тарауларды оқып, кей жерін түзетіп, мәнді ескертулер жасайды. Әрдайым даусын көтермей, сыпайы сөйлейді. Кейбір айғақтың қисынсыздығын көрсе де, «Ей, мынауың не, бүйтуге болмайды...» – деп ақырын ғана айтады. Ақыры, не керек, өзім ғана емес, өзгелер де мақтағандай көп-көрім зерттеу еңбекті дүниеге келтірдім. Сарапшы комиссия оны жоғары бағалады. Университетті тәмамдаған соң А.С. Пушкин атындағы Орал педагогика институтына оқытушылық жұмысқа жолдама алдым.

	1957 жылдың маусымында Е.Б. Бекмаханов біздің институтқа Қазақстан тарихынан дәріс оқуға келді. Ерекеңнің дәріскерлік дарынын, біз, жас оқытушылар, сол жолы нақты біліп, ерекше таңғалдық: қандайда тарихи оқиғаны, иә айғақты түсіндірерде ол кісі асықпай талдап, мәселенің күрделі сипатын да бүкпей ашып, қандай тарихшылардың қай уақытта, қандай жағдайда осы жайтқа айтқан пікірлерін келтіріп, өзінің де тұжырымын келістіре әңгімелейді; қысқасы, Ерекеңнің әрбір дәрісін көп уақытқа дейін жадыңда сақтайсың... Біздің ұжымдағы тарихшыларда сол кезде Квакиннен басқамызда ғылыми атақ жоқ болатын. Ермұхан Бекмаханұлы аттанарда осы мәселені Жоғары білім министрлігі арқылы шешуге көмек беретінін ескертті. Ерекең уәдесін орындады: күзге таман Орал пединститутына 3 орын тиіп, П.С. Букаткина, А.Ф. Абаян және мен ҚазМУ-дің тарих факультетіндегі аспирантураға қабылдандық. Үшеуміз де сол кісінің басшылығымен диссертация қорғап, тарих ғылымының кандидаттары атанып, Оралға қайттық...»



	Еркеш МӘМИЕВ, тарихшы, «Ұстаз тағылымы», 18.12.1999 жыл:

	«1958 жылдан бастап азамат ғалымның көптен арман етіп жүрген ізгі ойларын іске асыруға мүмкіндік туды. Ерекең өз айналасына ғылымға ынталы жастарды топтастыра бастады. Аспирантура ашқызып, оқулықтар жазды, ғылыми жинақтар шығарды. Қарауындағы топты Қазақ КСР ҒА шақырған ғылыми кеңестерге, түрлі конференцияларға жиі қатыстырды. Өзі басқаратын аспирантураның құрамы 1962-1963 оқу жылында бұрынғыдан да кеңейтіліп, Ерекең алдынан білім алған тарихшылардың бірқаншасы университетке қайтып оралып, енді біразы сырттай оқитын болды. Осы топта біз жиырма шақты адам болдық, біреуі − мен...

	Ұстазымыз бізді халқымыздың іргелі тарихына іңкәр жүрекпен үңілуге құштарлығымызды оята білді. Әр аптаның бір күнін бізге арнап есебімізді тыңдайды, қажет болса көмек береді. Ол кісінің алдында ұялмас үшін салдыр-салақ әдеттерімізді сап тыйып, күнбе-күнгі жұмысты Ерекең талабына бейімдедік. Бұл болса диссертациямызды уақытында қорғауға жеткізді...»



	Тотай ТҰРЛЫҒҰЛОВ, ғылым докторы, «Жалындап өткен өмір»:

	«Ерекең бізге қатаң талаппен қарады, қамқорлығын аямайды. Ғылыми мақалаларымызды жариялауға, іссапарға жіберуге көмектеседі. Мен сол кісіге еріп бір жылы Мәскеуге бардым. Барған бетте СОКП Орталық Комитетінде жауапты қызмет істейтін Б.А. Төлепбаевқа телефон шалып, «Аспирант жігітім кітапханада алаңсыз отырып жұмыс істеуі үшін бір айға жайлы орын керек, Ленин кітапханасына жақын жерде болсын!» − деп ықтияттады. Байдабек Ахметұлы мені келесі күні Өзбекстан өкілдігінің мейманханасына орналастырды. Тарих факультетінің жиналысында бір жолы кафедра аспирантының жекебасыныңісіқаралды: әйеліменажырасқан, солүшінпартияға мүшеліктен, аспирантурадан да шығару керек десіп өзеурегендер бел ала бастағанда, Ерекең сөз сұрап, адам тағдырына жеңіл-желпі қарауға болмайды, ауыр жазаға тартсақ, жас азаматтың келешегіне балта шабамыз, сөгіс берейік, үй-ішінің қыжылын оның өзі ойластырсын деген желеумен арашалап алды. Сол азамат қазірде бар, тарихшы атанды, профессор. Ерекең кісі танығыш еді. Ғылыммен шұғылдануға ынтасы бар жастарды студенттер ортасынан таңдайды, қызмет істеп жүргендерге де пейіл білдіреді: мысалы, Ғани Ермекбаев аспирантураға Алматы қалалық оқу бөлімі меңгерушісінің орынбасары қызметінен келді, кандидаттық диссертация қорғаған соң, ҚазМУ-де оқытушы болып көп жыл ұстаздық етті.

	...Ерекең ғылыми бәсекелестікке оң көзбен қарайтын-ды. Мынау менен озып кетеді деген оғаш ой ол кісінің болмысында жоқ. Шәкірттеріне: «Менен озсаңдар – илайым қуанамын, өзіме ізбасар ғалым дайындадым деп мақтан етемін...» − деуші қайран азамат. Өмірінің соңғы жылдарында ол кісі оқулық жазумен шұғылданып, ғылымның бұл саласына икемі бар жігіттерді сол іске тартты. Солардың бірі − осы жолдар иесі, 4-ші басқышқа арналған тарих оқулығым 30 жылдай қолданылды...»



	С. СҮНДЕТОВ, тарих ғылымының кандидаты:

	«1958 жылдың қыркүйегінде Қазақ ҒА Тарих институтының аспирантурасына түстім. Ғылыми жетекші туралы мәселе туғанда төңкеріске дейінгі Қазақстан тарихы бөлімінің меңгерушісі Б.С. Сүлейменов маған университетке барып, Ермұхан Бекмахановпен ақылдас деді.

	...Ерекең қайдан келгенімді, нендей жұмыс істегенімді тәптіштеп сұрады. Ізденіс жайында айтқанымда, шұғылданар тақырыпты бірден атады. Қазақстан тарихының жазылған кезеңдері мен қозғаусыз жатқан тың мәселелерін ол кісінің жете білетініне мен сол жолы тәнті болдым. Маған ұсынған тақырыбы − «Қазақстанның ауыл шаруашылығында капитализмнің өрістеу тегі» (бұл мәселе Тарих институтында бертінде өзгеше өрістеп, «Капитализм генезисімен» шұғылданатын жеке бөлім ашылды)...

	Ол кісінің еңбек жолы таң қалғандай ұлағатты. Жас болса да Ерекең өзімен қатарлас һәм біздей көкөрім тарихшыларға шынайы ұстаз болды, сөйте тұра туған халқының ділі мен пірін қатты ұстап, ел мерейін көтеріп, жұртшылық мүддесіне адал қызмет етті... Біз оған отандық ғылымның даңқты өкілі деп қарап, дарынына бас идік, таңғаларлық ғылыми еңбектер жазып, ғылыми мектебін түзеп, ел тарихын әріден толғаған ерлігіне сүйсіндік. Сол істі жалғастыратын тарихшылар тәрбиелегеніне куә болдық. Ұстазымыздың білімпаздығы Мәскеу, Ленинград, Киевте бағаланып, одақтас республикаларға танылды, ол кісіні ғылыми конференцияларға жиі шақыратын-ды. Солардан қайтқанда Ерекең шәкірттерін жинап, көрген-білгенін әңгімелеп, келешекті меңзеген ойларымен бөлісетін-ді. Бәрімізге келелі міндеттер жүктейтін-ді...»

	Әбу Сақтағанұлы Тәкенов ҚазМУ-ді үздік дипломмен 1953 жылы 23 жасында тәмамдаған соң туып-өскен Ақтөбе облысына аттанып, Қобда ауданындағы орыс-қазақ мектебінде бес-алты жыл еңбек етіп, оқу ісінің меңгерушісі және директоры міндеттерін абыройлы атқарып жүргенде Ермұхан Бекмаханұлының шақыруымен 1959 жылы университетке келіп, оқытушы болып орналасады.

	Төменде біз сол азаматтың ғылым соңындағы қырық жылға созылған азабы мол, зейнеті ұлан-ғайыр өнегелі өмірін, ҚазМУ-де ұстаздық етумен өткізген тұрлаулы еңбегін сыпыра тізбей, сол жолда көтерілген биіктерін тұжырымдап келтіреміз: ғылым докторы, профессор атақтарын иемденіпті; тарихшы Гүлжан Нұрғалымованың куәлігіне қарағанда, «Ерекең шәкіртінің санасына өшпес із қалдырып, кеудесіне сөнбейтін шоқ түсіре білген, жылдар өткен соң ол жаңғырып, жалын боп маздаған. Ұстазы қалдырған ауыр жүкті Ә.С. Тәкенов көкейінде сақтап жүріп жеріне жеткізді, тәлімгері еңбектерін туған халқымен қайта табыстырған»; Әбу Сақтағанұлы ту бастан Ақтөбе өңірінің 1917-1920 жылдар аралығындағы тарихи оқиғаларын ғылыми сараптаған, сол ізденісі туған облысының энциклопедиясын дайындауға қатысуына түрткі болып, өлкетану жұмыстарымен шұғылдануға ұласқан; 1993 жылы ол университетте «Қазақстанның мұрағат және деректану» кафедрасын ұйымдастырған; өмірінің соңғы он жылында Әбу тарихшы саясат салқыны тиген қазақ зиялыларының ел жадынан ұмытылған мәнді еңбектерін, есімдерін де тарих қоймасынан суырып, туған жұртына қайтару ісімен жан-тәнімен беріле шұғылданған; бұл болса айтарға оңай болғанмен, жүзеге асуы өте қиын, қыруар ізденіс пен еңбек талап ететін ауыр жұмыс...

	Нәтижесінде, қазақ қауымына Мұстафа Шоқайдың «Кеңес өкіметінің бодауындағы Түркістан», «Мұстафа мен Мария Шоқайдың естеліктері». Мұхамеджан Тынышбаевтың «Қазақ халқының тарихы», Телжан Шонанұлының «Жер тағдыры − ел тағдыры» кітаптары, әрине, алғашқы кезекте өзін тарих әлеміне енгізген ұстазы Ермұхан Бекмахановтың «Кенесары ханның көтерілісі» (Қазақ КСР тарихының алғашқы басылымындағы дербес тарауды мектеп оқушыларына арналған тарих оқулығының хрестоматиясына енгізіп, көп таралымды кітапша түрінде де шығаруға мұрындық болған) және «Қазақстан XIX ғасырдың 20-40 жылдарында» монографиясын 45 жылдан кейін, 1992-1993 жылдары екі мәрте (орысша және қазақ тілдерінде) қайыра жариялауға жетекшілік еткен. Ескертер жайт: осы адамдардың өмірі мен халқына қызметі турасында Әбу Сақтағанұлы мерзімді баспасөзде ондаған танымдық мақалалар жариялап, марқұмдардың өмір жолымен, ғылыми еңбектерімен жұртшылықты таныстырған; жоғарыда аталған кітаптардың бәріне алғы сөздер мен түсініктер жазған...

	Қосымша ескерту: Ермұхан Бекмаханұлының алдынан өтіп тарих іліміне қосылған, бұл болса қысқа екі кезең − 1946-1950 және 1958-1966 жылдар аралығы, демек, бар-жоғы 14 жылда ол кісінің жетекшілігімен кандидаттық диссертация қорғаған 20 шақты адам (солардың дені бертінде докторлық атақтарды иеленді, профессор, академик атанғандары да бар). Халима Адамбекқызының бізбен сұхбат үстінде ризалық пейілмен айтқан жүрекжарды сөзіне қарағанда, «Ерекең шәкірттері ұстазына бағыштаған парызын ерекше құлшыныспен орындаған...» Олай болса, тарлан тарихшының шәкірттеріне сіңірген еңбегі, игі әсері, қатаң талабы да құнарлы топыраққа түскен асыл дәндей өнім беріп, бойлап өскені сонша, тұрықты әрі саясы мол алып бәйтерекке айналды деуге болады!..



	Сержан ЖАРМҰХАМЕТОВ, ғалымның немере ағасы:

	«Ғұлама ғалымның бауырмалдығы, ақжарқындығы, қайырымдылығы мен жолдастарына адалдығы, адамгершілігі де әрқашан сезіліп тұрушы еді. Соған бір мысал: Ермұхан кездейсоқ бір жағдайда ҚазМУ-дің ауласында жылап отырған жас қызды көзі шалып қалады; жанына барып, қоңыр даусымен:

	− Қалқам, неге жылап отырсың, біреуден жәбір көрдің бе ? – деп сұрайды.

	Жас қыз ыңғайсызданып:

	− Ой, ағай, студенттер қатарына іліге алмай қалдым, – деп төмен қарайды.

	− Келесі жылы қайтадан талаптанасың, болған іске қайғырма?.. – деп өксігін баса алмай отырған бейтаныс қызды еркіне қоймай үйіне ертіп барады.

	Халима екеуі сол қызға орыс тілін қайта оқытып, келесі жылы институтқа түсуіне қол ұшын берді. Бұл күнде Айнагүл Шаңғарова Қаскелең педагогика училищесінде орыс тілі пәнінің оқытушысы болып ұстаздық етіп жүр...»

	* * *

	Ермұхан Бекмаханұлы алғашқы қосағы Әмина Зарипқызымен отбасылық қарым-қатынасын кілт үзген соң жар көңілін біржолата суытуды тілеген тәрізді, қалайда сәбилері ақысын төлеуден өзге міндет-парызына аса пейілді болмаған. Ерлі-зайыпты жандардың екеуара байланысының қоңыртақы жағдайға ауысу зардабын, тегінде, балалары тартады.

	Сөйтсе де Ермұхан қыздары − Нәйля, Нұрия және Нәдия ұстаз анасының қажыр-қайраты арқасында мектепте үздік оқып, жоғары білім алған (Әмина Зәрипқызы 1979 жылы қайтыс болған).

	Төменде біз Бекмахановтар отбасының өнегелі сырын сөз етеміз, өйткені бұл да − ғұмырнама кейіпкерінің туған елін сүйсінткен даңқына даңқ қосқан әлеуметтік мәнді мәселе!..

	Ермұхан Бекмаханұлы отбасынан айырылып, көңілі пәс болып өксіп жүргенде көрген тұңғыш перзенті Нәйлясын (1940 жылдың қарашасында туған) төлбасы санап, ерекше мерейленген. Жұмыстан шаршап келгенде «көкелеп» ұмтылатын кішкентай қызын мойнына мінгізіп, кеудесінде ойнатып, ас ішкенде де алдына алып отырып, ерекше өбектеген. Сірә, мен көрмеген балалықтың базарын осы көрсін, мен тартқан жетімдіктің азабын бұл сезбесін дегендей әкелік мейірмен, шын пейілмен еркелеткен (әділін айтсақ, араға алты жыл салып жүремелете, 1946 және 1947 жылдары дүниеге келген қыздарының тәлім-тәрбиесіне әкесі қатыспаған). Ал тұла бойы тұңғышына іңкәрлігін ешқашанда суытпаған, таңғаларлық жайт, Нәйля да соны айқын сезінген, әкесін ерекше қадір тұтқан, атақты ғалымның ұрпағы екеніне мақтанып, көкесіне ұқсаудан жаңылмаған.

	Нәйля Бекмаханова 1958 жылы Алматының № 40 мектебін алтын медальмен бітіріп, биология пәнінен сабақ беретін шешесінің ықпалымен МГУ-дің биология факультетіне аттестатын жолдамақ болады, сол ойын әкесімен ақылдасқан. Көкесі менің жолымды қуғаныңды құптаймын деп кесіп-пішіп айтпаған, биологияны меңгеруден гөрі, тарихшы болудың қиынырақ, сыпыра бейнет әрі дау-дамайы көп кәсіп екенін ескертіп: «Ғасырлар тереңіндегі деректерді жаңғырту − ел мүддесі үшін аса мәртебелі іс, сондықтан, қызым, бұған да ойлан!..» − дейді. Тарихшы болуды қаласа, Мәскеуге, тек қана Тарихи мұрағат институтына түсу қажеттігін ескертеді. «Өйткені онда аса зерделі, білімді, мұрағатпен жұмыс істеудің кәнігі мамандары ұстаздық етеді. Ресейдің қазірде белгілі тарихшылары сол оқу орнынан шыққан. Ал МГУ-дің тарих факультетінің атақ-дабысы зор болғанмен, университетте қоғамдық ғылымдарды көбірек оқытып, қауымнан гөрі саяси жүйеге қызмет ететін әмбебап тарихшылар дайындайды...» − деген де пікір айтады. Көңілі әр саққа құбылған бойжеткен не істерін білмей, екіұдай ойға түсіп жүргенде КСРО тарихын оқытқан ұстазы И.В. Дмитриевті көшеде кездейсоқ жолықтырады. Бұл турасында Нәйля Ермұханқызы «Парасат» журналының тілшісі Б. Сейдінұлына 2003 жылы берген сұхбатында: «Мұғалімім маған тарихшы болғаныңды қалаймын, сенің бұл пәнге құмарлығыңды білемін. Әкелі-балалы тарихшы болу – бек тамаша іс!..» − деді. Қысқасы, ұстазымның сол сөзі жүрегіме дөп тиіп, көкемнің жолын қууды жөн көрдім...» − деп бұдан 45 жыл бұрынғы таңдауын есіне алыпты...

	Сонымен, шешесі емес, әкесінің дегені болды. Осы жолдарды жазып отырғанда біздің алдымызда Н.Е. Бекмаханованың 1958-1966 жылдарда Мәскеу мен Ленинградтан көкесіне жолдаған 17 хатының көшірмесі жатыр. Солардың бәрінде студентка, соңынан аспирантка Нәйляның таңдаған мамандығын игеруде әр қадамын әкесімен ақылдасып, көмегін де пайдаланғанын айқын аңғарамыз. Әке мен баланың бүгінгі замандағы қарым-қатынасы қалта телефонымен тілдесуге көшіп, «Пап, чао, вышли бабки, чем больше, тем лучше!..» − деген сипатты тұрпайы алыс-беріске ауысып жатқанда, профессор әкесіне естияр қызының хаттары (Ерекеңнің хаттарына қолымыз жетпеді, сірә, сақталмаған) бүгінгі оқырманға көп жайттан хабар береді. Төменде біз Нәйля Ермұханқызының хаттарының кейбірін толық түрде, қайсыбірін ықшамдап және қазақшалап келтіреміз.



	Найля ЕРМҰХАНҚЫЗЫ, Мәскеу. − Алматы, Е.Б. БЕКМАХАНОВҚА

	«Сәлемәтсің бе, көке!

	Ауруханада жатқаныңды естіген соң жазып отырмын. Өзім институт ауласындағы жатақханадан орын алдым, ал ол Қызыл алаңда, мен тұратын бөлменің терезесі Үлкен театр тұрған Свердлов алаңына қарайды. Бір бөлмеде өзара ерекше тату алты қыз тұрамыз. (...) Өзіңмен мынадай мәселе жайында ақылдасқым келеді: институттағы барлық кафедраларда үйірмелер жұмыс істейді, солардың қайсысына қатысарымды білмей, алаң болып отырмын; КСРО тарихы кафедрасында екі топ бар, біреуі − төңкеріске дейінгі, екіншісі Кеңес заманындағы тарихты зерттейді. Ал Ерте дүние тарихы, СОКП тарихы кафедраларында да тап сондай үйірмелер бар. Соған қоса мен латын тілін үйренгім келеді, оған жазылу міндетті емес, әркімнің өз еркіндегі шаруа. Бірақ тарихшыға латынша білу артық емес деседі. Маған соның керегі бар ма, Алматыдағы мұрағаттарда латын тілінде жазылған материалдар кездесе ме?.. Сырқатыңнан тезірек жазыл, сенің сау болғаның өзіңе ғана емес, бізге де керек!

	Сүйемін, Нелля104. 18 қараша, 1958 жыл».



	Нәйля ЕРМҰХАНҚЫЗЫ105, Мәскеу. − Алматы, Е.Б. БЕКМАХАНОВҚА

	«...Вчера я первый раз была на кружке Устюгова106. Он спросил, почему я так долго не приходила? Не могла же я сказать, что еще не получила твоих рекомендаций по выбору темы по истории Казахстана... Ты же знаешь, что я училась в русской школе. Поэтому мне трудно определиться с курсовой, а потом и с дипломной работой, по этой тематике.

	Устюгов предложил мне две темы: «Букеевская Орда в XIX веке» и «Ликвидация ханской власти в Среднем жузе». 29 числа я должна дать ответ. Что предложишь ты? По Младшему жузу уже работают другие. И еще, стоит ли браться за идеологические темы? Может, лучше браться за экономические? Жду срочного письма авиапочтой...

	23 ноября 1959 года».



	«Здравствуй, папа. Ты, пожалуйста, не сердись, что я так редко пишу. Сессия была страшно трудная. Сдала хорошо. На неделю, в период каникул ходила в поход с лыжной секцией, в которой состою. Шли в сторону Ярославля, где у нас база. Жили несколько дней у одного рыбака на берегу водохранилища. Ежедневно часов по шесть – на лыжах. Лес без конца и края, кругом ни души. Русская природа удивительно хороша! Отдохнула. Оставшиеся дни была в Москве на интересных встречах, балах, спектаклях для студентов. Особенно запомнилась встреча в Центральном доме печати, где корреспонденты ТАСС говорили о своих впечатлениях о США, Нью-Йорке, Камбодже, Китае. Потом выступали ансамбли песни и пляски из Тбилиси и Института иностранных языков. Удивительно одаренные ребята и девушки. Многие были на фестивале в Вене. Описать все невозможно.

	На каникулах читала больше художественную литературу. Лекции в университете я не пропускала. Не помню, писала ли я тебе, что занимаюсь там на физико-математическом факультете, ежедневно два часа по утрам – ядерной физикой. Едва ли можно будет узнать столько, сколько хочется, так как нужной литературы в библиотеке нашей нет. Все необходимое придется покупать самой. Теперь только поняла, что в школе получила в этой области фундаментальные знания. Ни одна заученная строка не пропадает даром. Ведь я слушала людей компетентных, пришла сюда без предварительной подготовки. А понимаю почти все. Много дают и дополнительные занятия. Я знаю, что тебя очень удивит такое отклонение от моей будущей профессии. Я тебе когда-нибудь все объясню. Но ты, папа, умный человек, и так все поймешь отлично, без моих пояснений...

	Интересно, читал ли ты исторические письма Лаврова? Его первое письмо «Естествознание и история». Кое в чем с ним можно и не согласиться. Время идет вперед, многое устарело. Но эволюция человечества и путь его к истинному прогрессу изложены очень убедительно.

	До сессии пришлось целый месяц работать над докладом. Читала я его за неделю до начала сдачи зачетов. Висел он на мне почти весь семестр, каждый день приходилось копаться в основной работе Берви-Флеровского «Положение рабочего класса в России». Пришлось много читать мемуарной литературы, а также для аналогии Энгельса «Положение рабочего класса в Англии». Тема увлекла по-настоящему. Мой профессор очень хвалил, хотя со многим он был не согласен, сказал, что надо доработать. Предложил по этой теме писать курсовую. Но мне она надоела, показалась не очень перспективной... Тем более, что я собираюсь под руководством Н. В. Устюгова основательно поработать над историей Казахстана. Как-то до этого руки не доходят. Но обещаю взяться. По этой проблеме я уже кое-что прочла. Хотела послать тебе в подарок на Новый год свою первую самостоятельную работу – доклад, о котором писала выше. Все откладывала. А потом решила не посылать. Дело в том, что сначала работа мне нравилась, а теперь вижу, что она несовершенна, все не так, как этого хотелось, как понимаю теперь. Появились новые знания, факты, которых ранее не было.

	Когда ты приедешь в Москву или когда я буду дома, я дам тебе почитать. Но ты учитывай при чтении и оценке, что это пройденный этап. Очень беспокоюсь о твоем здоровье. Мама писала, что ты чувствуешь себя довольно плохо. Больше отдыхай, бывай на воздухе. Если возможно, возьми отпуск без содержания. Над чем сейчас работаешь? Что пишешь? Береги здоровье. Так как я уже делаю значительные успехи в фотографии, обязательно пришлю тебе свои походные снимки. Посмотришь, какая я лыжница, на лес, на моих товарищей.

	Целую Нелля, 10 февраля 1960 года».



	Нәйля Бекмаханова әкесіне хатты сирек жазған, өзі үшін мәнді мәселе жайында ақылдасу қажет болғанда ғана қолына қалам алған. Алайда кәнігі тарихшыға жолданған хаттардың мазмұны жыл сайын тереңдеп, сауалдары да көбейіп, өзін мазалаған ой сүреңі де күрделі тақырыптарға ойысқан. Кейбірінде жастарға тән романтиканың да лебі бар. Ғылым мұхитына сүңгіген бойжеткен қыз бәрін де біліп, бәрін де көрмек болған жеңсік ермектерден де құралақан емес. Бұл болса білім-танымы озық Мәскеудің игі әсері, қиыр шеттерден білім іздеп келген жастарды қиынға салып, өр-қияда сынаудың жоралғысы. Мықты болсаң − төзесің, осалдық көрсетсең − еліңе қайт, жеңілірек іспен шұғылдан!..



	«...Сегодня разговаривала с Устюговым, через неделю обещала прочитать материалы по Уставу 1822 года. Ты был несколько недоволен моей темой. Но ты ведь знаешь, что Устюгов из всех вопросов истории отдает предпочтение социально-экономическим. Ругает тебя и Зиманова за поверхностное отношение к этой стороне вопроса при рассмотрении тем подобного характера. Он настоятельно советует заняться Уставом, а потом идти дальше до принятия Положений 1861 (?) и 1891 годов. Когда разговор зашел о работе над темой в сторону более раннего периода, возражений не было, но и особого желания тоже. Он согласен, что в правлении Аблая было много интересного и в архиве Министерства иностранных дел много заслуживающих внимания материалов, но ведь здесь основательно поработала Аполлова и скоро ее работа увидит свет.

	Сейчас сама Аполлова на Кавказе, защита у нее будет в Институте этнографии в декабре или в январе. Да, у Зиманова Устав разработан наиболее полно, но он не пользовался материалами омского архива, а там все наиболее ценное. Обязательно напиши о своем мнении и не тяни; а то я буду сердиться. (...)

	Где книга Зиманова? Ты уж лучше не обещай или я тебе просто не буду верить...

	Нелля, 9 октября 1961 г. Москва».



	(Мен Нәйля Ермұханқызымен осы ғасырдың 3-ші және 7-ші жылының жазында Мәскеуде, Ресей тарихы институтындағы оңаша кабинетінде үш мәрте кездестім. Сол сұхбаттарда көңілге түйген жайт: ізбасар ұрпағы тарихшы әкесінен көп қасиетті бойына жұқтырғаны; әсіресе алған бетінен қайтпайтын қайсарлығы, еңбексүйгіштігі, туған елі тарихына адалдығы... )



	Нәйля қарындасымыз Мәскеуде оқыған жылдардың әр күнін, әр айын білім қайнарынан мейірі қанғанша сусындап, гүл шырынын тірнектеп жинаған еңбекқор араға ұқсап, тарих ілімінің қатпары мен астарлы құпияларын білуге, тануға арнаған. Төртінші курсқа қиналмай жеткен студент қыз Ленинградқа келіп, бірнеше ай бойы осы қаланың қорлы мұрағаттарында тәжірибеден өткен. Ағылшын тілін аударма жасарлық деңгейде меңгергендіктен, ЦГИА107 ұжымы Америкадан алдырған құжаттарды орыс тілі-не аударып, ғылыми жүйелеуге қатысқан. Әкесіне Балтық жағалауынан жолдаған бір хатында: «Жексенбіден өзге күндерді кешкі сағат 10-ға дейін мұрағатта өткіземін. Бұл да ертеңгі күннің қамы. Сол үшін де өзімді осы бейнетке жегіп отырмын...» − деген лебіз де оның іскерлік қылығын танытады. Яғни 1962 жылдың күзінде бастамақ диплом жұмысына әзірлік әрі алдағы ғылыми ізденісіне дайындық. Осы да зер сала қарасаңыз, бес жылдан кейін не жазатынын, қандай бел-белесті сүбелі монографияға айналдыратынын алдын ала болжап, соған қамданатын еңбекқор әкесінің дағдылы әдетін қайталау...

	«Здраствуй папа! Большой привет всем вашим, как учатся мальчики, как у них прошли каникулы? Как Карлыгаш? Вот уже месяц в Ленинграде. Сессию сдала в ноябре, до 15 декабря были каникулы, а теперь работаем. В ЦГИА очень добросовестный коллектив, от нас требуют большой внимательности и порядка в работе. К нам они добры, очень заботятся о нас... Почти каждый вечер сижу в архиве, есть очень интересные материалы. Думаю прибегнуть к микрофильмированию. Устюгов дал нам задание побывать в трех хранилищах: ЛОИИ108, ЦГИА и рукописном отделе Салтыковки109. Постараюсь не разбрасываться, материалы изучать последовательно.

	Твою открытку получила. За поздравление и доверенность большое спасибо! Живу у сестры Исаака Урэльевича (друга отца – Будовница – С. М.)... Свободного времени у меня мало, только вечер субботы и воскресенья. В эти дни бегаю по музеям и театрам, но сейчас все отложила до февраля. С этого месяца нам дают один свободный день на диплом. С четырех до шести по субботам в Эрмитаже будут знакомить с культурой России по периодам. Думаю записаться, чем просто так ходить. А тебя в читальном зале ЦГИА все знают и о тебе у меня спрашивают.

	Пиши. Целую. Нелля, 10.01.1962 г.»

	«Сейчас в Ленинграде такая теплынь, самое время посмотреть пригороды, но некогда, давят нас с практикой. Видно огорчу тебя, но из своей дипломной ничего для печати предложить не могу. Написана только первая глава, готовила ее в Москве, обсуждали на заседании кружка. Читал Устюгов. Но в ней ничего интересного для публикации нет. Все в этой главе построено на материалах сборника, который ты мне дал летом, плюс кое-что взято из архивных документов. Основные же материалы находятся в Омске, то, что нашла в Ленинграде, относится к периоду с 1868 по 1891 год.

	Теперь о дипломной работе. Трудно сформулировать тему. Мы уже с тобой обсуждали «Положение о сибирских киргизах» (1822 г.), условились, что надо заниматься всецело Средним жузом. Устюгов за эту тему, но в мои планы входит не голый анализ положения. Всю дипломную подчиняю одной задаче: показать на протяжении столетия все изменения в колониальной политике царизма; опираясь на положения 1822, 1868 и 1891 годов. В первой главе − положительные стороны, а потом − нивелировка...

	Целую Нелля, ... января 1962 г. Ленинград».

	Нәйля Ермұханқызы 1963 жылдың жазында оқуын тәмамдап, Алматыға қайтып оралған. Бірақ есіл-дерті Мәскеуге барып, соңғы жылдары құныға шұғылданған ғылыми ізденісін жалғастыруға құлшынған. Әкесі де бұл ойын хош көріп, сірә, бар беделін салып, КСРО ҒА-ның Тарих институтының аспирантурасына аттандырған.



	Нәйля ЕРМҰХАНҚЫЗЫ, Ленинград. − Алматы, Е.Б. БЕКМАХАНОВҚА

	«...Очень прошу тебя, чтобы ты выслал выписку из решения ученого совета о том, что Михаил Порфирьевич (Вяткин) – мой научный рукодитель, это ему необходимо для отчета перед Академией наук. Я уже работаю, материал идет интересный. Сейчас вместе со мной посещает ЦГАДА110 Наталья Геннадьевна (Аполлова − С. М.). Она необычайно горда тем, что у нее намечается докторантура... Она до сих пор сожалеет, что с твоей подачи моим руководителем будет М. П. Вяткин. Мы с ней дважды говорили о моей теме, я, конечно, не вдавалась в детали. В первый же день она покаялась, что не опубликовала главу об участии казахов в движении Е. Пугачева, как ей советовал Н. В. Устюгов. Видимо, теперь она все же опубликует. Это минус для меня. Она, конечно, права, что мне придется туго с классовым подходом к разным явлениям и, прежде всего, к ханам, старшинам и рядовой массе, т.к. здесь материал часто обобщенный. Почти всегда во главе стоят представители феодальной знати.

	К концу недели нашего общения она вдруг начала убеждать меня в том, что эта работа крайне неблагодарная, многое к теме придется притягивать за уши. Словом, она мне не завидует. Толкует то так, то эдак. И вообще, много говорит. В Ленинград еще не уехали, материал шел интересный, пришлось копировать и задержаться.

	Целую. 28 августа 1964 года».



	Нәйля Ермұханқызының хатында «қызықты материал өте көп» дегені − «Емельян Пугачев көтерілісіне (1773-1775) қазақтардың қатысуын» дәлелдейтін құжаттар, солардың бәрі Мәскеу, Лениград пен Орынбор мұрағаттарында сақталған. Жүздеген парақ құжаттарды іздеп табумен қоса көшірмесін алу керек, бұл үшін көптеген айлар бойы мұрағаттар қоймасында отыру шарт, өйтпейінше мүдделі ізденістің аяғына жете алмайсың. Тәубе дерлік жайт: қамқоршы көкесі тұрмыс күйтін оңдап, аспиранттар жатақханасынан дербес бөлме әперді; ізденіске таңдаған тақырыбын ғана емес, соған бас-көз болатын ғылыми жетекшісін де сайлап берді. Аспирантураға аттанарда міндеттеген шарты: ғылым соңына, қалқам, жас күніңнен түсу қажет; алдыңа биік мақсат қой, қайткен күнде соған жетемін деген сара оймен жұмыс істе; өмірдің күн сайынғы қызығына малданба; үй болуға асықпа; тұрмыс ахуалың оңдауды екінші кезекке қойсаң − бәрі де ойдағыдай болады...

	Әке аманатын ізбасар перзентінің қалайша жүзеге асырғанын ізденістің үшінші жылында, Ленинградтан жолдаған ұзақ хатынан аңғарамыз. Хаттың ұзақ сүреңде жазылған себебі де түсінікті: 26 жасқа жуықтаған зерттеуші, соның 18 жылын білім жолында өткізген бойжеткен бір мезгіл қолы жеткен табысы турасында көкесіне тәптіштей хабарлап, неліктен мақтанбасқа?! Ескерту парыз: Нәйля Ермұханқызы бұл хатты екі жарым жылдық ізденісінің нәтижесі ЛОИИ-дың секциясында өткен алдын ала талқылаудан соң жазып отыр...



	Нәйля ЕРМҰХАНҚЫЗЫ, Ленинград. − Алматы, Е.Б. БЕКМАХАНОВҚА

	«Здравствуй, папа! Вчера было обсуждение. Накануне я очень нервничала, но все прошло благополучно. Мою работу хвалили все, подчеркивая, что такой полной и блестящей источниковедческой работы уже давно не было, что это, в сущности, две диссертации. Даже вспоминили Устюгова и его школу. Михаил Порфирьевич радовался за меня и вместе со мною. Существенных замечаний не было. Одобрил работу в своем выступлении и Георгий Иванович Семенюк111, но он принципиально не согласен с некоторыми оценками позиций казахских феодалов на разных этапах восстания. В твоей с ним статье эта точка зрения высказана, и он ее защищал. Это его право, точно так же, как и мое – отстаивать свою точку зрения. Ее, кстати, ленинградские ученые считают более обоснованной и логичной.

	Работу читали секретарь комиссии по подготовке трехтомника о крестьянских волнениях – Паниах, потом Мартынов, который давно занимается пугачевщиной, Ю.Г. Алексеев, профессор Шапиро.

	Да, вот о чем спорил Семенюк. Он считает, что я зря особое внимание уделяю династической борьбе в семье потомков Абулхаира. Обещание Пугачева поставить Досали во главе жуза после свержения Нурали определило отношение этой семьи к восстанию. Георгий Иванович уверен, что эта семья только из антиколониальных соображений поддержала Пугачева, а корыстные цели тут ни при чем. Ведь и Пугачев хотел стать царем. Согласись, папа, что это малоубедительно и не вяжется с классовыми позициями султанов в восстании, что как раз мною четко и отражено в работе. Далее, не оспаривая истины о слабости власти Нурали, Геор. Ив. упрекал, что я злоупотребляю письмами Нурали в Оренбургскую администрацию, где он жалуется на слабость своей власти − что хан лжет и ему нельзя верить. Но разве соль в этом. Ведь существует много документов (и я их привожу!), которые неопровержимо доказывают ослабление позиций хана...

	Теперь жду, когда типография напечатает автореферат. На внешний отзыв решили направить Шапиро, в Ленинградский университет. Думаю, что это к лучшему, быстрее будет двигаться дело. Ни к чему возить в Москву и обратно. Михаил Порфирьевич уже написал заключение о работе. Защита будет или в конце апреля, или в начале мая.

	Как твое здоровье? Большой тебе привет от Михаила Порфирьевича и Нины Юрьевны (жены М.П. Вяткина − С. М.).

	Целую, 19 февраля 1966 г.».



	Ермұхан Бекмаханұлы үшін 1966 жыл қолайсыз басталды: дәріс оқудан сүлдері құрып шаршайтын болды; денсаулығы күрт төмендеп, ескі сырқаты қайтадан өршіді; тарих факультетінде сол қарсаңда қалыптасқан ауыр жағдай да жүйкесін әбден қажытқан (деканатты басқарудан туған бәсеке тайталас – бұл да қазақ сорлының мансапқа құмарлығының салдары, Халима Адамбекқызының естелігінде сол масқараны Ерекең «қазақпайство, яки қазақтың былық-шылығы» деп әжуа еткендігі айтылған, әлдекімнің сүйеуімен деканат билігіне қолы жеткен Серік Жақыпбеков факультетке келген күннен өз беделін көтеру қамымен «Бекмахановты асыра мақтауды тежеуге» қарсы күрес бастауы да − ұстаздық қызметін тоқтатып, академиялық институтқа ауысып, ғылыми зерттеумен ғана шұғылдануға қам жасауға Ерекеңді мәжбүр еткен)...

	Соның бәрінен де дімкәс тарихшы тұңғыш перзентінің ғылыми ісіне көбірек алаң болған. Денсаулығы көнтерімді болса Мәскеу мен Ленинградқа барып, ескі достарын көмекке шақырып, ізбасар қызының қасында отырар еді. Ғұмыр жасы елуге жетіп, атақ-абыройы қайта дәуірлеп тұрғанда тағдыр шіркін аяғынан тағы да шалып, үйінен гөрі ауырухана төсегіне көбірек байланған дәрменсіз халге душар етті, амал қанша?! Сөйтсе де сүйікті балапанына алыстан тілеу тілеп тыныш жата алмады, қызының алғашқы ғылыми сынақтан сүрінбей өтуін әр қырынан ойластырған.



	Сөйтпеске амалы да болмаған тәрізді: өткен жылғы демалысында Нәйлясы көңіл қосқан жігітімен алдына келіп, дербес шаңырақ көтеруге рұқсат сұрады; тұла бойы тұңғышы өмірлік серігін Мәскеуден тауыпты; бөтен емес, Алматының іргесіндегі Шамалған кентіндегі қазақ мектебін тәмамдап, Мәскеуге барып сәулетшілер институтында жап-жақсы оқып, архитектор мамандығын меңгерген жас азамат... О күнде Мәскеу оқуына өзіне сенгендер барады. Батырбек Мұқатайұлы Нарбаев та сөйтіпті. Сәулетші жігіт өз қатарының алдына шығып, білім алған институтының аспирантурасына қалдырылыпты. Мәскеуде кездескен екі жас алдағы өмірін, оқуын да бір шаңырақ астында жалғастыруға сөз байласқан. Мұндай қадамға қыз бен жігіттің ата-анасы не дейді? Ерекең де дастархан жайғызып, Шамалғаннан келген құда-құдағиларын ортаға ала отырып батасын берді, екеуіне де ден-деген оқуларын қайткен күнде үзбеуді міндет етті. Нәйлясы биыл діттеген жеріне жақындады. Қамкөңіл әкенің көңілін мазалаған күдік те осыдан соң туды: естуінше, қызының аяғы ауыр, нәрестесі жарық дүниеге келгенше дайын жұмысын қорғауға асығып жүргені де содан...



	М.П. ВЯТКИН, Ленинград, 21 ақпан, 1966 − Алматы, Е.Б. БЕКМАХАНОВҚА:

	«Дорогой Ермухан! Нелля мне говорила, что Вы волнуетесь в связи с ее работой. Оснований для волнений нет. Сейчас пройден наиболее острый этап − обсуждение на секции ЛОИИ. Обсуждение прошло очень хорошо и работа Нелли рекомендована к защите. Думаю, что так будет и на ученом совете − предположительно во второй половине апреля... Надо прямо сказать, что Нелля подает большие надежды: за 2,5 года написала хорошую работу.

	Передайте привет Халиме! Ваш Вяткин».

	Нәйля ЕРМҰХАНҚЫЗЫ, Мәскеу. − Алматы, Е.Б. БЕКМАХАНОВҚА

	«Большое спасибо за телеграмму, мы с Батыром были очень рады. Вот теперь ты и дедушка! Мальчик родился очень хорошенький, беленький, с длинными черными волосиками. Все говорят, что с закрытыми глазами он – моя копия, а когда откроет их – немножко похож на Батыра. Имя сынуле придумал папа – Назымчик...

	Мама сообщила, что ты в больнице. Что-то в этом году неважно идут у тебя дела к выздоровлению. Может, с весной все улучшится и вообще наладится. Мама говорит, что авторефераты ты раздал, что в ближайшее время обещали дать отзывы...

	25 марта 1966 года»

	«Здравствуй, папочка! Большой привет тебе от внука Назымчика и от Батыра! Живем мы пока без особых забот. Малыш кушает, спит и потихоньку растет. На столе, к которому по бокам мы прибили дощечки, он и спит, пока вмещается. Уход за ним необременителен. Все делаем поровну с Батыром (он второй месяц не работает, готовится к защите проекта, увлеченно проектирует город Сургут на Оби).

	Потихоньку пишу вступительное слово. Говорила по телефону с Ленинградом. Там дали объявление о защите в газету на 17 мая... Полагаем жить у Нины Юрьевны (Будобниц). А Михаил Порфирьевич просил приехать за неделю, чтобы познакомиться с отзывами и написать заключительное слово. С ребенком будет Батыр. А в день защиты обратимся к соседям за помощью. Хочу, чтобы Батыр был рядом со мною. Волнуюсь, тревожусь из-за предстоящей критики Маврозина и Семенюка... Хотя их и двое, я буду защищаться. Паниах считает, что мои доводы убедительны, и соглашаться с Семенюком ни в коем случае не стоит...

	Как твое здоровье? Не помешал ли тебе кашель прочесть мой автореферат? Отзывы из Алма-Аты пришли, все хорошие. Большой привет тете Гале, ребятишкам.

	Целую, Нелля, 14 апреля 1966 г. ».



	Нәрестесі қол-аяғын жиған соң Нәйля Ермұханқызы Назымын орап алып, Балтық жағалауына келіп, 17 мамырда Ленинград университетінің тарих факультетінің ғылыми кеңесі мүшелерінің алдына шығып, кандидаттық диссертациясын сәтті қорғапты.

	Н.Е. Бекмаханова ғылым кандидаты атағын бекіткен ВАК куәлігін алған күзде елге оралып, ҒА-ның Тарих институтының Қазақстан тарихының төңкеріске дейінгі кезеңін зерттейтін бөліміне лаборант болып еңбек жолын бастайды. Тарих ғылымының жас кандидатының, әрине, бұл жұмысқа көңілі көншімеген: бақса, ғылыми атағына сай дәрежелі қызметті мұндағы әріптестері жылдап күтеді екен, әлбетте, лаборант болып жүріп, қандайда іргелі зерттеу жасай алмайсың... Оған қоса өмір теперішін көп тартқан анасы елу жасқа жетер-жетпесте ауыр сырқатқа ұшырап, ұстаздық қызметімен қоштасуға тура келді, ал зейнетақысы мардымсыз, демек, студентка атанған екі сіңлісін де адам қатарына қосу − өзінің мойнында... Сондықтан да еңбекақысы молдау жұмыс қарастыруға тура келді. С.М. Киров атындағы ҚазМУ-дың Қазақстан тарихы кафедрасының меңгерушісі, әкесінің адал досы Х.Х. Хабиевтің шақыруын қуана қабылдап, аға оқытушы болып ауысады. Мақсаты − игі, көп жыл бойы жиған-терген білімін жас түлектерге дарыту. Ең ғажабы, ел тарихының білгірі атанған өз әкесінің дәрісін оқитын болды...

	Сол тірлікте жүріп үш-төрт жылды артқа салды.

	1970 жылдың бас кезінде Тарих институтының директоры һәм Қазақ КСР ҒА-ның вице-президенті А.Н. Нүсіпбеков Нәйля Ермұханқызын оңаша сұхбатқа шақырады.

	− Нәйля қарағым, марқұм әкеңе мен қарыздар адаммын. Әне бір жылдары үйіміз ұрымтал болып, шай-суымызды бөліп ішіп, жақын-жуық жүрдік. Сібірден қайтқан соң Тарих институтының ғылыми жұмысына ол кісіні тек қатыстыра алмадым, біз дайындаған академиялық соңғы басылымдардан Ерекең тысқары қалды. Оның себебін айтсам − ұзақ сөз, кедергі жасағандар көп болды, институттың басшысы ретінде сол қиянатты түзетуге табандылық көрсетпегеніме қазірде қатты өкінемін... − деп сөз бастаған Ақай Нүсіпбекұлы біршама уақыт үнсіз отырады.

	− Бұл қиянатты көкемнің өзінен естігенмін, оны енді сіз де, мен де түзете алмаймыз, − дейді Нәйла әңгімені әріден бастаған кексе тарихшыға таңдана қарап.

	− Ерекең маған өзіңе әке ретінде бас-көз бол, ол қыз сұңғыла тарихшы боларлық дайындықтан жақсы өтті, тек еңбегін әділ бағалайтын өзіңдей қамқоршы адам керек дегенде, мен оған уәде деп едім. Жуықта сенің «Легенда о невидимке» атты кітабыңды112 оқып, қатты сүйсіндім, қалқам. Әкеңнен көп нәрсені алып қалғаныңды ұқтым. Әсіресе ел тарихын түгендеуге Ерекең салған сара жолды қайталап, халқымыз ерлігін, өжеттігін, тәуелсіздігі үшін арыстанша алысқанын тамаша суреттепсің. Сол еңбегіңді оқыған соң, Нәйля қалқам, саған жауапты міндет жүктеуге болады деген тоқтамға келдім...

	− Әкей маған мансабы биік қызметке әстілі қызықпа, тек қана ғылыммен бол деген, әкеме берген уәдемді бұза алмаймын, Ақай аға...

	− Мен саған, Нәйляжан, биік мансап емес, ғылыми мәнді жұмыс ұсынғалы отырмын, әмбе сол сенің алдағы зерттеулеріңе септігін тигізеді...

	− Бұл сөзіңіз ұнайды, аға!

	− Мәскеуде, ҒА-ның Тарихы институтында КСРО халықтарының тарихымен түбегейлі айналысатын ғылыми бөлім ашылмақ. Сол ұжымда қазақ тарихын зерттеумен шұғылданасың. Сол жұмысқа сені лайық көріп отырмын. Академиялық деңгейде еңбекақы аласың, пәтер де береді. Ең бастысы, Қазақстан тарихын сол жақтағы қордалы архивтерден ертелі-кеш қазасың. Бұл болса докторлық диссертацияңды тездетуге түрткі болады. Әрі институт қаржысымен ғылыми еңбектеріңді бөгеусіз жариялайсың... Келісемін десең − кандидатураңды академияның төралқасына ұсынамын, олар жә десе − Орталық Комитет бірден бекітеді...

	− Ой, ағай, мен үшін бұл − күтпеген ұсыныс, сенер-сенбесімді білмей отырмын. Университеттен докторантураға сұранғаныма екі жыл болды, әзірше кезегім жетпей жүр... Қысқасы, Мәскеуге баруға құштармын. Бірақ жалғыз емеспін, шешеммен де, еріммен де ақылдасайын, жетегімде − бір топ үрпе-шүрпе Бекмахановтар бар. Екі-үш күнге мұрсат беріңіз113?..

	Тоқетерін айтқанда, 1970 жылдың күзінде Батырбек пен Нәйла Мәскеуге аттанған.

	...Содан бері қырық жыл өтті. Күні кеше адамзат қауымының бекем тірегі, мызғымас қорғаны сияқтанған Кеңестер Одағының тарағанына он алты жыл болды. Сонымен бірге оны құраған халықтар тарихын түгендемек болған ғылыми орталық та жұмысын тоқтатты. Тәубә десек те рауа, туған елінің тарихи мүддесін бекемдеуге келген Н.Е. Бекмаханова Мәскеуді қоныс еткен он миллион жұрттың арасында із-түзсіз жоғалып кеткен жоқ. 1980 жылы «Қазақстан мен Солтүстік Қырғызстанда көп ұлтты тұрғындардың қалыптасуы (XVIII ғ. − XIX ғ. 60-шы жылдары)» деген кең ауқымды, интернационалдық мәнді тақырыпта докторлық диссертация қорғап, одан беріде Қазақстан мен Орта Азия халықтарының XVIII-XIX ғасырлардағы елеулі өткелдерін ғылыми әспеттеген 10 монография (!) жариялапты (Сом дарын иесі әкесінің 1946-1966 жылдар аралығында небәрі екі монография жариялап, үшіншісін аяқтай алмай арманда кеткенін еске алсақ − ізбасар қызының бұл жөнінен де Мәскеуде тапжылмай отырып, өнімді еңбек еткенін мойындау шарт!); сол еңбектерінің біріне Нәйля Ермұханқызы РҒА-ның мәртебелі сыйлығын иеленіп, біраз жыл МГУ-де профессор болып та дәріс оқыған, қазірде ол Тарих институтының бас маманы.

	Менің жазу үстелімде Н.Е. Бекмаханова сыйлаған, Ресей тарихы институтының пәрменімен Мәскеу баспасы 2006 жылы жарыққа шығарған сүбелі екі кітап тұр: алғашқысы − «Россия и Евразия, проблемы государственности», «Наука» баспасы 1997 жылы жарыққа шығарған; екіншісі − «Россия и Казахстан: проблемы истории (XX – XXI вв.». Соңғы кітапқа 12 мәскеуліктің зерттеу еңбектері енген (біреуінің авторы − Нәйля Ермұханқызы, екіншісін Ерекеңнің тұңғыш немересі Назым Батырбекұлы Нарбаев жазған. Ол туралы берілген сипаттамада: «Экономика ғылымының докторы, профессор және РАЕН-ның академигі» делінген). Біз жоғарыда даралап атаған қалың кітаптың авторы да осы жігіт, демек, Бекмахан әулетінен үшінші тарихшы ғылыми қауымға қосылды деуге болады...

	Сүйсіне айтар тағы бір жайт: Ерекеңнің тұңғыш күйеу баласы Батырбек Мұқатайұлы Мәскеуді қоныс еткен қырық жылда өзін білгір сәулетші ретінде танытып, ескі қаланың орталық тұсындағы бірнеше ірі кешенді құрылыстың жобасын жасауға қатысып, Ресейдің мемлекеттік сыйлығын иеленген. Б.М. Нарбаев жобасымен Мәскеуде салынған жаңа ғимараттардың бірі – Чистопрудный көшесіндегі ҚР елшілігінің қазақы мәнермен тұрғызылған жаңа ғимараты. Ресейдің Сыртқы істер министрлігінің бас кеңесшісі, Испанияда, Америкада қызмет істеп әрі тарихи-экономикалық зерттеулермен шұғылданатын Назым Нарбаевтың отбасында Батыр және Әлина есімді екі жасөспірім бой түзеп келеді...

	Ерекең тарихшы қызына кезінде: «Екі Бекмаханов Қазақстанға сыймаймыз, сенің өсіп-жетілуің біздегі көрсеқызар жұрттың көзіне шыққан сүйелдей болады. Нәйляжан, өзіңе орынды Мәскеуден ізде, Қазақстан тарихының қордалы қоймалары, тегінде, Ресейде сақтаулы, бірнеше ұрпақтың ізденісіне жетерлік мол қазына зерттеушілерді күтіп қозғаусыз жатыр...» − дегені расқа шықты. Өзі де, қызы да, немересі де, яки Бекмахановтардың үш ұрпағы іздегенін тауып, небәрі елу жылда ғылым төрінен көрінгені − соған айғақ.

	(Нәйляның өз қатарының алдына шыққан үлгісі сіңлілеріне дарып, Нұрия филология ғылымының кандидаты атағын иеленген. Нәдия − биология ғылымының докторы. Екінші отбасындағы балалары да әпкелерінен кейіндеп қалған жоқ: орта мектепті күміс медальмен тәмамдаған Екінші Ермұхан ҚазМУ-дің математика факультетін бітірген соң кинорежиссер өнерін игерді; ал, алтын медалист Сермұхан Мәскеудің Д.И. Менделеев атындағы Химия технологиясы институтын силикат мамандығы бойынша тәмамдап, техника ілімінің кандидаты атанды; кенжесі Қарлығаш ҚазПИ-ден диплом алып, психология пәнінен сабақ беретін мұғалім болып еңбек етуде. Ермұхан Бекмаханұлының артында қалған алты баланың қазірде бесеуі тірі, Екінші Ермұхан ғана 2005 жылы опат болды. Бес шаңырақта өсіп-өнген Бекмахановтардың бәрінен де ұрпақ бар, кейбірі өз бетінше отау үй түзеп, жұрт қатарлы еңбек етуде).





3


	1931 жылдың тамызында ересек жерлесі Қылыш Бабаевқа еріп, Баянауылдан қиырдағы Семейге жаяу-жалпылап аттанғалы 28 жыл өтті. Ой жүгіртіп қараса, дәм жазуымен, кейде ғылыми мақсатпен, көбіне жан сейілту үшін батыс шептегі Балтық жағалауынан ту қиырдағы Шығыс Сібірге дейін, Карпат пен Кавказ, Қара теңіз бен Каспийдің құмдауық жайларын, Мәскеу, Киев, Харьков, Тбилиси, Бақы, Орынбор, Қазан, Ленинград (Санкт-Петербург) пен Рига, түстікте Одесса, Орта Азияда Ташкент, Фрунзе (Пішпек), Ашгабад, Бұхара мен Самарқан шәрлерін түгел ақтаған. Бәр-бәрінде бірнеше тәулік, кейбірінде апталап жатып, ғылыми жиындарға қатысқан, енді бірінде демалып, шаршаулы денесіне әл-қуат жиған...

	Сөйте жүріп бала күнінде аунап-қунаған, саясы мол, таулы-тасты, айна көлді, кәусар бұлақты Баянауылға ат басын бұруға уақыт таппаған. Уақыты болса да осы өңірге мәңгі мұздақтай қатып қалған көңіл қыжылынан аса алмай, кіндік қаны тамған қасиетті жерге бір рет келіп тағзым етуге құлқы болмаған. Не себепті десеңіз − мынау дерлік нақты дәлел жоқ: тек ойласа-ақ әкірең белсенділерден қаймығып, асырап отырған жалғыз сиырын бұзау, тайыншасымен колхозға өткізіп, соның салдарынан жұдырықтай Қамияшын құшып қар басқан айдалада көмусіз қалған Бәпіш анасы көз алдында көлбеңдеп, «Әй, Ермұхаш, тасбауыр елге жолама. Бізді жер жастандырған қатыбас жендеттер әлі де тірі!..» деген анасының зарлы дауысын естігендей болып, өксік, әлде өштік сезім кеудесінде шым-шым бүлкілдеп, кес-кестей қалады (Замана тамыршысы ретінде дала қазағын қынадай қырған аштықтың себеп-салдарын айқара ашып, тарих бетіне түсіре алмаған өкінішті өксігі және бар). Басынан өткен аумалы-төкпелі жылдарда көкейінде қыз-қыз қайнаған өшпенділік ызбарын айналасындағы жұртқа сездірмеуге дағдыланған тарихшы көңілін алаңдатқан, ұйқысын бұзған шер-мұңын өзге түгілі, отбасындағы адал жарына да ашып ләм-мим демейді. Шындығында, елге барып, сауық-сайран жасауға жағдайы да болмады. Басынан өткен ауыр сүргіннің зардабын қайтару былтырға дейін созылды. Ал туған елдегі алыс-жақынға мен әлі оңалған жоқпын, тұрмыс пен ғылыми күйтім мәз емес деп ақтала алмайсың. Баянауылға, тегінде, кешегі Төре ауылының төл перзенті құсап, қазақ елі мақтан тұтқан тарихшы дақпыртымен бару керек. Әрі кешегі жетім бала, жалғыз-жақыбай емес, артынан ерген, есімін ұстар қос ұлын ерте барып көрінуге тиіс! Ал мазалы тірлікке көшкені биыл ғана...

	Қысқасы, 1959 жылдың жазы жайнаған берекелі күндерінің бірінде ол үй-ішіне: «Әзірлік жасаңдар, келесі аптада Баянауылға барамыз. Кем дегенде бір ай ел аралаймыз!..» − депті. Қалай бару жөнін де ойластырған, Қарағандыға жеткізетін ұшақ билетін де әзір еткен.

	«Қарағанды обкомының аппаратында жауапты қызметтемін. Бір күні обком хатшысы Ф.Қ. Дәненова шақырып: «Дүйсетай, Бекмахановты білетін шығарсың?» − деп тосын сұрау қойды.

	«Білемін, Фатима Құсайынқызы», − дедім. «Сол кісі үй-ішімен демалысқа келмек. Қарқаралыға апарасың, одан әрі Баянауылға жеткізесің. Қайда барса да асықтырмай құрмет көрсет, өзің де қонақтың өзі қайтуға рұқсат дегенше асықпай бірге боласың. Жайлы машина бекітеміз...» − деді. Бұл – маусым айы... − депті Дүйсетай Шаймұханов біз осы кітапта үзінді келтірген естелігінде. − Тұп-тура солай істедім. Қарағандыдан Ульяновкаға түсіп, Жастілек, Алғабас, Семізбұғы, Жосалы, Карбышевканы басып өтіп, Қарқаралыға түстік. Сол ауданның аупарткомының бірінші хатшысы, қадірлі азамат, ел ағасы Елемес Ергебеков біздің келе жатқанымызды алдын ала біліп, дайындық жасапты. Өзі бастап жүріп, Қарқаралының көрікті жерлерін аралатып, бір аптадай қонақ етті. Осы елдің бай табиғатымен, ел-жұртымен таныстырды (Халима Адамбекқызының естелігінде жолшыбай Дүйсекеңнің туыстарының үйінде ас ішкенін, одан кейін бірінші хатшының өз үйінде қонақ болып, аста-төк құрмет көрсеткенін, аудан орталығындағы зиялы қауыммен кездесу ұйымдастырғанын, ерінің Қазақстан тарихынан дәріс оқығаны баяндалған)... Содан «Бірінші май» колхозы арқылы жолшыбай Қояндыға соғып, Баянауылға бет алдық»



	Халима БЕКМҰХАМЕДОВА, «Жиырма жыл бірге»:

	«Баянауланы алыстан көрдік. Жатаған жоталар бір-біріне жантайып жатқандай, қатпарлы тау да көлденеңдеп, алдымыздан андыздап көрінді. Жолшыбайғы жер келбеті сүреңсіз, өсімдігі жұтаң. Алыстан айнадай жарқыраған көлдер де манаураған тыныштыққа мүлгігендей. Соның бәрінен жаратылыстың ұйқыда жатқан арудай бейғам қалпына тәнті боласың. Көз алдымдағы әсем көрініске, көкпеңбек тау келбетіне сүйсініс білдіріп, көңілім шалқып, ән салып қуаныштап отырғанымда, Ермұхан елікпей, үн-түнсіз тұнжыраудан жаңылмады.

	Баянауылда біз Баязитов Иген ағайдың үйіне тоқтадық. Ол кісінің әйелі Зару апай − Ермұханның нағашы әпкесі. Келесі күні Төре ауылының жұртына бардық. Қыстау үйлері сақталмапты, тас үйілген орнын ғана таптық. Ерекең өз қыстауын, Жасыбай көлінің күншығыс жағасымен станицадағы мектепке жаяу қатынаған соқпақ жолды көрсетті. Оқыған мектебі сақталыпты, өзі тұрған кішкентай үйді де бірден тапты. Ескі молаға барып, Діншенің қабірін көп іздеді. Бірақ жер болып кеткен төмпешіктерден туған ағасының қабірін таба алмады. Сол да көңілін жүдеткен тәрізді, бала кезінде шет жағасын көрген, иен даланың мыңғыраған төрт түлікке толып, әрбір бұлақ пен өзен-көлдердің жағасында шағаладай болып жыпырлап отыратын ақшаңқаң киіз үйлер де жым-жылас жоғалған, түйе боздап, жылқылар шұрқырап, қозы-лақ маңыраған, жас күнінде көзі көрген таңғажайып көріністің бірі жоқ. Баянаула елінің шат-шадыман тірлік-тынысын дабыралап көрсететін, байлығын да паш ететін бейғам заманның келмеске кеткенін айқын сезгені анық. Аудан орталығындағы жұрттың тұрмысы да қоңыртақы114.

	Станицадағы ағайындарда бірер апта қонақ болып, Жаңа жол ауылына аттандық. Онда Ермұханның немере ағалары Қоңырбаевтар тұрады. Екібастұзға да ат басын бұрып, Жармұханбетов Сержан ағайға сәлемдесе бардық (Дарқан өмірдің сайқымазағы емес пе, Бодайбодан арыз жолдап, өз тағдырына араша болуды өтінген Г.М. Маленков біз барғанда сондағы шағын ТЭЦ-те директор екен, естуімізше, тұратын үйі күні-түні күзетіледі-міс).

	Ерекеңнің туыстары қайда болсын бізді қуана қарсы алды. Ерік пен Серік ата-бабасының мекенін көріп, сол төңіректе қоныс еткен туыстарының өздері құралыптас балаларымен күні-түні ойнап, Саумалкөл мен Жасыбайға шомылып, рақатқа батты. Қайтарда біз солардың ересек екеуін − Егінбай мен Рақымбайды ала кетіп, ҚазПИ-ге түсірдік (Төрт жылдан кейін олар оқуларын тәмамдап, Жаңа жол мектебінде көп жылдар мұғалім болды).

	Туған өлкемізге сапардан біз туыстарымызға аунап-қунап, біржосын сергіп қайттық. Солардың жүдеу тұрмысына бірақ көңіліміз көншімеді. Ерекең сол жайтты Алматыға келген соң үкімет маңындағы жолдас-жораларына барып, иен табиғат жаратқан сондай сұлу да таңғажайып өңірді халық демалатын, сауық-сайран салатын демалыс үйлерін салып, қатынас жолдарын түзетіп, аудан экономикасын неге көтермеске деп қынжыла айтып, бірер жыл қайталап жүрді. Амал қанша, сол ойының ақыр аяғында жүзеге асқанын көрген жоқ. Ал біз, мен және балаларым, әредік көрдік. Оған да тәубә! Шындығын айтқанда, Ерекеңнің Баянауылға 1959 жылғы сапары туған ел-жұртымен қоштасуы болып есте қалды...»

	* * *

	Ермұхан Бекмаханұлының мінезіндегі дара өзгешеліктің бірі – қайда бармасын, қандай жағдайда болмасын, өзі араласқан адамдармен тез табысатын бауырмалдық қалыбы. Солардың дені – ғылым төңірегіндегі адамдар, әсіресе тарих мамандары. Ал таныстық достыққа ұласу үшін бір-біріне адал пейілмен қарауы шарт, өмірлік мұрат-мүдделерінің ортақтығы да дәнекер болмақ. Өйтпейінше кейбір достық пайдакүнемдікке ұласып, қайткен күнде ұпай түгендеуге ауысады. Сондықтан да мұндай қарым-қатынас әдетте ұзаққа созылмай, тез ұмытылады. Ғалымның үйіндегі сақтаулы хаттар мен кітаптар Ерекеңнің қысқа өмірінде табысқан, сыйласқан адамдарының, өзінің де бұл мәселеде тек қана адамгершілік ұстанымға бас игеніне куәлік етеді...



	Халима БЕКМҰХАМЕДОВА, «Жиырма жыл бірге»:

	«Наталья Геннадьевна Аполлова Мәскеуде тұрса да, Қазақстан тарихының күрделі мәселелерімен шұғылданды. Ол кісі бір жылы біздің Әбілқайыр хан туралы диссертация қорғайтын болыпты. Ерекең сол жайында кездейсоқ естіп, авиабилетін тапсырып, ғылыми кеңеске барып, Наталья Геннадьевнаның ғылыми еңбегі жайында келістіре сөйлеген. Содан былай екеуінің қарым-қатынасы былайғы жұрт түсіне қоймайтын шынайы достыққа ұласты. Мәскеуге барған сайын Наталья Геннадьевнаға сәлемдесуді Ерекең өзіне міндет санайтын-ды. Аполлова мейірман кісі еді, қонақшыл жан. Ермұханға арнап қазақша ет асады, бірақ жайма орнына сорпаға макарон салады, Ерекең оны «Мәскеуше пісірілген қазақша ет» деп атайтын-ды...

	Н.Г. Аполлова Қазақстанға жиі келеді, көбіне мұрағат қарауға, кейде ғылыми жиындарға қатысу үшін. Келген бетте біздің үйге соғады. Ол кісінің сүбелі монографиясы – «Қазақстанның XVIII ғасырдың 30 жылдарында Ресейге қосылуы» кітабына Ерекең жауапты редактор болды...

	Ерекең Одақтың көптеген оқымыстыларымен хат жазысып тұрды: Ресейде А.В. Пясковский және П.В. Волобуевпен, Сақа еліндегі Ф. Софроновпен, Белорусиядағы К. Бусловпен, Башқұрстандағы Р. Кузеев, Өзбекстан ғалымдары Тұрсынов және Иноятовпен, Қырғызстандағы А. Хасанов, Б. Жамгершинов, А. Сапелкин, С. Жантуаров, әзербайжан тарихшысы А. Гулиев және тағы қаншама тарихшылармен байланысы көп жылға созылды. Көпшілігі оған жаңа еңбектерін жолдап, ақыл-кеңес сұрайды. Немесе өздерінің шәкірттерін жіберіп, солардың еңбектерін ҚазМУ-дегі Ерекең басқаратын кафедрада талқылауды өтінеді. Енді біріне ғылыми оппонент болады...»

	«...Учитывая возможность вызова Вас в Москву на широкое обсуждение 3-го тома многотомника, прошу Вас сообщить телеграммой или авиапочтой − приедете ли Вы и когда будете в Москве? Мне необходимо встретиться с Вами, обсудить некоторые дела... − депті Н.Г. Аполлова 1964 жылы 9 наурызда Е.Б. Бекмахановқа жолдаған хатында. − Повторяю: необходимо не допустить в многотомнике дальнейшего сокращения материала по истории Казахстана, которым отведено всего 12,5 печ. листов. (...) Необходимо, чтобы здесь поняли... это не личное делом Аполловой. Ведь не случайно этим делом мы занимались в Алма-Ате в течение нескольких месяцев!..»



	«Душевный привет Ермухан Бекмаханович! Спасибо за письмо? Хотя в нем тревожные вести. Имею в виду Ваше здоровье. Вы пишете, что «вернулась старая болезнь» − какая же? Уж не туберкулез ли, если Вы собираетесь ехать в тубсанаторий? Печально, друг мой! Видимо, Вы очень пренебрегали до сих пор здоровьем. Хотя Вы в сравнении со мной, молодой человек, но все же годы уже немалые, а если учесть «заботу» о Вас «отца родного», то здоровье требует большого внимания. Желаю от всей души быстрее поправиться и работать в полную силу!.. − деген аяушылықтан гөрі, қамқорлыққа толы жанашыр лебізді оқимыз тарихшы Ковалевтің 1964 жылғы 9 қазанда Мәскеуден жолдаған хатынан. − Что касается спецкурса в казахском университете, то не беспокойтесь об этом. Дело в том, что мне видимо будет трудно выбраться из Москвы даже весной: слишком много всяких дел, теперь их и не менее будет и в этом году. Когда я согласился приехать, то имел в виду два обстоятельства: познакомиться с университетом и повидать своих старых друзей, прикоснуться, так сказать, к Родине. Жаль, что вы плохо себя чувствуете. Ведь 21-22 октября в Тифлисе будет конференция историков. Вероятно и Вы получили приглашение. Я хочу поехать, ежели оплатят проезд, с деньгами в нашем институте очень плохо. Будьте здоровы! Крепко жму руку!»



	«... Тема моей работы «Русско-бухарские отношения в конце XIX ‒ начале XX вв. Победа Бухарской народной революции». Как вам известно, в Институте истории у нас три года подряд отказывались обсуждать эту тему под предлогом занятости подготовкой пятитомной истории таджикского народа. (. ) Работаешь ночами, жертвуешь здоровьем, но работа тормозится, исследованию мешают. Я просто удивлен, что есть такие люди, консерваторы, завистники. Но ведь трудишься не для себя, а во имя науки, ее развития, стремишься внести свою скромную лепту. И кому от этого плохо?.. – деп ішіне сыймаған мұңын ашына шертіпті Т. Тоқтаметов 1963 жылдың 22 сәуірінде Мәскеуден жолдаған хатында. Сөз аужайына қарағанда, Ерекеңнің өзімен де, отбасымен де қарым-қатынасы ертеден таныс тәжік тарихшысы. – Все это действует на меня удручающе, расхолаживает, подавляет. Как работать в обстановке травли и третирования?.. Но, в целом, дорогой Ермухан, я чувствую себя хорошо, ибо справедливость на моей стороне. Я глубоко верю в разум людей. Он всесилен. Большой привет всем членам вашей семьи во главе с Хадишой-апай».

	«Глубокоуважаемый Ермухан Бекмаханович! Специально приехал в Москву для того, чтобы показать ученым мою монографию по истории Бухарского эмирата. Три специалиста познакомились с рукописью, дали ей вполне положительную оценку. Рекомендовали к защите и печати. Поскольку кашу маслом не испортишь, я прошу мою монографию обсудить и на кафедре, которую Вы возглавляете или на объединенном заседании с другими кафедрами. С глубоким уважением, Ваш Тухтаметов... » – деген игі ақпары бар, 1965 жылдың 19 қыркүйегінде тағы да Мәскеуден жолдаған хатына қарағанда, тәжік әріптесінің ғылыми жұмысы оң бағаланып, қорғауға да, басуға да рұқсат берілгенінен аңғарамыз.

	Демек, ақиқат жеңген. Ал сол жеңісте қазақ әріптесінің қатысы қаншалықты болғаны беймәлім. Бірақ бір гәп шүбәсіз анық: үш-төрт жыл бойы дайын жұмысын талқылаудан өткізе алмай теперіш көрген ташкенттік әріптесі өзі тап болған келеңсіз жайтты не себепті алматылық әріптесіне хабарлап, мұң-шерін тарқатады; сірә, рухани сүйеу күткендіктен... Ақиқат жолының ауыр екенін білетін Ермұхан Бекмаханұлы бұл жолы да бейтарап қалмай, өзбек тарихшысына нақтылы көмек көрсеткен...

	Достыққа шекара жоқ, ұлттық даралану да болмайды. Соның айқын мысалын Ленинградта тұратын М.П. Вяткин мен алматылық Е.Б. Бекмахановтың ширек ғасырға созылған қарым-қатынасынан көреміз. Біздіңше, жас алшақтығы да соншама жыл екі тарихшыны да ағалы-інідей туыс, айнымас дос еткен гәп − Қазақстан тарихының мәлімсіз сырларын білуге, күңгірт қатпарларын ашуға құштар мүдде мен мақсаттың ортақтығы...



	Михаил Порфирьевич Вяткин Орынбор қаласындағы мұғалімнің отбасында 1895 жылы дүниеге келіп, 18 жасында Шадыра училищесін тәмамдаған бетінде Санкт-Петербург университетінің тарих-филология факультетіне түскен. Бұл оқу орнында сол кезде орыстың аса көрнекті тарихшылары А.А. Шахматов, С.Ф. Платонов, А.С. Лаппо-Данилевский және А.В. Пресняков ұстаздық еткен. Демек, өткен замандардың тылсым қойнауына сүңгуге құмартқан Михаил Вяткин тарих білгірлерінің ұлағатты дәрістерінен мейірі қанғанша сусындаған. Алайда 1917 жылдың ақпан және қазан айларындағы төңкерістер дүмпуі жас білімпазды күнкөріс үшін Сібірге кетуге мәжбүрлеп, Том университетінің тарих-филология факультетін 1921 жылы тәмамдап, орыс тарихы кафедрасында ұстаздық етіп, ойқыл-тойқыл оқиғалар саябырлаған кезде Ленинградқа қайтып оралып, ғылыми ізденіске ден қойған. Сол жолдан айнымай жүріп, ақырында Ресей тарихшыларының алдыңғы легіне қосылыпты...



	Михаил Порфирьевич 30-шы жылдарда Қазақстан мен Орта Азияның орыс зерттеушілерін XIX ғасырда ерекше қызықтырған, бірақ ғылыми жүйеленбеген күрделі тарихына көңілі ауып, «Қазақстан тарихының материалдары» деген атаумен, сыпыра деректерден тұратын 5 том жинақ жариялауды өзіне ғылыми мақсат еткен. Әр кітаптың көлемі 40-50 баспа табақ, кем дегенде әрбірі бір мың беттен құралатын зор еңбек, бір тарихшы емес, академиялық ғылыми институт қана игере алатын үлкен де іргелі бағдарлама. Ең ғажабы, ленинградтық тарихшы он жыл бойы айнымай, ақыры көздеген жеріне жақындаған. 1940 жылы соның 4-томын шығарып, кенеттен бұрқ еткен соғыс алапаты бөгет жасағандықтан 5-кітаптың (1741-1751 жылдардың деректерін қамтыған бір томын) 1948 жылы, жасы алпыстың үстіне көтерілгенде жариялаған. (Сірә, «Қазақ КСР тарихының материалдары» аталған жинақтың кейбір кітаптарын шығаруға идеологиялық қатаң қысым да бөгет болған). Ғылыми қауым әдетте мұндай ұлан-ғайыр істі ерлікке балайды, Ресейдің бірнеше қаласында, әр алуан ескі мұрағат қорларында елеусіз жатқан тарихи деректерді іздеп тауып, көшіртіп, басын қосып жариялаудың ауыр бейнет һәм ғаламат еңбек екенін сол ізденіске азды-көпті жанасқан зерттеушілер ғана түсінеді. Бір ғана осы еңбегі үшін Қазақстан мен Орта Азия елдерінің тарихшылары М.П. Вяткинді төбесіне көтеріп ұлықтаса керек-ті. Ал Михаил Порфирьевич сол жинақтарды пайдаланып, қазақ қауымына жақсы мәлім «Очерки по истории Казахской ССР» атты көлемді еңбегін 1941 жылы жарыққа шығарған, нақ осы еңбек Қазақ КСР тарихының алғашқы басылымын соғыс жылдарында тездетіп дайындауға негіз болған. Оны аз десеңіз, М.П. Вяткиннің жиырма жылдан астам уақыт ерінбей-жалықпай толғаған, тарихи мәні бойынша классикалық туынды деп танылған, қалыңдығы кірпіштей «Сырым батыры» 1947 жылы жарыққа шыққан (қазақшасы 1951 жылы)...

	Түйіп айтқанда, Михаил Порфирьевич қырық жыл өмірін Қазақстан тарихының ерте заманнан 1870 жылға дейінгі аралығын жазба түрде өрнектеуге арнаған. Сондықтан да Қазақстан тарихын шұқшия зерттеген бірде-бір тарихшы оның жоғарыда аталған ұлан-ғайыр еңбектеріне сілтеме жасамай, пайдаланбай, ешқандайда тың туынды туғыза алмайды. Е. Бекмахановтан бастап, оның Нәйлясы һәм Ерекең мектебінің ел тарихының өткен ғасырлардағы оқиғаларын айшықтаған түлектері М.П. Вяткинді ұстаз тұтып, ақыл-кеңесін пайдаланған. Михаил Порфирьевичтің өзі де солардың кейбіріне ғылыми жетекші, еңбектеріне жауапты редактор немесе диссертацияларына ғылыми сарапшы болған. Өкінішті гәп: қазақ тарихын әспеттеуде осыншама толымды дүниелер берген ғұламаның еңбегін республика басшылары жеткілікті түрде елеп-ескермеген; шамалауымызша, оның басты себебі − орыс ғалымының «ұлтшыл тарихшы» атанған Ермұхан Бекмахановпен құшағы айқасқан достығы бөгет болып, әр қадамын аңдап басатын сақ шенеуніктер М.П. Вяткинді марапаттаудан қарадай қорыққан-мыс... Ал қырғыз елі М.П. Вяткинді «Қырғызстан тарихының» үш мәрте қайта бастырудағы зор еңбегін жоғары бағалап, республикаға еңбегі сіңген ғылым қайраткері атағын беріп әрі Ғылым академиясына корреспондент-мүше етіп сайлаған...



	Ермұхан Бекмаханұлының ғұлама М.П. Вяткинді Қазақстан тарихының білгірі ретінде тануы 1941 жылдың қара күзінде, Мәскеу тарихшыларының қарамды тобы жүдеп-жадап Алматыға келгенде басталып, ғылыми бекем ынтымаққа ұласқан достық ширек ғасырға созылған. Бұл енді бірін-бірі жұмыс үстінде білудің нәтижесі. Ең ғажабы, сол достық қазақ тарихшысының басына қара бұлт үйіріліп, Сібірге айдалуға ұласқанда да ар-ожданы мығым орыс ғалымы қазақ досынан кейбіреулер құсап бас тартпаған («Қазақстан XIX ғасырдың 20-40 жылдарында» монографиясына жауапты редактор болған М.П. Вяткиннің саяси бейғамдығы үшін сөгіс алғаны оқырманға мәлім). Ермұхан Бекмахановты ақтауды өтінген одақтық тарихшылар санатында Михаил Порфирьевич те болған.



	А. ХАСАНОВ, қырғыз тарихшысы, қыркүйек, 1967 жыл:

	«...Қырғыз университетінің тарих факультетінің ұжымы профессор Е.Б. Бекмахановтың еңбектерін екі үрдіс бойынша үлгі етеді: бірінші, КСРО мен Қырғызстан тарихын зерттеп және оқытуда; екінші, ел тарихына байланысты ғылыми ізденісте... Біздің тәлімгерлер қазақ білімпазының үш еңбегін −

	«Қазақстан XIX ғасырдың 20-40 жылдарында», «Қазақстанның Ресейге қосылуы» және «XIX ғасырдағы Қазақстан тарихының очерктері» еңбектеріне жиі үңіліп, солардан өзіне керегін табады. Университеттегі тарих факультетінің бағдарламасына біз Ермұхан Бекмаханұлының Қазақстан мен Орта Азия халықтарының Ресейге қосылу мәселесін жан-жақты зерттеуін үлгі ету мақсатымен енгіздік, соны дәріс оқуда, практикалық сабақтар мен семинарларда әжетімізге жаратамыз. Өйткені сол еңбектерінде қазақ тарихшысы теріскей қырғыздар мен қазақтың, Қоқан хандығы мен Ресейдің XIX ғасырдың орта шеніндегі қарым-қатынасын нақты айғақтармен көрсеткен әрі ғылыми тұрғыдан терең талдаған. Қырғыз манаптары Боронбай Бекмұратов, Жантай Қарабеков және Ормон ханның сол қарсаңдағы әртүрлі әрекеттері туралы Ерекең жариялаған тарихи деректер де біз үшін ерекше мәнді...»



	«Многоуважаемый Е.Б.! Несколько месяцев тому назад из Улан-Удэ я послал Вам мою книгу по домашнему адресу. В письме, отправленное одновременно с книгой, я просил вас поделиться со мной вашими впечатлениями о книге... − деген өтініш айтыпты 1964 жылдың 5 қазанында жолдаған хатында бурят тарихшысы Асалханов. − В настоящее время я нахожусь в Ленинграде. В июне месяце книга была обсуждена в ЛОИИ АН СССР и рекомендована к защите, которое должна состояться в середине...». «Уважаемый Ерике! Высылаю Вам автореферат. Очень прошу прочитать и сделать свои замечания, дать совет как улучшить. Это уже второй вариант... Е.Б., я очень рад, что в марте состоится обсуждение диссертации на кафедре. Я обязательно приеду...» − депті А. Потапов 1965 жылғы 16 ақпанда Өскеменнен жолдаған хатында. Сол жылдың 13 наурызында Мәскеуден жазған хатында қазақстандық кексе тарихшы П.Г. Галузо: «Дорогой Ермухан! Вчера я был в Институте истории. Защита назначается на 6 апреля. Бумага в университет будет послана. Вчера я встретился с рядом ученых. У всех настроение в мою пользу. (...) Здесь говорилось, что институт не руководит историками из республик. А в республиках повторяются старые ошибки. Надо добиваться, чтобы историки из республик шли в ногу с достижениями историков АН СССР. Из этого я делаю заключение, что приготовленная Вами рецензия идет в ногу с теми настроениями, какие имеются здесь...».



	1897 жылы туған Петр Григорьевич Галузоның сол көктемде Мәскеудің Тарих институтында «Қазақстанның оңтүстігі, 1867-1914 жылдар аралығындағы аграрлық қарым-қатынастар» деген тақырыпта докторлық диссертациясын қорғапты, Ерекең соған ресми оппонент болған...



	Ғалым мұрағатында мұндай хаттар ондаған. Кеңес Одағының көптеген қалаларынан жолданған, әсіресе Орта Азия республикаларынан көбірек. Содан-ақ 1960 жылдан беріде қазақ тарихшысының есімі, еңбегі, ғұламалық дақпырты талай жерге тарап, көмек сұраған, ғылыми еңбектеріне пікірін білдіруді өтінген хаттар мен авторефераттар тасқыны үзілмеген, жыл өткен сайын көбейе түскен. Әлбетте, соның бәріне қолғабыс етуге, талқылауға баруға профессор Бекмахановтың уақыты болмаған, денсаулығы да көтермеген. Сөйтсе де қағілез де қайырымды тарихшы қалайда көмек беруге тырысқан...

	Жә, атақ-дабысы соншама жұртқа жеткен, жер-жердегі зиялы қауым бірауыз пікіріне ділгер болған білгір тарихшыны туған елі қалай қадірлеген, қандай атақтар беріп құрметтеген деген сынды түйткілді сұраудың туары сөзсіз. Рас, үлкен кафедраға ие, қарауында дербес аспирантура бар, тарих факультетіндегі ғылыми кеңестің төрағасы, Қазақ КСР тарихы оқулығының авторы, ғылыми мақалалары мен тың еңбектері де республикалық баспасөзде жарияланып тұрады. Сөйтсе де? Қазақстан ғылымына сіңген қайраткер атағы тарлан тарихшыға неге берілмеген? Өзіндей ірі ғалымдар Жоғары Кеңеске, ең болмағанда қалалық органдарға депутат болып сайланып, қоғамдық тұғырға көтеріледі. Ғылым адамы үшін ең жоғары мәртебе − жергілікті Ғылым академиясына мүшелікке сайлану. Немесе емен де, семен де марапатталып жатқан орден, медальдардан неліктен нәумез қалады? Иә, дүйім ел біліміне, еңбегіне сүйсінген Ермұхан Бекмаханов соның бірде-біріне ие емес, мың қаралы оқытушысы бар Қазақ мемлекеттік университетінің қарапайым профессоры...

	Көп негенің жауабы біреу: заман аужайы түзелді, қиянат атаулы тып-типыл күзелді дегенмен, өзінен өнер-білімі асқан сом дарын иесін иығынан басып, аяғынан шалып, ең құрығанда елеусіз қалдырып мүсәпір ететін сорақы қылық тыйылған жоқ. Өзге жұртты білмеймін, біздің Қазақстанда бұл кесел ерекше зорайып, неше түрлі қитұрқы амалдармен асқынған. Бұл енді «домалақ арыз» жазғыш ауыл-үй арасындағы пысықтардың, иә саяси қате іздеп, тап күресін жалаулататын әсіре жазғыштардың да әуресі емес. Олардан гөрі әдіс-айласы мол, кейбірі үлкен лауазым мен мәртебелі атақтарға ие әрі қоғам қайраткері атанған коммунист ғалымдар пендешілік пиғылмен бір Ермұхан Бекмаханов емес, соған ұқсаған небір сом дарын иелерін қасақана елеп-ескермей, тұқыртып ұстайды. Неге? Өйткені олар бел алып алға шығып кетсе − өзінің өмір бойғы абырой-атағы, қадір-құрметі әп-сәтте әншейін іске айналады. Әрине, олардың да ақылы сұңғыла, өздерінің мадақ тұтқан істерінің түкке тұрмайтынын да жақсы біледі. Бірақ содан көзі тірісінде айырылғысы келмейді...



	Тарих ілімінің Қазақстанда кешеуілдеп әрі баяу өрбуінің бір себебі, осы салаға көп жыл жетекшілік еткен Қазақ КСР ҒА-ның толық мүшесі С.Н. Покровскийдің тарихи танымының таяздығы айтарлықтай әсер еткен. «С.Н. Покровский мен Ермұханның қарым-қатынасы ту бастан жөнді болған жоқ. Сергей Николаевичтің түпкі ойын білу қиын, сырын ешкімге ашпайтын, ешкіммен қоян-қолтық араласпайтын тұйық адам... − деген куәлік айтады Халима Адамбекқызы естелігінде. − Ерекең оған сірә да іш тартқан емес, фамилиясын да шолтитып «Покр» дейтін-ді. Сөйтсе де өз ойын кімге болсын ашық айтатын әрі өз дегенінен қайтпайтын, дауға түсуден де тайынбайтын Ерекеңмен Покровский санасуға мәжбүр болды. Мәскеу тарихшыларының, әсіресе Анна Михайловнаның оны қатты сүйейтінін білгендіктен де еріксіз сөйтті. Бірақ астыртын түрде аяғынан шалуды тоқтатпады және соны зымияндықпен жасырын жасады. Сергей Николаевич көбіне диссертация қорғау үстінде Ермұханның шәкірттеріне кереғар сұрақтар қойып, жасырын дауыс берерде әртүрлі амалдар қолданып, құлатып жіберуге тырысатын. Содан да запы болған Ерекең бірде: «Сергей Николаевич, менің шәкірттеріме не істесеңіз − сіздің аспиранттарыңызға мен де бұдан былай соны жасаймын, әмбе қалай сүріндірудің жолын сізден гөрі әскездеп жүзеге асыратыныма шәк келтірмеңіз. Тек сол егеске шыдауды біліңіз!..» − деп ашық егес бастағанда қарсыласы жорта күліп, «Қойдым, шартыңды қабылдадым!» деп қолын ұсыныпты. Шынында да содан кейін Ерекеңнің аспиранттарын аяқтан шалған әрекетін тоқтатты, бірақ...»

	Тегінде, бұл – ұсақ адамның қарекеті. Ғылым мүддесі алым жыға-қарымжы жолымен шешілген, әмбе соны академияның төралқа мүшесі ұсынып отыр. Турасын айтқанда, жылайтындай жағдаят. С.Н. Покровскийдің 1948 жылғы айтыста Е. Бекмахановқа В.Г. Белинскийдің демократиялық идеяларының көшпелі халыққа игі әсерін көрсетпедің деген кісі күлерлік одағай тұжырымынан көш бастар тарихшының ғылыми түйсігінің төмендігін шамалау қиын емес. Осыдан-ақ Қазақстандағы тарих ілімі қандай «білгірдің» жетегінде ұзақ уақыт болғанына қынжыласың, амал қанша?! Е.Б. Бекмахановтай тарлан тарихшының академиялық басылымдарға қатыспауы, мәртебелі атақтардан (шынайы ғұлама М.П. Вяткиннің де) тысқары қалуы, тегінде, осы функционердің айла-шарғысымен жүзеге асқан әрекет...



	Е.Б. Бекмахановтың ғылыми атақтары 1958 жылы қайтарылды. Қазақстан ғылымының басшылары әділдікті ойласа, тарихшының академия сайлауына 1960 жылы-ақ түсуіне мүмкіндік туғызар еді. Сайлауға түс, өтпесең тоның су болмайды деп ақыл бергендер де болыпты. Бірақ Ерекең өзі: «Тарихшылар сайлауын Покр бақылап отырғанда маған ол жерден сыбаға тимейді...» − деп бас тартыпты.

	Сөйтсе де қиянатқа тосқауыл қойылып, әділдікке жүгінетін сәттер де болады. 1962 жылдың бас кезінде Қазақ КСР ҒА-ның президентінің атына Мәскеудегі Тарих институтынан академик Н.М. Дружинин және бірнеше ғылым докторлары қол қойған жеделхат түсіпті, онда жазылған жайт өзін қазақпын дейтін намысқой жандардың шымбайына тигендей ауыр сөздер: «Отан тарихшылары өте жоғары бағалайтын, ғылыми еңбектерін жұрт таныған тарлан тарихшы, Қазақстан тарихын тамаша туындыларымен байытқан Е.Б. Бекмаханов неліктен Қазақ КСР ҒА-ға мүше емес, біз соған таңғаламыз әрі қынжыламыз, осы әділетсіздік биылғы сайлауда түзелсе деген тілек айтамыз, осы жеделхатты ресми ұсыныс ретінде қабылдауды өтінеміз».

	Жолды болған әділетсіздікті түзетуге Қазақ КСР ҒА-ның президенті Қ.И. Сәтбаев та ынталы болыпты, Мәскеу тарихшыларының ұсынысы ҚазМУ-дің ғылыми кеңесінде құпталып, Ерекең кандидатурасы корреспондент-мүшелікке ұсынылған. Көптеген ғылыми һәм қоғамдық ұжымдардан да құптаулар түсіпті.

	Халима Адамбекқызының естелік кітабында осы мәселе жайында мынадай куәлік бар: «Академияның сайлауы қарсаңда мен өз жұмысыма байланысты Ташкентке, ғылыми конференцияға кеткемін, Ерекең де маған алаңдамай жүре бер деген-ді. Ал өзі қатты мазаланды: шешуші кезеңде, бөлімшеден өтерде небәрі төрт адам дауыс беруге тиіс, олар − академиктер А.Қ. Жұбанов, Т.Т. Тәжібаев, С.К. Кеңесбаев және С.Н. Покровский; алғашқы екеуіне ешқандай күдігім жоқ, мені қолдайды; ал соңғы екеуіне − шүбәлімін деп, әртүрлі қауіп ойлады... Мен өтпей қалсаң да өмір сүреміз, қазіргі жағдайымыз ешкімнен кем емес дедім, көңілімде өткенін тіледім, ал өтпей қалса − қапаланбасын деп, әділетсіздікке ұрынса қайыспай көтеруге әзір болуын ойлап, иланымды дәлелдер айттым. Әлқисса, сайлау күнгі кеште үйге телефон шалып едім, ер адамдардың дабырлаған үнін естіп, жүрегім лүпіл қақты. Сөйтсем, Ерекем үш дауыс алып, корреспондент-мүшелікке өтіпті...»





4


	1958 жылдан беріде Ермұхан Бекмаханұлы Мәскеу ғана емес, Одақтың әр түкпірінде шақырылған конференцияларға қатысуға құштарлық аңғартқан. Қайда барса да дос-жарандары бар. Ғылыми әріптестерімен кездесіп, үйлерінде де қонақ болады. Алматыға келгендерді өзі де шақырады. Тегінде, бұл – сол уақыттың адамдарына етене әдет...

	Ерекеңнің қырғыз елінен тапқан қимас достарының бірі − Иса Ахунбаев, жүрек дәрігері, 50-ші жылдарда Қырғызстан ҒА-ның президенті болған үлкен ғалым, республика басшыларына әлдеқандай себеппен жақпай қалып, ұзақ істей алмаған. «Бір жолы Фрунзеге қыдырып барып, Иса Қанайұлының үйіне тоқтадық, президенттіктен босаған кезі. Ол кісінің әйелі қазақ қызы, ақжарқын адам... − деп Халима апай әңгіме шертеді. − Біздің опера театры сол қарсаңда Фрунзеде гастрольде екен. Кезекті операны тыңдаудың соңында Иса Қанайұлы бір топ әншілерді қонаққа шақырды. Күләш Байсейітовамен таныс екен, Кеңес Одағының делегациясы құрамында үнді еліне бірге барыпты. Келесі күні Исекеңнің қосағы екеуміз дайындыққа кірісіп, үстел үстін неше түрлі тағамға толтырдық: жеміс-жидек, күлшетай, көкөніс те мол, қазақша қуырдақ, ет те пісірдік... Түске жақын қонақтар сау етіп кіріп келді: Байсейітовтер екеу − Күләш пен Қанабек, Құрманбек Жандарбеков, Әнуарбек Үмбетбаев, Байғали Досымжанов... Үй иесі оларды құшақ жая қарсы алды, бойшаң кісі еді, байсалды парасатына сымбаты жарасқан аса көркем азамат, біздің әншілер де осал кісілер емес, бәрі де тұрықты, иықты, отырған жерінде әзіл-күлкіге қарық қылатын жайсаңдар. Не керек, дастарқанның сәні мен салтанаты жарасып, ұмытылмастай ғажап кездесу болды. Үстел басындағы билікті үй иесі Ермұханға беріп, өзі қонақ күту қамында болды. Ал Ерекең мұндай кезде кімге не айтуды, мәжілісті қалай қыздыруды біледі. Қысқасы, тілек білдіру арасында ән жарысы басталды: қазақша, қырғызша, орысша әндерге татардың жеңіл әуендері қосылып, не керек, есте қалғандай отырыс болды...»

	Ермұхан Бекмаханұлы өнер иелерінен Қазақстанның Халық артисі Байғали Досымжановқа ерекше ілтипатпен қараған. Екеуінің жақындасуы Ташкентте бірге барған ресми сапарда басталып, сонда байланған достық үй-ішімен жиі араласуға ұласқан. Байекеңнің жары − академтеатрдың белді актрисасы Хадиша Бөкеева, Ерекең оның сахнада ойнаған рөлдерінің кейбір тұсын дастарқан басындағы отырыстарда қайталап, мысалы, В. Шекспирдің «Асауға тұсауындағы» тәкаппар әйел Катарина-Хадиша болып, Петручионы да (оны сахнада ойнаушы өнер дүлділі Шәкен Айманов, баянауылдық жерлесі) өзі ойнап, атақты екі актердің қимыл-қозғалысын, сөйлеу мәнерін айнытпай бейнелеген. Әрине, қарапайым көрермен емес, өзіндік танымы бар сыншы екенін де көрсеткен. Анығында, ол драма театрының жаңа қойылымдарын босатпай қызықтаған, классикалық операларды тыңдаудан да ерекше ләззат алатын талғамы күшті, танымы терең зиялы. Өнер әлеміндегі жаңалықты, жаңа тұлғаларды босатпайды, Алматыға гастрольге келетін атақты әншілердің концертіне билет тауып, сүйсіне қызықтауға құштарлығы ғажап. Халима Адамбекқызының естелігінде шетелдік, сол кезде әншілік даңқы дүние жүзін таңғалдырған Имма Сумактың кешіне де барып, Ерекең екеуінің бірге тамашалағаны жазылған.

	Ерекең қаламгер қауыммен де жақын-жуық жүрген: Иса Байзақов, Диқан Әбілев, Зейтін Ақышов, Сәлкен Суханбердин, Зейін Шашкин. Мәлік Ғабдуллин, Қайнекей Жармағанбетов, Хамза Есенжанов, Бердібек Соқпақбаевпен аралас-құралас болса, Бауыржан Момышұлына қайталанбас тұлға деген сүйсініспен қараған. Ғабит Мүсіреповпен Алматыға келген кезінен таныс болып, әдеби туындыларына сүйсініспен қараған. Алайда көкейіндегі пікірін кімге болсын бетіне айтатын әдетімен «Амангелді» драмасын ұнатпағанын суреткердің өзіне ашық білдірген-міс: «Сіздің «Ақан сері – Ақтоқты», «Қозы көрпеш пен Баян сұлу» драмаларыңызды, Ғабе, ерекше ұнатамын, сахнадан да көрген сайын сүйсіне қызықтаймын. Өйткені екеуінің де ұлттық бояуы өте күшті! Ал «Амангелдіні» көргім келмейді: Амангелдінің бас батыр ету үшін сіз 1916 жылғы қозғалысқа қатысқан, көтерілістің басы-қасында болған қаншама тұлғаларға қиянат жасағансыз, ал олар күндердің күнінде ел тарихына қайтып оралады...» − деп басқа жұрт айта алмай жүрген ащы шындықты айқара ашқан (Сайып келгенде, солай болды: тәуелсіздік заманы өткенде жолды болған қиянатты қазірде түзетті, тарихты бұрмалаудың жөнсіздігін, әрине, Ермұхан тарихшы сол кезде-ақ білген...)

	Жазушылар қауымынан Ерекеңнің көбірек араласқан адамы − Ілияс Есенберлин. Осы жайында естелік жазушы Жаппар Өмірбектің куәлігіне қарағанда, екеуін жақындастырған жайт − Кенесары қозғалысы. Жапекең бұл гәпті Ілекеңнің өзінен естіген, айтуынша, соғыс жүріп жатқанда Қазақстан КП(б) Орталық Комитетінің тапсырмасымен Ілияс Есенберлин мен Ермұхан Бекмаханов (екеуі де сол қарсаңда ОК-нің қызметкерлері) Орынборға барып, Кенесары туралы деректерді сол қаланың бай мұрағатынан бір айдан астам уақыт бірге қараған, түпкі мақсаттары − аңызға айналған тұлғаның қаһармандық күресін нақты айғақтармен өрнектеп, майдандағы қазақ жауынгерлеріне үлгі етер еңбек жариялау, Орталық Комитет тапсырмасы да сол... Осы сапарда олжалаған деректерін бірден әжетіне жаратып, диссертациясы мен Қазақстан тарихына арқау еткені Ерекең тарихшыға таяқ боп тиді де, әліптің артын баққан Ілекең жазушы 70-ші жылдары «Қаһар» романын толғатты. Күллі халық сүйсініп оқыған, қазақ қауымын өткен тарихына үңілтіп, бұрынғы түйсіктерін қайта қарауға мәжбүр еткен, шынтуайтын айтқанда, самарқаулықтан оятқан әдеби туынды дүниеге келді. Аңдауымызша, жазушының қиыннан қиыстырғыш жүйрік қаламы Кенесарыны сом тұлға етіп бекем толғауына Ермұхан тарихшының пайдалануға тыйым салынған, тарихи ақпар-дерегі мол кітабы да, ауызекі әңгімеде айтқан ақыл-кеңесі де септігін тигізген («Ілияс Есенберлинмен Ерекең ұзақ сағаттар бойы әңгімелесуші еді...» − деген сөз тарихшы қосағының естелігінде тектен-текке жазылмаған!).

	Ермұхан Бекмаханұлының ел тарихына жүйріктігін, тегінде, жазушылар ғана емес, филологтар да жиі пайдаланып, өздерінің ізденістерінде әжетіне жаратқан. Солардың бірі – соғыстан бұрын танысып, әзілдері жарасқан ескі досы, Кеңес Одағының батыры Мәлік Ғабуллин. Бұл жайында ол кісі Ерекең туралы 1972 жылы жазып, ғалымның зайыбына тапсырған «Аяулы дос, ардақты азамат» деп атаған көлемді естелігінде егжей-тегжей баяндаған. Төменде біз сол естеліктен бір ғана айғақты ықшамдап келтіреміз...



	«...Кандидаттық диссертацияма әзірлік жасап жүргенде «Қобыланды жырының» бірнеше нұсқасын салғастыра оқыдым. Соған дейін осы жырдың Марабай жырлаған нұсқасын білсем, енді Біржан (Толымбаев), Мергенбай, Мұрын, Нұрпейіс сияқты атақты жыршы, жыраулардың «Қобыландысын» шұқшия қарауыма тура келді. Ә дегеннен осы жырларға негіз болған оқиға қай уақытты елестетеді деген сұрауға жауап іздедім. Соған қоса Қобыланды батыр кіммен соғысқан, жырда айтылатын қызылбас елі, оның басшысы Қазан батыр қай халықтың қаһарманы деген сұраулар да ойымда... «Қобыланды батыр» жыры жайында советтік дәуірде пікір айтқан Мұхаң екен» (Мұхтар Әуезовті айтып отыр − М.С.). Ол кісі «Шолпан» (№ 2-3, 1922 ж.), «Таң» (№ 1, 1925 ж.) журналдарында жариялаған мақаласында, одан кейін де жазған зерттеу еңбектерінде бұл жырға орыс патшасы Иван Грозныйдың бүгінгі Татарстанның астанасы Қазан қаласын 1552 жылы Ресейге қарату оқиғасы негіз болған депті. Кейіннен сол пікірді Сәбит Мұқанов та («Әдебиет хрестоматиясы»), Қажым Жұмалиев те («Әдебиет және искусство» журналының 1940 жылғы № 9) қостапты. Көрнекті әдебиетшілердің пікірлерін жадымда ұстай отырып, батырлық жырдың бес нұсқасын неше мәрте сүзе оқысам да, соның бірде-бірінен татар халқының бас қаласын көре алмадым. Әрі Қобыланды батырдың өмір сүрген дәуірі Қазан бекінісін орыс әскерінің алуынан жүз жыл беріректе. Ақыры, одан өзге Қазан қаласы жоқ па екен, сол қаланы иемденген қызылбастар елі де біз білетін татарларға ұқсамайды, ендеше бұлар кім, қайда деген күпті ойға жеңсік бердім. Сөйтіп жүргенімде А.С. Пушкин атындағы кітапхананың залынан Ермұханды кездестіріп, күдікті мәселені айтып едім, ол бірден: «Мен «Қобыланды жырының» Әубәкір Диваев жариялаған нұсқасымен ғана таныспын, басқаларын білмеймін», − деді де, өзгелерінің мазмұнын айтып беруді өтінді. Мен оған өзім құныға оқыған нұсқаларды сипаттап, жырға негіз болған оқиғаларды түсіндірдім.

	«Тоқтай қал, соның бәрінде Қазан қаласы және соның әумесер билеушісі қызылбастық Қазан батыр туралы сөз болады. Анық солай ма?» − деп қадала сұрады. «Иә, нақ солай, жырдың барлық түрінде Қобыланды батыр қызылбас әскерімен ұрыс жүргізеді. Олардың мекені − Қазан қаласы, оның ханы − тағы да Қазан...» − дегенімде, «Е, олар ильхандар ғой, яғни ирандық моңғолдар, − деді Ермұхан досым. − Жә, мен саған ертең бірталай кітаптың тізімін беремін. Соларды шұқшия оқысаң − жоғыңды табасың. Әдебиетшілер ғана емес, тарихшылар үшін де үлкен жаңалық ашуың мүмкін...» Ертеңінде ол маған уәде еткен тізімін берді. Шығыстың әйгілі білгірлерінің еңбектері тізілген: В. Бартольд, Б. Греков, А. Крымский, А. Орлов, А. Якубовский; И. Петрушевский, Марко Поло, Ә. Марғұлан және т. б. Соларға қосымша Әзірбайжан мен Грузияның, Иранның, Түркияның тарихы баяндалған ғылыми монографиялар және тізілген. Соларды біршама сипаттай айтып: «Осы еңбектердің көпшілігінде Шыңғысхан бастаған моңғолдардың шабуылы, Алтын Орда дәуірі, одан беріректегі ильхандар мен қыпшақтардың өзара қарым-қатынасы, қақтығыстары айтылады. Шұқшия іздесең, осылардың ішінен жұмбақ Қазан батырды да, оның қызылбасын да табасың...» − деп Ермұхан көңілімді өрекпітіп қойды.

	«Мені тарихшы етпексің бе? − дедім ұзақ тізбені шола қарап, − мынау – кілең тарихшылардың зерттеуі». «Тарихты білмеген адамды ғалым деуге болмайды, Мәке. Тарихи дерегін білмей, әдебиет тарихын сен қалай жазасың? Өйтер болсаң − күлкіге қаласың, өзіңе де, ғылымға да ұят келтіресің. Сондықтан осы еңбектерді ерінбей түгел зертте!..» − деп сөзін түйді...»



	Мәлік ағайдың тәптіштеп баяндауынан біз сарыла іздеген Қазан қаласын Солтүстік Ираннан тапқанын білдік. Оның Қазан есімді ұрыншақ ханы болыпты, ол шіркін өзінің жасағына ұрысқа аттанарда қызыл бөрік кигізеді екен. Былайғы жұрт Қазан хандығының халқын қызылбастар деуі де содан өрбіген-біс. Қазанның жауынгер елі шапқыншылық жорықтарға жиі аттанып, қыпшақтармен де талай рет соғысқан. Соғыс болған соң бірде жеңіп, бірде жеңілген. Қобыланды батыр сол ұрыстарда қисапсыз ерлігімен көзге түскен. Менменсіген Қазан батырдың желігін басып, өз елін қызыл бөрікті әскерінен қорғаған. Ақырында жылдар мен ғасырлар сүреңінде ұмыт қалмай, әр кезеңдегі ақын-жыраулардың бір-біріне жеткізген батырлық дастанға айналған... Ізденісінің нәтижесін Мәлік досы Ермұханға қуана хабарлап, бұл маған ғылыми сенсация болды, оны енді диссертацияма сақитып жазамын дегенде:

	− Сенің осы жаңалығыңа ғылыми жетекшің қалай қарайды? Мұны да ойла! Тегінде, Мұхаңмен ақылдаспай, бұл олжаңды жұртқа дабыралап айтпа... − депті тарихшы досы. − Әсілі, әдебиетші ғалымдар қазақ эпостарының қалыптасу мен туу және таралу мәселесін тарихи оқиғалармен байланыстыра қарастырса − көп әңгіменің сырын ашар еді. Ал сендерде әзірше долбарлау көп. Бүйтуге болмайды, бұған да сен мән бере қара, − деген ой айтыпты.

	«Ақырында сөйттім. Ізденісімнің мән-жайын Мұхаңа тәптіштей баяндап, өзім топшылаған пікірімді жария еткенімде қызық болды... − деп естелігін жалғастырады Мәлік ағай. «Сен өзі үлкен жаңалық айтып отырсың, − деді Мұхаң. – Топшылауың қисынды... Менің жорамалым − терең зерттеудің нәтижесі емес, жасаң кезімде атөтті айтылған ой еді. Ал енді мына хабардан соң оны қайтадан қарағанымыз жөн болар. Сен маған әлгіндеөзіңатағанеңбектерді жеткізіпбергін». Сол кітаптарды шұқшия оқудан соң жетекшісі: «Сенің жорамалыңды толық құптаймын. Мұны сен ізденгіштікпен тапқансың. Тегінде, ғылыми ізденісте біреудің айтқанына малданбай, сыни оймен қараған жөн. Ғылымда қателеспейтін жан болмайды. Ал тың ой, тың жаңалық күмәнданудан басталады. Сенікі де, Мәлік, сөйтудің салдары...» − деп Мұхтар Омарқанұлы көсіле сөйлеп, шәкіртіне ризалығын мақамдап, мақалдап білдірген сәтте, кішіпейілдігі мен ұяты бірдей Мәлік інісі де ұстазының сөзін бөліп, бұл жаңалыққа Ермұхан Бекмахановтың ақыл-кеңесімен жеткенін айтып салады. «Пәлі, солай ма, ол жігітті аздап білемін, қазақ тарихы турасында жазғандарын оқып жүрмін, бірер жиында сөзін де тыңдадым. Өзі алғыр, шешен, болашағынан үміт күттірер жас ғалым. Түптің түбінде одан үлкен тарихшы шығады, сөйтеріне имандай сенемін!..» − деген сипатта мақтау айтыпты.

	«Бұл жайт та Ермұханның азаматтық мәрттігін, өзі жария етер үлкен жаңалықты өзім деген досына шын пейілмен сый етуге әрқашанда дайын екенін айқын көрсетеді, ол сондай жомарт жан еді...» − деген ой түйіпті Мәлік Ғабдуллин.

	* * *

	Ел көруге, ізденіске құмарлық тарихшыны үйінде ұзақ отырғызбағаны да − өмір шындығы. Төрт-бес ай ешқайда шықпай Алматыда отырып қалды ма, бір нәрсесін жоғалтқандай мазалана бастайды. Қалайда себеп іздеп, жолға қам жасайды. Чехословакияға, Венгрияға туристер тобын бастап барғаны − қыдырымпаздықтың салдары. Ал Албанияға сапар − тарихшылардың халықаралық мәслихатына шақыру алғандықтан. Соған да қуана барып, жол-жөнекей Грецияға соғып, ерте дүние тарихынан өзіне мәлім грек мәдениетінің көне үлгілерімен танысуы Ерекеңді айран-асыр қуанышқа бөлеген: «Албанияға аман-есен келдік. Алғашқы төрт тәулік теңіз жағасындағы «Дурес» сауықтыру жайында демалдық. Осы жерде әр елден келген делегациялармен кездестік. Төңірек тұнып тұрған жайсаң табиғат, алаңсыз демалуға да барлық жағдай жасалған. Кеше осы елдің астанасы Тиранаға келдік, тап-таза, ерекше сұлу қала. Бүгін қаланы аралаймыз, одан соң сыпыра демалыс. Келесі күні осы елдің солтүстік аудандарына саяхатқа аттанамыз, содан қайтқан бетімізде, яғни 19 тамызда ТУ-104 лайнерімен Отанға ұшамыз. Көрген-білгенді хатпен жеткізу қиын, ал бұл елден алған әсерім − ұшан-теңіз...» − депті ғалым 1960 жылдың 10 тамызында Албаниядан отбасына жолдаған хатында. Қытайды, Италияны, Францияны аралауға құмар болып, Пекинді, Римді, Парижді атүсті болса да көріп, солардың орта ғасырлық ғимараттарын тамашалау ниеті қол қысқалықтан жүзеге аспаған. Шетелге оқта-текте жол түскен сапарлардан қайтқанда: «Апырай, Халимаш, жер бетінде біздей кедей, бізден қайыршы жұрт бар ма екен, сірә? Мына тұрмысымызды қарашы, ғылым докторының үйінде кітаптан өзге мақтанарлық бір зат жоқ, бір айлықтан екінші айлыққа дейін тиын санап қалайша жеткіземізбен күн кешеміз...» − деп басын шайқайды («Хрущевкадағы» коттеджді айырбасқа салып, опера театрының ту сыртындағы тұрғын орамнан үш бөлмелі пәтерге ие болғанын ғалым, тегінде, олжа санаған).

	Сібірден қайтқалы қайта өршіген ескі дертінің азабын да сормаңдай ғалым аз тартпаған. Жылына екі ай өкпені емдейтін сауықтыру жайларына барып, әл-қуат жияды. Көбіне баратын жері − Кавказдағы Гудауто, Сочи маңы. Бірақ бір жолы теңіздің дымқыл ауасы жақпай, Феодосиядағы Стамболи сауықтыру жайына жедеғабыл ауысуға мәжбүр болды. Төсекке байланып жатып таң атырып, күн батыруға тура келді. Әлсірегені сонша, теңіз жағасына өз бетімен барып, суға түсуге шамасы жетпеген. Жағдайы ауырлаған соң Қарлығашын алып, Халима елден асыға жетті. Сол қарсаңда Артекте демалған Ерігі де әжесімен келіп, көңілін сұрапты. Ақыры, Қарлығашты алып, үшеуі Мәскеуге пойызбен аттанды, ал Халима мен Ермұхан Алматыға ұшақпен жетіпті. Қысқасы, 1965 жылғы демалысы өзі үшін де, отбасы үшін де рақаттану қайда, ырың-жырыңы көп әуреге айналған. Содан былай Алматыдан ұзауға Ерекеңнің құлқы да, шамасы да болмаған...

	Отбасының шамалауынша, кеуде дертінің асқындауы Венгрияға 1964 жылдың жазындағы сапардан, Балатон көліне ұзақ шомылып, өкпесін қабындырудан өрбіген. Соның зардабынан демікпеге ауысқан. Шындығында, бұл − өмір үшін тынымсыз тай-таластан, ғылым жолындағы үздіксіз күрестен, күн сайынғы дамылсыз әбігерден жүйке мен дененің сүлдері құрып шаршаудың салдары. Сөйтсе де шыбын жан үшін не істемейсің: Новосібірдегі академиктер қалашығында Бутейко деген дәрігердің емхана ашып, демікпені физикалық аспаппен емдейтінін газеттен оқып, Халимасын ерте барып қыркүйек айында ем алды; алғашқыда демалысы түзелгендей болып көңілін дегдіткен; Алматыға қайтқан соң дерті қайыра өршіді. Әудем жер жүрсе де, дәріс үстінде де тынысы тарылып, тұншығып тұрады, әл-қуаты азайып, тез шаршайды. Міндетті дәрісін өтеген соң ілбіп басып үйіне қайтады, жаңа қонысының тарих факультеті жайғасқан ғимаратқа ұрымтал (Киров пен Панфилов көшелерінің қиылысындағы бұрынғы үкімет үйі) болғанына да тәубә дейді. Кафедраның оны-мұны шаруасын үйде отырып тындырады, көмекшілері, оқытушылар да жұмыс жайымен пәтеріне келеді. Аспиранттардың жұмысын жатып оқиды, ақыл-кеңесін де қолма-қол айтады. Сол әуренің бірақ ұзаққа созылмасын жүрегі сезеді. Соған да налыған науқас университеттегі ұстаздық міндетін тапсырып, тек қана аспиранттармен қалуға да ойланған...

	1966 жылға ауған соңғы кешті Ерекең отбасында өткізіпті. Университеттің бірінші курсының студенті Ерігін, орта мектепті тәмамдауға таяған Сермұханын, үшінші басқышта оқитын Қарлығашын бетінен сүйіп, үш қарғасына босағада тұрған Жаңа жылда қуаныш пен бақыт тілеп, диссертациялық жұмысын аяқтауға айналған Халимасына да алдағы көктемнен ұзатпай қорғауды міндеттеп, қартайыңқырап қалған енесі Айша мен қайынбикесі Хадиша Бидақметқыздарына ұзағырақ ғұмыр сүруге пейіл білдіріп: «Сіздер мықты болыңыздар, мына бүлдірішіндерді аяғынан тік тұрғызу үшін көмектеріңіз керек!..» − деген сипатта тілек айтып, шарап көтеріпті. «Дастарқан басына Ерекең аппақ қардай таза көйлегін, қыры қылыштай шалбарын киіп, галстугін тағып отырды, маған тек жүзі сынық, көз жанары сұлық көрінді. Жаңа жылды соңғы рет қарсы алып отырғанын сезген сияқты. Бір-бірімізге игі тілектер айтқанымызбен, сол кеш бұрынғы берекелі, мерекелі кештерге ұқсамады, амал не?.. Әлі құрып отырған Ерекең біраздан соң төсегіне қисайды. Балалар да, екі шешем де көңілсіз қалпында ұйқыға бас қойды. Ал мен дастарқанды жиған соң ғылыми еңбегімді жазуға отырдым...» − депті «Жиырма жыл бірге» естелігінің иесі кітабының 36-бетінде.

	Жаңа жылдың алғашқы айында-ақ демікпесі күшейіп, Ерекеңнің денсаулығы күрт төмендей бастаған. Бұл жолғы кінәраттың біржола алуға келгенін науқастың өзі де сезген. Сірә, өз үйінде, өлең төсегінде жатып өмірмен қоштасуды жөн көрген. Алайда Министрлер Кеңесінің 4-басқармасына қарайтын аурухананың Анна Павловна есімді дәрігері: «Ермұхан Бекмаханович, ақылды адамсыз, мына қылығыңыз сізге мүлдем жараспайды. Оңаша палатаға саламыз, қолдан келген емнің бәрін жасаймыз, ал үйде жатсаңыз − соның бірі болмайды. Құдай сәтін салса, екі-үш айда аяғыңыздан тік тұрғызамыз, одан әрі өзіңіз хош көрген сауықтыру орнына барасыз...» − деп төндіре үгіттеп, сөнуге айналған үміт отын қайта тұтатады. «Ау, мен 1952 жылғы желтоқсанның аязы қақаған күндерінде вагон-зактың жел гулеген тақтай сөресінде неше тәулік бүрісіп жатып, өкпемді қабындырып, осы дертке душар болғанымда қайда жүрдіңдер?» − дегісі келіп неше мәрте оқталса да, айта алмады. Бейкүнә әйелдің нәзік сезіміне ақау түсірер сөз көріп ішіне жұтты да: «Жарайды Анна Павловна, сіздің айтқаныңыз болсын» − деп мәртебелі емханаға баруға келісімін берді. Шынында да, республика үкіметінің қарауындағы емдеу орнының күтімі мен емі шипа болып, көңіл күйі ә дегенде едәуір түзелген. Дәрігерлердің де ығайы мен сығайы ұзақ қарап, науқасқа түрліше емдер тағайындаған. Бірақ бұл жолғы дерттің өкпе ауруы, демікпе де емес, қатерлі сырқат екенін (өкпе рагы) емдеушілер білген. Мазасыз жөтел басылмай, қос өкпесін қақырығымен бірге түкіріп жатқанын ақыр аяғында науқастың өзі де ұққан. Көңілін сұрай келген баянауылдық дәрігер досы, профессор Жұматов Хамзаға:

	«Жағдайым ауыр, төніп тұрған ажалға кім не істейді? Сол неме қашан келсе де әзірмін...» − деп кешу айтысқаны естеліктерде жазылған. «Кеудедегі дерт жанымды қинап, ұйқы қашқан түндерде өткен өмірімнің өксікті кезеңдерін өкінішпен ойлаймын, − депті Ерекең көңілін сұрай келген тарихшы әріптестеріне. − Докторлық атақ әперген алғашқы еңбегімді мен небәрі үш жылға жетер-жетпес мерзімде тездетіп жазып, оп-оңай қорғадым. Қазірде ойласам, сол жылдарым ғылымдағы ең сәтті, ең бақытты һәм шабытты шағым болыпты! Ал одан кейінгі?.. Тек қана бейнет пен алыс-жұлыс. Тәркіге түскен ғылыми атағымды қайтару үшін сегіз жыл уақытымды сарп еттім. Не деген сорақы бейнет десеңші!? Сол жылдарда маған білім қосылған жоқ. Ал егер сол жылдарда жаңа еңбек толғасам? Құдай біледі дейін, өзім жазған тарих оқулығын жүз есе орап алар, қалыңдығы кірпіштей «Қазақ тарихын» жазып шығуым қақ-ты. Амал қанша, оны маған жаздыртпады. Қайтадан доктор атандым, бірақ содан елім не көрді, өзім ше? Ақыр аяғында ұзақ сенделу мен тынымсыз арпалыстың салдары мына дертке ұшыратты. Заман солай еді деп жұбатамыз, алайда сол заманды ұрандап жүріп қолдан жасаған өзіміз емес пе!?..»

	Демек, науқас үйіне өз аяғымен қайтпайтынын біліп жатқан.

	Мамырдың алғашқы жаңасында Ермұхан інісі жатқан палатаға Бауыржан Момышұлы келіпті. Алыстан емес, үстіңгі қабаттағы бөлімде ем алып жатқанда ауыр жағдайын естіп, қоштасуға келгенін екеуі де біледі.

	− Халің нешік, бауырым?

	− Алладан бір ғана тілек тілеп жатырмын, Бауке.

	− Ол не тілек, жақсы інім?

	− Мамырдың 10-шы жанасына дейін өмірімді сақтаңдар деп дәрігерлерге өтініш жасадым. Сол күні келініңіз кандидаттық диссертация қорғамақ. Халима кандидат болса, балаларым жүдемес деген далбаса үміт те баяғы. Одан әрі аттануға дайынмын, Бауке...

	− Қой, қарағым, өмірден түңілген жанның сөзін естіртпе!.. − деп Бауыржан ағасы жұбату айтқанда, әл-қуаты азайған науқас соңғы лебізін сыбырмен естіртіпті.

	− Елу жас деген не, Бауке?.. Көптеген ой-арманымды жүзеге асыруға үлгере алмай кетіп барамын. Кешіріңіз!.. − депті...

	Амал қанша, қатал тағдыр науқасты соңғы тілегіне жеткізбеген. 6 мамыр күнгі сағат күндізгі 12 шамасында медбикені шақырып, радионың дыбысын басуды өтініпті. Со бетінде ұйқыға бас қойған. Содан қайтып оянбаған...

	Алматының зиялы қауымы, тарихшылар мен әдебиетшілер, университет ұжымы, тарих факультетінің жүздеген студенттері, қысқа ғұмырында араласқан замандастары, өзінен тәлім алған ғалым шәкірттері мен өрен-жарандары Ермұхан Бекмаханұлын 7 мамырда ақтық сапарға шығарып салған. Марқұммен қоштасуға арналған қаралы жиында Ташкенттен ұшып келген гирогеолог ғалым, Кенесарының неменесі Натай Әзімқанұлы Кенесарин, қырғыз елінен егіле жеткен қимас досы Иса Қанайұлы Ахунбаев сөйлепті. Ғылым академиясы мен университет өкілдері де қоштасу сөзін айтыпты. Бәрі де қимаймыз сені сұм ажалға, ер едің, ел тарихын көркейткен білімпаз едің, шақшадай басың тарихқа толы еді, жолыңды қуған шәкірттерің жетімсіреп қалды, Қазақстан тарихындағы орның үңірейіп тұрады, өзіңді де, еңбегіңді де ұмытпаймыз, туған халқың үшін сомдаған кітаптарың еліңе қызмет етеді деген сипатты сөз нөпірі ағыл-тегіл жосылған тәрізді. Қаралы жиында ғана емес, қабірі басында, дәстүрлі асында да зиялы қауым бақыл болған тарихшының жоқтауын жеріне жеткізе айтқан. Сөйтсе де...

	Ұлтым деп соққан қайсар жүрекке қаны бұзық, пиғыл-ниеті һарам жандардың жылдар бойы сілтеген қара қанжары ақыр аяғында дегеніне жетіп, тарлан тарихшыны елудің өріне енді ғана көтерілгенде жер жастандырды. Қос өкпені қысқан бейдауа дертті Сібір сапарынан жұқтырып қайтқаны, соның аяғы айықпас сырқатқа ауысып, туған даласының дару самалы қолқасына жетпей тұншығумен дүниеден өткені − Алла тағаланың жазуы емес, тарихшы әріптестерінің қастандық амалынан болғаны айдан анық. Амал қанша, қаралы жиында, ас үстінде атпал азаматқа жоқтау айтқандардың бірде-бірі бұл жайында ләм-мим демеген. Содан кейін де қазақтың зиялы қауымы Ермұхандай тарлан азаматтан қалайша айырылып қалдық деген күпті мәселеге сірә да баспаған, айттық десе, «Ойбай, ол нағылеттерге тиісуге болмайды...» десіп, әркім өз үйінде, отбасында бұғынып отырып, сырттай жазғырудан аспаған.

	Бұл да сол күндегі қауымның үйреншікті дағдысы...

	* * *

	Ерін жер қойнына тапсырған күннен үш тәуліктен кейін, 10 мамырда Халима Адамбекқызы өзі ұстаздық ететін Абай атындағы Қазақ педагогика институтының мәжіліс залында кандидаттық диссертациясын қорғаған. Бұл болса күллі адамзат тарихында сирек кездесетін оқиға. Ерлік десек те болады. Ауыр қайғыдан есімді жиып алайын, бірер аптаға кеңшілік жасаңыз десе − ғылыми кеңестің төрағасы қарсылық жасар ма еді? Сөйткеніңіз жөн сияқты, институт басшыларымен келіссөзге біз жүрейік деген тілеулестеріне Халима Адамбекқызы: «Жоқ, ағайын. Ерекеңе қандай күйде болсам да 10 мамырда қорғаймын деген уәдемді бұзбаймын. Белгіленген сағатта жұрт алдына шығамын!» − деген.

	«Ештеңеден сескенгем жоқ, Ермұхандай күшті екенімді көрсетуге тырыстым, ішімнен егіліп тұрсам да, жігерленіп сөйледім. Өйткені залдағы жұрттың алдыңғы екі қатарында мені қолдап, бәлкім, жігерімді қайрау үшін келген Ерекемнің адал шәкірттері отырды. Не керек, Ерекеңнің әруағы қолдап, педагогика ғылымының кандидаты атағын алуға жүз пайыз дауыс алдым. Ғылыми кеңестің қарары жарияланған соң Ерекең шәкірттері мені қуана құттықтап, әкелген гүлдері құшағыма сыймай, үстел үстінде тау болып үйіліп тұрды. Соның бәрін сол сағатта Ерекеңнің қабіріне апарып, жас топырақты түп-түгел жауып тастадық..» − деген сөздерді біз «Жиырма жыл бірге» естелігінен алып отырмыз. Қырық бір жасында жесір қалған Халима Адамбекқызы қалған өмірін қолындағы үш қарғасына арнап (Ермұханы 18, Сермұханы 16 және Қарлығашы 10 жаста), әкелерін жоқтатпай, ұлағатты тәрбие беруде де, ҚазПИ-де қырық жылдан астам уақыт ұстаздық етіп, жиырмадан астам ғылым кандидатын, бірнеше ғылым докторларын тәрбиелеп, доцент атағымен зейнетке шыққанға дейін көрсетуден жаңылмаған. Қазірде ол кісі өзіне қарасты үш шаңырақтың көшбасы, оннан астам немере, шөбереге әже болып, бақытты ғұмыр кешуде. Ең ғажабы, қымбатты еріне деген махаббаты мен мархабатынан айнымаған қосағы тарихшының артында қалған ғылыми еңбектері мен мұрасын көзінің қарашығындай сақтап отыр...

	* * *

	Ермұхан жайсаңның дәм-тұзы таусылып, қайтпас сапарға аттанғанына 50 жылдан асты. Бұл болса кімді болсын Уақыт пен Заман сынында таразылап, кім екенін айқындап, шынайы бағасын қатесіз шамалауға жеткілікті мерзім. Сол тұрғыдан қарағанда Ермұхан тарихшыны туған халқы ұмытқан жоқ, жадында ұстап, еңбектерін де әжетіне жаратты дей аламыз.

	Алайда сол жылдарды екі кезеңге бөліп даралау қажет. Оның алғашқысы ғалым қайтыс болған соң бір жылдан кейін, 1967 жылдың 7 мамыр күні шақырылған, өзі негізін қалаған кафедрада өткен тарихшыны еске алуға арналған мәжілісте өріс алыпты...



	Ә.С. ТӘКЕНОВ: «...Ермұхан Бекмаханов қысқа өмірінің соңғы жеті жылында тарих факультетінің ғылыми дәреже мен атақтар беретін кеңесіне төрағалық етті. Ғылыми кеңес негізінен КСРО тарихы, Қазақстан мен Қырғызстан тарихы және жалпы тарих бойынша жазылған диссертацияларды талқылады. Ол кісінің қатаң талабы мен тарихқа адалдығы арқасында кеңестің өзі де, біздің тарих факультеті де бүкіл Одаққа мәлім ғылыми мектепке айналып, білімпаздық дақпырты шартарапқа мәлім болды. Біртуар тарихшы көп жыл бойы жетекшілік еткен, бір өзі екі мәрте ұйымдастырған Қазақ КСР тарихы кафедрасының қызметі де ерекше дараланды. Ерекеңнің өзі осы жылдарда жарық көрген оннан аса ғылыми еңбектерге жауапты редактор болды. Солардың бәрінде осы кафедрадан тәрбие алған аспиранттар мен жас зерттеушілердің еңбектері жарияланып, ғылым әлеміне жол тартты.

	Ермұхан Бекмаханұлы шәкірттерін ғылымға таза пиғылмен қарауға тәрбиеледі, біздің болмашы табысымызға өзі жасағандай қуанатын еді, сөйте тұра шәкірттерінің батыл ойы мен тың пікірлерінеқысымкөрсетпей, бекзатпиғылменқарады. Біздеәрбір ізденісіміз қуанышын, шығармашылық һәм ғылыми табыстарымызды Ерекеңе ең алдымен хабарлауға асығып тұратынбыз.

	Ғылым мәселесіне зор жауапкершілікпен қарайтын ұстазымыз шәкірттерінен де соны талап етті: жайбарақаттықты, немқұрайдылықты, айғақсыз жалпылама жазуды кешірмейтін қатаңдығы ақырында шәкірттеріне жеміс тергізді; ол кісі басқарған кафедрада плагиат немесе ойдан қиыстырылған өрескел жайттардың болмауы − соның нәтижесі; ең ғажап іс: Ерекең жетекшілік еткен аспиранттардың қорғамай қалғаны жоқ!.. Ермұхан Бекмаханұлын біз шынайы сүйіспеншілікпен туған әкеміздей қадір тұттық, ол кісінің биік һәм асыл рухына басымызды иеміз. Міне, бүгін қадірлі Ерекеңнің ортамыздан кеткеніне бір жыл болды, ұстазымыздың жымиған күлкісін, ақжарқын қылықтарын сағынамыз, алайда кафедрадағы орны, бәрімізге қорған да, сес те болған жарқын тұлғасы үңірейіп бос тұр. Қазірде біз асқан білгірлігімен, терең ақыл-ойымен әрі биік беделімен бәрімізді ұйыстырған дарабоз Ерекеңнің жоқтығын қатты сезінудеміз...»

	Әбу Сақтағанұлы талдап та, даралап та айтқан жайт түгел дерлік жүзеге асып, Қазақстанның тарих іліміндегі мектеп дарынды шәкірттері арқылы іргесін бекемдеп, қатары да өсіп өмір сүрген. Ерекеңнің алдынан кандидат атағын алғандар доктор атанып, Қазақстандағы университеттер мен институттарда кафедра басқарып, профессор атанып, ұстаздық еткен. Солардың ішінен дарабоз тарихшылар да шығып, Қазақ елінің үш мың жылдық тарихын түгендеу ісіне өз әлінше атсалысқан. Кейбірі академик, корреспондент-мүше болып сайланған.

	Бірақ бір жайтты ащы болса да ашық айту қажет: ол − заман аужайын бағып, коммунистік қасаң идеологияның қысымынан шыға алмай, дарабоз тарихшының ең басты еңбегі «Қазақстан XIX ғасырдың 20-40 жылдарында» монографиясының қазақ қауымының 1960 жылдардан бергі ұрпағына беймәлім болып қалтарыста қалуы...

	Осы тарауда баяндалғандай, тарихшының бұл еңбегі оқымысты шәкірті Ә.С. Тәкеновтің ынтасымен өткен ғасырдың тоқсаныншы жылдарында, Қазақ елі тәуелсіздік алғанда ғана, яки 47 жылдан кейін қазақша да, орысша да қайыра басылып, халқымен табысты. Ал осы кітап бойынша жүрген 1948 жылғы ғылыми айтыстың хаттамасы 2000 жылы академик Кеңес Нұрпейістің жауапты редакторлығымен түзетілмеген қалпында жария болды. Сол хаттамаға арналған, «Ғалымды және оның басты кітабын жазалау» деп атаған айбыны күшті, әсерлі алғысөзінде Кеңес тарихшы: «Алматыда өткен ғылыми айтыстың жарияланып отырған хаттамасы бүгінгі оқырман қауымға автордың өзін және оның төл еңбегін жоққа шығару ісінің қалайша әзірленіп, соған кімдердің қатысқанын, ең бастысы, сол кезде жолды болған жөткірлік әдістер мен саяси қаралаудың шынайы болмысын айқын көрсетіп, ақыр аяғында дарынды тарихшыны «халық жауы», «кеңеске қарсы жау элемент» етуге ұрындырғанын әшкерелейтін құжат ретінде танылуы сөзсіз...» − дегеннен-ақ қаншама жылдан бері жабық қорда жатып, зиялы қауымның назарынан тасада ұсталған құжаттың ашылуы − Ермұхан Бекмахановты туған халқымен қайта табыстырып, шынайы тұлғасын жаңа қырынан білуге жол ашқан.

	Бұл кезеңді біз Ермұхандай дара тарихшыны қайыра ашу, қайыра тану дейміз.

	Әл-Фараби атындағы ҚазМУ-дің тарих факультетінің Ерте дүние және орта ғасырдағы Қазақстан тарихы кафедрасының ұйымдастыруымен 2005 жылғы ақпан айында өткен, Е.Б. Бекмахановтың туғанына 90 жыл толуына арналған мерекелік мәжілісінде сөз негізінен осы турасында жүріпті.

	«Қазақстанның қазіргі үкіметі идеологиялық әрлі-берлі толқудан соң ғылыми шындыққа бас иіп, Ерекеңдей білгір тарихшының мұрасына жүгінудің қажеттігін түсінді. Кенесары Қасымов бастаған ұлт-азаттық қозғалыс Е.Б. Бекмахановтың классикалық еңбегі ретінде танылып, қауым назарына ілініп, Қазақ мемлекетінің тәуелсіздігінің үлгісі болғандығын жаппай мойындадық, нәтижесінде, сол үлгі қазіргі саяси жағдайға сәйкес келгендіктен, тарихшының тыйым салынған монографиясына рухани ділгірлік туды Осы гәп күні кеше сормаңдай тарихшыға таяқ жегізген, өмірін қысқартқан ұлы еңбегіне сұранысты күшейтті. Демек, біздің ұлы ұстазымыздың өзі де, еңбегі де қазіргі саяси ахуалға айтарлықтай қызмет етіп отыр. Тәубе делік!.. − депті Ермұхан Бекмаханұлының туғанына 90 жыл толуына арналған, әл-Фараби атындағы ҚазМУ-де өзі негізін қалаған қазақстан тарихы кафедрасына қарасты, ғалым есімі берілген аудиторияда, 2005 жылғы ақпан айында өткен мерекелі жиында тарих ғылымының докторы, профессор Бейімбет Ермұханов (ол да өзін Ерекеңнің шәкірті санайтынын ескертіпті, өйткені 1958 жылы ҚазМУ-дің тарих факультетіне сонау Астрахан өңірінен Алматыға келіп оқуға түсерде үміткерлерді іріктеу комиссиясының төрағасы Е.Б. Бекмаханов жас жігіттің студент атануына айтарлықтай дәнекер болыпты). − Әсілі, шынайы тарихи еңбек туғызу үшін зерттеушінің рухани танымы мен пиғыл-ниеті мейлінше таза болуы қажет. Ниет түзулігіне қосымша оның қалам ұстаған қолы да таза болсын... Өткен замандарға көз салсаңыз: билік басындағылар қол астындағы тарихшыларды қалауынша билеп-төстеп, өз дегенін қайткен күнде орындауға мәжбүрлеп, сол үшін жалған мадақ-марапаттармен малдандырып, өздерінің оңғақ та теріс-қағыс қарекеттерін жаппай мақұлдатуға тырысқанын аңғарасыз. Тарихшылардың «Ләппай, тақсырлығы» үкімет шенеуніктерінің жағымпаздығынан әлдеқайда зиянды. Себебі тарихшы жалған бопсаға ұрынса, тарихи ақиқат бұзылады, сайып келгенде, ол тарихнама ілімін жоққа шығарады. Бүгін 90 жасқа келуі дүстүрлі түрде аталып отырған Ермұхан Бекмаханов – жалғандыққа баспаған тарихшы. Сондықтан да оның басты еңбегі бүгінде жабық қордан суырылып, рухани сұранысқа ие болды. Шынында да, жағымпаздық пен жалтаңбайлықтан ада тарихшы ғана тарихты бұрмалауға жол бермейді. Сүйікті ұстазым Ермұхан Бекмаханұлы тарихқа адал тарихшы еді, қазір де ол көз алдымда сол қалпында елестейді...»

	Ермұхан Бекмаханұлының ту бастан бетке ұстаған ділі – «Ақиқат әрқашанда жеңеді!» деген қағида еді. Алайда сол қағиданы бұлжытпай ұстауға өзінің де әрдайым шамасы келмегені − өмірдің ащы шындығы. Өзі ескерткендей, 1942-1947 жылдар аралығында ғана ақиқат жолынан айнымай, тарихи оқиғаларды қаз-қалпында толғап, сол үшін де өз ұстанымын қандай деңгейде болсын қызғыш құстай қорғап, күні-түні еңбек етті. Сол үшін де жеміс терді, нақ сол кезде толғаған алғашқы қомақты еңбегінің елу жылдан соң классикалық туынды болып танылып, Қазақ Елінің ұлттық мүддесіне қызмет етпегі де сондықтан. Амал қанша, сормаңдай тарихшы нақақ жалаға ұшырады, ұзақ жылдар қуғын көріп, бас бостандығынан айырылды, бала-шағасын құшып, жұрт қатарлы тірлік етудің өзі бейкүнә ғалым үшін арман болған шерге ұшырады. Қарақан басына қайыс ноқта киіп, жүріс-тұрысына кісен салынған асқақ жанның ұрдажық идеологияға мойып, күнелту дүрмегіне ілесуден өзгеге амалы қалмағаны да ащы ақиқат...

	Сөйтсе де ол жан сырын ұққан отбасымен, қабілет-қасиеті дарыған зиынды балаларымен, өзіне шексіз сеніп, ұлы ұлағатына бас иген дарынды һәм еңбекқор шәкірттерімен бақытты болып, нағыз ұстаз атанып, тарихи ғылыми мектептің іргесін қалаушы абыройын иеленді. Бұл жолда Ермұхан тарихшының қарауындағы жастарға өз білгенін хал-қадерінше дарытып, өзін ерекше қадір тұтқан жасампаз ұрпаққа нұсқа еткен ой-арманына еліктіре білгені − ғанибет іс. Өнікті топыраққа түскен асыл дәндей бұл өнеге де аз жылда көктеп өсіп, жеміс берді. Қазірде қазақтың тарих ғылымын алға өрістетіп отырған қарамды ғалымдар шоғыры − нақ осы Е.Б. Бекмаханов мектебінің түлектері! Бұл болса тарихшының қамшы сабындай қысқа ғұмырында артына қалдырып кеткен ұлы мұрасы!.. Сондықтан да біз қазақ халқы тәуелсіздік туын көтеріп, дербес Ел болып, XXI ғасырға емін-еркін енгенде, сол көштің ту басында Ермұхан тарихшы да бірге болды дейміз. Олай болса Ел мүддесін қорғап, туған халқы үшін өмір сүрген, азап та шеккен қайсар жан Қазақстан тарихын хал-қадерінше биік деңгейде әспеттеген өнегесімен, ақадал еңбегімен, бейнетке толы өмірімен, қайсар рухымен де туған жұртына ақтық демі үзілгенше қызмет еткені – даусыз шындық.

	Ел тарихында Ермұхан Бекмаханов жаққан шамшырақ жарық та ұзақ болғай!..



	1999-2009 және 2014 жылдар, Семей





ЕРМҰХАН БЕКМАХАНҰЛЫ ЖӘНЕ ҚАЗАҚ ХАНДЫҒЫ ТУРАЛЫ АНЫҚТАМА




	Күллі Дешті Қыпшақты, яки Ертіс атырабынан Жетісудың теріскейін, батыста төменгі Еділге дейінгі ұлан-ғайыр Қыпшақ даласындағы қалың елді жеке дара еншілеген ЖОШЫ (1187-1227) – ШЫҢҒЫС нояннан (1165-1227) туған төрт баһадүрдің үлкені. Жошыдан өрген 13 ұлдың біреуі – Тоқа-Темір; одан – Үз-Темір, оның үш ұлының кенжесі – Қожа; оның бір перзенті – Бадағұл (Бәдік); одан өз қатарынан бағы асып туып, Бату хан шаңырағын көтерген Алтын Орда ұлысынан бөлінген Көк Орданың билігін ұстаған – атақты ОРЫС хан (1361-1375). Ол болса Шыңғыс ханның 7-ұрпағы...

	Өріс хан аталған осы атадан жеті ұл тарайды, үлкені – ТОҚТАҚИЯ (1375 жылы хандық құрған, одан Болат (1456 жылы Қазақ хандығының іргесін бекемдеуші КЕРЕЙ хан осы баһадүрдің бел баласы); Өріс ханның екінші перзенті – Құтылық-Бұқа, оның немересі ҚҰЙЫРШЫҚ та хан болған (кейбір шежірешілер Құйыршықтың азан аты Барақ дейді), оның кенжесі – Әз-ЖӘНІБЕК атанған ӘБу-САҒИТ (қандас туысы Болатұлы Керей ханмен кезектесе билік құрып, Қазақ хандығының, демек, қазіргі Қазақ мемлекетін тарихи негіздеген). Екеуі де Шыңғыс ханның 10-шы, иә 11-ші ұрпағы («Керей – Орыс ханның шөбересі, ал Жәнібек – шөпшегі» депті «Хандар кестесі» кітабын жазушы Қойшығара Салғарұлы). Орыс ханның екінші ұлы – Құтылық-Бұқа, одан Шыңғыстың 11-ші ұрпағы – БҰРЫНДЫҚ хан Керейұлы әкесінен кейін Қазақ елін 1480-1511 жылдар аралығында билеген.

	Әз-Жәнібектің тоғыз ұлының үшіншісі – ҚАСЫМ хан (1511-1518), оның екі ұлы – МАМАШ (1518-1523), ХАҚНАЗАР (1538-1580) да хандық құрған. Жәнібектің кенжесі Жәдіктен тарайтын ТАҺИР (1523-1533), БҮЙДАШ (1533-1534), ҚОЖА-МАХМҰД (1534-1535),

	ТОҒЫМ (1535-1537) мен ШЫҒАЙ (1580-1582) да хан атанған. Сол ағайындылардың ерекше қажыр-қайратымен Қазақ Елінің тарихына енгендері – ТӘУЕКЕЛ хан (1582-1598) мен Еңсегей бойлы Ер ЕСІМ хан (1598-1628, сірә, оның билігі 1645 жылға дейін созылған). Тәуекел мен Есім хандар билік құрған жылдарда Қазақ хандығы жер шебін едәуір кеңейтіп, Сырдария бойындағы байырғы қазақ қоныстары мен Ташкентті өз иелігіне қайтарып алған.

	Шығайұлы Ер Есімнің үлкені – Оңдан ел аузында Ұзыноқты атанған текті тұлға, одан Ораз Мұхамед (Мұхтар Мағауұлының жұртқа кеңінен мәлім «Аласапыран» романының басты қаһарманы, Ресей алқабындағы Қасимов хандығын құру тарихын жаңғыртқан тұлға). Оның бір перзенті, сексен жастағы Бөкей Барақұлын орыс патшасы Уәлінің Орта жүздегі билігін әлсірету үшін Қарқаралы округіне 1816 жылы хан етіп тағайындаған, оның билігі небәрі төрт жылға созылған. Одан Құдайменде, оның бір баласы Тұрсын мен Бөкейхан. Алаш қозғалысын бастаушы және Алашорда үкіметінің тұңғыш әрі соңғы төрағасы Әлихан Нұрмұхамедұлы БӨКЕЙХАНОВ (1866-1937) осы әулеттің ұрпағы...

	Еңсегей бойлы ЕСІМ ханның мұрагері – САЛҚАМ ЖӘҢГІР (1628, 1645-1652, 1680, қосарланған жылдар осы тұлғаның билік құрған мерзімі нақты еместігінен туып отыр). Еңсегей бойлы ер әкесінің жүрек жұтқан батырлығын Жәңгір де қайталап, небәрі 600 жасағымен жоңғардың 50 мың әскеріне тойтарыс берген жанкешті ерлігі Ел тарихына енген ұлы оқиға. Салқам Жәңгірден үш ұл: үлкені – Тәуке хан (1680-1718), одан СӘМЕКЕ мен БОЛАТ хандар (екеуі де 18-ғасырда билік құрған). Тәуке хан тақта отырған қырық, иә елу жыл қазақ тарихына «Бозторғай қой үстіне жұмыртқалаған» мазалы уақыт атанып, жауынгер жоңғар жұртымен екі жарым ғасыр қырқысқан ұзақ шайқастың тоқтағаны – өмір шындығы. Қазақтың кең байтақ даласына көз алартқан сыртқы жауға тойтарыс берудің амалын жасаған Тәуке хан ел бірлігін нығайтуда да кемеңгерлік аңғартқан. Үш жүздің билігін ол Төле Әлібекұлы, Қазыбек Келдібекұлы және Әйтеке Байбекұлына беріп, «Жеті жарғы» аталған ел басқару, билік айту рәсімдерін нақтылаған...

	Салқам Жәңгірдің екінші ұлы – УӘЛІ, одан «қанішер Абылай» атанған ұрпақ өрбіген, одан Көркем УӘЛІ, қазақ тарихының аса көрнекті тұлғасы атақты АБЫЛАЙ батыр һәм ханы (1771-1781 жылдары Орта жүзде хандық құрған, ол болса Шыңғыс ханның 16-ұрпағы). Оның үлкені – Орта жүздің соңғы ханы болған УӘЛІ хан (1781-1819), атақты білімпаз Шоқан Шыңғысұлы Уәлиханов – осы атаның немересі.

	Сәмеке ханнан БОЛАТ хан туады, оның бір ұлы – ӘБІЛМӘМБЕТ хан (1734-1771).

	Абылай ерді хан тағына отырғызғанда Орта жүздің қарамы мол алты руы алты қыз сыйлап, нөкер, жасауымен, малымен ұзатып құрмет көрсеткені – кешегі Қазақ Елі тарихына енген оқиға. Оған қоса Абылай хан қалмақтан екі қыз және қарақалпақтан бір қыз олжалаған. Тоғыз әйелінен ол 30 ұл, 40 қыз перзент сүйген-міс.

	Абылайдың ата шежіресін таратушылар 18 ұлының есімдерін ғана атайды: УӘЛІ хан, Шыңғыс, Әділ, Есім, Шеген, Рүстем, Оспан, Сыздық, Әбетай, Абдолла, Тоқ, Қасым, Қамбар, Арық, Шығай, Тоғым, Сөк (Сұйік), Шама...

	Уәлінің Шыңғысынан тарайтын, біздің замандасымыз Шотаман Уәлиханов жариялаған шежіреде мынадай деректер келтірілген: қарақалпақ қызы Сайман ханымнан – УӘЛІ хан, Шыңғыс, Әділ, Есім; Бабақ ханымнан – Шеген, Рүстем, Оспан, Сыздық, Әбітай және Әбділдә; қалмақтан олжалаған Топыш ханымнан – Қамбар мен Қасым; Атығай-Қарауыл руынан алған Тоқта ханымнан – Сығай, Тоғай мен Сөк; қалмақ қызы Өріс ханымнан – Шама мен Байыр... Жиыны 20 адамды түгендеген. Өкінішті жайт: «Тағы да он шақты ұл, қырық шақты қыз болса керек» деген жорамал айтумен тынған...

	Қасым Абылайұлы екі әйелінен 7 ұл көрген, бәйбішесінен – Саржан, Есенгелді, Ағадай, Бопы, Көшек және КЕНЕСАРЫ хан; тоқалынан – Наурызбай батыр (Кейбір шежірешілер Үсен, Мұса және Әбілғазы есімді балалары болғанын ескертеді).

	Амал не, қазақтың кең байтақ даласына түстікте жоңғар мен қытай елі, ежелгі көршілері Қоқан мен Хиуа хандықтары, теріскей мен күнбатыста алып Ресейдің көз алартуына тап болып, бірнеше ғасырға созылған тынымсыз күресте ел бірлігі қожырап, оған қоса адам күші мен от қаруға ие алпауыттардың тегеурінді әлімжеттігіне төтеп бере алмай, 1731-1740 жылдар аралығында Кіші жүз бен Орта жүз, 1848 жылдан беріде Ұлы жүз Ресей патшасының боданы болуға мәжбүрленді.

	Рас, сол озбырлыққа төзбегендер де болған. Сол ерлердің қарулы қарсылығын осы ғұмырнамада біз нақты айғақтармен аз-кем сөз еттік. Ескертер жайт: орыс үстемдігіне қарулы қарсылықты Абылайдың Қасымы бастап, өзі де, Есенгелді мен Саржан есімді үлкен балалары Қоқан ханының қолынан қаза тапқан; бостандық туын осы үшеуінен кейін Кенесары мен Наурызбай көтеріп, 1837-1847 жылдары орыс әскерімен қиян-кескі күрес жүргізіп, екеуі де ұрыс даласында мерт болды.

	Кенесарының Ахмет есімді ұлы 1917 жылы Ташкент баспасынан орыс тілінде жариялаған кітабында: «Әкемнің екі әйелінен 8 ұл дүниеге келдік. Күнімжан есімді бәйбішесінен – Жафар, Тайшық және Ахмет; ал тоқалы Жаным ханымнан – Омар, Оспан, Әбубекір, Садық және Жегей. Әкеміз шейіт болғанда Тайшық жиырма, Садық он, ал Ахмет бес жаста еді...» – деген куәлік айтқан. Әкесі мерт болған соң ханның үйелмендері Қаратау өңіріне, Шу бойына, енді бірі Түркістан төңірегін паналаған. Бұл өңір о кезде Қоқан хандығына қарайды. Сол себептен де Кенесарының ержеткен балалары Қоқан ханының жасағына алынып, азаматтық міндетін атқаруға міндетті болған. Тайшық, Садық пен Ахмет есімді балалары бес қаруы сай болып, жойқын қабілетімен көзге түскен. Өкінішті гәп: Ресей патшасы Қазақ даласының түстік өңірі мен Орта Азияны жаулауға әскер аттандырғанда, Тайшық пен Ахмет орыс әскеріне офицер болып қызмет етсе, Садық қоқандықтар қарамағында әскер басы болып, бірнеше жыл соғысқан. Сол шайқастардың бәрі орыс қаруының жеңісімен аяқталғанда, яғни 1870 жылдары ол түрікпендер жасағына қосылып, одан да жеңіліске ұшырағанда Кашқар еліне кетіп, осы елдің Қытай жасақтарымен соғысына қолбасшылық еткен. Ақырында орыстың отарлаушы әкімдерінен кешірім алып, жасы егде тартқан шағында Оңтүстік Қазақстан аймағына қайтып оралған...

	Кенесары Қасымұлы бастаған туған елінің бостандығы үшін қаһармандық күресті, қалам қуатымен қаз қалпында егжей-тегжей шертіп, XX ғасырда қайыра жаңғыртушы ЕРМҰХАН БЕКМАХАНҰЛЫ болғанын мен «Ноқталанған тарихшы» деп атаған роман-эссемізде қазақ және орыс тілдерінде 2010 жылы жариялап, жайсаң ердің басынан кешкен шерлі оқиғаларды нақты айғақтармен айшықтаған едім. Деректі кітаптың түп мақсаты кешегі кеңестік қасаң идеология, жасанды ұстанымдар үстемдік жасаған қытымыр уақыттағы қудалаудың шоқпар сілтеушілері шала сауатты «тарихшылары» мен шолақ белсенділері аңдай алмаған бір шындықты осы анықтамада ашуды қажет көріп отырмын.

	Бізге мәлім шежіре дерегі мынадай: Ұлы Шыңғыс ұрпағы Абылай ханның бел баласы Уәліден – Ғұбайдолла, Есім, ТӘУКЕ, Ғаббас (Аббас), Жошы, Төрежан, Әбілмәмбет (Мәмке), Хамза, Шыңғыс, Абылай (Әбен), Шеген (Шепе), Әлі (Әлжан), Қанқожа, Бегалы туады.

	Осы тізбеде жуан ортада аталған Тәуке Уәліұлының бір перзенті – ЖАНПЕЙІС, одан ЖАНБӨБЕК туады. Одан үш перзент өрбіген, есімдері – БЕГЕН, БЕГЕДАЙ, ЖОШЫ. Бегеннен – БЕКМАХАН. Бекмаханнан төртеу – Тоқаш, Дінше, ЕРМҰХАН тарихшы және Қамия есімді қыз бала. Бұлардың үшеуі де жастай шетінеп, соңынан ұрпақ ермеген.

	Біздің жорамал есебімізше, Ермұхан – Абылайдың жетінші ұрпағы, Шыңғыстан санасақ – 25-ші перзент.

	ТАҢҒАЛАРЛЫҚ ДЕРЕК: АҚШ-тың адамзат қауымының өсу шежіресін зерттейтін бір университеті жариялаған ақпарына сүйенген Ресей газеттері 2006 жылы Шыңғыс хан әулетінен тараған ұрпақтарының жалпы саны 1165-2005 жылдар аралығында қаулап өсіп, яки 840 жылдан кейін 16 миллион (!) адам болғанын есептеп шығарыпты. Сол ақпар бойынша, осы әулеттің ұрпақтары Жер шарының алты құрлығында өмір сүріп, ондаған тілде сөйлейді-міс. Сену қиын, бірақ иланымды дерек екенін мойындау лазым. Бір ғана Абылайдан 70 ұрпақ өрбісе – сенбеске шараң қанша?! Өздерін төрелер тұқымы дейтін қазақтар Қазақстанның қай облысында болсын бар және жүздеген адам. Бәрі де ондап, жүздеп өсіп-өнгені жұртшылыққа мәлім. Сол әулеттен (Кенесары ханның біздің замандағы ұрпақтарынан да) Қазақ Елінің мәдени, ғылыми, біліми тарихын көркейткен алып тұлғалар туғаны – тарихи шындық. Ермұхан Бекмақанұлы болса – сол топтың көрнекті өкілі...



	Медеу СӘРСЕКЕ, 2014 жылдың желтоқсаны, Семей





ЕРМҰХАН БЕКМАХАНОВТЫҢ ӨМІРІ МЕН ҚЫЗМЕТІ




	1915, 16 ақпан − Бұрынғы атауы бойынша Семей облысы, Павлодар уезіне қарайтын Баянауланың Жасыбай көлінің жағасындағы Төре ауылында туған.

	1925-1931 − Баянауыл станицасындағы шаруа жастар мектебінің шәкірті.

	1931-1933 − Семейдегі жұмысшылар факультетінің түлегі.

	1933-1937, Ресей − Тамбов және Воронеж педагогика институттарының тарих факультетінің студенті.

	1937-1940, Алматы − Педагогикалық ғылыми-зерттеу институының кіші ғылыми қызметкері, сол ұжымның директоры.

	1940-1941, Мәскеу − БКП(б) ОК-нің Жоғары партия мектебінің тыңдаушысы.

	1941-1942 − Қазақ КСР Халағаркомның мектеп басқармасының бастығы.

	1943, 28 мамыр, Мәскеу − КСРО ҒА-ның Тарих институтының ғылыми кеңесінде «Қазақ халқының Кенесары Қасымов бастаған азаттық күресі (1837-1847 жж.)» тақырыбы бойынша кандидаттық диссертация қорғап, тарих ғылымының кандидаты атағын иеленді.

	1942-1946 − Қазақстан КП(б) Орталық Комитетінің дәріскері. 1946, 14 қазан, Мәскеу − КСРО ҒА-ның Тарих институтының ғылыми кеңесінде «Қазақстан XIX ғасырдың 20-40 жылдарында» монографиясы негізінде докторлық диссертация қорғады, ғылыми атағын ВАК 1948 жылы бекітіп, профессор атағын иеленді.

	1946-1947 − Қазақ КСР ҒА-ның Ш. Уәлиханов атындағы Тарих, археология және этнография институты директорының орынбасары. 1947-1951 − С.М. Киров атындағы ҚазМУ-дің қазақ КСР тарихы кафедрасының меңгерушісі, доцент және профессор, аспирантура жетекшісі.

	1951-1952 − «Правда» газетінің сынына байланысты ғылыми атақтарынан айырылып, БКП(б) қатарынан аласталып және оқытушылықтан босады, Алматы облысының Нарынқол және Шу бойындағы Ново-Троицк орта мектептердің тарих пәнінің мұғалімі.

	1952, 5 қыркүйек − Ново-Троицк селосында тұтқындалды.

	1952, 4 желтоқсан − Қазақ КСР Жоғары сотының үкімі бойынша 25 жылға бас еркінен айырылып, қылмыстық жазасын Петропавл қалааралық түрмесі мен Шығыс Сібірдегі Бодайбо лагерінде өтеген.

	1954, 16 ақпан − КСРО Жоғары сотының үкімімен саяси қылмыстан ақталды.

	1954, тамыз − ҚазМУ-дің КСРО тарихы кафедрасының аға оқытушысы.

	1958, сәуір − КСРО ҒА-ның Тарих институтының ғылыми кеңесінде «Қазақстанның Ресейге қосылуы» монографиясы бойынша докторлық атағын екінші мәрте қорғады; ВАК төралқасы мамырда докторлық дәрежесін бекітіп, профессор атағын қайтарды.

	1958-1966 − ҚазМУ-дің «Қазақ КСР тарихы» кафедрасының меңгерушісі, аспирантура жетекшісі, тарих факультетінің ғылыми кеңесінің төрағасы.

	1962 − Қазақ КСР ҒА-ның корреспондент-мүшесі болып сайланған.

	1966, 5 мамыр − ауыр науқастан қайтыс болды, Алматыдағы зиялылар моласына жерленген.





ҚЫСҚАША БИБЛИОГРАФИЯ




	Бекмаханов Е.Б. Ғылыми еңбектері:

	«Қазақстан XIX ғасырдың 20-40 жылдарында» монографиясының тұңғыш басылымының жалпы редакциясын М.П. Вяткин қараған, А.: КазОГИЗ, 1947; Осы кітаптың орысша нұсқасының 2-рет жариялануы, соңғы сөзін жазушы − тарих ғылымының докторы, профессор Ә.С. Тәкенов, А.: «Қазақ университеті», 1992; Арада 47 жылдан кейін тұңғыш рет қазақ тілінде басылды (аудармашылар − Ә. Қазтаев, Р. Сәбитов, М. Неталиев және Ш. Әмірбеков), А., «Санат», 1994.

	«Қазақстан XIX ғасырдың 20-40 жылдарында» кітабы бойынша жүрген ғылыми айтыстың хаттамасы, орыс тілінде, 1948 ж. шілде, А.: Кенже-пресс, 2000;

	«Қазақстанның Ресейге қосылуы», ғылыми монографияның жалпы редакциясын қараған тарих ғылымының докторы А.В. Пясковский − М. «Наука», 1957.

	«8 томдық шығармалар жинағы (негізгі еңбектері − орыс тілінде, кейбірі − қазақша) С. Торайғыров атындағы Павлодар мемлекеттік университеті шығарған, Павлодар, 2005.

	«Қазақ ССР тарихы», 7-8 және 9-10 басқыштарға арналған оқулық, А.: «Учпедгиз» («Мектеп»),1959-1990 жылдар аралығында қазақ, орыс және ұйғыр тілдерінде жалпы таралымы 5 миллион дана, 40-50 рет басылған (1967 жылдан былай оқулыққа Н.Е. Бекмаханова қосалқы автор болған).

	«XIX ғасырдағы Қазақстан тарихының очерктері», – 1967, 1988 жж. А.: «Мектеп».



	Пайдаланылған әдебиеттер:

	С.Ж. Асфендияров. «Ерте заманнан бергі Қазақстан тарихы», орыс тілінде, I том, А.: 1935, 1992: М. Вяткин. «Ерте заманнан 1870 жылға дейінгі Қазақ КСР тарихының очерктері», орыс тілінде, Ленинград, Огиз-госполитиздат, 1941; «Ерте заманнан бүгінгі дейінгі Қазақ КСР тарихы», орыс тілінде, − А.: КазОГИЗ, 1943 (осы тарихтың 1949 (2-томы), 1957-1963 (2 томдық) жылдарда түзетіліп, қайыра басылған жарияланымдары); Н. Бекмаханова. «Көктемір туралы аңыз», орыс тілінде, А.: «Қазақстан», 1968; Ж. Қасымбаев. «Кенесары хан», А.: «Казахстан», 1993; К. Нұрпейіс, М. Құлкенов, Б. Хабижанов, А. Мектепов. «Халел Досмұхамедұлы және оның өмірі мен шығармашылығы», А.: «Санат», 1996; Халел Досмұхамедұлы. Таңдамалы (Қазақ тарихы, әдебиеті мен тіл, медицина, биология, табиғаттану салалаларына қатысты зерттеу мақалалары және оқулықтарынан үзінділер). А.: «Ана тілі», 1998; «Реабилитизация, политические процессы 30-50-х годов», М.: «Политиздат», 1991; Ә. Шәріпов. «Көргенім, көңілге түйгенім» (Құрастырушы, жауапты редакторы − Ғ. Қабышұлы), А.: «Қазақ университеті», 1998; «Қазақтар тарихынан» (құрастырғандар − С. Ешмұхаметов, С. Жекеев), орыс тілінде, А.: «Жалын», 1999.; Х.А. Бекмұхамедова.

	«Жиырма жыл бірге», орыс тілінде, А.: «Кенже-пресс», 2000;

	«Ермұхан Бекмаханов туралы естеліктер», қазақ және орыс тілдерінде аралас жазылған, А.: «Азимур», 2005 (Ғалым туралы естеліктер «8 томдықтың» 1-ші және 7-ші кітаптарында жарияланған); С. Ф. Мажитов, «Тарихшы Ермұхан Бекмаханов», орыс тілінде, Астана.: «Фолиант», 2005.

	Ғұмырнамада автор тарихшыны ұлтшыл ету мақсатында «Правда», «Социалистік Қазақстан», «Казахстанская правда» «Лениншіл жас» газеттерінде және Мәскеу, Алматының саяси-қоғамдық журналдарында 1948-1953 жылдарда жарияланған, ғалымның туғанына 80, 90 жыл толуына орай бертінде жазылған мақалаларды, ҚР ҰҚК-нің Алматы мұрағатындағы материалдарды және Қазақ КСР, КСРО Жоғары соттарының айыптау және жазадан ақтаған үкімдерін, сот хаттамаларын, ғалым достарының, замандастары мен шәкірттерінің естеліктерін, А.М. Панкратованың дербес мұрағатынан көлемі 83 бет және ғалымның отбасында сақталған хаттарын пайдаланғанын ескертеді.





	Оглавление

	Бірінші тарау

	«ҚАРАҒАШТА САЯТ ҚҰРДЫМ ҚҰР АУЛАП, ЖАСЫБАЙҒА ШОМЫЛДЫМ ҚҰМЫНА АУНАП»

	1

	2

	3

	Екінші тарау

	«ҚАЗІР ӨЗІҢ ТІРІСІҢ, КЕШКЕ ЖАҚЫН БАРМЫСЫҢ, БІЛЕМІСІҢ КҮНІҢНІҢ БҮГІНГІДЕН АРҒЫСЫН?»

	1

	2

	3

	4

	Үшінші тарау

	«БЕРІЛГЕН ӨМІР АМАНАТ, ЕТЕ БІЛ СОҒАН ҚАНАҒАТ»

	1

	2

	3

	Төртінші тарау

	«ӨТКЕН ІС – ОЙҒА КҮҢГІРТ, КӨЗГЕ ТАНЫҚ, КӨРМЕСЕ ДЕ БІЛГЕНГЕ − БӘРІ ҚАНЫҚ»

	1

	2

	3

	Бесінші тарау

	«ҚАЙТА ҚАЙЫРЫЛЫП ҚАУЫМҒА КЕЛМЕЙСІҢ, БАРЫҢДЫ, НӘРІҢДІ ТІРЛІКТЕ БЕРГЕЙСІҢ...»

	1

	2

	3

	4

	Алтыншы тарау

	«КӨРЕТІН КӨЗІ ЖОҚ, ҰҒАТЫН СӨЗІ ЖОҚ, ҚАЗАҚТЫҢ БҰЛ КҮНДЕ – АТЫ БАР, ӨЗІ ЖОҚ»

	1

	2

	3

	4

	Жетінші тарау

	«ҚАЙҒЫ КЕЛСЕ, ҚАРСЫ ТҰР, ҚҰЛАЙ БЕРМЕ, ҚЫЗЫҚ КЕЛСЕ, ҚЫЗЫҚПА, ОҢҒАҚҚА ЕРМЕ»

	1

	2

	3

	4

	Сегізінші тарау

	«СҮЙЕНГЕН, СЕНГЕН ДӘУРЕН ЖАЛҒАН БОЛСА, ЖАЛҒАНЫ ЖОҚ БІР ТӘҢІРІМ, КЕҢШІЛІК ҚЫЛ»

	1

	2

	3

	4

	Тоғызыншы тарау

	«АҚЫЛ ЖОЛЫ ҰЗЫНЫРАҚ ЗҰЛЫМДЫҚТАН, САҚТАЙДЫ ДҰШПАНДАРДЫҢ ҚЫЛЫШЫНАН»

	1

	2

	3

	Оныншы тарау

	«ШЕРМЕНЕН ЖҮРІП ТАРИХЫН ШЕРТТІҢ ЕЛІҢНІҢ, ШЕЖІРЕСІНДЕ ҚАЛДЫҢ ҰЛАН-БАЙТАҚ ЖЕРІҢНІҢ»

	1

	2

	3

	4

	Он бірінші тарау

	«ИТ ДҮНИЕ, МҰНША НЕГЕ ОЛАҚ БОЛДЫҢ, ҰСТАУҒА ҚҰЙРЫҚ-ЖАЛЫ ШОЛАҚ БОЛДЫҢ»

	1

	2

	3

	4

	ЕРМҰХАН БЕКМАХАНҰЛЫ ЖӘНЕ ҚАЗАҚ ХАНДЫҒЫ ТУРАЛЫ АНЫҚТАМА

	ЕРМҰХАН БЕКМАХАНОВТЫҢ ӨМІРІ МЕН ҚЫЗМЕТІ

	ҚЫСҚАША БИБЛИОГРАФИЯ





Notes


	[←1]

Е. Бекмахановтың дәптерінен





[←2]

Орта жүз құрамындағы Арғын тайпасының басты руыларының бірі Сүйіндіктен төрт ауыл болып өсіп-өнген төрт ұлдың лақап атауы.





[←3]

Сарыарқаны мекендеген қазақтардың ежелгі атын бұрмалаудан, яки Ресей патшасының бұратана елдерді орыстандыру саясатынан өрбіген атау.





[←4]

Ескі араб жазуын меңгеруді жеңілдету мақсатымен Алаш ардагері Ахмет Байтұрсынов ойлап тапқан жаңаша оқу амалын ағартушы ғалымның өзі «төте оқу» деп атаған.





[←5]

Қолжазбасын Мәшекең өзі «Қарамес» атаған, былғары қоржында сақтаған.





[←6]

Баянаула атауы қалмақтың Боянола деген сөзінен туған, яки қалмақша «боян – сұлу, ола – тау». Демек, «Сұлу тау» деген мағына түзейтіндігі қисынды лақап. Тегінде, бұл – қиялдан туған «Баян қыздың тауы» дейтін жорамалдан әлдеқайда қисынды жайт.





[←7]

Төте жазу.





[←8]

Қытай еліндегі манжұрларды Қазан төңкерісіне дейін қазақ қауымы осылай атаған.





[←9]

Соғыстан кейінгі жылдарда Қылыш Бабаев ауыл шаруашылығы саласында ірі селекционер ғалым атанған, Қарағанды облысының Баянауылмен іргелес Бұхар жырау ауданындағы (ғалымның туған жері) кеңшар Қ. Бабаевтың есімімен аталған. Ғалымның өзі 1948 жылы Мәскеуге ұшқан ұшақ Балқаш көлінің үстінде апатқа ұшырағанда опат болған.





[←10]

Естелік иесі сол жылы Омбы қаласындағы жұмысшы жастар факультетінде оқыған, үш айлық демалысқа шығып елге келген бетінде, аудандық оқу бөлімінің меңгерушісі Әбдінәсір Ысқақовтың шақыруымен табыс табу үшін осы кеңсеге іс жүргізуші болып уақытша қызметке тұрғанын естелігінде тәптіштей түсіндіріпті.





[←11]

Саят Нова, армян ақыны.





[←12]

Жұмысшылар факультеті.





[←13]

Қазіргі Семейдің Жаңа-Семей аталатын бөлегі.





[←14]

Баянауыл атырабындағы ру аттары.





[←15]

О кезде облыс осылай аталған, оған Павлодар, Өскемен және Семей өңірі түгел қараған.





[←16]

Өлкетанушы, шежіреші, сазгер һәм фольклор жинаушы ғалым жәбір-жапа көрген жерлестеріне әрдайым қол ұшын беріп, қудалаудан құтқарудан тайынбаған Сәдуақас Мұсаұлы Шормановты Баянауыл жұрты ерекше қадір тұтып, есімін атамай, Сәкен аға деген.





[←17]

Ру аты, Сүйіндіктің төрт ұлының бірі, С.М. Шорманов – осы рудың тумасы.





[←18]

Елизарьев Валерий Николаевич 1930 жылдардың аяғына дейін Семейде еңбек еткен. Ол кісінің әйелі Мария Николаевна Елизарьева-Ансерова – Омбы қаласының ескі ақсүйегінің қызы. Ансеровтер отбасы Шормановтармен ертеден тамыр болған. Сірә, осы жайт, Сәдуақас Мұсаұлының жалғыз перзенті Нафиға мен Мария Ансерованың Омбыда бір гимназияда оқуы, құрбылық достығы бергі жылдарда күйеулері арқылы қайыра жалғасқан, нәтижесінде, Елизарьевтер отбасының Семейге қоныс аударуына түрткі болған. Тегінде, Шығыс Қазақстан облыстық денсаулық сақтау ісін басқарған жылдарында А.Ж. Сеитов Семейге сырт қалалардан Попов, Нигматуллин, Зюзин, Байгурин, Барлыбаев, Портнягина, Пшеницина тәрізді сол заманның білікті дәрігерлерін шақырып, қала ауруханаларының емдеу деңгейін көтеруге тырысқан. Мысалы, Мария Федоровна Пшеницина Асылбек Жұманұлының басшылығымен Ертіс жағасына ұрымтал жердегі қарағай ішінен өкпе дертіне ұшырағандарды емдейтін «Ауыл» және «Березовка» курорттарын ұйымдастыруға белсене атсалысқан, бірқанша жыл екі бірдей емдеу орындарында дәрігер болып жұмыс істеген.





[←19]

Жасы кексе тартқан шағында көздері көрмей су қараңғы болып қалған І топтағы еңбек мүгедектері Сәуле және Қарлығаш Досмұхамедовалардың естелігін осы ғұмырнама авторының өтініші бойынша 1999 жылдың жазында қағазға түсіруші − Х. Досмұхамедовтің үлкен қызы Рабиғаның перзенті Дина Ерғазықызы Әбдірахимова. Партия және мемлекет қайраткері Д.Е. Әбдірахимова зейнетке шыққан кезінде нағашы атасының есімін, ұлан-ғайыр еңбегін туған халқына қайтарып, ғылыми, тарихи һәм әдеби еңбектерін қайта жариялап, Атырау қаласындағы мемлекеттік университеттің де Х. Досмұхамедов есімімен аталуына мұрындық болған зиялы...





[←20]

Қазіргі Орал қаласын Батыс өңірдің қазақтары осылай атаған.





[←21]

Шерменделердің есімі Қарашаш Халелқызы Досмұхамедованың естелігінде аталған: Сәуле есімді сіңілісімен, кенже інісі Төле үшеуі Воронеждегі А.С. Пушкин атындағы № 1 орыс мектебінде оқығанын, ал тетелес ағасы Әділханның сол шәрдегі дәрігерлік институтқа қабылданғанын, Рабиға есімді әпкесі тұрмыс құрып, Алматыда қалғанын естелік иесі тарқата жазыпты. «Жаза мерзімін өтеген соң, 1935 жылы Ж. Досмұхамедов Мәскеуге, Ә. Ақбаев Шымкентке қоныс ауыстырды... Ал әкем елге қайтқысы келмей, Воронежде тұрып қалды. Айлық ақысы алты жаннан құралған отбасын асырауға жетпеді. Баспанамыздың тарлығы өз алдына, қабырғалары қыста сыз тартатын қолайсыз болды. Балаларының үлкен екеуін − Әділханды дәрігерлік институттан, мені университеттен «халық жауының» перзенттері деген желеумен шығарып тастады. Әкеміз жиі ауырады, дәрі-дәрмек алуға қаражатымыз болмай, қатты қиналдық... − депті Сәуле Халелқызы. − Жап-жас Бекмаханов әкеммен жиі әңгімелесетін еді. Әкей оған өзінің кітапханасынан неше түрлі сирек кездесетін кітаптарды оқуға беретін-ді. Менімен бертінде кездескен әңгіме үстінде тарихшы Ермұхан Бекмаханов көкемді есімімен атамай, тек қана «профессор» дегенін шегелеп айтты. Онысы рас. Көкемді барлық таныстары Халеке демей, «профессор» деуші еді...»





[←22]

Кіші жүздегі ру аттары.





[←23]

Ресми есімі − Кары-Құрбан-Халид-бек-Оглы (1846-1913). Аягөз өңірінде туып, Қытайдың Шыңжан аймағында қайтыс болған. Түркі тілінде жазылған, көлемі 800 бет тарихи-әдеби еңбегі («Тауарих-Хамса», яки «Шығыстың бес тарихы») 1910 жылы Қазанда жарық көрген. Оның бір тарихы қазақтарға арналған.





[←24]

Қырғыз (қазақ) төңкеріс комитеті.





[←25]

1937 жылдың шілде айының 26-сы күні Воронежде тұтқындалған Халел Досмұхамедов Алматыға әкелініп, түрме азабын тартудың соңында, 1939 жылдың 23 сәуірінде атылған. Сірә, ғұмыр жолының қапылыста үзілерін кемел зиялы сезген сияқты, Воронеждегі уақытша тұрағынан кетіп бара жатып, Қарашаш Халелқызының айтуына қарағанда, үй-ішіне: «Мені күтпеңдер, елге қайтыңдар...» – депті.





[←26]

Мәшһүр Жүсіп Көпейұлы.





[←27]

Бұл түсініктер қазірде өзгеріске ұшырап, тарихи дәлдірек дараланған. Ал біз 1940 жылдары осы ілімде жолды болған, яки Қазақ КСР тарихының алғашқы басылымында баяндалған деректерді қайталап отырмыз.





[←28]

Ежелден «қырғыз-қайсақ» дейтін орыстар XIX ғасырда біздің халықты «қырғызға» айналдырды. Сол термин 1925 жылы өзгеріп, «казак» аталдық, 1936 жылы кеңестік Ата заң қабылданғаннан кейін байырғы «қазақ» атауымызды иелендік. Ежелгі қырғыз халқын «Қара қырғыз» деп дараланған. Соның бәрі де отарлаушы елдің жергілікті халықтың төл есімін жойып, орыстандырумен қоса, екі халық иеленген жерді біржола қоныс ету мақсатынан өрбігені сөзсіз...





[←29]

ҒА-ның қорында сақталған Халық ақыны Нұрқан Ахметбековтің «Жасауыл қырғыны» поэмасындағы Кенесарының сипаты.





[←30]

Шәкәрім Құдайбердіұлы.





[←31]

Зұлымдық мәні айқын атаудың ғылыми қолданысқа енуіне француз драматургтері, ағайынды Коньярлардың 1831 жылы қойылған «Үш түсті қалпақ» атты комедиясының кейіпкері Никола Шовен себеп болған. Ал онда Францияның «ұлылығын» дүние жүзіне қару күшімен «мойындатқан» Наполеон Бонапартты мадақ тұтқан әсіре ұлтшыл Шовеннің өзін дүйім жұрттан асқан білгір санаудан өрбіген одағай әрекеттері әжуаланған. Ақыр аяғында француздың «chauvinisme» деген сөзінен шовинизм термині өмірге енген...





[←32]

Біздің қолымызда сол хаттардың 1944 жылдың ақпан айында (көшірме данасында нақты күні қойылмаған, көлемі 10 бет), 26 сәуірде (өз қолымен жазылған, 2 бет) және 12 мамырда (көлемі 20 бет) жолданған хаттарының көшірмелері бар.





[←33]

Г.Ф. Александров – БКП(б) Орталық Комитетінің саяси Басқармасының жетекшісі.





[←34]

П.Н. Федосеев – академик-философ, «Большевик» журналының бас редакторы.





[←35]

В.П. Потемкин – академик-тарихшы, сол қарсаңда РСФСР-дың ағарту наркомы.





[←36]

А.М. Панкратованың Саяси бюро мүшесі А.А. Ждановқа жолдаған алғашқы хатында Г.Ф. Александровтың «Қазақ КСР тарихын» Сталиндік сыйлықтар тізімінен алып тастауға нұсқау бергені айтылған. Анна Михайловна саяси Басқарма жетекшісінің осы мәселе турасында өзіне мәлімдеген екінші аргументін: «Книга написана без учета того, что Казахстан стоял вне истории, и что Россия поставила его в ряд исторических народов...» дегенін қынжыла хабарлап, Дала тұрғындарының тарихы болмаған, біртұтас халық ретінде қалыптаспаған деп ешқандай дәлелсіз қалай айтуға болады... деген де уыты ащы сұрау жолдапты.





[←37]

Бұл бетте Кенесары жасағының Ақмола бекінісіне 1838 жылғы шабуылы, Басығара батырдың оққа ұшуы баяндалған.





[←38]

Ертістің сол жағалауын ертеден қоныстаған қарамы мол рудың аты.





[←39]

Тобықтыдан тарайтын ру.





[←40]

Семейдің қазақтар жиын тұратын Жаңа-Семей аталатын бөлегінде Бидахмет көпестің екінші үйі болыпты. 1917-1919 жылдары Алаш атанған шәрдің кіндік тұсында базар алаңы болатын, оны жағалай үлкенді-кішілі дүкендер орналасқан. Сол алаңдағы «Заря» кинотеатрының еңселі ғимараты (о да бұрынғы сауда үйі) 1990 жылдарға дейін сақталды. Сөйтсек, сол дүкендердің біреуінің қожасы Бидахмет отағасы екен. Ол жарықтық мануфактура тауарларын сатумен айналысқан, оның дүкенінде кедей қолды арзан тауарлармен қаз-қатар неше түрлі қымбат пұлдар көздің жауын алып самсап тұрған-мыс...





[←41]

Бауыржан Момышұлының бертінде жарияланған естелігінде Мәскеудің әскери қолбасшылар дайындайтын мәртебелі академиясында аға оқытушы кезінде Ермұхан Бекмахановқа «Біржарым мың сом мен құны үш мың сом тұратын тамақ карточкасын» сыйлағаны айтылған.





[←42]

Қазірде бұл құпия жұртшылыққа мәлім: соғыс жылдарында Е.Н. Әзербаев Ішкі істер министрлігі қарамағындағы «Шарочкада» қамауда отырып, ғылыми зерттеу жүргізіп, әскери мақсат үшін улы заттар дайындаумен шұғылданған.





[←43]

Шәкәрім Құдайбердіұлы.





[←44]

Шешен соны үш сағат бойы талмай оқыпты. Келесі күні жарыссөзге шыққан Тарих институтының кіші ғылыми қызметкері А.Н. Нүсіпбеков аға әріптесінің ұзақ сонар сөзі бұрыннан әзірлеп жүрген ғылыми еңбегінің бір тарауы екенін бетіне салық қылып, Е. Бекмаханов кітабына жанаспайтынына қынжылыс білдірген.





[←45]

Шәкәрім Құдайбердіұлы.





[←46]

Қазақ КСР ҒА-ның президенті дарын-қабілетін жоғары бағалап, қамқорлыққа бөлеген Е.Б. Бекмахановты жалақорлардан небір қатерлі күндерде қорғаудан жаңылмаған. Алайда жаратылысынан әпербақан пенделерге тыйым сала алмаған. Ақыр аяғында сол шіркіндердің күйкі әрекеті Қаныш Имантайұлының өзін де шалып, сол турасынан партия органдарына бірнеше мәрте жазбаша түсінік беріп, ақталуға мәжбүр болған. Мысалы, Ж.Ш. Шаяхметовке 1951 жылдың 1 наурызы күні жолдаған түсіндірмесінде Қ.И. Сәтбаев өзін қаралаушылардың көзір еткен басты айғағы – «Тарих институтында тек қана Орталық Қазақстанның тумалары, яки арғындар ғана еңбек етеді-міс...» деген жалған ақпарын Алматы қалалық партия комитетінің өкілдерінің қатысуымен тексертіп, сол ұжымдағы 18 ғылыми қызметкердің республиканың 14 облысының тумалары екенін мәлімдеп, солардың ортасындағы жалғыз доктор-тарихшыға қамқорлық жасап, не себепті сүйегенін де егжей-тегжейлі түсіндірген. Сол заманның ақылға сыймас күйкі белгісі десек те артық емес, 14 ғылыми қызметкердің (қалған төртеуі – басқа ұлттың перзенттері) өзара сыйыспай, 3-4 топ болып өзара айтысқаны да – сорақы жайт...





[←47]

Біздің жыл санауымызға дейінгі 2000 жыл шамасы бұрын қазіргі Ирак жерінде өмір сүрген күшті мемлекет.





[←48]

Абай Құнанбаев.





[←49]

Туған ұлтының рухани құндылықтарын тәрк етіп, шетелдік өркениет үлгілеріне табыну, соны да күллі адамзат меншігі санап, басы жұмыр пенде игеруді өзіне мақсат етуге тиіс... деген космологиялық фәлсафа. Сол ағымды қолдаушылар әр заманда болған, қазірде де аз емес...





[←50]

СОКП ОК-нің партиялық бақылау комитетінің 1952-1956 жылдар аралығындағы тексеру есебінен: «Әзербайжан Компартиясының бұрынғы бірінші хатшысы Багиров партиялық этиканы өрескел бұзып... партия, кеңес және шаруашылық кадрларына қол жұмсаған, мемлекет қаржысын зор көлемде бас пайдасына жаратқаны үшін партия мүшелігінен аласталды. 1921 жылы ол коммунистке лайық емес дөрекілігі үшін партия қатарынан шығарылғанын жасырған. Бақылау комитетінің төралқасы 1929 жылы республика ГПУ-інің бастығы міндетін атқарған кезде пара алып, тұтқындарды дүрелеп, заңсыздыққа жол бергендіктен, оған қатаң шара қолданған» (Политические процессы 30-50-х годов. 73-б., М., Изд. политической литературы, 1991 ж.).





[←51]

Қазірде бұл көшелер Абылай хан және Бөгенбай батыр аталады.





[←52]

Осы ғимаратты бертінде ҚазМУ-дің журналистика факультеті қоныс етіп, одан кейін Т. Жүргенов атындағы Өнер институты иеленді.





[←53]

Мақаланың қазақша аудармасы «Социалистік Қазақстан»газетінің 28 желтоқсан күнгі санында жарияланған. Аударманың сапасы өте төмен. Осы материалды даярлаған ҚазТАГ-тың қызметкері соны көңілсіз аударып, жүрдім-бардым жасағандай әсер туғызады... Біз соның бір сөзін түзетпей, емлесін де сақтап, кейбір терминдердің мәні бұзылған қалпында келтіреміз.





[←54]

Қазақстан КП(б) Орталық Комитетінің лақап атауы.





[←55]

Төңкерісшіл орыс демократы Н.Г. Чернышевскийге 1864 жылы жорта жасалған дарға асу рәсімі, орыс зиялылары соны әжуалап, «Азаматтық қаза» деп атаған.





[←56]

Абай Құнанбаев.





[←57]

Ж. Шойынбаев Орталық Комитетке арызданып, 13 тамыз күні Тарих институтына аға ғылыми қызметкер болып қайтып оралған. Алайда Қазақ КСР ҒА-сы төралқасының 24 желтоқсан 1963 жылғы қарарымен академия жүйесінен біржола аласталған. Бұл жазаның себебін біз «КСРО тарихы» журналының 1964 жылғы 3-санынан білдік: КСРО ҒА-ның академигі Н.М. Дружинин мен ғылым докторы Н.Г. Аполлова журнал редакциясына жолдаған ашық хатында Т.Ж. Шойынбаевтың «Қазақ жерінің Россия құрамына еркімен кіруі» тақырыбы бойынша әзірлеген докторлық диссертациясының қомақты бөлегі өздері ертеректе жариялаған еңбектерінен сілтемесіз көшіріп алғанын әшкерелепті. Оның үстіне Тарих институтының ғылыми кеңесі мәскеулік ғалымдардың жазбаша ескертуін қасақана елемей, Т.Ж. Шойынбаевтың диссертациясын құптаған шешім қабылдап, қорғауға ұсынған... Даулы мәселені Қазақ КСР ҒА-ның төралқасы тексеріп, докторлық атаққа үміткер тарихшының плагиатпен шұғылданғанына көздері жеткен соң қатаң жазалауға мәжбүр болған...

Тілеуқажы Жанайұлы докторлық диссертациясын 20 жылдан кейін, жасы жетпіс үштен асқанда Душанбе қаласында қорғапты. Тақырыбы бұрынғы, ал мәтінді қаншалықты өзгерткені беймәлім. Бірақ бір жайт шүбәсіз анық: өмірлік мақсатына айналған докторлық атаққа ол 1950 жылдардағы саяси қуғын-сүргінге өзі мұрындық болып, нақақтан қудалаған әріптестері, сол бейбақтарды қорғауға тырысқан мәскеулік тарихшылар да өмірден аттанып, ғылыми кеңестер мен ВАК мүшелерінің құрамы толық өзгерген кезде ғана жеткен; осыдан-ақ тарихты ағымдағы саясатқа икемдеуден ақыр аяғында кім жаһа шекті... деген күпті сұрақтың нақты жауабы туады.





[←58]

Кімнің кім екенін бүкпесіз айғақтаған осы хаттаманы Мәскеудегі мұрағаттар қоймасынан іздеп тауып, тұңғыш жариялаушы − ақиқатшыл қарт қаламгер Мадан Аққозин екенін ескерту парыз. 1951-1953 жылдардағы репрессияның ең алғашқы құжатын ол Алматыдан орыс тілінде 2008 жылы жарық көрген «Ұмытылған тұлғаны адақтау» кітабының «Ұлтшылдықты әшкерелеу науқаны» тарауында келтіріпті. Біз соны біршама ықшамдап бердік. Жиналыс хаттамасының түпнұсқасы ҰҒА-ның Тарих институтының қорында сақталмаған, соның жойылуы да, сірә, күмәнді жайт. Өйткені нақ сондай әрекетті біз Ресейдің Жаңа тарих институтынан да аңғардық: Е.Б. Бекмахановты ғылыми атақтарынан айыру туралы 1951 жылдың көктемінде бас қосқан ғылыми кеңестің хаттамасын журналдағы тіркемесі бойынша анықтап, 2007 жылдың тамызында қарағанымызда сол құжат папкадан табылмады, демек, ғылыми ақиқатты бұрмалап сөйлеп, сол мәжілісте әлжуаздық көрсеткен тарихшылар өздерін келешекте масқараға душар ететін деректі біржола жойып жіберген...





[←59]

Е.Б. Бекмахановтың зайыбына, балаларына жолдаған хаттары орыс тілінде жазылған. Соның кейбірін қазақшаға ықшамдап аударып отырмыз. Алда да сөйтеміз.





[←60]

Осы комиссияның кейбір мүшелері туралы қоғам қайраткері, жазушы Әди Шәріпов «Көргенім, көңілге түйгенім» деп атаған естелік кітабында: «Юсупов Шаһизада – әдебиетті түсінбейтін, ашық күнде қара бұлт іздеп жүретін кісі. Адамға жала жабу – ол үшін доппен қақпақыл ойнағанмен бірдей. Ә. Нілдібаев – көзі бұлдырап, жау қайда, қырам-жоям деп жүретін жалақор. Ә. Тәкежанов та... жау мұндалап, түймедейді түйедей етіп аттандап жүретін кесапаты мол жан...» – деген сипаттама беріпті. Айтуынша, үшеуін де өзі ертеден білген, Қазақ КСР оқу министрлігінде көп жыл басшы қызметте істегенде оқулық авторлары Қ. Жұмалиев, Ш. Кәрібаев, Е. Ысмаиловтардың үстінен жазған арыздарын жиі тексеріп, Орталық Комитеттің ғылым мен мектеп бөлімінде екеуінің жаласына сан мәрте тойтарыс берген. Естелік иесі Ш. Юсупов пен Ә. Нілдібаевтың кейіннен ғылым адамына сыйыспайтын қарекеті үшін (кандидаттық диссертацияларын әлдекімдердің еңбегінен ұрлаған) партия қатарынан шығарылып, ғылыми жұмыстан аласталғанын да атап көрсетіпті...





[←61]

Қ.И. Сәтбаев Том университетінің кітапхана қорынан «Ер Едіге» дастанының жұртшылыққа беймәлім нұсқасын тауып, кіріспе жазып, 1927 жылы Мәскеудегі «Шығыс халықтары» баспасынан жариялаған.





[←62]

«Ұлтшылдардың ұясына айналған» университет пен Ғылым академиясындағы тазартуды партия ұйымдарының хатшылары кадр басқармасымен тізе қоса отырып (оның бастығы әдетте жазалаушы жүйемен тығыз байланысты қызметкерлерден тағайындалады), кімдерді жазалап, ұжымнан аластаудың «тізімін» жасаған (жұртшылық оны «Қара тізім» атандырған). ҒА-ның іс басқарушысы Г.В. Нечитайлоның естелігінде ғылым ордасынан 12 академик пен корреспондент-мүшенің сотталғаны, шаңырақ көтергеніне небәрі бес жыл болған ұжымның 1,5 мыңдай ғылыми қызметкерінің 211 адам саяси сенімсізге жатқызылып («ұлтшылдығы» үшін, кешегі соғыста тұтқынға түскен немесе ата-тегінің бай болғандығын жасырған деген желеумен) жұмыстан шеттетілгені айтылған. Ал академик Ш.Ш. Шөкин «Жылдың төрт мезгілі» естелігі және «Қазақ КСР ҒА-ның тарихы» атты деректі кітаптарында академияның жер-жердегі институттары мен филиалдарынан 400-ге жуық ғылыми қызметкер жазықсыз жапа шеккенін ескерткен.





[←63]

Төре ауылында бірге өскен өгей туысы С.Б. Бейсембаев.





[←64]

Қауіпсіздік қызметкерлері тарапынан сирек кездесетін кісілік қылықты біз Қарағанды университетінің профессоры Дүйсетай Шаймұхановтың естелігінен келтіріп отырмыз. Мұны ол кісі Ерекеңнің өз аузынан естіген. Бірақ түсінікті себеппен майордың есімін атамаған... Осыдан да жазалаушы жүйе қызметкерлерінің бәрі бірдей жау іздеген пәлеқор емесін, адамгершілік жолды қастерлеп, нақақтан күйген жандарға қайткен күнде қолғабыс етуге тырысқан арлы азаматтар да болғанын аңғарамыз. Ерекең өзі бұл жайында: «Небір қысылтаяң сәтте, жігерім жасып, көңілім түңілген шақта осы азаматтың ескертуін ойымда ұстап, шыдап бақтым, жанымды жебеген соның ақылы маған тасқамақтан аман шығуға сүйеу болды» – деген...





[←65]

Халима Адамбекқызының айтуынша, мәскеулік достарының хаттарын Ерекең сол жазда тауға апарып, жағып жіберген.





[←66]

«Егемен Қазақстан» газетінің 2009 жылғы 19 тамыз күнгі санында ҚР ҰҚК-нің зейнеттегі генерал-майоры, сол ұжымның ардагерлер кеңесінің төрағасы Сәбет Жақынбековтің «Тарих шертер сыр бар» мақаласында «Қазақстанда саяси репрессия жылдары 118000 адам тоталитарлық жүйенің құрбаны болған. Қазірде олардың 102 мыңнан астамы ақталды» депті.





[←67]

Тегінде, жазалаушы жүйе өзіне тыңшы болған пенденің есімін ешқашанда ашпайды. Е.Б. Бекмахановтың сотталу ісімен танысу үшін ҚР ұлттық Қауіпсіздік комитетінің арнайы С/5-1258 санды, 2008 жылғы 14 сәуірдегі ресми рұқсатын қолыма ұстап, Алматыдағы жабық мұрағатына барғанымда өзім сұраған деректерді толық ала алмадым. Айтылған желеу – «Ұлттық мұрағат қоры және мұрағат туралы» ҚР-ның 1998 жылғы 22 желтоқсандағы заңы бойынша, «процессуалды емес сипаттағы материалдармен тек қана айыпталушының өзі немесе жақын туыстары ғана танысады-мыс...» Амал қанша, қалыңдығы кірпіштей екі бума істің соңғы кезеңдегі бөлегін ғана оқып, қайсыбірінің көшірмесін алғанымды қанағат еттім...





[←68]

Бұл сөзді біз Ерекеңнің шәкірті, сол қарсаңда ҚазМУ-дың тарих факультетінің 5-курсының студенті, Қызылорда облысының тумасы, Ұлы Отан соғысына қатысқан майдангер, коммунист, бертінде тарих ғылымының докторы атанған тарихшы Ахмет Ержановтың ауызекі естелігі бойынша келтіріп отырмыз. Ал ол Е. Бекмахановты соттау мәжлісіне университет парткомының өкілі ретінде әрі студенттер атынан қатысқан (Тарих факультетінің студенттерін әскери кафедра желтоқсан айының басында бір айлық жаттығуға шақырып, Алматыдан тысқары жерге алып кеткен. Бұл да жазалаушы мекеменің құпия тапсырмасымен жүзеге асқан амал. Сірә, наразылық туа ма деген қауіпке алдын ала жасалған шара?). Семейлік зейнеткер Мұстафа Ілиясовтың айтуынша (1947-1952 жылдары университеттің тарих факультетінде оқыған), А. Ержанов сүйікті ұстазын айыптау процесіне бастан-аяқ қатысып, үш күн бойы естігенін студент достарына әңгімелеген.





[←69]

Қылмыс кодексінің 58-бабы Кеңес өкіметін контрреволюциялық жолмен құлатуға (әлсірету де) бағытталған әрекет етушінің жолын кесуге арналған, барлығы 14 тармақтан тұрады;





[←70]

10-тармақ сол әрекетті насихаттау және үгіттеу жолымен жүзеге асыру, демек, Е. Бекмахановтың ғылыми еңбектерінің реакциялық болып шығуы осы тармаққа дөп келген;





[←71]

Ал 58-баптың 2-тармағы Одақтас республиканы Кеңес Одағынан бөліп әкету мақсатында жасалған қастаңдықтың жолын кесуге арналған. Бұл тармақпен сотталғандарға әдетте ату жазасы беріліп, үкім үш күнде орындалған. Ату жазасы 50-жылдары уақытша тыйылғандықтан, бұл бап сот шығарған үкімнің қайта қаралмай, сол қалпында сақтауға құқық берген...





[←72]

ҚазМУ-де өткен талқыда көрнекті филолог, М.О. Әуезов білімпаздығын ерекше қадірлеген әдебиетші, соғыс жылдарында жарық көрген «Абай» романының тұңғыш редакторы Бейсенбай Кенжебаевқа да ұлтшылдық кінә тағылып, жұмыстан аласталған. Сірә, жазалаушы жүйе әдебиетші ғалымның Е. Бекмахановқа нақақтан байламақ болған жалған қаралауды сот мәжілісінде қолдамағаны үшін де жазалаған тәрізді...





[←73]

«Правданың» айбынынан сескеніп, өздерінің бұрынғы қаулысын бұзып, Е. Бекмахановтың ғылыми атақтарын қайтарып алуға шешім қабылдауға мәжбүр болған Тарих институтының басшыларына қарағанда, КСРО Жазушылар одағы мен Мәдениет министрлігінің жетекшілері бұл істе үлкен қажыр-қайрат көрсеткені анық.





[←74]

Парсы мәтелі.





[←75]

Е. Бекмахановтың түрмеден жазған барлық хаттарындағы жағдайым жақсы дегеніне оқырман сыни көзбен қарауға тиіс. Шындығында, шерменде жанның жағдайы алғашқы кезде өте ауыр болған: кеудесіндегі ескі дерті өршіп, жұмысқа шығуға шама-шарқы жетпеген; аман-есен оралуын аңсаған үй-ішін қарадай түршіктірмес үшін шынайы ахуалын жазбағаны түсінікті...





[←76]

Жазалаушы жүйе 1953 жылдың көктемінде тұтқындарға біршама жеңілдіктер жариялаған: үй-ішімен хат-хабар алысуға қойылған шектеуді жойып, азық-түлік, қосымша киім-кешек алғызып, лагерьдегі дүкеннен темекі, тамақ сатып алуға да рұқсат етілген...





[←77]

Тасқамақта отырған шерлі күндердің бірінде түрме әкімшілігі Бекмахановты кеңсеге шақырып, қосағының арызы бойынша заңды некесі бұзылғанын хабарлап, сот шешімін алдына қояды. «Бұл қалай? Менің келісімімді ешкім сұраған жоқ қой...» деген таңданысына түрме шенеунігі: «Саяси тұтқынның әйелі күйеуімнен бас тартамын десе, ерінің келісімі шарт емес, балаларын да өз атына жаздыруға ерікті...» − деген түсінік беріпті. «Әминаның сөйткені жөн болған, қыздарым саяси қылмыстының ұрпағы деген түртпектен ада болады...» − деп сот үкімімен танысқанын растап, қол қояды. Бұл да жазалаушы жүйенің қылмыскерді тұқыртып, қоғам түгілі, отбасы да қажетсінбейтінін «мойындатып», жігерін жасыту екенін, сірә, оймен ұққан...





[←78]

Е. Бекмаханов сотталған соң-ақ Қазақ КСР ҒА-ның іс басқармасы қылмыстының пәтерін өздерінде заңгер болып істейтін М. Штенгардқа беріпті. Алайда екі кемпір (Айша мен Хадиша), бүлдіршін екі балақан мен Халиманы, яки бес адамды жылатып көшеге шығарып тастауға заңгер мен оның қарт анасының дәті жетпей, «бір бөлмені біз, екіншісін сіздер иемденейік, үй иесі аман-есен оралса − бұйырғанын көрерміз...» деп мейірбандық танытқан.





[←79]

БКП(б) ОК-нің насихат және үгіт бөлімінің меңгерушісі, Саяси бюроның мүшесі А.А. Ждановтың ұлы, И.В. Сталиннің күйеу баласы. Н.С. Хрущев Орталық Комитетке келісімен Саяси басқарманы таратып, бөлімге айналдырып, басқарманың бұрынғы бастығы, көптеген саяси қуғындауды жөткірлікпен ұйымдастыруымен танылған Г.Ф. Александровты әуелі Украинаға сырғытып, соңынан шетелге елші етіп, Кремльдегі әйдік билігінен тайдырған. Осы өзгеріс те идеологиялық «қателіктері» үшін жапа шеккендердің бостандыққа шығуына сенім туғызған...





[←80]

Бұл жерде сөз Е.Б. Бекмахановтың мәскеулік досы, тарихшы И.У. Будовництің әйелі Ирина арқылы А.М. Панкратова жолданған, тағдырына араласуын өтінген кезекті хаты туралы болып отыр.





[←81]

Филология ғылымының докторы, профессор, Қазақ КСР ҒА-ның корреспондент-мүшесі Қажым Жұмалиев саяси қуғындау өршіген кезде Қарағанды қаласына жер аударылып, бірнеше ай бос жүруден соң пединститута ұстаздық еткен. Алайда 1953 жылдың наурыз айында тұтқындалып, 58-баппен 25 жылға айыпталған. Карлаг қарауындағы Долинка селосында бұзау бағып еңбек етіп жүргенде Қызылжарға апарылып, одан Бодайбоға тап болған.





[←82]

В. Шаламов Колыманың «Партизан» кенішіне 1937 жылдың тамызында тап болған. Бодайбо қалашығының іргесіндегі алтын кеніш-теріндегі жұмыс режімі Колымадан айырмасы шамалы. Сөйтсе де ГУЛАГ тұтқындары тартқан бұрынғы одағай тәртіптің 1953 жылы сәл босаңсығанын ескерту парыз. Мысалы, алтын кенішіндегілер тәулігіне 12 сағат жұмыс істеп, әр жексенбіде демалатын болған.





[←83]

Ерекең елге оралған кезде М... деген досы үйіне дәмге шақырып, құрмет көрсетіп отырғанда қонағының көзі кенет альбомға түсіп, фотосуреттердің кейбірінде өзінің бет-аузының шимайланып қалғанын көрген соң түсі бұзылып, әлденені сылтауратып сыртқа шығып кетеді. Дастарқан басына қайтып оралмапты. Әлгі танысы үйіне кешірім сұрап келгенде: «Сен үшін мен өміріңнен сызылған адаммын, маған енді жабыспа, керегіңді алғансың, соны қанағат ет те жайыңа жүр!..» − депті.





[←84]

Қазақ КСР Жоғарғы сот алқасының 1952 жылғы 17 шілдедегі үкімінен: «Кеңес өкіметіне қарсы әрекетін Сүлейменов саяси екіжүз-ділікпен жүргізген: Кенесары Қасымовтың көтерілісін 1948 жылы феодалдық-монархиялық деп тұжырымдаса, 1951-1952 жылдары Қазақстан тарихының айтулы мәселелерін ұлтшылдық тұрғыдан на-сихаттаған. Өзінің қоғамға жат пікірін ғылыми еңбектері мен баяндамаларында бірбеткейлікпен жақтап, буржуазиялық-ұлтшылдық пиғыл аңғартқан. Ұлы Отан соғысы кезінде партия мен үкіметтің КСРО-дағы ұлттық саясатын сынаған насихатпен шұғылданған...»





[←85]

Бұл оқиғаның бүге-шігесін біз Қостанай қаласының тұрғыны, зейнеткер-қаламгер, бұрынғы партия қызметкері Ибрагим Ағытаевтың 2009 жылдың 4 қазанында Семейге жолдаған хаты бойынша әңгімелеп отырмыз. Оның айтуынша, 1975 жылдың тамыз айында тарих докторы, профессор Б. Сүлейменов Торғай облысына ғылыми мақсатпен жолаушылап келіпті. Аупарткомның тапсырмасымен ол ғалым қонақты бірнеше тәулік бастап жүріп ел аралатқан. Бекеңнің өмірін өксіткен шерлі оқиғаны Ибрагим ініміз тарихшының өз аузынан сол сапарда естіген.





[←86]

Хамза Абдуллин.





[←87]

Астық егу көлемін бірнеше есе көбейтіп, ауыл шаруашылығы ерекше аумақты облыстың сан-салалы жұмысын басқару − жел сөзді оңды-солды төпелеп, ұлтшылдықты ойдан бопсалаудан гөрі, әлдеқайда қиынырақ. Қысқасы, И.П. Храмковтың нақты жұмысқа қабілетсіздігі әшкереленген кезде Н.С. Хрущевтің қаһарына ілігіп, мәртебелі қызметінен сыпырылып, Мәскеуге қайтып оралып, жөнең қызметтер атқарған, ең соңғысы – «Колос» баспасының директоры.





[←88]

М.Ә. Сужиков 1954 жылғы маусым айында ҚКП Қызылорда обкомының бірінші хатшысы болып сайлануына байланысты Е.Б. Бекмахановты қабылдап, арызын тыңдауға уақыты болмаған. Сол себепті тарихшының хатшыға мәлімдемек көкейкесті мәселесі кейінге қалдырылған...





[←89]

Жедел шақырудың жай-жапсарын біз профессор Ә. Жұмасұлтановтың естелігі бойынша жазып отырмыз. «Ол кісі аспирант кезімде бұл әңгімені Е. Бекмұхановтың өз аузынан естідім, сәлемдесе келген нарынқолдық жігітті де көрдім...» − деген.





[←90]

1954 жылдың көктемінде шақырылған Қазақстан жазушыларының пленумында және тамыз айында Опера және балет театрында өткен республикалық жиында сөйлеген сөзінде П.К. Пономаренко: «Қазақстан ұлан-асыр табиғат байлығына ие, кен көздері қисапсыз мол, яғни келешегі орасан зор алып республика ғана емес, мәдениеті жоғары, өсіп-өркендеген ұлттық тұлғаларға да бай. Өкінішті жайт: осы байлықтарды ел мүддесіне кеңінен пайдалануға республиканың бұрынғы басшыларының өресі жетпеді. Мысалы, қазақ халқының атағы әлемге мәшһүр тарихи тұлғалары − геолог-академик Қ.И. Сәтбаев, ғалым-жазушы М.О. Әуезов, ғалым-сазгер А.Қ. Жұбанов сияқты аса дарынды перзенттерін және басқаларды қамқорлыққа бөлеп, ел кәдесіне жарар ірі жұмыстарға жұмылдырудың орнына, сіздер, Қазақстан партия ұйымының бұрынғы басшылары, олардың соңына шам алып түсіп, күн көрсетпей, туған елінен безуге мәжбүр еткенсіздер. Осыдан соң сіздерден қандай жақсылық күтуге болады?..» − деген.





[←91]

П.К. Паномаренко Қазақстанға келгенге дейін КСРО-ның Мәдениет министрі міндетін атқарған. Жоғары оқу орындары о кезде осы министрлікке қараған.





[←92]

Бұл турасында П.К. Пономаренко біз жоғарыда атаған республикалық жиындағы төрт сағатттық сөзінде күйіне айтып, «Жамбыл Жабаевтың дүлділ ақын еместігін әшкерелеуді өтінген адамдар бүгін осы залда отыр, сол жолдастар осы әрекетімен күллі қазақ халқының ділі мен рухына, өткен тарихына шабуыл жасап, өзін-өзі масқаралағанын қалайша ойламаған? Түсінбеймін, түсінгім де келмейді...» дегенде залда отырғандар дүркірей қол соғып, хатшыны қостапты.





[←93]

Хаттың мерзімі қойылмаған, шамалауымызша, 1955 жылдың ақпан айында жазылған.





[←94]

С.Б. Бейсембаев, тарихшы, Баянауылдағы Төре ауылында Ерекеңмен бірге өскен замандасы, 1955-1957 жылдарда ол кісі Қазақстан КП Орталық Комитетінің ғылым және мәдениет бөлімінің меңгерушісі міндетін атқарған.





[←95]

Бұл оқиғаны біз сол жылы ҚазМУ-дың тарих факультетінің 5-курсында оқиған Садыбай Исаевтың естелігі бойынша баяндаймыз. Естелік иесі бір топ жолдастарымен өздеріне семинар сабағын өткізген оқытушыға жанкүйер ретінде әрі «диссертация қорғау қалай жүретінін қызықтау үшін» сол мәжіліске бастан-аяқ қатысқан (Сол күнгі одағай талқы жайында ғалымның қосағы Х.А. Бекмұхамедова «Жалын» журналының 1988 жылғы 5-ші санында жарияланған «Аяулы тұлға» деп атаған естелігінде ішінара сөз еткен).





[←96]

Р.Б. Сүлейменов (1931-1992) бертінде тарих ғылымдарының докторы атанып, Қазақ КСР ҒА-ның академигі болып сайланды. Қазақ мәдениеті тарихының білгірі. Қайтыс болғаннан кейін Білім министрлігінің Шыңғыстану институты көрнекті ғалымның есімімен аталды.





[←97]

1957 жылдың басында Бірінші Алматы аймағындағы алаңқайда тұрғызылған жаңа қалашықтан Бекмахановтарға үш бөлмелі коттедж тиген. Алматылықтар оны «Хрущевка» деп атаған, саяси қуғын көргендердің дені осы мекеннен баспана алған.





[←98]

1956 жылы Ерекең отбасына Қарлығаш есімді үшінші сәби қосылған.





[←99]

Т.Ж. Шойынбаевтың бұл жолғы шағымының себебі − жалақорлық емес, ғылыми бәсекеліктен өрбіген: өйткені оның да докторлық атақ алу үшін біраз жылдан бері зерттеп жүрген тақырыбы – «Қазақ жерінің Ресейге бірігуі». Е.Б. Бекмахановтың 1957 жылы жария етпек болған монографиясы да осы тақырып. Қазақстандық екі тарихшы не себептен бір тақырыпты жарыса жазды − бұл сауалдың нақты жауабы бізге беймәлім. Бірақ бір тақырыпты зерттеудегі ғылыми бәсекелестік екеуінің арасында егес туғызған... Сондықтан да Тілеуқажы Жанайұлы Е. Бекмахановтың баспа жоспарындағы кітабын жарыққа шығартпауды көздеп, қайткен күнде жолын кесуге тырысқан. Осы мәселе туралы шәкірттерінің сұрауына Ерекең: «Тілеш ағаларың Мәскеуге самолетпен ұшып барып, жұқалтаң брошюра шығаруға рұқсат алды, ал мен пойызбен аяңдап барып, 40 баспа табақ кітабымды баспаға өткізіп қайттым. Кімнің не ұтқанын өздерің шамалаңдар...» − деп жауап беріпті.





[←100]

Академик А.М. Панкратова Компартияның XX құрылтайының мінбесінен күллі Кеңес ғалымдарының өкілі ретінде сөз сөйлеген, Орталық Комитетке екінші мәрте мүше болып сайланған. Бұл болса о күнде ерекше мәртебелі құрмет.





[←101]

Шәріпов Исағали − Қазақстанның партия, кеңес қайраткері, сол қарсаңда КСРО Министрлер кеңесі жанындағы Қазақстан үкіметінің тұрақты өкілі.





[←102]

Мәшһүр Жүсіп Көпейұлы.





[←103]

Оқулықтың қазақшасының алғашқы басылымын таба алмаған соң 145750 дана болып, 7 б. т. көлемде шыққан орысша нұсқасынан аударма жасадық.





[←104]

Туу куәлігі бойынша Нәйля Ермұханқызы Бекмаханова, сірә, өз қалауымен Нелля аттанған. Н.Е. Бекмаханованың хаттарын бұдан әрі сауат деңгейін аңғарту үшін орыс тілінде келтіреміз.





[←105]

Н.Е. Бекмаханова 1959 жылы Тарихи мұрағат институтының 2-курсына көшкен.





[←106]

Н.В. Устюгов, тарих ғылымының докторы, профессор, Тарихи мұрағат институтының кафедра меңгерушісі, өзіндік мектепке ие тәлімгер ұстаз. Нәйля Ермұханқызы осы кісі туралы «Парасат» журналына берген сұхбатында: «Ұстазым Н.В. Устюгов төңкеріске дейін МГУ-ді бітірген, ол кісі ерекше интернационалист ғалым, аз ұлттың түлектерін бауырына тартып, өз ұлтымызды танып-білу үшін бізді мұрағат материалдарымен жұмыс істеуге баулыды. Бірінші курстан бастап ғылыми ізденіспен айналыстық. Шағын ұлттардың тарихына қатысты ескі деректер Сыртқы істер министрлігінің қоры мен Орталық мұрағатта жинақталған, көпшілігі шаң басып, байлаулы қалпында бықып жатады. Қысқасы, солардан дерек іздеуге ынтаң болсын...» − депті.





[←107]

Мемлекеттік орталық тарихи мұрағат.





[←108]

КСРО ҒА-ның Тарих институтының Ленинградтағы бөлімшесі, оған көп жыл бойы М.П. Вяткин басшылық еткен.





[←109]

М.Е. Салтыков-Щедрин атындағы көпшілік кітапханасы.





[←110]

Ескі актілердің мемлекеттік орталық мұрағаты.





[←111]

Ерекеңнің кейбір еңбектерін бірігіп жазған, бір кафедрада істейтін әріптесі. «Г.И. Семенюк Тарих институтының қызметкерлерімен сыйыспай, Ермұханның кафедрасына сұранды. Көптеген таныстары ол кісіні өзіңе жақындатпа, мінезі шәлкес адам дегеніне қарамастан, Ерекең оның ғылыми еңбектерін оқып, өзімен сөйлескен соң аға оқытушы етіп қабылдады. Сөйткенінен, тегінде, қателескен жоқ, − депті Х.А. Бекмұхамедова «Жиырма жыл бірге» кітапшасында. − Семенюк кафедраға келген соң ғылыми-зерттеу жұмысын барынша өрістетті, Қазақстан тарихын зерттейтін студенттер үйірмесін басқарды. Арнайы курсты өте жоғары теориялық деңгейде оқып, семинар сабақтарын да қатаң талаппен жүргізетін болды. Ерекең оған шынайы ғалым деп сеніп, үнемі қолдау көрсетті...»





[←112]

Н.Е. Бекмаханованың кандидаттық диссертациясына арқау болған «Е. Пугачев көтерілісіне қатысқан қазақтар» туралы зерттеуінің кеңейтілген мәтінін «Қазақстан» баспасы 1968 ж. 10,2 б. т. көлемде, 45 мың таралыммен орыс тілінде жеке кітап етіп жариялаған. Бұл кітап қазірде сирек басылымға айналды.





[←113]

Академик А.Н. Нүсіпбеков пен Н.Е. Бекмаханованың осы сүреңде жүрген сұхбатын біз ойдан шығарып отырғамыз жоқ. Бұл турасында Нәйля Ермұханқызы біз ілгеріде сілтеме жасаған әкесі туралы естелігінде және «Парасат» журналында жарияланған сұхбатында егжей-тегжей сөз еткен...





[←114]

Баянауыл ауданының жері негізінен тұзы бетіне шығып жататын сортаң. Мал жайылымына болмаса, егін егуге келмейді. Алайда тың көтеру кезінде «Айда болшыл» облыс басшыларының талабымен бұл аудан да сол дүбірге ат қосып, мал жайылымдарын жаппай жыртып, ол болса астық бермей әрі бұрынғы жайылымнан жұрдай етіп, табиғи апатқа ұшыраған, оны түзеу ондаған жылдарға созылған. Ерекең туған еліне келген жазда сол апаттың айқын білінген кезі.





