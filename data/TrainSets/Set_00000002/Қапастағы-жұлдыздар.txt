	Әди Шәріпов

	Қапастағы жұлдыздар





I




	Сол жылы Рославль қаласы ерекше көркейіп кеткен еді. Ұзыннан көсіліп жатқан көшелердің екі қапталы – қуалай өскен қалың ағаш. Жасыл жапырақ арасынан шашырай орналасқан аласа үйлер ағараңдап әзер көрінеді.

	Қаланың қақ ортасындағы мәдениет паркі «Бурцева тауы» деп аталады. Ондағы масаты кілемдей құлпырған гүл шоқтары адам көзін тұндырады. Алуан түсті қырмызы қызыл, ақ, сары гүлдер күн көзіне шағылысып, бой түзеген қыздай жүз құлпырып, қызылды-жасылды көрікке малынып, күлімдеп тұр.

	Лида сол паркты қақ жарып өтті. Ол иір-иір жар қабақты іргелей созылған терең сайдың дәл ортасындағы жіп-жіңішке «Шайтан көпірден» өтіп, аяғын жедел басып, үйіне қуанышты келе жатты. Аспанда ақ ұлпа бұлттар қалықтап жүр. Рославльдің жазғы бұлты – көбіне ақ торғын, ал қыстағы бұлты – көк қорғасын. Лиданың көзіне сол қысты күні қаңтар айындағы көк қорғасын бұлттар елес берді, гуілдеп соққан ызғарлы, суық желдің бетті қарып, көзден жас ағыза жаздағаны ойына түсті.

	Шіркін, қанша асау, қанша құбылмалы болса да, туған жердің табиғаты бәрібір әсем ғой.

	Бүгін ол машықты мезгілінен ерте қайтқан. Көңілі де шат. Ұшқындаған тұнық көк көзінде ерекше бір қуаныш бар. Үйдің табалдырығын аттай бере, оның алдынан сіңлісі Зина шыға келген. Ол апасының жайдары жүзіне қарап:

	– Өзің көңілдісің ғой? – деп қалды.

	– Қалай біле қойдың?

	– Білмегенде ше, партияға өтіп, мүшелік билетіңді әкелгенде де осындай бір әндетіп, көңілді келген жоқ па едің?

	– Ендеше, жорамалың дұрыс, тағы бір куәлік әкелдім.

	– Қандай куәлік, көрсетші!

	– Көруге тым ынтық болсаң, міне көре ғой! – деп Лида кітап арасынан алып, өзінің техникум бітіргендігі жөніндегі дипломын Зинаның қолына ұстатты. Сіңлісі дипломды қолына алып қарап:

	– Өзінің мұқабасы әсем екен, – деді. Мұның да аққұба жүзінде қуаныш бар.

	– Сыртын айтпа, ішін айт сен! Оның ішіндегі жазуы да әдемі.

	– Жақсыны көрмекке, – деп Зина дипломның ішін ашып көріп:

	«Лидия Андреевна Герасимова Рославль қаласындағы жеміс-жидек техникумының толық курсын сырттан оқып бітірді», – деген жазуды сыдыртып оқып шықты да, апасын бетінен сүйіп құттықтады.

	– Көп еңбектендім, әйтеуір еңбегім зая кетпеді. Ендігі арманым: осылайша сырттан оқып, жоғары білім алсам деймін. Әттең, мамам байқұс менің бұл қуанышымды көре алмай кетті-ау!

	– Енді қызметің де, еңбек ақың да өсетін болар? – деді Зина дипломды Лидаға қайтып беріп жатып.

	– Қызметтің жоғары, төмен болғанын қойшы. Әйтеуір, жұртқа пайдам тисе болды да.

	– Кісіге білім не үшін керек? Меніңше, ең алдымен өз басыңның бақыты үшін оқыдың емес пе?

	– Зина, сен тым ұшқары ойлайсың, өзгеге пайдаң тимесе, адамдығың қайсы? Сен де оқы. Білімің болса, сенің де халыққа пайдаң тиеді.

	* * *

	Нарттай жанған күн ұясына қонған шақ. Лиданың үйіне достары топтоп болып келіп жатыр. Олардың бірі гүл, енді бірі аз да болса, әртүрлі сыйлықтар әкеліп, Лиданың қолына ұстатып, бетінен сүйіп құттықтап жатыр.

	Қолында алқызыл гүл шоғы бар Владимир Ольхов кіріп келді. Ол вагон жөндеу заводында инженер. Лиданы жақсы көреді. Ольховты қыз да ұнатады.

	Екеуі сауық кештерінде, жиындарда талай кездесіп бірге болған. Жігіт сөзге де шебер. Қысылған жерде жол тауып кететін де мінезі бар. Сырт түрі бір рет көрген адамның есінде қаларлықтай келбетті, көздері ойлы. Шымыр денелі, күштен де құралақан емес екені байқалады.

	Лида бұл кешке ертерек қамданған. Арақ-шарабын да, тағам жағын да күн бұрын алып қойған.

	Жастар бірден сауық кешін бастап кетті. Стол тез дайын болды. Ең алғашқы тосты Володя Лиданың денсаулығы, бақытты болуы үшін көтерді. Біраз отырған соң жастардың бір бөлегі қос-қос болып билеп кетті. Енді бір тобы алқа-қотан тұрып ән шырқады.

	Күн бата басталған сауық кеші түн ортасы ауа бітті. Жұрт үйді-үйіне тарқап та кетті. Таң ата бір мызғып алғаны болмаса, Лида бұл түнді ұйқысыз өткізді. Бірақ талған жоқ. Денесі сергек. Қызара-бөртіп шыққан күн шұғыласына қарап, әр нәрсені ойлап біраз жатты. Оның ойлағаны өзінің де, Зинаның да келешегі еді. Өзі арнайы білімі бар маман болды. Бұрын шебердің көмекшісі ғана еді, ал енді ше? Енді өзі цех шебері. Жауапкершілігі де, сүйрейтін жүгі де мол. Оны өз басының жайы емес, Зинаның жайы көп толғандырады. Өмірге көзқарасында өріс жоқ, тым бері ойлайды... Ол қасындағы столда жатқан сағатын алып қараса, жұмысқа баратын уақыты болып қалған екен. Ерте тұру – күндегі әдеті.

	Бүгін де машықты уақытында жұмысқа кетті. Бұрын келген достары Лиданы алқа-қотан қоршап алып:

	– Кеше техникумды бітіріп, диплом алды дейді, рас па? – деп сұрауды бастырмалатып қоя бастады.

	– Қойыңдаршы, диплом алғанда не тұр?

	– О не дегенің, оқу бітіру үлкен қуаныш емес пе?

	– Сен сияқты ауыр жұмыста жүріп оқу бітіргендер кемде-кем шығар.

	– Сені шын жүректен құттықтаймыз! – деп қоршап тұрған жұрт Лиданың қолын алып жатты. Бірдің қуанышы көпке ортақ болатын бұл заводта бір әдет бар-ды. Сол әдеттеріне басып, Лиданың кішкене қуанышын көпшілік көтеріп әкетті.

	Көрші цехта істейтін ұзын бойлы, қатқан сары келіншек қасында тұрған қырма сақал, қызыл шырайлы жігітке бұрылып кеп:

	– Лида өте инабатты қыз ғой. Диплом алдым деп жұртқа жария да етпейді. Бір тоға, өсек-аяңмен ісі жоқ, өз жұмысын ғана біледі. Былтыр партияға мүше болды. Оған да мақтанып кетпейді. Анау жылы, есіңде бар ма, осы біздің қарсымыздағы көрші цехта әне бір едірейген жас жігіт, аты-жөнін ұмытып та қалыппын, Москваға барып келдім деп, жұмыскерлердің басына әңгір таяқ ойнатпады ма.

	– Иә, есімде, өзі бір есерлеу неме еді ғой. Әуелі, жұмысқа келмей, аяғында завод директоры жұмыстан шығарып жіберген жоқ па?

	Екеуі сөзден сөз тудырып, Лиданың бір басына жақсылық атаулыны үйіп-төкті.

	– Ол әлгі Андрей Герасимовтың қызы емес пе? – деді жігіт.

	– Иә, сол кісінің қызы. Өзі шынында да әкесіне тартқан Герасимовтың өзі де стахановшы емес пе еді. Қызы әкесінің ізін басайын деп тұр. Әлденеше рет Құрмет тақтаға жазылды, бағалы сыйлықтар да алып жүр. Қысты күні қалалық советке депутат етіп сайладық.





II




	Рославльдің шаһар іші ғана емес, сол жылы оның бүкіл айналасы да құлпырып кетті. Маусым айында қала маңындағы орман ағаштарының сұлу көркі жер жаннатына ұқсайды. Алуан түсті бояуға малынып, жүз құбылады. Сұлулығына көзің де, көңілің де тоймайды. Баяу соққан жел екпініне елбең қаққан жапырақ үні асыл жібек судырындай адам жүрегін қытықтап, бір рақат тыныштыққа бөлейді.

	Сол бір маусым күнінде қалалық жеңіл өнеркәсіп орындары озат жұмыскерлердің слетінде орман байлығын адам баласының қажетіне пайдалану мәселесі талқыланып жатты. Сол слетке Лидия да қатысқан. Ол тек қатынасып отырушы ғана болған жоқ, өз жұмыс тәжірибесін көпшіліктің алдына тартып, ортаға салды. Сөзі де жатық шықты. Мақалдап, мәтелдей сөйлеп кеткенде залда отырған жұртты таң қалдырды. Ол өз қолымен шебер жасалған көркем кестелерді қабырғаға іліп қойып, әр бұйымның үлгісін көрсетіп те жатты. Алуан түсті жемістерді өсіру, сақтау, кептіру тәсілдерін де, оның биологиялық қасиеттерін де, жемістен консерві жасау жолдарын да мүдірместей айтып берді. Оның сөзіне риза болған жұрт әлсін-әлсін қол шапалақтап, мақұлдап отырды. Сөзін бітірген Лида мінбеден түсерде тыңдаушыларына бас изеп, ырзалық білдірді.

	Слет біткен күнгі кеште қаланың жас өнерпаздарының күшімен концерт берілді. Ең алдымен талдырмаш денелі, көк көйлек киген қыз сахнаға шығып, ұяң даусымен гармоньға қосылып ән шырқады. Одан кейін орта бойлы, қызыл шырайлы қыз нақышына келтіре тартылған күй сазымен ырғалып билеп шықты. Талдырмаш жіңішке денесі діріл қағып, мың бұралады. Сол биші қыздың жұпар атқан хош иісіне, майысқақ қимылына, ойнақы қылығына елтіген жұртта үн жоқ, тынып қалыпты. Қыздың тілерсегіне дейін түскен жібектей ақшыл сары шашы электр шамы жарығымен шағылысып, алуан түспен құбылады. Тал шыбық денесі, үлбіреген беті адам көзіне қолдан әдейілеп құйғандай елестейді. Сол мүсінді денесіне көтеріңкі келген кеудесі, жайнаған оттай тұнық көзі, кіршіксіз ақ жүзі ерекше ажар беріп тұрғандай.

	Бұл қыз – басқа ешкім де емес, өзімізге таныс Лида Андреевна болатын. Концерттен қайтқан жастар кеш ұйықтап, жай тұрды. Лида мен

	Зинаны Андрей Иванович оятты:

	– Жұмысқа бармайсыңдар ма, бұл не жатыс?

	Екі қыз тез тұрып, әкенің әзірлеп қойған асын ішіп, далаға жүгірісе шықты. Үй мен завод арасында Зина әлсін-әлі Лидаға:

	– Мынау бір алыстан әкелінген әтір ғой, мұны саған кім әкеп берді? Біздің қалада мұндай әтір жоқ, – деп тыныштық бермеді. – Айтшы, саған мұны кім берді?

	– Кім әкеп берсе де, екеуімізге ортақ нәрсе ғой...

	– Әтір ортақ болар, бірақ әкелген иесі сенің ғана меншігің шығар, – деп Зина күлкісімен маңайды басына көтерді.

	Ойларында бөтен ештеңе жоқ, осылайша күлкілі әңгімемен завод қақпасына таяп қалғанда бір суық сөз Лиданың құлағын жарып жібере жаздады.

	– Соғыс! Соғыс! Германия бізге қарсы соғыс бастапты...

	Заводтың іші-сырты опыр-топыр, жүгірінді жұрт. Не істеп не қоятынын өздері де білмейді. Істеп тұрған жұмыстарының да берекесі жоқ. Қиюы қашқан бір тіршілік. Бет-әлпеттері лезде қайғы-қасіретке тола қалған. Қабақтары қатыңқы. Біреуінің әкесін, енді біреуінің ағасын, не інісін әскерге шақырып қағаз да келіп үлгірген. Жылап-сықтаудан екі көзі қыпқызыл болғандар да бар. Көп ұзамай завод жұмыскерлері есік алдындағы шағын алаңға жиналды да, онда қысқа ғана митинг өтті. Митингіні ашқан завод партия ұйымының хатшысы Андрей Васильевич Беляев орта бойлы, тығыршықтай келген семізше жігіт еді. Ол мінбеге шығып, жиналған жұртты үлкен көк көзімен бір шолып өтті де:

	– Жолдастар, – деді – бүгін бейбіт жатқан біздің елімізге неміс фашистері кенеттен шабуыл жасады. Бейбітшілік шартты бұзды. Шекарадағы біздің әскер бөлімдері жауға тойтарыс бере отырып, қарсы атакаға шығып, неміс әскерінің көптеген қару-жарақтарын қолға түсіріпті. Ал бірнеше жерде қызыл әскердің қаһармандық карсылығына қарамас тан жау әскерлері Совет елінің шекарасын бұзып өтіп, баса көктеп келе жатқан көрінеді. Біздің міндетіміз әскерге азық-түлік өндіру ісін жедел қолға алып, заводты соғыс қажетіне лайықтап тез арада қайта құру болып табылады. Біздің көптеген жұмыскерлерімізді қазірдің өзінде әскерге шақырып жатыр, олардың ішінде озат жұмыскерлер де бар, – деп атыжөндерін де атап өтті.

	Сөзінің соңында хатшы әскерге жүретін азаматтарға жеңіспен аманесен келуді тіледі де, қалған жұмыскерлердің жеңіс үшін еселей жұмыс істеуінің қажет екендігіне тоқталды. Андрей Васильевичтен соң бірнеше жұмыскер сөз сөйлеп, опасыз жауға лағнат айтты. Өздерінің жауды жеңу жолында аянбай қажырлы еңбек ететіндігін білдірді.

	Митингіде Лида алдыңғы қатарда тұрды. Ол сөйлеген жоқ. Ашу-ызасы ішкі өзегінде булыққан қыз өз цехындағы жұмысын бастай беріп еді, ентігіп, жүгіре басып келген біреу:

	– Лида, сені папаң тез келсін депті, ол кісіні әскерге шақыртып жатқан көрінеді, – деді.

	Бұл хабарды ол күткен де еді. Өңі сұрланып, қасындағы көмекшісіне мені жоқтатпай, жұмысты істей бер деп тапсырды да, жүгіре басып үйіне кетті.

	Лида үйге кіріп келгенде алдыңғы бөлме толы адам екен. Олардың бәрі де Андрей Ивановичті шығарып салуға келгендер. Ішінде Володя Ольхов отыр. Басқалары Андрей Ивановичтің өз достары. Әр нәрсені айтып гу-гу етеді. Стол үстінде әкесінің көптен бері ішілмей тұрған бір литрлік қолдан ашытқан арағы тұр. Өткен қыста сойылған шошқаның сүр майын кесеккесек турап, жайпақ тарелкеге салыпты. Үн-түнсіз безеріп төмен қарап, бір нәрсені ойлап отырған Володя Лиданы көріп ұйқыдан оянған адамша селк етіп орнынан тұрды да, оған қолын созып амандасты.

	– Саған не болған, басыңа іс түскен кісідей тұнжырап отырсың? – деді Лида, оның қолын ала беріп.

	– Андрей Ивановичті әскерге... – деп сөзінің соңын жалғастыра алмай, жұтып қойды ол.

	– Ел басына мынадай күн туғанда қайғының өзі бір дұшпан. Ертең сенің өзіңді әскерге шақырғанда қайтесің? Қайғырма, сен тұрғай әйел мен де, қайғыдан қашып, қайратыма мініп тұрмын...

	– Жоқ, мен қайғырып тұрғаным жоқ. Мына ауыр жағдайды ойлап отырмын.

	– Иә, бәсе, – деп, Лида Андреевна төргі бөлмеге кірді де, тез ауыз үйге қайта оралды.

	Стол үстіне тұздалған капуста, қияр, помидор әкелді және өткен кеште өзі пісірген ақ нанды ортасынан бір бөлді де, отырған кісілердің алдына кесегімен қойды.

	– Жолың болсын, майданнан аман қайтып, осы үйде жұбымыз ды бұзбай кездесетін болайық, – деп төрде отырған егде тартқан қауға сақалды кісі орнынан тұрып жұртқа бір қарады да, қолындағы шарабын ішіп жіберді. Және арақ ішкенін ақтап та жатыр:

	– Бұл шіркіннің осындайда уайымды қуып, көңілге желік беретін, жаяуға көлік беретін күші бар, ішіңдер бәрің де!..

	– Айтқаныңыз келсін, аман-есен оралатын болайық. Осы мені шығаруға келіп отырған жұрттың көпшілігінің қолында шақыру қағаздары бар. Бірі бүгін, енді бірі ертең Отан қорғауға аттанады, – деп, Андрей Иванович отырған жұртқа қайрат бере сөйледі, – артымда екі қызым қалып барады, сіздерден сұрайтыным: осы екеуіне бас-көз бола жүріңдер.

	– Папа, сіз бізді тапсырып жатырсыз, бізді де әскерге алып кетсе қайтесіз?

	– Қыздарды ала қояр ма екен?

	– Алғанда қандай, біздің заводта істейтін бірнеше қызды бүгін-ақ шақырды.

	– Олардың медицинадан хабары бар адамдар болар.

	– Иә, оныңыздың да жөні бар. Олар қысты күні қызмет істей жүріп, медучилищенің жанындағы курсты бітірген.

	– Бәсе, солай болу керек.

	– Папа, сіз бүгін кетесіз бе? – деді бағанадан бері үндемей отырған Зина.

	– Біздің эшелонымыз ертең жүретін болуға тиіс. Үйден ертеңгі сағат бесте кетемін.

	– Киім-кешегіңізді дайындадыныз ба?

	– Дайындап қойдым.

	– Жолыңызға тамақ салып алыңыз.

	– Әскер тамағы жолда. Өздеріңе де тамақ керек болып қалады. Онша көп ештеңе алмаймын, – деп, Андрей Иванович екі қызының бетінен кезек-кезек сүйді.

	Бағанадан бері үнсіз, үлкендердің сөзін ілтипатпен тыңдап қал ған Володя қарсы алдындағы Лидаға отты көзімен тесіле қарап, сәл отырды да:

	– Мен бір-екі ауыз сөз айтқым келіп тұр, – деді. – Қисыны келмесе, ғафу етіңіздер. Соғыс деген сөзді құлағымыз естігені болмаса, көзбен көрмеген едік. Жау сурапыл сойқанды бастады. Міне, бүгін, халқымыздың адал, ардагер ұлдары майданға аттанайын деп жатыр. Отан қорғау ісі – осы отырған адамдардың бәр-бәрінің ардақты борышы. Осы тосты Отан үшін, майданға жүріп бара жатқан, бәрімізге әкедей болған Андрей Ивановичтің денсаулығы үшін, осы жерде отырған жұрттың бәрі жеңіспен қайта оралып, осы үйде кездесуі үшін алып қойсақ, – деп ол қолындағы рюмкасын көтеріп, Андрей Ивановичпен соғыстырды.

	Мұндайда арақ та серік, күй мен ән де серік. Жиналған қонақтар көңілді отырсын деген оймен Володя төргі бөлмеде тұрған гармоньды алып шығып, терезенің түбінде тұрған скамейкаға отырды да, безілдете жөнелді. Біресе гармонь әуенін аспандата шырқатып, біресе бәсеңдете баяу саз төгіп, құйқылжыта құбылтады. Гармонь тартуға шебер-ақ екен. Шалқайып құлаштай тартқан гармонның ащы үні алысқа кетіп безектеп тұр. Гармонь үнінен біреу атқа мініп: «аттан-аттан, ел шетіне жау келді», деп үйді айнала шауып жүргендей елес береді.

	Соғыс хабары кімге болса да оңай болған жоқ. Ал Володяға тіпті ауыр тиді. Беймаза, шәркез сезім баураған ол тіпті көпке дейін есеңгіреп, не істерін білмей дағдарып қалды... Ертеңгі күнін ойлаған жұрттың көңілі ойпыл-тойпыл, кеуделерінде бұлқынған ыза мен кек. Олардың қазір би билеп, ән салуға зауқы да жоқ. Володя гармоньды біраз безілдетіп алды да, баяулатып барып тоқтатты. Күндіз келген жұрт түнге дейін отырып ақыры үй-үйлеріне тарады.

	Володя да гармонын көтеріп, көзге түрткісіз қара түнді жамылып үйіне қайтты. Ұзын көшені бойлап ілби басып, ойға шомып келе жатты. Жүйрік қиял біресе оны майдан тасқынына апарып көміп жібереді, енді бірде майдан тылында жүйрік машинаға мініп зымырап кетіп бара жатқандай сезінеді, Енді бір заманда сүйген жарын қолтықтап, кешкі ала көлеңкені жамылып, би алаңына кетіп бара жатқандай болады. Ойы қырық құрау болып келе жатқанда қараңдаған біреудің тұлғасы көзіне шалынды. Күтпеген жерде кездескен белгісіз бейне Володяны селк еткізді. Ол жақын келіп қалған екен. Володя бұрылып жол берді. Қатарласа беріп қарап еді, өңін шырамытқандай болды. Түн жамылып жалғыз өзі келе жатқан Нина Чистякова екен. Ол да осы қаладағы май заводында жай қызметкер болып істейтін. Володя оған қол беріп амандасты.

	– Қараңғы түнде келе жатқан, Нина, сен екенсің ғой. Осынша кеш қайдан келе жатырсың?

	– Өмір шырқы бұзылды ғой, – деп Нина күрсінді, – қайдан келе жатырсың дерің бар ма? Мен де бір інімді әскерге жөнелткелі жатырмын. Соның қамымен түн қатып жүргенім ғой.

	Түн баласында бұрын шамы жарқырап, жайнап тұратын қаланың сұрқы да қоп-қоңыр, сүреңсіз. Қараңғы түнді жамылып мүлгіп тұрған далаға ұқсайды. Асыр салып ойнап жүрген жастар да, түнгі жұмыстан оралған адамдар да көзге көрінбейді. Осы шаһар биыл тым көрікті болып кетіп еді. Бой жасаған екен. Нина мен Володя біраз соғыс жайын сөз етті.

	– Ал, енді сау бол, асығып тұрмын, – деп Нина Володямен қоштасып, ілгері жүріп кетті.

	Қонақтарды шығарып салып, төр үйдегі өзінің төсегіне жолаушы жүрер алдында ақырғы рет жатып, аунап-қунап алғысы келген Андрей Иванович түні бойы көз ілген жоқ. Оның көз алдына майдандағы қауіпқасіретке толы күндер елестей берді. Үйінде қалып бара жатқан Зина мен Лиданың келешегі жанына батып, жүрегі аузына тығылып, тұманды күні бұлдырап көрінетін бір күңгірт сәуле көз алдынан кетпей қойды. Аспанды торлаған жау самолеті, жерге қарай сорғалаған бомбалар, аспан өңірін тілгілеген, жер қыртысын қопарған снарядтар елестейді әлсін-әлі.

	Бір мезгілде сағат қоңырауы безек қағып шырылдай жөнелді. Бұл – тұратын мезгіл болды деген белгі. Орнынан тұрып, шырт ұйқыда жатқан Лиданы иығынан түртіп оятты да, өзі беті-қолын жуып, таңертеңгі асқа отырды. Әкесіне шай құйып отырған Лида сіңлісінің бетіне қараса, оның көзі қып-қызыл боп ісіп кетіпті. Әлі де көз жасын тыяр түрі жоқ. Оған қарап Лиданың өзінің де көңілі босап, екі көзінен ыстық жас бұрқ ете қалды. Андрей Иванович орнынан тұрып:

	– Жыламаңдар, басқа түскенді көрерміз. Жылаудан ештеңе шықпайды. Өйтіп мені алып қала алмайсыңдар. Уақыт болды, жүр кеттік, – деп қабын арқалап, есік алдына шықты.

	Станция басы ығы-жығы адам. Жылап-сықтап жүрген жұрт. Гу-гу етіп, бірінің сөзін бірі тыңдамайды. Сол көп адамның ішінде Андрей Иванович та Зина мен Лиданың ортасында тұр. Үшеуі жұбын жазбастан көп тұрды. Бір мезгілде топтың ішінен бұларды іздеп шарқ ұрып жүрген Володя шыға келді.

	– Мен манадан бері сіздерді іздеп таба алмай жүрдім, сізбен қоштаса алмай қаламын ба деп жаман сасқаным, мына көпшіліктің ішінен тауып алғаным қандай жақсы болды, тым болмаса жүз көрісіп қалатын болдым, – деп Володя Андрей Ивановичке қарап, көзіндегі іркілген жас тамшысын көйлегінің жеңімен сүртті.

	Таң атуға жақын. Адамдар бірін-бірі дауысынан ғана таниды. Бір эшелон әскер жаңа ғана аттанған. Батысқа қарай ағылып жатқан әскердің санында есеп жоқ. Үсті-үстіне еселей түседі. Осы қазір тағы бір эшелон кетуге тиісті. Қараңғы түнде топты қақ жарып шыққан біреу:

	– Әскерге алынған жолдастар, вокзал алдындағы алаңға шығып, сапқа тұрыңдар, – деп дауыстады.

	Көп ұзамай поезға отыру басталды. Әскерлер топ-топ болып қызыл вагонға кіріп жатыр. Андрей Иванович Володямен туған баласындай құшақтасып қоштасты. Онан соң қасында ботадай боздап жылап тұрған Лида мен Зинаның беттерінен сүйіп, кезек-кезек құшақтады да, онан әрі шыдай алмай, вагонға қарғып мінді.

	Тек бір заматта вагонның ашық терезесінен мойнын созып дауыстап, Лида мен Зинаны, олардың жанындағы Володяны шақырды. Бірақ жарытып ештеңе айтып үлгірмеді. Эшелон ақырын қозғалып, бірте-бірте жүрісін үдетіп, қою қараңғылықтың қойнына батып кетті.





ІІІ




	Жас шақта жарқын жолдарынан тас кедергі кездесіп, тағдыр ноқтасын киген Лида мен Зина екеуден-екеу станциядан қайтты. Жол бойы бірінебірі тіл қатыспады. Таң бозарып атып келе жатқанда үйге жетті.

	Ауыз үйдің табалдырығын аттасымен Лида оң жақта тұрған төсекке киімін шешпестен құлай кетті. Бірақ, көзін іле алмады. Ойы шартарапты шарлап, алды-артын орағытып шықты. Әзірге көңілге тиянақ болатындай түйін табылмады. Әке болса, талай қырандар басын өлімге тосып жатқан ашық майданға аттанып кетті. Оның келешегін ең бір білгірмін деген тәуіп те болжап айта алмайды. Сіңлісі екеуінің күні не болады? Тұнық аспанды лайлап, жау шабуылы шығысқа қарай барған сайын жақындап келеді.

	Бұл қалаға соғыс дүбірі тез жетті. Бомба дүмпуінің естілуі де жиілеп кетті. Мұндай әлем-тапырық кезде өзінің орны қайда болмақ, тағдыры не күйге ұшырайды? Ақыл берер, бағыт сілтер кім бар! Сондай оймен Лида көп жатты. Бір мезгілде қолындағы сағатына қараса, жұмысқа баратын уақыты да болып қалған екен. Ол орнынан тұрып, төсегін жинап, төргі бөлмеде жатқан Зинаны оятты. Апалы-сіңлілі екеуі асығып-үсігіп жұмыстарына кетті.

	Завод цехының кіре берісіндегі киім ілетін шкафқа Лида таза киімдерін шешіп ілді де, жұмысқа деп мол тігілген қара комбинезонын киді. Солақ екен, ол түні бойы шаршап-шалдыққанын да, реніш-күйінішін де, жылап-сықтағанын да ұмытып кетті. Қайнаған жұмыс толқыны аяғын жерге тигізбей, ойға да жібермей, дедек қаққызып ала жөнелді. Заводтың көптеген жұмыскерін кеше әскерге аттандырыпты. Олардың орнын басатындар – әйелдер. Әр адам екі-үш кісінің міндетін атқарып жатыр. Лида да үш адамның өндіретін өнімін бір өзі беруді көздеп, қасындағы басқа цехтың жұмыскерлеріне көмектесіп жүр.

	Түскі үзілістен кейін завод парткомы: «Лида, сізді сағат беске қалалық партия комитетіне шақырып жатыр. Бармай қалуға болмайды. Міндетті түрде барасыз» деген хатты қолына ұстатты. «Бармай қалуға болмайды!» Лида хаттың дәл осы бір жерін тағы бір қайтара оқып шықты.

	«Жұмыс уақытында бұл не шақырыс? Не үшін керек болып қалдым? Аяғымды шалыс басқан жерім жоқ сияқты еді ғой. Әлде, басқа бір жерге жіберейін деген ойлары бар ма? Соғыс болса мынау, көптеген адам туыпөскен мекенін тастап, шығысқа қарай босып жатқанына да талай күн болды. Әлде бізге де тезірек бұл жерден кетіңдер дегісі келіп отыр ма? Жарайды, не де болса бара көрермін», – деп бекінді Лида.

	Түс ауып, сағат беске таянып қалған кезде Лидия Андреевна жұмысын көмекшісіне тапсырып, таза киімін киді де, қалалық партия комитетіне кетті. Ол ұзын көшені бойлап жүріп отырып, қаланың қақ ортасындағы алаңның бұрышында жұмыр қарағайдан қиып салған, қызыл шатырлы екі қабат үйге келді. Бұл үйде бір-ақ рет болғаны бар. Онда да партияға мүшелікке алынған жолы келген. Міне, енді екінші рет келе жатыр. Ол үйдің екінші қабатына көтерілді. Бұл кірген кабинетте кішілеу столдың басында жұпыны ғана киінген, орта бойлы, сары әйел отыр екен. Ол кісі Лиданы көріп:

	– Келіңіз, жоғары шығыңыз! – деп жылы шырай білдіріп, танитын адамның аңғарын байқатты.

	– Сәламатсыз ба? – деп Лида тартынып тұрып қалды, – ғафу етіңіз, мен – Герасимовамын. Қалалық партия комитеті шақырып жатыр деген соң келіп едім. Кімге барсам екен?

	– Кім шақырғаны несі? Сізді шақырған – Сергей Павловичтың өзі болатын. Қазір осы жерде кішкене отыра тұрыңыз, мен ол кісіге сіздің келгеніңіз жөнінде айтып шығайын, – деп әлгі әйел оң жақтағы үлкен есікті ашып кіріп кетті де, ізінше қайта шықты.

	– Сізді шақырып жатыр, кіріңіз!

	Бұрын-соңды үлкен бастықтардың алдына барып көрмеген Лида есіктің табалдырығынан қалай аттағанын да білмей кабинетке кіріп барды. Оны алдынан сом денелі, ұзын бойлы, жасы қырықтан асқан, қою сары шашын шалқалата қайырып тараған адам қарсы алды. Оның теңіз суындай мөлдір көк көзі парасатты ақыл иесі екендігін бірден байқатқандай. Лида Андреевнаның қысылып тұрғанын сезген Сергей Павлович онымен қол беріп амандасты да, алдында тұрған орындықты нұсқап:

	– Отырыңыз, қысылмаңыз. Бұл өзіңіздің үйіңіз емес пе? – деп күлімсіреді. Лида отырған соң өзі де қарсыдағы орындыққа жайғасты.

	Сергей Павлович бірден шақырған жұмысын айтпай, жан-жақты орағытып, әр нәрсені сұрап, көп мәселенің басын шолып өтті. Ол майдан жайын да, қала өндірістерінің жай-жапсарын да өзінің ежелгі әдетімен асықпай-саспай, байыппен айтып шықты. Әңгіменің арасында Лиданың тұрмыс-халін, семья жағдайын, жұмыстағы табыстарын да сұрап отырды. Бір кезде ол біздің әскердің жауға аяусыз тойтарыс бере отырып, кейін шегінгенін де Лидаға жасырмай айтты. Уақытша жеңіске мастанып жау шабуылды еселей түскенін, көп шығынға қарамастан, біздің әскерлердің шебін бұзып, Березина өзенінен өтіп шыққанын да айтты. «Жау бөлімдері біздің қалаға да келіп қалу қаупі бар», деп бір түйді Сергей Павлович, сәл уақыт басын сипап, үнсіз отырып қалды. Орнынан тұрып, терезенің алдына барып, көзімен көшені бір шолып өтті. Содан соң қайта айналып, Лиданың қасына келді.

	– Лида Андреевна, сізден несіне жасырамыз, егер біздің қаланы жау бөлімдері басып алғандай болса, совет адамдары жау тылында жүріп оған қарсы күрес ұйымдастыруы керек. Ол үшін қалалық партия комитеті сенімді-сенімді деген партия және комсомол мүшелерінің жасақталған бірнеше топты сақадай сай етіп қойғысы келеді. Сол топтың біреуін бастауға сізді қалдырсақ деген ой бар. Мұны сіз партияның тапсырмасы деп түсініңіз.

	«Жау ішінде қалдырсақ» деген сөзді естігенде Лиданың денесі тіксіне қалды. «Жау ішінде калу» – қандай сұмдық?!

	– Ондай жұмысқа мен жарай қояр ма екенмін? Жасым болса жиырмаға жана ғана келді. Партияға мүше болғаныма да аз уақыт. Ондай жауапты жұмысқа тәжірибесі мол коммунистер лайық қой...

	– Біз, қалалық партия комитетінің бюро мүшелері, бұл мәселені жан-жақты ойластырдық. Мұндай жауапты жұмысқа сізді ең қолайлы коммунист деп таптық. Өзіңіз озат жұмыскерсіз. Завод коллективінің алдында беделіңіз күшті. Жұрт та сізге сенеді.

	– Егер, қалалық партия комитетінің шешімі солай болса, қалада қалуға мен әзірмін. Бірақ сіздерден сұрайтыным – бұл жердегі менің міндетімді дұрыстап үйретіңіздер.

	– Әрине, сізді ол жұмысқа осы бастан дайындаймыз. Үйретуге арнайы бөлінген адамдар бар.

	– Сізден менің тағы бір өтінішім бар.

	– Айтыңыз, қолдан келетін жұмыс болса орындаймыз.

	– Ол онша қиын да емес. Менің қасымда жалғыз сіңлім бар. Әкеміз болса әскерге кетті. Сол сіңліммен бірге болсам деймін.

	– Сіңліңіз қайда жұмыс істейді?

	– Вагон жөндейтін заводтың асханасында даяшы.

	– Жұмысқа қалай?

	– Жұмысқа өте ұқыпты. Асхана қызметкерлерінің алдында беделі де жақсы.

	– Олай болса, өзің шеш. Туған сіңліңді маңайыңа жолатпа деп айта алмаймыз. Бірақ біз сені ғана білеміз, саған ғана сенеміз. Мұндайда сенбеген адам сүйеніш бола алмайды. Егер сіңліңе өзің сенсең алып қал!

	– Сіздердің тапсырмаларыңызды орындауға тырысармын. Басқа не айтамын.

	Секретарь бұған салмақпен ойлана қарады да:

	– Сіздің өтінішіңіз орындалды. Енді менің де сізден өтінішім бар: осы әңгімемізді екеумізден басқа ешбір жан білуге тиісті емес. Әзірше ана сіңліңізге де айтпай қоя тұрыңыз. Бұл өте құпия тапсырма екенін түсініп отырсыз ғой, – деді.

	– Әбден түсіндім, Сергей Павлович, сіздің сенім білдіргеніңізге үлкен рақмет! – деп Лидия Андреевна орнынан тұра беріп еді, Сергей Павлович жымиып күлді де:

	– Сәл сабыр етіңіз, сізден тағы бір нәрсені сұрайын деп отырмын, – деп кабинетінің оң жағында тұрған темір сандықты ашты да, ішінен бір парақ қағазды алып, Лиданың қасына келді.

	– Сіз вагон жөндейтін заводта инженер болып істейтін Владимир Иванович Ольховты білесіз бе? – дегенде, Лида өте қолайсызданып, екі бетінің ұшы піскен алмадай қып-қызыл болып кетті. Сергей Павлович қағазға үңіліп отырып оның бұл түрін байқамаған тәрізді. Лида тез бойын жинап:

	– Иә, білем ол кісіні... Жақсы маман. Жұмысты да жақсы істейтін көрінеді, – деді.

	– Ол майданға жөнелтілуге тиісті болатын, – деді секретарь. – Бірақ, біз ол жігітті әзірге алып қалып отырмыз. Мүмкін, оған да тапсырма беріп, қаланы жау басып алғандай болса, тастап кетерміз.

	– Сіз жау басып алады дейсіз... біздің қалаға майдан шебі келмеуі де мүмкін емес пе?

	– Біздің қала теміржолдың үлкен торабы, ірі-ірі тас жолдардың да түйіскен жері. Сондықтан стратегиялық жағынан өте маңызды орын болып саналады.

	– Ол түсінікті ғой... Біздің әскер кейін шегінеді дегенге біртүрлі... сенгің келмейді.

	– Владимир Ольховты өте сенімді адам дедіңіз ғой?

	– Иә, өте сенімді адам. Бірақ ол партияда жоқ қой?

	– Партияда жоқ болса да сенуге болады. Сіздердің іштеріңізде біренсаран осындай адамның жүргені дұрыс.

	Секретарь бұған өзінің бір саптағы майдандасы, жауынгер ағасы сияқты көрініп кетті. Сондықтан Лиданың қазіргі бет ажарында қобалжу жоқ. Өз ойын ашық, жасырмай айтып отырды.

	Бұл жағдай Сергей Павловичқа да ұнады. Лида есікке қарай бұрылып:

	– Ғафу етіңіз, сіздің бұл сеніміңізге көп-көп рақмет! – деп Сергей Павловичпен қоштасып, шығып кетті.

	Әкесін майданға аттандырып қайтқан түні осы Лида «бізге ақыл берер, бағыт сілтер енді кім бар?» деп тынышсызданып еді. Қазір секретарьдың алдынан шығып бара жатқанда: «Е, бәсе, осылай болса керек еді!» деді өзіне-өзі.

	Лида үйіне келіп, қабырғада ілулі тұрған сағатқа қараса, кешкі сегіз болып қалған екен. Дереу керосинканы жағып, шайнекке су толтырып шай қойды. Шай қайнай бергенде есік алдында біреудің келе жатқан тықыры естілді. Іле аржағынан Зинаның дауысы шықты.

	– Есік ашық тұр, келе бер, – деді Лида керосинканың үстінен қайнап кеткен шәйнекті алып жатып.

	Кешікпей екеуі столға отырып, шай ішіп, ыстық картоп жеп ауқаттанды. Лида сәл үнсіздіктен кейін, Зинаға ойлана қарап сөз бастады:

	– Асханада істейсің ғой, келімді-кетімді кісі көп болады. Не естіп, не білдің? Майдан жақтан не хабар бар?

	– Әркім әртүрлі айтады. Біреулері неміс Оршаға келген дейді, ал енді бірі тіпті Смоленск қаласының түбінде қатты ұрыс жүріп жатыр дейді. Қайсысына сенерсің?!

	– Оршанды білмеймін, Смоленскінің түбінде ұрыс жүріп жатыр дегені бекер болар. Егер ол рас болғандай болса, Смоленск деген біздің Рославльден 35-ақ шақырым емес пе, онда осы жер әскерге толып кеткен болар еді. Әзірге ондайы білінбейді ғой.

	– Қайдан білейін, бүгін біздің вокзал әскерге толып кетті. Бірі келіп, бірі кетіп, сапырылысып жатқан жұрт. Тас жолда да ерсілі-қарсылы жүріп жатқан әскер бөлімдері.

	Апалы-сіңлілі екеуінің қазіргі кезең жайлы әңгімесі онша ұзаққа созылған жоқ. Ең соңында Лида: «Қайғыра беріп қайтеміз, көпшілікпен бірге көрерміз, жатып дем алайық», деп әңгімені доғарған.

	Бірақ Лидада маза жоқ. Ол енді тапсырманы орындаудың әр қилы тәсілдерін ойластыра бастады. Оның Зинаға қойған сұрақтары да осы мақсат алдындағы кішкене бір барлау тәрізді.

	Күні бойғы қырық құрау әңгімені, көрген-білгенін, естіп көңіліне тоқығандарын сарапқа салып Лида көп жатты. Әсіресе оның көбірек ойлап, ақылға салып көргені – күндізгі қалалық партия комитетіндегі болған әңгіме. Алды толы қауіп-қатер, үзіліп кеткелі тұрған қыл көпір, аспанды жауып алған қара түнек тұман. Бәріне ақыл, тапқырлық керек. Ондай қатерлі өткелден өту үшін жалғыз ғана батырлық кемдік етеді. Айлакерлік керек, жағдайды дұрыс түсініп, қатесіз шешім қабылдау, тәжірибені керек етеді, ол Лидада жоқ. Алды толған қазулы ор, абайсызда аяғы тайып, түсіп кету қаупі де бар. Біреумен ақылдасуға да болмайды. Кім білсін, кейін қиын-қыстау заманда, ол ақылдасқан адамың сенімді кісі болып шықса жақсы, егер ұстамы жоқ, қорқақ, аузына сөз тұрмайтын жеңілтек кісі болса, кешегі Сергей Павловичтің айтқанының бәрі зая кеткені ғой. Ондай ұстамсыз адамдар жаумен ең алғаш бетпе-бет кездескен күні-ақ, қыспаққа шыдай алмай, өз басын қорғаймын деп жолдасының бәр-бәрін жіпке тізіп ұстап беретіні де хақ. Сондықтан Лида бағанадан бері жанын жеп, бүйіріне батып бара жатқан ойын еш жанға тіс жарып айтуға болмайды деп түйді. Ол еш нәрсені ойламай көзін жұмып, ұйықтап кеткісі келгенмен, оның ойына тағы бір жай қайта-қайта оралып, көкейіне түйіле берді.

	Ол күндізгі әңгіме үстінде Сергей Павловичтің мұнан Володя Ольхов жөніндегі сұрауы еді. «Ол кісі менен Володяны неге сұрады? Әлде Володяның біздің үйге келіп жүретінін біле ме екен, болмаса біреу айтты ма екен?» – деген ой тізбегі көз алдынан керуендей жылжып өтіп жатты.

	«Несі бар, Ольховпен тізе қосып қиын-қыстау шақта қандай тапсырманы болса да орындауға болады. Ол өте ұстамды, сөзге берік. Сонда да оған кешегі болған әңгімені білдіре қоймаспын. Кешегі сурауына қарағанда Сергей Павлович Володяны да шақырып сөйлескен-ау өзі. Ал ол қайтер екен, маған болған әңгімені айтар ма екен, болмаса, үндемей жасырып қояр ма екен?»

	Таң сызаттанып қалған мезгілде Лида әбден талып ұйықтап кетті. Бірақ жайсыз ұйықтады. Қым-қуыт оқиғалар түсіне кіріп, бірнеше рет шошып оянды. Соңғы оянғанында қарсы алдындағы терезеден аспанды қалың қара бұлт құрсаудай торлап алғанын көрді. Таң атыпты. Ол төсектен тұрып, беті-қолын жуып, ертеңгі асын ішіп, жұмысқа кетуге даярланды. Төргі үйдегі айнаға барып шашын тарап, үсті-басын дұрыстады. Бұл тұста Зина да оянды.

	– Сен бүгін ерте тұрып алыпсың ғой, қай уақыт болды? – деді ол айнаның алдында шашын тарап болып, енді кетуге ыңғайланып тұрған Лидаға.

	– Жұмысқа кетіп барамын. Сен бүгін жұмысқа бармаушы ма едің, неге қозғалмай жатырсың?

	– Бүгін менің бармайтын күнім. Күні бойы үйде боламын, – деп ол екінші жамбасына аунап түсті.





IV




	Ертеден бері аспанды торлаған қалың қара бұлт түске таман қоюлана түсті. Жауын бірден қатты жаумай, сіркіреп қана тұрған. Түс ауа үйіріле, еселей жауып, ең аяғында қалың нөсерге айналды. Бұл кезде Володя Ольхов өзінің қызмет істейтін вагон жөндеу заводының кеңсесінде өткен онкүндіктегі жоспардың орындалуы жөнінде ақпар жазып отырған. Бір кезде оның қарсы алдындағы есіктен жұпыны киінген бір кісі кіріп:

	– Завод директоры осында ма? – деп сұрады.

	– Ол кісі жаңа ғана цехқа шығып кеткен еді, сіз отыра тұрыңыз, мен қазір шақырып келейін деп, – хатшы қыз тез жүгіріп кетті.

	Бұл келген қалалық партия комитетінің секретеры Сергей Павлович Сидоров болатын. Ол директордың кабинетіне бұрыла берді де, оң жақтағы стол басында бірдеңе жазып отырған Володяны көріп:

	– Сәламатсыз ба? Мен Сидоровпын! – деп қолын беріп өзін таныстырды.

	– Мен инженер Ольхов боламын, – деп ол да қол алысты.

	– Менің сізде бір шаруам бар еді, қалалық партия комитетіне шақырамын ғой деп ойлаған да едім, енді күтпеген жерде сізбен жақсы кездестік, – деп секретарь күле сөйледі.

	– Менің нендей керегім болып қалды? Жұмыс жөнінде болса, әр уақытта даярмын, – деп абыржып қалды Володя.

	– Асықпаңыз, Ольхов жолдас, сіз осы жерде бола тұрыңыз, мен директормен жұмысымды бітірейін, – деп есіктен кірген завод директорымен қол алысып амандасып, кабинетке бірге кіріп кетті.

	Завод директорының кабинеті ерепейсіз үлкен еді. Төр алдында еменнен жасалған дәу стол тұр. Оның үстін жасыл матамен әдемілеп көмкерген. Бөлменің төрт қабырғасына орындықтар тізілген. Оң жақтағы терезенің алдында көкшіл мата жабылған ұзынша стол тағы бар. Бөлменің төргі қабырғасына В.И.Лениннің үлкен суреті ілінген.

	Сергей Павлович осының бәрін бір шолып өтті де, төр жақта тұрған орындықтың біріне барып отырды. Сосын:

	– Жаудың шабуыл жасап келе жатқанын, біздің қалаға да жақындап қалғанын естіген боларсыз? – деп түні бойғы ұйықтамай қызарып кеткен көзін төңкеріп Федор Дмитриевич Сизовқа қарады.

	– Нақты хабарымыз жоқ. Бірақ, жақындап қалғанын снарядтың емісеміс естілген дүмпуінен ептеп сеземіз.

	– Олай болса, Қорғаныс комитетінің бұйрығы бойынша, қаладағы өндіріс орындарын Шығысқа көшіру жөнінде жаңа ғана нұсқау алдық. Қаладағы ірі заводтардың бәрі де эвакуацияға жатады. Сондықтан біз ең алдымен сіздің заводты көшіруді ұйғардық. Қазірден бастап заводты эвакуацияға дайындаңыз. Ары кеткенде, ертең кешке дейін заводты көшіріп үлгеру керек.

	– Уақыты тым тығыз екен. Сіз айтқан мерзімде үлгере алар ма екенбіз?

	– Соғыс уақыты екенін білесіз ғой. Менің айтып отырғаным Отан бұйрығы. Орындауға міндеттісің, – деді бағанадан бері сыпайы «сіз» деп отырған Сергей Павлович бірден «сен» деп бұйыра сөйледі.

	– Олай болғанда, маған Қорғаныс комитетінің бұйрығын орындауға кірісуге рұқсат етіңіз. Цехқа барып заводтың басшы адамдарын жинап, заводты көшірудің қамына кірісейік.

	– Жақсы, бара беріңіз. Кешке таман бұйрықтың орындалу барысы жөнінде маған хабарларсыз.

	– Сау болыңыз, – деп Федор Дмитриевич жүгіре басып кабинеттен шығып кетті.

	Сергей Павлович отырған орнынан тұрып, есік жаққа қарай жүрді. Ауыздағы бөлмеге шығып, стол басында жұмыс істеп отырған Володяға:

	– Жолдас Ольхов, мұнда, кабинетке кіріңіз, – деді.

	Алдындағы жазып отырған қағазын жинап, столдың тартпасына салды да, Володя директордың кабинетіне кірді. Сергей Павлович төр жақтағы оқшаулау тұрған орындықты нұсқады:

	– Отырыңыз.

	– Рақмет.

	Сергей Павловичтың қабағы қатыңқы. Орнынан тұрып, Володяның жанына жақындады:

	– Жолдас Ольхов, майдан жайын естіп жатқан боларсыз. Жау алғашқы жеңісіне мастанып, шабуылды үдете түсіп, Совет әскерлерінің қарсылығына қарамастан, ілгерілеп келеді. Біздің қаланы да басып алу қаупі туды. Сондықтан, жау тылында жасырын күрес жүргізуге біз осы қаладан сенімді-сенімді деген адамдары қалдырып кетуді ұйғардық. Сол тізімге сізді де қосып отырмыз. Оған қалай қарайсыз?

	– Мен партияда жоқпын. Сіздің сеніміңізді ақтай алар ма екенмін?

	– Сен партияда болмасаң да, біз саған сенім білдіріп отырмыз.

	– Бұл сенімдеріңізге көптен-көп рақмет, бірақ мұндай жұмыс менің қолымнан келмейтін болар. Сондықтан басқа бір, менен көрі пысықтау, тәжірбиесі де мол біреуді тауып алсаңыз қайтеді? – дегенде, Сергей Павлович Володяның қою сары шашынан сипап:

	– Е, жігітім, біздің таңдауымыз саған түсті. Таңдамас бұрын сенің кім екеніңді біз де ойлағанбыз, қолыңнан не келетінін де өлшеп көргенбіз, – деді күлімдеп.

	– Айтқаныңыздың бәрі дұрыс, бірақ менің жайымды қалай білдіңіз?

	Менің бойымда сіз айтқандай қасиеттер жоқ қой деп ойлаймын.

	– Сенімен кездеспес бұрын, мен сені жақсы білетін өз достарыңмен көп сөйлестім, олардың бәрі де осы менің айтқанымды айтты. Тек олар біздің мұның барлығын не үшін сұрап жүргенімізді ғана білмейді. Олар сені басқа бір жұмысқа жоғарылатады екен деп түсінді. Сондықтан сен оған қауіптенбей-ақ қой.

	– Ойланып келуге уақыт берсеңіз қайтеді?

	– Қазір ойланып ырғалып-жырғалатын уақыт па! Сен егер майданда жүрсің делік, алдыңнан тосын, күтпеген жерден жау кездесе қалды делік, сонда «мұны қайтемін, атайын ба, атпайын ба» деп ойланып тұрасың ба? Ондай жағдайда шапшаңдық, тапқырлық керек емес пе? Әйтпесе жау өзіңді жазым қылады. Сол сияқты қазір де ойланып-толғанып тұратын уақыт жоқ. Жау төбесі көрініп тұр. Бұл – Отан бұйрығы. Келіскенің жөн болар. Әрине, мұндай іске өз келісімі болмаған кісіні қалдыра да алмаймыз. Саған әбден сенетін болған соң айтып отырмын.

	– Олай болса, сіздің айтқаныңыз болсын. Қалайын! Қолымнан келгенше Отанның тапсырмасын орындауға барлық жігерімді саламын. Бірақ, бір күдігім де бар, айтуға болатын шығар?

	– Айтыңыз.

	– Мен осы қалада бірден қалып қойсам, жау сезіктенбей ме? Әскер жасындағы жап-жас жігіттің майданға кетпей қалада қалып қойғаны несі, мұның нендей гәбі бар деп ойламай ма?

	– Міне, сенің айтып отырғаның – білетін адамның аузынан шығатын сөз. Сен қазірден бастап заводпен бірге Шығыс жаққа қарай кетесің. Содан кейін алысқа ұзамай, осы жақын жердегі станцияның бірінде поездан түсіп қаласың да, неміс біздің қаланы алды дегенді естісімен, жаяу осы қалаға қайтасың. Кетіп бара жатқан эшелонды неміс самолеттері бомбалады дейсің. Өзіңнің ойламаған жерде тірі қалғаныңды, жан сақтағың келіп кері қайтқаныңды айтасың.

	– Сіздің мұныңыз өте дұрыс екен. Дәл солай етемін.

	– Келістік қой. Сен жау тылында жүргенде байланысқа «Мылтық» деген атпен бір кісі келеді. Оған сен «Автомат» деп жауап бересің. Егер келген кісі «Зеңбірек» – деп екінші бақылаушы поролін айтқан күнде, ол кісімен ашық, тайсалмай, қорықпай сөйлесе беруіңе болады.

	– Тапсырма түсінікті. Бірақ, сізге тағы бір сұрауым болып отыр.

	– Сұрай ғой.

	– Жау тылында менімен бірге қалатын басқа да адамдар болатын шығар?

	– Болады. Сенен басқа кісілерді де дайындап жатырмыз. Олармен бір байламға келгенде сізбен таныстырамыз да. Мүмкін, олардың ішінде таныс кісілерің де болуы.

	– Тапсырма өте қауіпті, әйтеуір қасымыздағы адамдар сенімді болса болғаны.

	– Сенімсіз адамды қалдырмаймыз да ғой. Кейбір керекті адамдарды әрекет үстінде өздерің де тауып алатын боласыңдар.

	– Әрине, онсыз болмайды.

	– Менің бұл жерде отыра беруге енді уақытым жоқ. Жұмыс бастан асып жатқан кез. Қош-сау бол, – деп Сергей Павлович орнынан тұрып ойлы жүзімен Володяға бір қарады да, есікке қарай кілт бұрылып шығып кетті.

	Володя түс көрген адамдай, сол орнында мелшиіп отырып қалды. Ол екеу-ара болған әңгімені таразыға салып, мысқалдап бірде-бір сөзді шашау шығармай талдап шықты. Оның жүйрік қиялы өткенді де, келешекті де болжады. Қауіпке толы не бір қатерлі өткелді де – көзіне елестетті. Оның ойын кабинетіне қайта оралған Федор Дмитриевич бұзды.

	– Сергей Павлович кетіп қалған ба? – деді ол келе жатып.

	– Жаңа ғана шығып кетті, – деді Володя.





V




	Бұл кезде өзге де салаларда әрекеттер жүріп жатты. Лида болса күні бойы жұмыста болып үйіне кеш қайтып еді. Нөсер толастап сіркіремеге айналған. Жер лайсаң. Басына қара шатырды қалқан етіп ұстаған Лида ұзын көшені бойлап келді де, сол жаққа қарай кілт бұрылды. Күні бойы нөсерлеп жауған қалың жауын тас төселмеген тар көшені езіп жіберген. Тобықтан келетін қою батпақ аяғыңа жабысып, ілгері басқан адымың кейін тартпақтап, діңкелетіп келеді. Көшенің бұрышына жете бергенде, дәл алдынан біреу шыға келді.

	Бұл кім екен деп таңданып та үлгірмеді, кәдімгі Володя Ольхов болып шықты.

	– Сәламатсыз ба? Мен сіздің үйге барған едім, үйде сіңліңіз ғана отыр екен. Өзіңіз болмаған соң қайтып бара жатыр едім. Жақсы кездестіңіз. Зина сізді бүгін жұмыстан кешірек қайтады деген еді. Күн болса мынау – жауын, баратын жер жоқ, бүгінгі кешті сіздің үйде өткізгім келген еді.

	– Мен басқа біреу ме деп қалып едім... Олай болса жүр, біздің үйге барайық.

	Екеуі қолтықтасып Лиданың үйіне келді.

	Зина тамақ пісіріп, шай қайнатып әпкесін тосып отыр еді. Лиданың соңынан табалдырықты аттай берген Володяны көріп, ыңғайсызданып қалды.

	– Ғафу ет, Володя! Мен саған, әлгінде, Лида кеш қайтады деген едім, кездескендерің жақсы болған екен, – деді.

	Бұл екеуі келісімен Зина стол жасап, капуста көже, қабығымен пісірген бір табақ ыстық картоп, табаға қыздырған шошқа майы мен нан әкеп қойды.

	– Тамақ даяр болды, келіңдер, суып қалады, – деді ол төргі бөлмеге өтіп кеткен Володя мен Лидаға.

	Олар бірден асқа келе қоймай, сәл кідіріп қалды. Екеуі бір ұзын сонар әңгімеге кірісіп кетіпті. Бітер емес. Амалсыздан Зина да төргі үйге барып, сөздерінің шет-жағасын естіп:

	– Екеуің не деп отырсыңдар, майдан бізге де жақын келіп қалды дейсіңдер ме? – деп сұрады.

	– Иә, солай дейді, – деді Лида.

	– Оны сендерге білетін біреу айтты ма, жоқ өз жорамалдарың ба?

	– Елдің бәрі айтып жүр. Оның үстіне батыстан қашып, шұбырып жаяужалпы өтіп жатқан ел біздің қаланың үстімен жүреді. Солар да жақсылық айтпайды, «келіп қалды» дегенді ғана айтады.

	– Кеше мен ештеңені көре алмаған едім, бұл бүгінгі оқиға болды ғой?

	– Өткен түні басталды. Байғұстар қайтсін, бала-шағасымен, кемпіршалымен жаяу-жалпы, мына жауынға қарамай тоқтаусыз шұбырып барады.

	Біздің армия кейін шегініп, еліміздің ұшан-теңіз осыншама жерін жау қолына тастап кетеді дегенге Зина еш уақытта сенбейтін. Оның көңілінің төрінен мықтап тұрып орын тепкен: «егер жау біздің бейбіт жатқан елімізге шабуыл жасап, шекарамызды бұзғандай болса, біздің әскер жауды өзінің келген жерінде талқандайды» деген бір сөз еді. Енді міне, оның зығыры қайнап тұр.

	«Жау жақындап қалды» дегенді естіген ол қатты сасып, құп-қу болып, дірілдеп кетті. Бір кезде көзіндегі іркілген жасты сүртіп:

	– Сендердің айтып отырғандарыңа мен әлі де болса сенбеймін... Біз бір сүйем жерімізді де ешқандай жауға бермейміз, – деп тұрып алды. Сонсоң:–тамақ суып қалды, столға жүріңдер! – деді.

	– Мүмкін, бұл шегіну келешектегі шешуші үлкен шабуылдың уақытша бір тәсілі шығар, – деп Лида жұбаныш айтты.

	– Оны сен қайдан білесің?

	– Мен бүгін, соғыс жайын білетін біреулермен сөйлескен едім, осы менің жорамалымды айтты. Сондықтан, мен біздің әскердің келешекте жауға тойтарыс беретіндігіне әбден сенемін.

	– Сендер, апалы-сіңлілі екеуің таласпай-ақ қойыңдар. Өмірдің өзі көрсетеді келешекті. Мен де мына Лиданың айтып отырғанын қостай мын. Біздің Отанымыз кең-байтақ. Алғашқы жеңісіне мас болған Гитлер шабуылды күшейте түскенімен, бір жерде оның мұрны тасқа тиетіні хақ. Мен бұған толығынан сенемін. Екеуің де тарихтан Наполеон ның Москваға кіргенін білетін боларсыңдар, соңынан оның әскерлері қырылып, қашқанын да білесіңдер. Гитлер де сөйтеді. Біздің халықты жеңіп, осынша жерді басып алу оңай болмас, – деп Володя екі қызды жұбатқан болды.

	– Сенің айтып отырғаның дұрыс. Жаудың басып алған жеріндегі біздің адамдар да босқа қарап жатпас. Партизан отрядтарын құрып, жауға қарсы күреске шығар. «Құл болып жаудың табанының астында жүргенше, Отанымызды жау қолынан азат ету үшін күресеміз» демей ме біздің бостандық сүйгіш қаһарман халқымыз.

	– Сенің осы айтқаныңа мен түгел қосыламын.

	Лида орнынан тұрып, үй ішін көзімен бір шолып өтті. Содан соң төргі қабырғада тұрған әке-шешесінің жас кезінде түскен суретіне қарап қалды. Өз тағдыры да, сіңлісі Зинаның жайы да жанын жеп барады. Жау болса мынау – қылышын сүйретіп келе жатқан, жалғыз ақылшысы, панасы әкесі еді, ол майданға кетті. Оған да бір айға толып қалды. Су түбіне батқан адамдай хат-хабарсыз. Кім білсін, әлде, майданға барған бойда, жау қолынан қаза тапты ма? Ондай болған күнде, қара қағаз келер еді ғой?

	«Көп ойланған қаша алмайды» – дейді халық. Ойдың қайрат шыңына көтеретін де, шыңырауға құлататын да кезі болады. Он ойдан бір іс артық. Әлде, сондай қағиданы сезді ме, әйтеуір, Володя Лиданың қасына келіп, шашынан сипап, ойын бөліп жіберді:

	– Сен Лидажан, бірдеңені ойлап тұрсың ғой? Меніңше біздің тағдырымыз ел тағдырымен байланысты. Мен өзім сұранып майданға аттансам да болады. Ал сен екеуің бас амандығын ойласаңдар мына шығысқа қарай жөңкіліп бара жатқан жұртпен бірге жүріп кетулерің керек. Егер халыққа қызмет еткіміз келсе, келешек жеңіске аз да болса, септігімізді тигізгіміз келсе, шыбын жанды шүберекке түйіп, жау тылында қалып, қызыл әскердің жауды жеңуіне көмектесуіміз керек.

	Володя соңғы сөзін бітірмей-ақ Лиданың көңіліне, Сергей Павловичтың осыдан бірнеше күн бұрын айтқан сөзі, бұл жөнінде сұраған сурауы орала қалды. Ол ішінен: Володяның мына айтып тұрған сөзіне қарағанда, жау тылында бізбен бірге қалатын сияқты-ау. Онысын маған ашық айтпаса да, сездіргісі келіп тұрғаны болар. Дегенмен байқайын, енді не дер екен деп түйді.

	Лида тұрған орнынан бір қадам шегініп:

	– Мен туып-өскен жерімді, күліп-ойнап жас шақты бірге өткізген жора-жолдастарымды тастап ешқайда кетпеймін, неде болса осында болып, тағдырдың жазғанын көремін, – деп, әдеттегі мінезіндей бірақ қайырды да, «не айтар екен» дегендей Володяға үлкен көк көзін бір төңкерді.

	– Біздің әңгімеміз жүректегі жараны онан арман тырнап, ұлғайта беретін тәрізді, тақырыпты өзгертсек қайтеді?

	– Олай болса, сен гармонь тарт. Біз Зина екеуміз билейік, – деді Лида Володяға күлімдей қарап.

	Володя бірде жеке билейтін, бірде қосарланып билейтін орыс әуендерін тартып көңілді отырды. Билеуден апалы-сіңлілі екі қыз да жалықпады. Ол түн де өтті. Таңертең жауын басылып, аспан ала бұлттанып қана тұр еді.

	Лида жұмысына кетті. Қала көшесі толы әскер, бірі кейін шегініп, енді бірі батыс жаққа қарай ағылып жатыр. Кенет аспан өңірі гүр ете қалды. Ала бұлтты қақ жарып бір топ самолет шыға келді. Тіпті бір-екеуі төмен шүйіліп, жерге жақын ұшты. Самолеттің қанатының астына қарап еді, Лиданың көзіне фашистік белгі шалынды. Қалаға бомба тастауға келген жау самолеті екендігін сезген қыз кілт тоқтап, бір үлкен ағаштың түбінде тұрып қалды. Сол, сол-ақ екен, әлгі самолеттер сапын түзеп алды да құйындай түйіліп, вокзал жақ тұсқа ажал отын төгіп, жер қыртысын қақыратып, бүкіл маңды әлем тапырық етті.

	Лиданың білмегені көп, бұл соғыстың ең алғашқы соққан ызғары ғана еді. Қала тұрғындары тағат таба алмай, жүгірінді күйге түсті. Буыныптүйіне бастады. Көбі үй мүліктерін тастап, қаладан кетіп те жатыр.

	Олардың қайда барып, қайда қоятыны белгісіз. Әйтеуір бет алыстары шығыс жақ. Өндіріс орындарының көпшілігін эшелон-эшелонға тиеп шығысқа қарай жөнелтіп үлгерді.

	Орыстың қарт қалаларының бірі Рославль шаһары да бір күн ішінде соғыс отына шалынды. Самолет шабуылы басылысымен Лида жүгірген бойы өзі жұмыс істейтін заводқа келіп жетті. Күндегідей жұмыс істеп, жанталасып жүрген бірде-бір жан көрінбейді. Заводтың іші абыр-сабыр, ығы-жығы. Адамдардың өңі қашып дегбірсізденген, біріне-бірі үрейлі көзбен қарап тұр.

	– Бостан-босқа неге қарап тұрсыңдар? Жұмысқа кірісіңдер, цех бастықтары қайда кеткен? – деді Лида.

	– Кеңсеге шақырып кеткен еді, әлі келген жоқ, – деп жауап берді топтың ішінде тұрған бір әйел.

	– Қаланы жау басып алған күннің өзінде де дегбірсіздік жолдас па екен? Біздер совет азаматтарымыз ғой, несіне осынша үрейлерің қашты? Келген жау келе берсін, көреміз оны да, барыңдар, жұмыс орындарыңа барып жұмыс істеңдер, – деп Лида жұмыскерлерге ақыл берді.

	Лиданың сөзі қамшы болды ма, әйтеуір, әр жерде шашылған тарыдай бытырап-бытырап жүрген жұрт өз орындарына барып жұмысқа кірісті.

	Түс кезінде Лида қалалық партия комитетіне барды, Сергей Павловичтың қабылдау бөлмесінің есігін ашып қалып еді, алдынан Володяның көзі жарқ ете қалды. Оның қасындағы Аня Петрова Лидаға қолын беріп амандасып жатып:

	– Біздің бәрімізді неге шақырып жатыр, сен ештеңе білдің бе? – деп сұрады Лидадан.

	– Неге шақырғандарын өздері айтатын болар, – деп ол сыпайы жауап берді.

	Шақырылғандары осы тұрған үшеуі ғана болып шықты. Есік алдындағы көмекші әйел:

	– Сіздерді Сергей Павлович тосып отыр, – деді кабинетке кіріп шығып.

	Бұл үшеуін Сергей Павлович орнынан тұрып, кабинетінің орта тұсында қарсы алды. Бәрімен де қол алысып амандасты.

	– Өздеріңіз білесіздер, сіздердің үшеуіңізбен де жеке-жеке сөйлесіп келіскенмін. Бүгін ең алдымен үшеуіңнің бастарыңды қосып, егер бұрын бір-біріңізді танымасаңыздар, таныстырайын деп шақырдым. Екіншіден, сіздер аз уақыттың ішінде астыртын жұмыстың түр-түрімен танысып, барлау дегеннің егжей-тегжейін оқығандарың жөн болады. Сендерді әдейі қалдырып отырғанымызды бірде-бір жан сезбеуі керек, ол үшін жұмыстан тыс уақытта оқисыңдар. Ал, Володя, сен әнеукүнгі келісім бойынша, көп ұзамай шығысқа көшіп жатқан елмен кетуің керек. Енді сендерге бір сұрауым бар? Анадағы кездескеннен кейін айнып қалған жоқсыңдар ма? Шын пейілдеріңмен жау тылында қалатын болдыңдар ма?

	– Сөзіміз – сөз. Көп ойланып-толғандық. Сіздің тапсырмаңызды біз Отан тапсырмасы деп түсіндік. Бойымыздағы барлық білімімізді, тәжірибемізді жұмсап көреміз.

	Үшеуінің айтқаны да осы болды.

	– Қазір майдан шебі Кричев қаласына жетпеген көрінеді. Ұрыс Днепр өзенінің бойында болып жатыр деп бүгін таңертең хабарлады бізге. Менің бұл айтқанымды сендер ғана білулерің керек. Еш жанға айтуға болмайды, түсінікті ме?

	– Түсінікті.

	– Олай болса, мына менің алдымда отырған көмекші әйел сендерді жау тылында жұмыс істеудің тәсілімен таныстыратын кісімен кездестіреді. Ендігі жерде сол кісінің қол астында боласыңдар, – деп Сергей Павлович орнынан тұрды, – менің бір сұрауыма сендер жауап бермедіңдер, сендер біріңді-бірің бұрын танушы ма едіңдер? Болмаса, таныстырайын ба?

	– Біз бұрыннан жақсы таныспыз. Мектепте бірге оқыдық, бала кезімізде бірге ойнадық. Ата-аналарымыз да ерте аралас-құралас адамдар болатын, – деді Лида.

	– Олай болса тіпті жақсы, – деп жымиып күлді Сергей Павлович,

	– мен сендер қайтер екен деп сұрап отырмын, сендердің бір мектепте оқығандарыңды осында шақырмас бұрын білгенмін. Әңгімені осымен доғарайық, ендігі жерде кездесе алмағандай болсақ, жеңіспен аман-есен өзіміздің туып-өскен қаламызда кездесетін болайық, – деп үшеуінің бетінен сүйіп, құшақтасып қоштасты.

	Ендігі жерде тағдырлары бір, мұңдас үшеуі Лиданың үйіне келді. Үйге кірісімен Лида:

	– Сендер әңгімелесіп отыра тұрыңдар, мен бір шәй қойып жіберейін, – деді.

	– Мына Володя екеуің ішпесеңдер, менің шайға қарауға мұршам жоқ. Сен білмеуші ме едің? Менің кішкене балам бар, оны емізетін уақытым болып қалды, шешемнің есін шығарып жатқан болар, – деп кетуге ыңғайланып орнынан тұра бастады Аня.

	Аня өткен жылы күйеуге шыққан. Оның тойында осы отырған Володя мен Лида да болған. Аняның толықша біткен дөңгелек жүзінде әлі бірдебір әжім жоқ. Қоңырқай қой көзінде нұрлы сәуле ұшқындайды. Ұзын бойлы талдырмаш, әдемі денесі балалы болғаннан бері аздап толып, сұлулана түскен. Аняны шығарып салып қайта оралған Володя табалдырықтан аттай беріп, ауыз үйдегі столдың үстіне қойылған тағамдарды көріп, бүгін күні бойы оразасын ашпағандығы есіне түсті.

	– Лида, сен менің ішімдегі сырымды қайдан біле қоясың? – деді күліп Володя.

	– Біле алмай жүрмін-ау мен соны, егер шын біле алсам, жақсы-ақ, болар еді.

	– Шын білдің. Менің бүгін күні бойы аузыма тамақ алмағанымды білгенің емес пе – мына столды жасап қойғаның? – деп Володя Лидаға жұғыса барып жайғасты.

	Екеуі оңаша әнгімелесіп көп отырды. Сол әңгіменің арасында Лида Володяға бір қарап қойып:

	– Бағана бізбен қоштасарда Сергей Павлович «өзіміздің туып-өскен қаламызда аман-есен кездесетін болайық» деді. Ол кісі осы жердікі ме еді? – деп сұрады.

	– Ол – жергілікті адам. Туып-өскен жері осы қала. Жоғары білімді Москва қаласында алды. Партия қызметінде жеті-сегіз жыл істеген болуы керек. Бізге хатшы болғанына да екі жылдан асып еді. Өзі білімді, адамгершілігі мол, парасатты кісі.

	– Кеш жарық, – деп осы кезде есіктен Зина кіріп келді.





VI




	Ертеңінде түс ауа әуелдегі келісім бойынша Герасимовалар тұрған үйін ауыстыратын болды. Үй мүлкін жинастырып, көшуге дайындалды. Маңайындағы көрші-қолаңдар бұларды шығысқа қарай кетуге жиналып жатыр деп түсінді. Кейбіреулері бұларға жаны ашып, есіркеген болып: «жылы орындарыңды тастап қайда барасыңдар?» – деп көшкендерін жақтырмай тұр.

	Лида тіс жарып қайда баратынын ешбір жанға айтпады. Қоныс аударудың келешектегі қызметі үшін қолайлы екендігін өз іші ғана сезеді. Қас қарайып, ымырт жабылған кезде Зина бір таныс шоферіне барып жүк таситын машина алып келді. Кендір арқанмен шандып буылған теңдерді үшеулеп лезде машинаға тиеп, жүріп кетті. Қаланың орталығына жақын жердегі Пролетар көшесіндегі бірінші санды үйге келді. Еңсесі биік, жарығы мол екі бөлме екен. Үйдің екі қапталынан да суылдап өтіп жатқан машина дабыры естіледі. Үлкен тас жолдардың дәл түйіскен жері болып шықты.

	Лида бұл үйді таңдап алғанда алда тұрған қауіп-қатерге толы міндетті орындауға септігі тиер деп ойлаған. Ертеңінде екеуі күні бойы үй ақтап, еден жуумен болды. Кеш бата теңдерін шешіп үй жиһаздарын жинай бастады.

	Сол күні олар түн ортасы ауа жатып, ертеңінде таң бозарып келе жатқанда терезенің сыртындағы гуілдеген мотордың дауысынан шошып оянды.

	– Зина, сен ояу жатырсың ба? Терезенің сыртында сөйлеп жүрген немістер емес пе? – деп, Лида терезе пердесінің арасынан сығалап қарады. Оның көзіне фашистердің белгісі бар ауыр, жеңіл машиналар, үлкендікішілі танкілер, жасыл гимнастерка киген солдаттар көрінді. Пердені жаба беріп Лида:

	– Осы менің көзім алдап тұрған жоқ па екен? Зина, сен қарашы. Тек мұқият бол, біреуі көріп қалып жүрмесін! – деді.

	– Сенің көзіңе көрінгеннің бәрі дұрыс. Жау біздің қалаға да жеткен екен ғой, – деп Зина денесі дір-дір етіп, көзінен ыстық жас ыршып кетті.

	– Біздің әскерлер сонда қаланы ұрыссыз тастап кеткені ме? – деді Лида дауысы булығып.

	– Лида, бүгін осы айдың нешесі?

	– Бүгін – екінші август.

	– Міне, енді 1941 жылдың екінші авгусында біздің қаланы неміс фашистері басып алды.

	– Сен кеше далаға шыққанда Володяны көрдің бе? Ол хабарсыз кетті ғой.

	– Көре алмадым. Осында болса, бізге бір соғып кетсе керек еді? Сен оның тұрған үйін білуші ме едің?

	– Білуін – білемін. Бірақ мына аумалы-төкпелі шақта көшеде жүруге болмас. Далаға шығу қауіпті. Бүгін-ертең қозғалмастан үйде отырайық, – деді Лида сіңлісіне қарап.

	Апалы-сіңлілі қыздар, екі күн бойы үйден шықпай жатып алды. Үшінші күн дегенде Лида жан-жағы айнала қоршалған қораға шығып, тамақ пісіретін бір шөкім ағаш көтеріп келе жатыр еді, кенет оң жақтағы есіктен бір неміс солдаты шыға келіп:

	– Бұл үйде кім тұрады? Қалып қойған орыс солдаты жоқ па? – деді.

	– Бұл үйде сіңлім екеуміз ғана тұрамыз, сенбесеңіз кіріп қараңыз, – деді Лида таза неміс тілінде.

	– О, немісше жақсы сөйлейді екенсің, қайдан үйреніп жүрсің? – деді, әлгі солдат ризалық білдіріп.

	– Жас күнімнен үйрендім, – деп Лида оның сұрауына қысқа жауап берді де, үйге кіріп кетті.

	Күтпеген жерде тап болған немістен қорыққаны сонша, ол үйге кіреркірместе қолындағы отынын пештің алдына тастай беріп, өңі бозарып алдында тұрған орындыққа отыра кетті.

	– Саған не болған, бір жерің ауырды ма? Өңің қашып, құп-қу болып кеткені несі? – деді Зина.

	– Бір неміс кіріп келгені бар емес пе? Қайдан шыға келгенін білмеймін...

	Әйтеуір, бір жақсысы, бірдеңені сұрады да қайтадан шығып кетті.

	– Онда өзі бір жібі түзу солдат екен.

	– Сен, қорытынды жасамай қоя тұр, келешек көрсетер бәрін де.

	Төртінші күн дегенде Лида завод жаққа барып қайтпақ болып көшеге шығып, жалғыз өзі келе жатты. Бір кезде оның көзі әр жерде үйдің қабырғасына жапсырылған көк қағазды шалды. Бұл не қылған қағаз екен деп, біреуін оқып шықты. Орыс тілінде жазылып, тасқа басылған неміс комендатурасының бұйрығы екен. Ол бұйрықта былай делініпті: «Қала тұрғындары неміс командованиесінің жаңа тәртібіне бағынуға міндетті. Қалада жасырынып қалған коммунистерді, еврейлерді, совет солдаттарын ұстауға көмектесіңдер! Егер оларды жасырып қалған адамдар болса, неміс комендантына хабарлаңдар. Осы тәртіпті бұзған адамдардың бәрі сотсыз өлім жазасына бұйырылып, дарға асылады».

	Бұйрықты оқып шыққан Лида: «Гитлердің жаңа тәртібі совет азаматтарын дарға асу екен ғой» – деді ішінен.

	Төрт бұрышты алақандай жасыл қағазды көше-көшенің өн бойына аямай жапсыра беріпті. Қала ішінде бұрынғыдай ерсілі-қарсылы қайшыласып жүретін адамдар да жоқ.

	Үркердей әр жерде бытырап жүрген азғана адамдар көрінеді. Лида күні кеше той-думанға толы қаланың үнін өшіріп, сиқын кетірген жауды көзімен атып келеді. Қаланың үлкен-үлкен көшелерін бойлап, шығысқа қарай төгіліп, жөңкіле тартқан жау әскерлері.

	Бір-екі көшеден өткен соң солға бұрылды. Қарсы көшеде жау қолына тұтқынға түскен совет солдаттарын айдап келе жатыр екен. Лида олар өтіп кеткенше бір үйдің есігінің алдында тұрды. Тұтқындардың дәл қазіргі өңі көмір тиеген кісідей шаң-шаң, нұры өше бастаған көздері ғана жылтырайды. Үстеріндегі киімдері борша-борша жыртылыпты. Ішінде жаралылары да бар. Табандарына тас тиіп тасырқап қалғандай ілгері басқан аяқтары кері кетіп, жүре алмай келеді. Лида шұбатылған тұтқындар әбден өтіп кеткенше қозғалмастан қарап тұрды. Әлде, тұтқындардың ішінен таныс біреу кездесіп қала ма деп те ойлады. Ол тіпті осы топта өз әкесі кетіп бара жатқан болар деп те қауіптенді.

	Әйтеуір бір заматта ол жылдар бойы өзіне туған үйдей болып кеткен заводына келіп жетті. Мұнда жұмыс істеп жатқан тірі жан жоқ. Цехцехтың бәрі де саудырап бос тұр. Шашылып жатқан әр алуан бұйымдар, бөлшектер. Іші астан-кестен. Станок біткеннің бәрі түп-орнымен қопарылып, күл-талқаны шығып, опырылып майысып әр жерде жатыр.

	Астан-кестен болған бұл жағдайды көргенде Лида қатты қиналды. Иен қалған заводтың ішінде жападан-жалғыз тұра беру де ыңғайсыз. Кім білсін, айнала толы жау, қазіргі кезде ешбір жанға сенуге болмайды. Әлде біреу байқап қалып көрсетіп жіберсе, тіл тартпай кете барады. Бұйрықтарында жазылғанындай тексерусіз, сотсыз дарға асуы мүмкін. Ақ-қараны тексеріп, өтірік-шынына жететін гитлершіл әкімдер жоқ.

	Осындай бір көңілсіз, сұрғылт ойлар билеп ол сыртқы есікке қарай жүрді. Ақыры бірде-бір адамды кездестіре алмай Лида үйіне қайтты. Жолда ол Аняға жолыға кетпек болып, қаланың екінші бір бөлігіндегі жаңадан салынған көк қақпалы үйге келді. Сыртқы қақпасында «қорада қабаған ит бар, байқа» – деген жазуды оқыды да, сыртқы кіре берістегі қақпаны қағып, сәл кідіріп қалды.

	Бір мезгілде үйдің ішкі есігі ашылғандай болды. Сол-ақ екен:

	– Кіре беріңіз, қорықпаңыз, – деген Аняның даусы естілді.

	– Мен ғой, саған жолыға кетейін деп келген едім, – деп қақпаның есігін ашып Лида кіріп келді.

	– Ой, сен екенсің ғой, басқа біреу келіп тұрған болар деп сасып қалып едім. Кел, үйге кір. Қалай, аманбысың? – деп Аня Петрова Лиданың астыүстіне түсіп, әр нәрсені бастырмалатып сұрастыра бастады.

	Екеуі ішкі үйге кіріп, сыртқы есікті жапты да, бір нәрседен сезіктенгендей сәл ғана үн-түнсіз отырды. Аня орнынан тұрып терезенің пердесін жауып жатып:

	– Көше жақта тереземіз жоқ болғанымен, біреу-міреудің көзіне түсіп қалмайық, терезені жауып қояйық, – деп Лидаға үлкен қой көзін қадап, бір қарап қойды.

	– Үйіңде өзіңнен басқа адам жоқ па? Шешем бар дегенің қайда?

	– Шешем кішкене баланы алып мына қасымыздағы үйге кеткен. Қазір сонда отырған болу керек. Күйеуімді үш-төрт күн бұрын майданға алып кетті. Қайда жүргенін кім білсін ол байғұстың? – деп Аня көзіне жас алды.

	– Ендігі жерде сіз екеуміз де Отан солдатымыз. Сондықтан жылау дегенді тоқтату керек. Белді бекем байлап, жасырын майданда жаумен айқасамыз.

	– Сенің айтқаныңды бұдан былай бұлжытпай орындайтын боламын.

	Және осыған серт беремін, – деді Аня орнынан атып тұрып.

	«Сақтықта қорлық жоқ», – дейді халық. Сол айтқандай мынау заманда әр қадамыңа қырағы, сақ болуың керек. Ондай болмаған жағдайда жау осындағы бір топ совет азаматтарын оп-оңай әшкерелуі де ықтимал.

	– Көшеде, болмаса басқа бір жерде кездесіп қалғандай болсақ, бірімізді-біріміз танымайтын адамдай болалық. Егер, жолығатын тығыз жұмысымыз болып қалса, әзірге, қала паркының батысындағы гүл алаңының жанында кездеселік.

	– Олай болғанда, кездесетін күнімізді де келісейік.

	– Әзірге, жексембі сайын сағат екі мен үштің арасында келіскен жерде боламыз. Кейінірек біздің бас қосып кездесіп отыратын қаланың әр жерінде бірнеше адресіміз болуы керек. Кездесетін адрес те ылғиында жаңарып, өзгеріп отырады.

	– Сен, өзің кәдімгі барлаушыларға ұқсайды екенсің.

	– Әлі тұра тұр, сені де өмір үйретеді.

	Бүгін екі дос біріне-бірі көптен тіс жарып айтпай бүкпеде жүрген сырларын шертісті. Алдыңғы уақыттағы бұлдыр, мұнарлы кезеңдегі жүріс-тұрысты, қарым-қатынасты, жаумен бетпе-бет кездескен жерде өзінөзі қалай ұстаудың әрқилы тәсілдері жөнінде де ақылдасты.

	Сергелдең шерлі заманда мінез-құлықтары қандай болатындығы жөнінде әңгіме болды.

	– Үйге қайтайын. Зина мені тосып, кешіккенге бірдеңеге ұшырап қалды ма деп қорқып отырған шығар. Кешеден бері өзінде онсыз да зәре жоқ. Көшеге шығуды қойды.

	Лида Анямен құшақтасып, сүйісіп қоштасты. Ол көшеге шыққан да, бейсауат кетіп бара жатқан бірде-бір жан көрінбеді. Жолда ешбір жерде аялдамай, үйіне келді. Лида ауыз үйге кіріп келсе – төр алдында қаны қашқан, жүзінде қорқыныш ізі бар, буын-буыны қалтырап, жығыла жаздап Зина тұр.

	– О не, немене, Зина? – деп, Лида жүгіріп барып сіңлісін қапсыра құшақтап, сүйемелдеп апарып, артында тұрған орындыққа отырғызды. Лида қорқып кетті. «Өңі қандай жат, әлде бір жері ауырды ма екен?» Ол не де болса қорқынышты күдіктің кілтін ашқысы келіп:

	– Зина, саған не болды? Айтсаңшы? – деді.

	– Су, су әкелші! – деген сөзді Зина әзер айтты.

	Лида есік алдында тұрған шелектен бір стақан су әкеліп:

	– Міне су, іше ғой, – деп оның ерніне тосты. Ол суды ішті де төсекке жантайып, көзін жұмып көп жатты. Лида оның маңдайына суық суға малынған орамал басып әуре болып жүр. Бір кезде есін жиған Зина көзін ашып, қасында отырған апасына жалынышты көзбен қарап:

	– Сен осы уақытқа дейін қайда жүрдің? Мені манадан бері неміс солдаттары келіп әурелеп, ұрып-соғып кетті, – деді.

	– Не дейсің? Ұрып-соғып кетті дейсің бе? Есіңді жинап, көргеніңді дұрыстап айтшы.

	– Мен сені тосып терезеден қарап отырғанмын. Осы үйдің бұрышына бір-екі машина келіп тоқтаған болатын. Терезенің дәл алдында гуілдеп бір топ солдат тұрған. Бір кезде олардың бірнешеуі үйді айналып жүгіріп кеткен. Мен қаннен-қаперсіз терезеге қарап отыра бердім, есік ашылғанға артыма жалт қарасам, үш неміс солдаты үйге кіріп келді. Маған қарап немісшілеп бірдеңе деген еді, мен олардың не деп тұрғандарын түсіне алмай басымды шайқадым. Шет жақта тұрған екеуі менің қасыма жақындай түсті. Өздері соншалық озбыр, қатал ниетті жандарға ұқсаған соң, мен сескеніп кейін шегіне берген едім, шетте тұрған біреуі ырғып келіп мені бас салғаны бар емес пе? Мен сасқанымнан «мама» деп бар даусыммен айғайлап жібердім. Екі солдат мені зорламақ болып, әбден әурелегені. Біз үшеуміз алысып жүргенде терезеге қарап тұрған үшінші бір солдат немісшілеп бірдеңе деп, дауысын көтере сөйлеп еді, әлгі екі зұлым оның сөзін тыңдамады. Сөйтсем, ол бейшара бұларға «тоқтатыңдар» – деп тұр екен. Олар қара ниетін тоқтатпай, менімен алыса берді. Әлгі солдат қара жүрек екі серігін екі қойып жіберіп, мені арашалап алғаны. Олар өзді-өзді, жақ-жақ болып ұрысып жатқанда есік алдынан біреулердің айғайлаған дауысы естілді. Сол-ақ екен әлгі үшеуі далаға қарай жүгіре жөнелгені. Мен арашалап алған солдатқа рақмет те айта алмай қалдым. Әлгі екі жауызға жан ұшырып қана қарсыласып жатқан болуым керек, олар кетісімен талықсып кетіппін.

	– Бәсе, сол жауыздар екен ғой... Көйлегіңнің борша-боршасын шығарыпты. Бәлем, жауыздар, тұра тұрыңдар, сендер де көресіні көрерсіңдер. Ондай күн де болар, – деп, Лида денесіндегі қан біткеннің бәрін ішіне тартып алғандай құп-қу болып кетті.

	Гитлер солдаттарының істеген жауыздығы Лиданың қабырғасына қатты батты. Өзінің етінен ет кесіп алғандай сезінді. Жауға деген қаталдығы, өшпенділігі бұрынғыдан да өршіп кетті. Ол сіңлісін жауыздардың арам қолынан арашалап қалған неміске іштей риза болып, бұл жауыздардың ішінде де жылы сезімді, қайырымды адамдар бар екен деп ойлады.

	«Осы үйдегі ең кішіміз болған соң Зинаны еркелеттік те, айтқанының бәрін істедік. Алдына шыққан жан жоқ. Әке-шешеміз оны өте жақсы көруші еді. Бірақ, әйтеуір бір тәуірі, бұл оншама шолжақай болған жоқ. Ендігі жерде бұл бейшараның келешегі не болатынын кім білсін» – деп ойлады Лида қабырғасы қайысып.

	Төсек үстінде жатқан Зинаның жұқалаң қызыл еріндерінен әлі де балалық, кінәсіздік табы көрініп тұр. Бір кезде ол басын көтеріп:

	– Лида жаным, осы уақытқа дейін ағайынды екеуіміз жұбымызды жазбай-ақ егіз баладай боп өскен едік. Бүгін сені көре алмай қаламын ба деп жаман сасқаным-ай! – деді.

	– Өмірің ұзақ болады екен. Мына жаудың қаһарынан аман-есен құтылғаныңа менің қуанышым қойныма сыймай отыр. Жаңа шыбын жаның қиналып жатқанға біреу жаралап кеткен екен деп жаман сасқаным.

	Қазір ауру адамды емдеуге дәрігер табудың өзі өте қиын. Біреуді-біреу білетін заман емес. Әйтеуір аман қалғаныңа шүкірлік, – деді Зинаның шашынан сипап.

	Зина осы оқиғадан кейін бір аптадан астам уақыт қозғала алмай жатты. Денесіне түскен қолдың таңбасы да көпке дейін көгеріп кетпеді. Жұдырықпен ұрған оң жақ көзіндегі білеуленген ісік те тарамай тұрып алды. Кісі көзіне көрінуден қалды. Әбден жазылғаннан соң да Зина көшеге шығып жүруге өзінен-өзі жасқанатын болды. Тек күндіз ғана ол оқтын-оқтын қораға шығып, су тасып, ас пісіруге отын әкеліп жүрді.

	Тапсырма алып, үлкен іске кіріспекке бел байлағанымен, соғыс дегеннің қаншама қатал екенін де, фашист дегеннің қаншама хайуан екенін де Лида жете білмейтін. Рославль жау шеңгелінде қалысымен-ақ соғыс та, фашист те «біз мынадаймыз, біз өмір дегеніңді білмейміз, біз өлім себеміз» деген сойқанды, лаңды сиқымен бұған бетпе-бет келді. Әсіресе, өз бауыры Зинаны азаптап кетулері Лидаға ауыр да, ащы сабақ берді.

	Лида күні-түні өзіне қолайлы жұмыс іздеумен болды. Қала орталығынан жырақтау жердегі жұмысқа бармады. Орталықтан жұмыс табылмай, біраз уақыт әуре-сарсаң болды. Бір күні дел-сал күйде, әр жерге жапсырылған құлақтандыруларды оқып, өзіне керекті ештеңе таба алмай қамығып келе жатыр еді, алдынан алтын жұлдыздай жарқ етіп Володяға қарсы жолыға кеткені ғой.

	Оған не дерін білмей сасып қалған Лида қасынан өте берген Володяға «парк, жексембі, сағат екі», – деген үш сөзді айтуға ғана шамасы келді. Володя көзін қысып, ым қағып, түсінгенін білдіріп, кідірместен өтіп кетті. Бұл кездесу қамығып келе жатқан Лидаға қанат бітіргендей болды. Ол жеделдетіп, үйіне қарай тура жүрді. «Мен сенің қасыңдамын, міне келдім ғой, жалғызсырама», деп Володя қайта-қайта қайталап артынан сыбырлап келе жатқандай сезінді. Бұл кездесу оның күні бойғы шаршап-шалдығуын ұмыттырып та жіберді.

	Жалғыз адам қанаты сынған бүркіттей аспан қиырына шыға алмай, томаға-тұйық жер қауып отырғаны емес пе? Болмаса, айдалада жұмыр денесіне ылғал жетіспей жапырағы бүрісіп шөлдеп тұрған жалғыз ағаш іспеттес емес пе? Сондықтан да Лиданың тамыр-тамырына ыстық қан жүгіргендей және ол үшін шілденің шалғайда жатқан алтын таңы атқандай, құбыладан самал жел ескендей болды. Осы бір қысылшаң, тар жол, тайғақ кешу заманда маңайында алаңсыз сеніп, құпия сырларды шертетін адамның болуы қандай бақыт десеңізші. «Менің Володяны көргенім түсім бе, әлде өңім бе?» деп шын қуанған Лида үйіне қалай жеткенін сезбей де қалды.

	Есікті ішінен тарс жауып алған Зина бүгін еш жерге бармай үйде отырған. Қораға да шықпай, үлкен кебеженің түбіне күн бұрын тығып қойған Н.Островскийдің «Құрыш қалай шынықты?» романын алып, тапжылмастан соны оқумен болды. Біреу есік қаққанға орнынан тұрып:

	– Бұл кім? – деді.

	– Мен, аш есікті, – деген Лиданың дауысы шықты.

	Үйге кіріп келген Лиданың көңілі өте көтеріңкі еді. Күлімдеген көз жанарынан қуаныш нышанын бірден байқаған Зина:

	– Бүгін тым көңілді жүрсің ғой, әлде майданнан бір жақсылық хабар естідің бе? Айтсаңшы, – деп жабыса кетті.

	Лида демін ішіне тартып сіңлісіне қарап сәл тұрды да, қуаныш пен күдік араласқан жүзбен қатты күрсінді. Сөйтті де:

	– Майданнан ешқандай хабар жоқ. Тек қана бір таныс адамға жолықтым. Соған қуанған болармын, – деді.

	– Ол кім?

	– Оның кім екенін қайтесің, сен танымайтын адам...

	– Ой, сен бір хабар біліп, қуанып келген болар деп едім, әшейін, біреуге жолыққаныңа мәз боп келген екенсің ғой, – деп Зина қамығып қалды.

	– Тысқа шығайық, жүр, – деді Лида Зинаға қиылып. Ондағысы – бірнеше күннен бері далаға шығып, күн көрмеген сіңлісінің аз да болса көңілін сергіткісі келгені еді.

	– Сен тамақ ішуші ме едің? Алдымен тамақтанып ал, содан кейін көшеге шығып қыдырып қайтармыз.

	Ас үстінде Зина нан жағының бітіп қалғанын, одан кейін азықты қайдан табуға болатынын білмей отырғанын айтты.

	– Ел емес пе? Мына маңайдағы деревнялардағы тамыр-таныстардан бірдеңе алармыз.

	– Ондай мүмкіншілік болса жақсы екен. Мен қалған-құтқан тамақ біткен соң не істейміз деп қорқып жүр едім, – деп Зина арқасы кеңіп жымиып күлді.

	Лида далаға шықса болғаны, әр жерге жапсырылған бұйрықтарды, құлақтандыруларды қалдырмай оқитын әдеті. Екеуі теміржол вокзалының тұсынан өте бергенде, есіктің дәл алдына ілінген төрт бұрышты қағазды көзі шалған. Бұрылып келіп оқыса: «Рославль қаласындағы теміржол комендатурасына үй сыпыратын жұмыскер керек», – деп жазылған екен. Екеуі біріне-бірі қарап қапты:

	– Мына жұмысқа орналассаң, сен үшін тіпті қолайлы. Үйден де алыс емес, – деді Лида.

	– Мен барып, жолықсам қайтеді!

	– Қорықпайсың ба?

	– Жоқ, анадағылар бейбастақ солдаттар болулары керек. Жол-жөнекей орыс қыздарын мазақтап кетейік деген шығар. Мына қалада қалған немістердің жөні түзу сияқты.

	– Сақ бол, бұларға сенуге болмайды, – деді Лида Зинаның құлағына сыбырлап.

	– Не де болса, барып сұрап шығайын, – деп, Зина комендатураның кеңсесіне кіріп кетті.

	– Мен үйдің жанында жүремін, – деп, Лида кейін қарай кетті. Лиданың тағаты таусылып, Зинаны тосып үйінің алдында көп жүрді.

	Теміржол комендатурасынан шыққан адамның қарасы осы жерден жақсы көрінеді. Әне, екі неміс офицері шығып, теміржол вокзалына қарай, ал ана бір солдат көшені бойлап әрі қарай кетті. Бірақ, Зина шықпады. Су түбіне батқандай жым-жылас жоқ болды да кетті. Зина кешіккен сайын Лида қысыла бастады. Теміржол комендатурасының үйіне қарай-қарай көзі талды. Бір кезде оның ойына анадағы екі неміс солдатының озбырлығы оралды. «Мүмкін, мұның коменданты да сондай ма екен?» деп ойлады. Сөйтіп дел-сал болып тұрғанда, үйге қарай келе жатқан Зина көрінді. Ол Лидаға көрген-білгенін бастан-аяқ айтып берді.

	– Ана құлақтандырудағы айтқан адамына барған едім, ол «сен қайдан келдің, осы жердің тұрғынысың ба, жоқ әлде басқа жақтан келіп жүрсің бе, үйіңде кімдерің бар?» деп тексеріп, ақыр-аяғында коменданттың өзіне жолығасың дегені. Содан соң коменданттың қабылдауын тосып көп отырып қалдым. Шығып кетуге тағы болмайды. Комендантқа кіріп едім, ол тағы қанша тексерді десеңші. Сұрамағаны жоқ, тіпті әуелі «күйеуге тидің бе, тисең күйеуің қазір қайда?» деп те сұрады. Өзі қырыққа толмаған, жөні түзу адам секілді. Маған ертең түске таман кел деді.

	– Сен немісше тіл білмейсің, мұның бәрін қалай түсіндің?

	– Қасымда коменданттың тілмәші болды. Сол біздің сөзімізді аударып отырды.

	– Тілмәші әскерше киінген бе, болмаса, жай халықша киінген бе екен?

	– Жай киімді.

	– Е, онда ол жергілікті кісінің бірі болды. Оны жата-жастана білетін болармыз, – деп Лида әрі қарай сұрамады.

	Айтылған уақытта Зина коменданттың кабинетіне келді. Бұл жолы өзі жалғыз отыр екен. Оның келе жатқанын терезеден көрген комендант ағытылып кеткен жағасының түймесін салып, орнынан тұрып қарсы алды. Бүгін сөз қысқа болды. Өзінің аздап орысша нан сұрап жейтін шамасы бар.

	– Бойжеткен! – деді комендант. – Сен ертеңнен бастап қызметке шығасың. Немістер тазалықты жақсы көреді. Сондықтан мына кеңсені таза ұстау сенің мойныңда. Көріп отырсың, біздің бөлмеміз онша көп емес. Сенің шамаң әбден келеді.

	– Рақмет, мырза! Сіздің айтқаныңызды бұлжытпай орындаймын.

	– Ал, енді қош болыңыз, ертең көріскенше! – деп комендант оралып барып өз орнына отырды.

	Төрт күн өтіп, бесінші күн дегенде Лида өз үйінің қарсы алдындағы қақпаға жапсырылған көкшіл қағазды көзі шалды. Бұл не нәрсе екен деп Лида жақын келіп құлақтандыруды оқыды. Онда былай делінген: «Өсімдіктен жасалатын май заводына жұмыскер керек. Жұмысқа орналасам деушілер завод кеңсесіне келсін!» Лидия Андреевна құлақтандыруды екі қайталап оқып шықты. Сонан соң «енді мен де қызметке орналасатын болармын» деп үміттенді.





VII




	Күн өткен сайын қалада түнді қойып күндіз жүрудің өзі қауыпты бола бастады. Біреуді коммунист деп, біреуді еврейсің деп, енді біреулерді жаңа үкіметтің жүргізіп жатқан саясатына қарсы болдың деп қырып-жойып, тұтқынға алып, қамауды көбейте бастады. Қаланың халі сұмдық. Магазин дегеннің бірде-бірі қалмай жабылды. Азық-түлік сатылатын орын тіпті болмады. Қала тұрғындары қайғылы еді. Неміс әкімдері көптеген адамды себепсіз атып та жіберді. Сөйтіп, ел тағдырының алды толқыған суға, арты қазылған орға ұқсайды. Қаланы бір түрлі ауыр қайғы, меңіреу қорқыныш басып алғандай болды. Гитлершілер сөзге келмей әркімді-ақ науыт қылып, ұрып-соғып, нәрселерін талан-таражға салып, астан-кестеңін шығарды.

	Лида өсімдік май заводына келді. Кеңсе алдында жағалай отырған. жұртта да, есік алдында иін тіресіп, телміріп қарап тұрған жұртта да үн жоқ, бәрінің өңдері қу шүберектей. Отырғандардың дені әйелдер. Әр жерде шулаған, жамыраған дауыстар естіледі. Оларды шуламаңдар деп жуан жұмыр қамшымен бас-көз демей салып кетіп жүрген солдаттар мен полицайлар. Осы көріністі көріп, Лиданың тез кетіп қалғысы келді. Бірақ, оған қалай да болса жұмысқа орналасу керек. Біреудің неміс тілінде сөйлегенін естіп сол жаққа жалт бұрылды. Қараса, неміс офицері екен. Ол: «Бүгін кеңсе жабылды, үйді-үйлеріңе тараңдар, ертең сағат онда келіңдер», – деп тұр екен. Оның сөзін бір ашаң жүзді көне қоңыр костюм киген, уыздай жас жігіт орысшаға аударды. Жиналған жұрт орындарынан тұрып, үйді-үйіне тарай бергенде, Лида әлгі неміс офицерінің жанына жақындап келді де:

	– Офицер мырза, мен сіздерге жұмыс сұрауға келіп едім, ғафу етіңіз, ертең сағат нешеде келу керек, ести алмай қалғаным, – деді таза неміс тілінде. Лиданың бұл сөзіне тарап жатқан қала тұрғындары да, неміс офицерінің өзі де таңырқап қалыпты.

	– Сіз, олай болса, тоқтай тұрыңыз, – деді офицер.

	Лида неміс офицеріне еріп кеңсеге кіріп кетті. Оны жиналған жұрттың бәрі де көріп тұр. Ол кеңсеге ене бергенде, алдынан басқа бір үлкен шенді офицер шыға келді. Лида кіріп барғаннан-ақ төрде отырған офицер сұрақты бората бастады.

	– Сен неміс тілін қайдан үйреніп жүрсің? – деді ең алдымен.

	– Мен мектепте неміс тілін оқуға көп көңіл бөлдім, ынта салып оқыдым. Кейіннен балалар үйінде тәрбиелендім.

	Мен тәрбиеленген группада үш-төрт неміс баласы да болды. Менің тіл үйренуіме олардың да септігі тиді.

	– Тоқта-тоқта, сен өтірікті соқпа! Россияға неміс қайдан келді?

	– Офицер мырза, сіз ғафу етіңіз, Россияда Волга өзенінің жағалауында неміс Автономиялық Республикасы бар екенін сіз естімеп пе едіңіз? – деген Лиданың жауабына қолайсызданып қалған офицер:

	– Сен мені үйреткің келіп тұр ма? – деп ашу шақырды.

	– Мырза, менің сізді үйреткім келіп тұрған жоқ, тек сіздің есіңізге салғаным ғой, – деді Лида үлкен көзін төрде отырған офицерге қадап.

	– Жақсы, сен әзірге цех жұмыскері болып істейсің, қалғанын кейін көрерміз, – деді офицер.

	– Сіздерге көп рақмет, – деді де, Лида офицерлерге жылы жүз білдіріп, қоштасып шығып кетті.

	Күтпеген жерде жұмыс табылғанына Лида қатты қуанды. Өзінің іздегені де осы болатын. Завод үйлерінде неміс әскери бөлімдері тұрады екен. Оны да ішіне түйіп қойды. Күн батқан, ақшам кезі. Лиданың алдынан қараңдаған біреудің өтіп кеткені де байқалды. «Бұл не қылған адам? Менің соңымда жүрген жау тыңшысы ма?» деп ойлады Лида. Сөйткенше болмады, біреу алдынан шыға келіп:

	– Лида, сенсің бе? Мен сені бағана завод алдына жиналған адамдардың ішінен танып едім, бірақ ешкімге сыр бергім келмеді. Содан кейін сені бағанадан аңдып тұрып, соңыңнан еріп келемін. Сен мені таныдың ба?

	– Лида қарсы алдында сайрап тұрған әйелдің бетіне үңіліп бір қарады да:

	– Танымағанда ше? Сен өзіміздің Нина Чистякова емессің бе? Менің соңымнан неге еріп жүрсің, жай ма? – деп сұрады.

	– Мен де жұмыс іздеп, бағанағы өзің болған заводқа барғанмын. Хал қиын. Бір тілім нан таба алмайтын күнге душар болған жоқпыз ба? Жұмысқа орналасуға көмектес. Сен неміс тілін біледі екенсің, мына мылқауларға сөзің жетеді ғой. Жұмысқа орналаса алмасам, неміс солдаттарымен жақындасудан басқа амал қалмады, – деді Нина Лиданың бетіне бедірейе қарап.

	Нинаның кейінгі сөзін ұнатпай қалған Лида сәл уақыт үнсіз тұрды:

	– Қолымнан келген көмегімді аямаспын. Кім білсін, бұларға менің сөзім өтер-өтпесін? Ал, кейінгі айтқаның ашынғандықтан ба, болмаса шының сол ма?

	– Менің немістермен жүріп, тамағымды асыраймын дегенім саған жақпай қалды ғой деймін? – деді анау орынсыз күліп.

	– Жақтырмай, мен сені қайтемін. Әркімнің өз еркі өзінде емес пе? – деп оны Лида қайырып тастады.

	– Жарайды, жөнге келейікші, мен жөнінде сөйлесесің бе?

	– Сен аз уақыт тұра тұр, алдымен мен қызметке орналасып алайын.

	Сонан соң байқап көрейін.

	– Жақсы! Сені қайдан тауып аламын?

	– Мені тауып алу оп-оңай. Кешкі жұмыс аяғында, алдымыздағы дүйсенбі күні дәл осы жерде бол. Уәде ме?

	– Уәде, осы жерде айтылған уақытта сені тосамын. Екеуі қоштасып үйді-үйіне кетті.

	Келісім бойынша Лида ертеңінде жұмысқа шықты. Жұмыс дейтін жұмыс та жоқ. Май шығаратын шикі зат болмады. Бұрынғы завод үйлерінің көпшілігінде неміс әскері тұр. Лида ақыры офицерлер асханасына аспаз болып орналасты. Ол техникумда оқып жүргенде екінші мамандық есебінде аспаздықты үйреніп шыққан. Міне, ол да қысылшаң кезде керек болды.

	Алғашында офицерлер Лиданың дәмді тамақ пісіре алатындығына күмәнданған еді. Ақыры шебер аспаз екендігіне көздері жетіп:

	– Лида, бүгінгі тамағың кешегіден де дәмді екен! – деп мақтап кететін болды.

	Жексенбі күні Лида бір сағатқа сұранып, үйіне келіп киімін ауыстырды да, келісілген уақытта қалалық паркке барды. Гүл алаңының шетіндегі бір орындықта Володя тосып отыр екен. Ол Лиданы көрді де, жақындап келіп

	– Амансың ба, халың қалай? – деп қол қысып амандасты.

	– Халым жаман емес. Жұмысқа орналастым. Өз халың қалай?

	– Мен де вагон жөндейтін заводқа баяғы өз мамандығым бойынша қызметке орналастым. Жөндейтін вагоның болса, жөндеп беруге мен даярмын, – деп Лидаға қарап күлді.

	– Сенің-ақ қалжыңың бітпейді екен. Менің уақытым өте тығыз.

	Сондықтан қазір, келесі кездесетін жерімізді келіселік.

	– Меніңше, мына паркте кездесуді тоқтатайық, мұнда адам тым көп жүреді екен. Олардың не қып жүрген адам екенін құдай білсін. Сен Белованы білесің бе?

	– Білемін. Ольга Тимофеевна емес пе, ол кісінің аты-жөні?

	– Біледі екенсің. Ол кісі өте сенімді адам. Оның үйі де өте қолайлы жерде. Тоғайдың түкпірінде тұр.

	– Жақсы, келістік. Жексенбі күні кешкі сағат сегіз бен тоғыздың арасында сол үйде боламыз.

	Екеуі уағдаласып, келісті де өз жөндеріне кетті.





VIII




	Лиданың асханада жұмыс істегеніне екі айдан асып та кетті. Неміс офицерлерінің сеніміне әбден еніп алды. «Сонда да көп қасқырдың арасындағы жалғыз қоймын» деп, ішінен ылғи сескенумен жүрді ол. Бұл жерге орналасқан әскер бөлімдері әлсін-әлсін алмасып отырады екен. Ауыспайтындар тек қана асхананы басқарып жүрген адамдар. Ас үстінде неміс офицерлері жасырмай, майдан жағдайын айтып, дуылдап отыратын болды. Оның бәрін Лида көңіліне тоқи берді. Бір күні түскі тамақ ішуге, қасында бірнеше жоғары шенді офицерлері бар, Рославльдегі аэродромды басқаратын неміс генералының өзі келді. Генералға деген тағам күн бұрын дайындалып қойылған. Тамақ ішіп көңілденіп отырып, ол: «Осы асты әлгі сендер мақтап жүрген орыс қызы дайындаған ба? Тамақты дәмді пісіреді екен.

	Оның өзі қалай, сенімді кісі ме?» – деп сұрады асхананы басқарып жүрген қартаң офицерден.

	– Сенімді адам сияқты. Бейсауат сөйлемейді. Қыдырып босқа жүрмейді. Күні-түні осында, асханада болады. Өз ісіне ұқыпты. Әртүрлі тағамдарды дайындауға өте шебер.

	Лида бұлардан алыстау, кухня жақта жүрсе де, сөздердің бірде-біреуін шашау шығармай, бәр-бәріне құлақ сала жүрді, есіне сақтауға тырысады. Оның ең алдымен түсінгені, осындағы тұрған әскер бөлімі – қала түбіндегі аэродромда істейтін ұшқыштар; тамақ ішуге келіп отырған мына генерал да – осы аэродром басшыларының бірі.

	Генерал ұзын бойлы, сырықтай жіңішке, екі жағы семіп қалған, маңдайындағы әжімі алыстан-ақ бадырайып көрініп тұрған кісі екен. Қара көзілдірігі бас сүйегіне шұңғыл біткен көк көзін жауып тұр. Жүзі суық әрбір нәрсеге сенімсіздікпен қарайтын күмәншіл адамға ұқсайды. Тағамды асықпай саспай отырып ішті. Кейде біреудің бетіне бедірейіп, көзін қадап отырып қалады. Қасындағы офицерлер өз алдарында тұрған бөтелкедегі шнапсты ашуға батпады. Оны байқап қалған генерал:

	– Мына бөтелкені неге ашпайсыңдар? – дегенде ғана қасындағылардың бірі бөтелкенің аузын ашты. Арақ ішіп алған генерал әр нәрсені әңгіме етіп, асханада көп отырды.

	Стол үстіндегі ыдыс-аяқты жинап жүрген Лида генералдың көзіне бірден шалынды.

	– Мына жүрген орыс қызы сұлу екен өзі, – деп жымиып күліп, қасындағы офицерге қарады.

	– Көзіңіз қыран-ақ екен, сұлуды бірден көрдіңіз-ау! – деп мақтап қойды семізше келген офицер.

	– Сенің көзің түспей отырған шығар.

	– Дегенмен сіз менен бұрынырақ көрдіңіз ғой, – деп қалжыңдады офицер.

	– Айтпақшы, осы тамақты пісірген мына кісі ме?

	– Иә, осы кісі. Өзінің іші-сырты бірдей адам, – деп қулана сөйледі асхана бастығы.

	– Өзінде біздің сөзімізді түсінетін адамның сыңайы бар ғой деймін?

	– Неміс тілін жақсы біледі.

	– Неміс тілін қайдан үйреніп жүр?

	– Дәл осы сұрауды алғашқы күні мен де қойып едім. Ол кісі былай деп жауап берді. Россияның көптеген мектептерінде пән есебінде неміс тілі оқылатын көрінеді. Оның үстіне бұл кісі бала кезінде неміс балаларымен дос болып, тіл үйреніпті.

	– Тіл білгені жөн ғой. Өзі сенімді адам болса, мен штабыма аспаз етіп алсам қайтеді? Оған сіздер қалай қарайсыздар? – деді генерал асхананы басқарып жүрген офицерге қарап.

	– Генерал мырза, сізге жақсы аспаз керек болса, біз қарсы боламыз ба? – деп анау зыр ете қалды.

	– Ертең бізге жіберіңдер!

	– Жақсы, мен өзім алып барамын, – деді асхана бастығы.

	Сол күні Лида үйіне кеш қайтты, Зина ертерек жатып қалғанымен ояу екен. Ол бірден:

	– Сен бүгін көңілді екенсің. Майданнан жақсы хабар естіген жоқсың ба? – деп сұрады Лидадан.

	– Майданнан ешқандай хабар жоқ. Мен ертеңнен бастап генералға аспаз болатын болдым. Бұл, сеніңше қуанатын оқиға емес пе?

	– Қуанбағанда, – деп Зина апасының мойнынан құшақтады, – тым болмаса тамағымыз тоқ жүреді.

	Екеуі күндізгі көрген-білгендерін айтып, төсекте жатып ұзақ әңгімелесті.

	Әңгімелері ұзақ сонарлы, көп сырлы, көп қырлы болды. Бір оқиғадан екіншісі туып, шөлейт жердегі бұраңдап созылып жатқан жалғыз аяқ жол тәрізді бітетін түрі жоқ, ұзаққа созылып, алысқа шапты. Зина өзінің орналасқан жұмысына риза екендігін, көңілі толатындығын, бастығының жөні түзу адам екенін, қала комендантымен танысқанын үлкен бір хикая сияқты етіп, нақышына келтіре, иін қандыра толық айтты.

	– Сен ана қала комендантымен қалай танысқаныңды дұрыстап айтшы, – деді Лида.

	– Ендеше тыңда. Бір де сөзін қалдырмай айтайын. Мен түс кезінде дәлізде тұрған столдың үстіндегі керексіз бір қағаздарды жинап далаға шығарып тастайын деп, енді есіктен шыға бергенімде, қарсы алдымнан бір ұзын бойлы, бұйра шашты, бейтаныс офицер шыға келді. Ол менің бетіме бедірейіп бір қарады да, төргі үйге кіріп кетті. Мен шошып кеттім де, қолымдағы қағазды бұрышқа тастай беріп, бос тұрған екінші бір бөлмеге ендім. Көп ұзамай кезекші солдат келіп:

	– Сені комендант шақырып жатыр, – деді. Сол-ақ екен, менің шекемнен суық тер бұрқ етті. Жүрегім аузыма тығылып, сілейіп тұрып қалыппын. Мен сәл кідіріп қалып едім, әлгі солдат қайта келді: – жүріңіз, жүріңіз! – деп ол маған енді бұйыра сөйледі. Амал жоқ, мен аяғымды әзер сүйретіп, теміржол комендантының кабинетіне кірдім. Есікті ашып, табалдырықтан аттамай жатып кабинетте отырған екеудің біріне-бірі қарап жымиып күлгені бар емес пе? Бір пәленің барын жүрегім енді сезді. Екеуі менің көзімше немісшелеп сөйлесіп, сәл отырды. Сөздерін түсінбесем де, әңгіме мен жөнінде екенін сезем. Мен екеуінің алақанына қонған үкідей көзім жаутаңдап есік алдында тұра бердім. Бір кезде менің бастығым орнынан тұрып жаныма келіп, қолымнан тартып, төр алдында тұрған неміс офицерінің жанына әкелді:

	– Мына кісімен таныс, осы қаладағы комендант Фольбер мырза, – деді.

	Амалым жоқ, мен де оған қол беріп амандастым.

	Өзі бір озбыр адам екен, мені сүйреп өзіне қарай тартып алып, қолымды сүйіп, әй-шәй жоқ құшақтай бастады. Мен бұлқынып көріп едім, босататын түрі жоқ. Бірден қапсыра құшақтап алды. Өзінің қолы да қарулы екен, денемді мытып, көкпеңбек етті. Өзі орысша сайрап тұр.

	– Мен сені сүйемін, – дейді маған.

	– Сіз мені қайдан білесіз? Ал білмеген кісіні қалай сүйесіз? – десем:

	– Мен мына жолдасыма күнде келемін, мүмкін байқамаған боларсың.

	Мен сені күнде осы үйде көремін, – дейді өліп-өшіп.

	– Сенің атың кім? – деді бір кезде.

	– Менің атым Зина, – деп едім, онан арман құшақтап әкетіп барады.

	Қысқасын айтқанда, жіберетін түрі жоқ.

	– Зина, Зина, сізбен жақын достасуыма бола ма? – деп мәселені турасынан қойды.

	Мен күтпеген сұрауға жауап бере алмай сасып қалдым. Басым айналып, көзім қарауытып тұрып қалыппын. Тұла бойым дір-дір етеді. Ол жерде ақылдасатын сен жоқсың. Өзім ақылға салып көрсем, менің Фольберден құтыла алатын түрім жоқ. Ол қарсы алдымда мені аш қасқырдай бас салайын деп тұр. Қаладағының бәрі қасқыр. Әйтеуір қасқырға жем болады екенмін, онда-сырттанына жем болайын, – деген түйінге келдім.

	– Мырза, сізбен жақын дос болу – мен үшін үлкен мәртебе, – деп едім.

	– Сені мен осында келген сайын көріп, тіл қатуға ынтық едім. Бірақ мына сенің бастығыңнан жасқанып кетіп қалушы едім. Жаңа сұрасам, бұл басқасын тауып алыпты. Енді сен менікісің, – деп Фольбер мені құшағына тарта берді.

	Ол мені сүйіп, аймалап жүргенде бізді оңаша қалдырып әлгі менің бастығым есік алдына шығып кетіпті. Ар жағын сұрамай-ақ қой. Олар бәрін күн бұрын келісіп қойғанға ұқсайды. Мен қобалжып, әртүрлі ойға кеттім: «Мына аумалы-төкпелі заманда сүйенетін мықты біреуің болмаса, жер үстінде жүріп күн көрудің өзі қиын. Көшеде жолыққан солдат атаулы мазақ еткісі келеді. Біреуі көнбедің деп өлтіре салуы да оп-оңай. Енді мен қала комендантының панасындамын. Енді басқалары өйте алмайды». Осы себепті мен Фольбер мырзаның қолын қақпадым. Қаққаныммен бәрібір өз дегеніне жетпей тоқтайтын түрі жоқ. Қалтасындағы тапаншасымен атып салуы да ықтимал. Сондықтан не де болса көнуге тура келді.

	Лида у ішкендей болып отыр. Бірақ «у ішсең, тоя іш» деген де қағида бар.

	– Сен оны жылы жүзді, момақан деп сеніп қалма. Бәрін алда көреміз.

	Тағы да кездесіп тұратын болып уәделестің бе?

	– Иә, уәделестім. Келесі жолы қала коменданты кеңсесінің жоғарғы жағындағы кішілеу алаңда кездесетін болдық. Ол маған үйімді де көрсетемін деп уәде берді.

	Зинаның комендантпен танысып, тіпті онымен ашына болып алғанына Лида әрі қайғырып, әрі қуанды. «Бір күні онымен ретін тауып мен де танысайын. Бір керегі болар» деп түйді ішінен.

	Ол сіңлісіне қарап қадалып отыр. Мөлдіреген көк көздері шарасынан асып, телміре түсіп, кірпік қақпай қарайды. «Зинаның қала комендантымен танысқаны біз үшін жақсылық па, болмаса біздің қыршын жас өмірімізді қырқу үшін құрылған тор ма? Үлбіреген қыршын жас тың жауға мазақ болып, өміріне балта шабылғаны ма? Әзірге, Зинаның қолын қақпайым, мүмкін мұның бізге септігі де тиер. Зина менің жау тылында белгілі тапсырмамен қалғанымды білмейді. Оған әзірге айтудың да керегі болмас», – деп қауып, қатерге толы ойын жинақтады да, сіңлісін құшақтап, өксіп-өксіп жылап жіберді.





IX




	Өткен түні аэродромда тыныштық болмады. Ерсілі-қарсылы жүгірулерінен, үрейлі, асығыс қимылдарынан қалайда бір қарбаластық байқалады. Оның да себебі бар. Москва түбіндегі майданға жіберген бірнеше самолеті өз базасына қайтпай қалды. Майданнан алған хабарға қарағанда, ол самолеттерді орыс зенит зеңбірегі атып түсірген көрінеді. Бұл жағдайға генерал Рихтер мырза қатты ашулы. Ол екі иығын жұлып жеп, апатқа ұшыраған эскадрильяның командирін айтпаған сөзді айтып, ұрсып отырды. Генералдың жаны да қыл үстінде, ертең бұл жағдайды естіген Берлиндегілер оның да маңдайынан сипай қоймайтыны хақ. Орнынан алмаса да, мұны сөккен бұйрық барлық әскер бөлімдеріне таратылады. Тәжірибесі мол, Гитлердің оң қолы болған генерал үшін осының өзі өлім емес пе? Міне, сол генерал Рихтер бүгін таң әппақ атқан соң, көз шырымын ала қояйын деп, жаңа ғана қисайған еді, кезекші офицер келіп:

	– Генерал мырза, сізді телефонға шақырып жатыр, – деді. Ол орнынан атып тұрып, телефонға жармасты.

	– Сізді тыңдап тұрған генерал Рихтер, – деп қолын алға созып, өзінің дағдылы әдетінше, телефонның құлағына «Хайль Гитлер», – деп алды.

	Кенет генералдың өңі қашып, құп-қу болып кетті. Жығылғанға жұдырық деп, түн ортасында майдан шебіне кеткен бір топ самолеттің бірнешеуін тағы да совет истребительдері таңға жуық тосқауылда жүріп атып түсіріпті. Қалғандары өз базасына қайтып келе жатса керек. Бұл жәйсіз хабар генералды қатты ренжітті. Ол көзіне түскен офицерлердің бәр-бәріне ұрсып, өшін солардан алып жүр. Бір мезгілде шайпаулығын қойып, тынышталды. Жаңағы реніш генералдың маңдайындағы әжімдерін қалыңдата түскенге ұқсайды. Самай шашы аппақ, жүзі сарғыш тартқан. Оның көңіліне реніш аралас қорқыныш кіріп, жоғарғы ұлықтардан енді жақсылық күтпейтіні айқын бола түсті. Дегенмен, сыр бермей, жаңа ғана штаб қызметкерлерінің біреуі әкеліп ұстатқан алдағы күндердің әуе райы ақпарларына үңіліп қарап отырды. Оның ойын кенеттен сұраусыз ашылған есік тықыры бұзды. Ол – генералға тағам алып келген Лида болатын. Генералдың мүшкіл халін сезе қалған Лида:

	– Мырза, түнімен шаршаған боларсыз, тамаққа отырыңыз, – деді. Кабинеттің оң жағында тұрған кішілеу шкафты ашып, ішінен бір бөтелке арақ алып үстелге қойды.

	– Рақмет сізге, мен жұмыспен жүріп кеше түстен бері тамақ ішпе генімді де ұмытып кетіппін. Есіме жақсы салдыңыз... – деп генерал үнсіз келіп асқа отырды. Генералдың түс кезінде күтпеген жерден екі-үш күнге командировкаға кетіп қалғанын Лида сол күні кешке естіді. Штабтағы офицерлердің көпшілігі кино көрмек болып тамақты күндегісінен ертерек ішті. Әнеу күні Володямен кездеспек болып уәделескен уақыты бүгін кешкі сегіз бен тоғыздың арасында болатын.

	Лида асханадағы ыдыс-аяқты жинап, күндегісіндей бәрін орынорнына қойып, қас қарая бергенде үйіне қайтып кетті.

	Сағат тоғыздан аса бергенде Лида үйіне соқпастан тура Ольга Тимофеевна Белованың үйіне келді. Володя да сонда екен. Ол төргі бөлмеден шығып, Лиданы қарсы алып:

	– Аман-есен жүріп жатырсың ба? – деп қолын алып амандасты. Екеуі қолтықтасып оң жақтағы, терезесі қораға шығатын кішілеу бөлмеге кірді. Бөлмеде екі-үш орындық, тозығы жеткен бір дөңгелек стол бар. Басқа ешқандай жиһаз жоқ.

	– Отырыңыз, бұл үйді өз үйіңіздей көрініз, – деп Володя қолымен төрде тұрған орындықты көрсетті. Екеуі енді отыра бергенде үйдің сыртқы есігі сықыр еткендей болды. Володя орнынан тұрып, есіктің арасынан сығалап:

	– Ольга Тимофеевна келе жатыр. Қорықпай-үрікпей отыра берейік. Әнеу күні өзіңе айттым, бұл өте сенімді адам. Сен екеуіміз үйінде отырған соң біреу-міреу келіп қалмасын деп шыдамы кетіп, далаға шығып жанжақты байқап келген болар, – деді.

	– Өз халың қалай, қалада нендей жаңалық бар? – деді әңгімені бірден бастап кеткісі келген Лида.

	– Қалада пәлендей жаңалық жоқ. Тек қана қала коменданты Фольбер мырза жақында округтік полиция құрды. Полицияның бастығы етіп осындағы бұрынғы кулактың баласы Артемов дегенді тағайындапты. Оның көмекшісіне бірнеше рет сотталған Титоренко дегенді бекітіпті. Екеуі де барып тұрған жауыз адамдар. Қазір сол екеуі неміске жағу үшін жазықсыз совет азаматтарын бірін коммуниссің, енді бірін партизансың деп ұстап, сотсыз атып жатыр. Бұлар жауыздықты немістен асырып бара жатыр. Халық көресіні осы екеуінен көретін болды.

	– Олай болса, біз де қатарымызды көбейте түсуіміз қажет. Қатарымызға жаңа адамдарды тартып, қайткен күнде партизандармен байланысқанымыз жөн.

	– Бұл маңайда партизандардың барын қайдан білесің?

	– Білмегенде. Осыдан бірнеше күн бұрын генерал тамақ ішіп отырып қасындағы офицерлерге: «осы маңайда партизан отрядтары бар көрінеді, сақ болуымыз керек. Өздері екеу-үшеу болып жүріп бізге қарсы қимыл жасай бастапты. Жуықта мына Павлинка теміржол станциясы мен Зверинка станциясының арасында майданға кетіп бара жатқан біздің бір эшелонды жолға мина қойып сұлатыпты. Көптеген әскер апатқа ұшырады, – деген сөзін өз құлағыммен естідім.

	– Мынауыңыз бір жақсы хабар ғой. Мен кеше бір белгісіз кісімен таныстым. Өзі бұл жердің адамы емес. Айтуына қарағанда, соғыс алдында бір сәл ғана қылмыспен екі жылға сотталыпты. Оны мына Белоруссияның бір қаласындағы түрмеге айдап кетіпті. Сотталған мерзімін өтеп жүргенде соғыс басталып кетіп, немістер түрмедегі адамдардың бірде-біреуін қалдырмай босатқанда ол да жаяу-жалпы шығысқа қарай босқан елмен бірге жүре беріпті. Содан келіп жеткен жері осы біздің қала көрінеді. Қазір қалалық управаға қызметке орналасыпты. Өзінің ұлты қазақ, аты Алтай, фамилиясы Сырымбетов.

	– Ол сатқын біреу болар. Оны несіне айтып отырсың?

	– Мен кісі танысам, сол жігіт сатқын емес. Осында тапсырмамен келіп жүрген адамға ұқсайды.

	– Сен елдің бәріне сене берме, жағдайдың қиын екендігін білесің. Ол кісіні алдымен сынап байқайық.

	– Сен Нинаны көрдің бе?

	– Көрдім. Ол қазір май заводында тұрған әскер бөліміне қызметке орналасты. Келесі жолы онымен де кездеселік.

	– Мына Ольга Тимофеевнамен сөйлесейікші. Үйінде бөгде кісі отырғанын білгенімен, ол біз отырған бөлмеге келіп, жүз көріскен жоқ, – деп Лида ауыздағы бөлмеге шығып, үй иесі әйелмен қол алысты.

	– Жүр, мына бөлмеде отырайық, – деп Володя әлгі әйелдің асты-үстіне түсіп, жалбақтап жатыр.

	– Сіздер бір-біріңізді көптен танисыздар ма? – деді Лида.

	– Танығанда қандай, мектепте он жыл бойы бірге оқыдық. Мен Ольганы сонау бірінші кластан бастап білемін. Өзі аузына өте берік, сабырлы адам, – деді Володя.

	– Сен мені тым асырып мақтап жіберген жоқсың ба? – деп Белова Володяның бетіне қарап жымиып қойды.

	– Біз сіздің үйге келіп жай әңгімелесіп отырмыз. Мына Володя сізбен бірге оқығанын осында келмес бұрын айтқан болатын. Сондықтан өзімсініп келдік, сіз ғафу етіңіз, мүмкін сізді жұмысыңыздан қалдырған болармыз.

	– Жоқ-жоқ. Қайта сіздердің келгендеріңізге қуанамын. Мына мылқаулардан сақтасын, – деп, айтуын айтса да Ольга Тимофеевна «бейсауат сөз айтып қалдым ба?» – деп қысылып, абыржып қалды.

	– Мылқауыңыз кім?

	– Неміс тілін түсінбеген соң, осы қала адамдарының бәрі оларды «мылқау» дейді... Егер қателесіп кетсем ғафу етіңіз, – деп қызарып кетті. –Жарайды сіздер үйде отыра беріңіздер, мен ауыз үйге барып, өз шаруаларыммен айналысайын, – деп, Ольга Тимофеевна шығып кетті.

	– Володя, жаңа сен бір жігітпен таныстым дедің. Келесі жетіге дейін сен сол жігітті әбден сынап көр. Егер, сен айтқандай дұрыс адам болса, мен де жолығайын. Алғашқы жолығу жай танысу үшін болсын. Келесіде тағы осы үйде жексенбі күні сағат сегізде жолығайық. Осыған келістік қой?

	– Келістік.

	– Онда бүгінгі әңгіме осымен бітсін. Мен қайтайын, – деп Лида қоштасып шығып кетті.

	Володя ауыз үйдегі Ольга Тимофеевнаның қасына келіп:

	– Сен өткен жолы маған совет барлаушыларының пайдасына қызмет етуге даярмын дедің. Сол уәдеңде тұрасың ғой? – деді.

	– Мен басқа біреулердей екі жүзді адам емеспін. Сол айтқаным – айтқан.

	– Олай болса, сен маған тілхат жазып бер.

	– Тілхат деген не?

	– «Мен совет барлаушыларына қызмет етемін!» – деп жазасың.

	– Володя, сен менің ауызша айтқаныма сенбейсің бе? – деп Ольга реніш білдірді.

	– Сен ренжіме. Қазіргі кез осыны талап етеді. Оған сенің өкпелейтін жөнің жоқ. Егер осындай әңгіме бейбітшілік уақытта болса, сөз басқа. Қазір жазып бер, – деп Володя талап қоя сөйледі.

	Ольга Тимофеевна ұзын бойлы, талдырмаш әйел. Үлкен көк көздері мөп-мөлдір, жаутаңдап тұр. Күйеуі майданға кетіп, екі баламен жау тылында қалып қойған. Өзі кісі алдында бейсауат сөйлемейтін, біртоға, берік адам. Ол бір сәт ойланып отырды да, «жарайды, жазып берейін», – деп қолына қағаз-қарындаш алып, төрдегі стол басына барып отырды да, былай деп жаза бастады: «Мен Отаным үшін бір қасық қаным қалғанша қызмет етемін. Барлаушы қатарында болып, неміс-фашистерінен уақытша басып алған жерді босатып алу жолында барлық күшімді жұмсаймын», деп жазды да, аяғына қол қойып, Володяға берді.





X




	Алтай Сырымбетовтың осы қалаға келгеніне, міне, бақандай бір ай шамасы болып қалды. Бейтаныс қалада жататын жер де, қызмет тауып алу да ол үшін оңайға түскен жоқ. Алғашқы күндері оны біресе неміс коменданты тексерді, біресе гестапоға апарып тексеріп, торға жауып қоя жаздады. Неміс тексеруінен қолындағы түрмеден босап шықты деген документін көрсетіп, енді құтылдым ба деп отырғанда, Артемов мырзаның округтық полициясының адамдары келіп тексеруді қайта бастады. Не керек, әзер дегенде, немістің де, жандармерияның да құрған торынан құтылып, қалалық управаға жұмысқа орналасқанына бір аптадай ғана уақыт болған. Алтай соғыс алдында екі-үш жыл бұрын Алматы қаласындағы педагогикалық институттың филология факультетін бітіріп шыққан. Неміс тілін жақсы үйренген. Неміс тілінде сөйлеу тәжірибесі аз болғандықтан ептеп қарайып қалған екен, бірақ қазір мүдірмей сөйлейтін болды.

	Оны 1940 жылы әскерге алған болатын. Батыс Белоруссиядағы бір қалада орналасқан әскер бөлімінде азаматтық борышын өтеп жүргенде, соғыс басталып кетіп, ол соғыстың алғашқы кезіндегі аласапыранда жау қоршауында қалып қойып, ақыры партизан отрядын ұйымдастыруға кірісіп, партизан болып кеткен. Алтай – талай қыл көпірлерден өткен, талай рет жанын шүберекке түйіп қауіп-қатерден өзінің тапқырлығымен құтылып шыққан адам. Енді міне қаңтардың қақаған заманында арнайы тапсырмамен Рославль қаласына келіп, қалалық управаға тілмаш болып орналасты. Қаладағы жасырын ұйымның кісілерімен қалай жолығудың бабын таба алмай жүргенде, ол теміржол вокзалында бір жібі түзу жігітке жолыққан. Ол жігіт бұның өңі не орысқа, не белорусқа ұқсамайтынын көріп:

	– Сіз қай жерде туып-өскен едіңіз? – деп сұраған болатын.

	– Менің туған жерім Қазақстан, қазақпын, – деп жауап берді бұл.

	– Жамбылдың жерлесі екенсің ғой?

	– Иә, Жамбылдың жерлесімін, аты-жөнім Алтай Сырымбетов, осындағы қалалық управада қызмет істеймін. – Бірақ Алтай онда тілмаш болып істейтінін айтпаған.

	– Сіз өзіңіз осы қаланың тұрғынысыз ба, болмаса, басқа жақтан келіп пе едіңіз? – деп сұрады екі иығына екі кісі мінгендей еңгезердей жігіттен.

	– Мен осы қаланың тұрғынымын. Вагон жөндейтін заводта инженер болып істеймін. Атым – Володя, – деп фамилиясын айтпай ол да сақтық жасады.

	– Фамилияңыз кім?

	– Володя десеңіз болады ғой, менің фамилиямның сізге не керегі бар.

	– Сен сияқты дені сау, алпамсадай жігітті әскерге алып кетпегеніне таңым бар? – деп Алтай Володяға тесіле қарады.

	– Мені әскерге алып кетуге үлгере алмай қалды, болмаса, аяды ғой дейсің бе? – деді Володя тура жауап беруден тайсалып.

	Екеуі аз, бірақ жылы жүзбен сөйлесті. Алтайдың жылы көңілі тәжірибе алып қалған барлаушының жүрегіне жағымды із қалдырды.

	Тағы да жолығармыз деп екеуі қоштасып өз жөндеріне кетті.

	Алтай аяғын ақырын басып, әрнені бір ойлап келе жатты. «Жаңағы жолыққан жігіт тегін адам емес. Ол не немістің жалдамалы тыңшысы, не біздің совет елінің барлаушысы, фамилиясын айтпай жасырып кеткенін көрдің бе? Әскерге алуға үлгере алмады дегені де бекер. Сөз тапқанға қолқа жоқ, себеп айтқаннан кейін иланасың, басқа амалың бар ма? Өмір деген осы, біреуді біреу алдаған заман. Абыржып, алаңдаумен, тымырсық қорқынышпен өтіп жатқан күндер».

	Ақшам болмай Алтай пәтеріне келіп жетті. Үш бөлмелі үйдің бір бөлмесінде тұратын. Ол үйге келгенде бөлменің іші алакөлеңке еді. Бүтін пәтерде алпыстан асқан кемпірден басқа жан жоқ. Жалғыз ұлын соғыс басталысымен майданға алып кеткен екен, кейінірек дәрігер келінін де әскерге алыпты. Екі немересі Кавказ жақтағы бір пионер лагеріне жіберілген. Олардан хабар-ошар жоқ. Қолында қалған жалғыз үлкен қызы жұмыстан әлі қайтпаған. Есіктен кіріп келген Алтайды танып, кемпір:

	– Жақсы келдің, шырағым, жалғыз өзім осы үйде отыруға қорқып, мына қасымыздағы көршінің үйіне кетіп қалайын деп отыр едім.

	– Неменеден қорқасыз? – деді Алтай.

	– Неден дерің бар ма осы күні? Заман болса мынау, адам деген айуан емес пе, біреуі келіп: «сен не қып жалғыз отырсың, атамын» десе не деймін, мені кім арашалап алады?

	– Адамды айуан дегеніңіз не? – деді Алтай кемпірді түсінбеген болып.

	– Ой, шырағым, адамның осы күні айуаннан да күні төмен, бірін-бірі әне, қойдай бауыздап жатқан жоқ па? Тіпті ең жыртқыш деген аң да бірінбірі өлтірмейді... Бұл заман бұзылды ғой, ұлым.

	– Енді мен келдім, еш жерге бармай-ақ қойыңыз, – дей салды Алтай сөзді қысқартқысы келіп.

	– Әрине, енді қайда барамын? Кел, мына стол басына отырып, кешкі тамағыңды іш. Картоп пісіріп қойдым. Жақын жердегі бір деревнядан сіңлім келген еді, байғұс, екі бөлке нан ала келіпті, сен де ауыз ти, – деп қолда бар дәмін Алтайдың алдына қойды.

	Алтай мен Мария Павловна екеуі көп уақыт сұхбаттасып отырды. Алтай күні бойғы жүрістен шаршап, өзі жатқан бөлмеге барып дем алғысы келіп еді, Мария Павловна бір ұзын-сонар әңгімеге түсіп алып, оны жіберетін болмады.

	– Шырағым, осы қалада округтік полиция ұйымдастырылыпты. Оған бастық етіп Артемов деген бір алаяқ қу бар еді, соны бекіткен дейді. Ол дүниенің түзу кезінде көзі қызарып, қасқырға ұқсап, біреуді жеп қоятындай боп жүретін, қолына билік тиген соң, кімді аяйды ғой дейсің. Өзі мына осы жердегі кулактың баласы. Совет өкіметіне нағыз наразы кісінің бірі. Онан сен де байқап жүр. Алдауына түсіп қалма. Сені аямайды, жазым қылады.

	– Ол ескертпеңізге көп рақмет, – деп, Алтай ішіне әлденені түйіп қойды.

	– Мен шаршадым, енді жантаяйын. Сен де дем ал, – деп кемпір шойырылған белін екі қолымен басып, ақсаңдап өз бөлмесіне кетті.

	Алтай – сұлу пішінді, аққұба жігіт. Үлкен қой көзді, қалың шашты, бір кісіге әлі қаптал жететін қайратты адам екендігі бір көргенде-ақ белгілі болып тұр. Тыныштық заманда бірде-бір жанның көңілін қалдырмауға, қолынан келсе жақсылық жасауға шын көңілімен тырысатын жан еді. Сол жолда өз басын құрбан етуге де бар. Міне, сол біреуді маңдайынан шертіп көрмеген Алтай жауға қарсы жасырын күрес жүргізгелі отыр. Бұл жолда талай адам жанын қияды, қырғыншылыққа да ұшырайды.

	Ертеңінде күн алай-түлей боран болды. Жел ұйтқи соғып, ұлпа қарды үйіріп тұр. Көше-көшені жал-жал болып күртік қар басып қалды. Тыныштық кездегі қар тазалайтын машиналар қазір жоқ. Алтай ерте тұрып, асын тезірек ішіп, жұмысына кетті. Бүгін топан суы қаптағандай, көше толған неміс әскері мен техникалары. Адам аяғын алып жүре алмайды. «Бұл майдан шебіне жақын жер емес, олай болса, майданның басқа бір бөлегінен Москва түбіне жіберілгелі жатқан әскерлер болды» деп түйді ол ішінен. «Қаланың қай жеріне барса да ерікті» деген рұқсат қағазы бар Алтай осы маңды жаяу жүріп аралап шықты. Жау әскерінің көбірек топталған жерін көңіліне тоқып алған ол, қаланың оңтүстік шетіндегі оңашалау үйде тұратын, партизан байланысшысын тауып алып, оған сол жерде өз қолымен толтырған жасырын картаны беріп, тез арада партизан штабына жеткізуді бұйырды.

	Түн ортасы ауған мезгіл. Толған айдың жарығы жердегі ақ қарға шағылысып дүние әлеміне күндізгідей нұрын шашып тұр. Алтай дөңбекшіп ұйықтай алмай жатыр. Өйткені кешегі жіберген сәлемдемесінен әлі күнге дейін хабар жоқ. Ол барып жетті ме, болмаса, орта жолда қолды болды ма деген ой оның жанын жеп, ұйқы бермей қойды. Алтай әбден талықсып, көзі енді ілініп бара жатқан болатын. Бір заматта гүрілдеген самолет дауысы естілді. Олар ұйытқып, қала маңын екі айналып шықты да, турасынан нысанаға қарай тартты. Бір кезде аспан да, жер де дір ете қалды. Бомбаның бірі осы Алтай жатқан үйдің маңынан түсті білем, ағаш үйдің қабырғасы сықыр-сықыр ете қалды. Батырға да жан керек дегендей, Алтайдың да жүрегі дір ете түсті. Жақын жерде жан тасалайтын жертөле де жоқ. Самолет шабуылы кезінде далаға жүгіріп шығу тағы қауыпты. Соны білген Алтай қозғалмастан төсегінде жата берді. Бір мезгілде күркір бәсең деп, бірте-бірте азайып барып басылды. Алтайдың қуанышы қойнына сыймай жатып ұйықтап кетті.

	Ертеңінде ол таң бозарып келе жатқан кезде тұрды. Қызметтен бұрын түндегі аласапыранның қорытындысын көруге асық еді. Кешегі көше толы әскер бүгін зым-зия жоқ болыпты. Әр жерде домалап жатқан танкілер мен машиналар, өліктерді жинап жүрген жау солдаттары. Айнала шұрықшұрық, ойран-асыр. Көшеде келе жатқан неміс солдаттарының бұрынғы сәулеті жоқ. Біреу келіп жынын қағып алған секілді. Алтай іштей толқып, ең алғашқы қадамының өте сәтті болғанына қатты қуанды. Қалалық басқарманың кеңсесіне кіріп бір көрінді де: «Мені қала коменданты бір шаруамен шақырып жатыр, сонда кеттім», – деп қасында отыратын бір кісіге айтты да, кетіп қалды.

	Оның комендант шақырды дегені жәй із тастау болатын. Ол тура өзіне партизан отряды берген адреске тартты. Көк тақтаймен қоршалған қызыл шатырлы үйдің алдына келді де, кідірместен кіші есіктен қораға кіріп кетті. Қораның дәл төрінде байлаулы жатқан үлкен төбет ит бар екен. Ол бір-екі рет жұлқынып, арсылдап үріп, қарғы бауын үзіп кете жаздады. Сол кезде үйден бір әйел шығып:

	– Сіз кімді іздеп жүрсіз? – деді.

	– Үйге кіруге бола ма? Шаруамды содан соң айтайын, – деді Алтай.

	– Кіріңіз. – Әлгі әйел есікті ашып Алтайға жол берді.

	Үйге ол кіріп келгенде, төргі үйден осыдан екі күн бұрын өзі вокзалда жолыққан жігіті шыға келді. Онымен бір жақын туысқанымен кездескендей амандасып:

	– Мылтық, – деді.

	– Автомат, – деп жауап берді анау.

	– Зеңбірек, – деп Алтай жымиып күлді.

	– Менің атым «Володя», – деп қолын берді, – Мен бір бөгде кісі келіп қалды ма деп едім. Өзіміздің адам екенсіз ғой, жоғары шығыңыз, отырыңыз, – деп Володя Алтайдың асты-үстіне түсіп, төрде тұрған орындықты нұсқады.

	– Мені Сидоров сіздермен байланысқа жіберді, – деді Алтай. – Бұдан былайғы уақытта осында боламын. Кеше айттым ғой, осындағы қалалық басқармаға қызметке орналастым деп, сол рас. Өзі өте қолайлы қызмет болып шықты. Бастан асып жатқан көп жұмысы да жоқ, қаланы аралап жүруге берілген рұқсаты да бар.

	– Мен сіздің сондай тапсырмамен келген адам екеніңізді аздап сезген де едім, бірақ анық білмеген соң, ашылып сөйлесуге қорқып, үндемей кеткенмін. Егер, керегіміз болса, өзі де келер деп ойлағанмын. Түнде біздің самолеттер мына мылқаулардың сыбағасын берді-ау, естідің бе? – деп Володя қуанышын жасырмай, сүйсіне айтты.

	– Естімегенде, – деп қана қойды Алтай.

	– Сізді мен алдымыздағы жексенбі күні қаладағы біздің кейбір адамдармен таныстырайын, жарай ма? Ал сіз әзірше мынаны айтыңызшы: майдан жайынан қандай хабар бар?

	– Майдан Москва түбінде көрінеді. Жау қанша шабуыл жасағанымен Москваны ала алатын түрі жоқ. Жуықта біздің армия жауға қарсы шабуыл жасап, оның тауын қайырыпты. Жау әскері кейін шегініп, көп шығынға ұшыраған деседі.

	– Оны біз немістің өздерінен де естіп жатырмыз. Анада осындағы бір неміс офицерінен: «Москва капут?» – деп әдейі сұрап едім, ол «Москва капут» емес, «біз капут» боламыз деп жауап берді. Соған қарағанда неміс әскерінің халі онша емес-ау деп жүргенімде, майданнан эшелон-эшелон жаралыларды, үсіп қалған адамдарды батысқа қарай күнде-күнде жөнелтіп жатты.

	Алғаш кездескен күні екеуі Алтайдың келген шаруасының ұзынырғасын ғана әңгіме етті де, келесі жексенбі күні кездесетін жерін келісті. Сөйтіп екеуі әңгімені доғарып, қоштасты да, өз жұмыстарына кетті.

	* * *

	Генерал Рихтер командировкадан түн ортасы ауа қайтты. Лида ол бүгін қайтады деген соң, тамағын пісіріп, үйіне кетпестен тосып отырды. Генерал жатқан жеріне кіріп, киімін шешер-шешпестен-ақ Лиданы көріп:

	– Лида бикеш, кеткелі жөндеп тамақ іше алмадым, дайын тамағың бар ма? – деп сұрады.

	– Генерал мырза, сіз келеді деген соң тамақ дайындап, тосып отырмын, қазір ысытып жіберейін. Сіз киіміңізді шешкенше даяр болады.

	– О, саған көптен-көп рақмет, – деп, генерал Лидаға риза болып қалды. Кешегі түнгі совет самолетінің бір бомбасы қаладағы электр станциясына дөп түсіпті. Генерал да сығырайған май шаммен отыр. Онысы әлсін-әлі жалп етіп сөніп қалады. Онсыз да у мен зәрін шашып келген ол мына жағдайға қатты ашуланды. Оның мұнысын бірден түсінген Лида май шамның білтесін молынан шығарып, майды көбірек салып қайта жақты. Бөлме ішіндегі жарық молайып, көңілді біраз

	сергіткендей болды. Бірақ ашулы генерал оған місе тұтқан жоқ. Тамағын ішіп болған ол есік алдында отырған көмекшісін шақырып алды да:

	– Штабты электр движогіне қоссын, жарық берсін! – деп бұйрық берді.

	Рихтер бүгін қатты қаһарлы. Маңына жолап кеткен адамды көзімен жеп қояйын деп отыр. Оның бір ұрты қан, бір ұрты май. Соншалық тоңмойын, әділетсіз, қыңыр зорлық иесі екендігі оның бет келбетінен сезіліп тұр. Содырлы, қиянатшыл құбыжық түсі осы болатын.

	Өткен түнгі совет самолетінің шабуылы Рихтер мырзаға да оңай тимесе керек. Ол өшін қарамағындағы адамдардан алудың есебін іздеп отыр. Рихтер құрған зенит артиллериясы нақты нысананы көздеп атудың орнына, тисе терекке, тимесе бұтаққа дегендей, аспан кеңістігін текке атқылап, бірде-бір самолетті атып түсіре алмай әбден зығыры қайнаған болатын. Бұл жағдай генералды қатты ойландырып тастады. Ол, міне, аэродромдағы офицерлердің апшысын қуырып отыр. Кей біреуін «майданның алғы шебіне жіберемін» деп, «бұл жер сенің жүретін жерің емес» деп қорқытады. Әбден ішкі уытын шығарып, жұртты таратып жіберді де, енді бүтін бір бөлмеде өзі жалғыз қалды.

	Рихтер іштей тынып, түнеріп үнсіз отыр. Біресе кабинетінің оң жақ қабырғасына ілулі тұрған картаға үңіледі, біресе, үстелдің үстінде жатқан қағазға қарап терең бір ойға шомып кетеді. Ол алдағы түні совет әскерінің шебіне шабуыл жасау жоспарын ойлап отыр. Бір мезгілде шешімін тапқандай, қолындағы қарындашын столға қойып, өзіне-өзі разы болғандай жымия күлді.

	Ертеңінде таң сызаттанып келе жатқанда кеткен Рихтер күні бойы оразасын ашпастан самолеттердің ұшуын басқаратын жерде отырып алды. Лида генералдың тамағын дайындап күні бойы тосты. Ол түскі асқа да, кешкі асқа да келмеді. Аспан ашық. Күн суытып шаңыттанып, аяз күшейе түскен, бетті жалап тұр. Лида бұрын аэродромның самолет ұшып, қонып жатқан жолына жақын барып көрген жоқ еді. Бүгін сәті түсіп тұрғандай. Оған кеш батып, қас қараймай баруды ұйғарды.

	Суып қалған тамақты тез ысытып алып, Лида Рихтердің көмекшісіне барды:

	– Сіз генералмен байланысып, мына тамақты апарып беруге ұлықсат алып беріңіз. Ол кісі күні бойы аш жүр, – деді.

	– Генерал мырза, сізге тамақты сол қызмет істеп отырған жеріңізге апарып берсе қайтеді? – деп анау телефонмен сөйлесті. Телефонның құлағын орнына қойған ол Лидамен қосарланып есік алдына шықты да:

	– Мына кісіні генералға апарыңыз, – деп далада тұрған жеңіл машинаның шоферына бұйрық берді.

	Жеңіл машина зуылдатып, қақаған аязды қақ жарып келе жатты. Лиданың екі көзі аэродромды жағалай тігілген, бірақ ұқыпты түрде жасырылған зениткаларда болды. Бірде-бірін көзден шашау шығармай, көңілге әбден тоқып келеді. Іштей ол картаға түсірудің тәсілдерін де ойластырды. Машина келіп, бір ұзыншақ жертөленің алдына тоқтай қалды. Орамалға қалың етіп ораған тамағын әкеліп, генералдың алдына қойып, әртүрлі тағамдарды табаққа сала бастады. Лиданың мұнысына қатты ризалық білдірген Рихтер:

	– Бүгін тамақты білгендей тіпті мол пісірген екенсіз. Мына менің қасымдағы кісілер де күні бойы ас ішкен жоқ. Бұларға да бөліп салыңыз.

	Келіңдер, мырзалар, тамақтаныңдар, – деді. – Лиданың қолайсызданып тұрғанын сезген Рихтер:

	– Саспай-ақ қой, ана әкелген шнапсыңды да осы отырғандарға бөліп құй, – деді.

	Лиданың күтіп тұрғанының өзі осы болатын. Сөмкесінің түбінде жатқан тағы бір бөтелке арақты генералдың алдына апарып қойды. Аузы ашылмаған бөтелкені көріп:

	– Мен шнапсың басталған бөтелкедегі ғана екен десем, мынауың бәрімізге толық жетеді, – деп, алдында тұрған стақанға арақ құйып жатып, Лидаға көзінің қиығымен бір қарап қойды.

	Олар тамақтанып болғанша Лида монтиып төмен қарап отырды. Сырттай қараған кісіге ол жұп-жуас, қой аузынан шөп алмайтын, бірдебір адамға зияны жоқ кісіге ұқсайды. Ал, дәл осы отырысының өзінде, оның жауға деген өшпенділігі қазандай қайнап жатқан. Лида оларға ызамен түйіліп, жирене көз тастап, теріс айналып кетті.

	Тамағын ішіп болған Рихтер көңілденіп:

	– Лида ханым, саған үлкен рақмет, тамақ ішіп аз да болса жан шақырдық. Кеш болды. Енді бар да дем ал. Ертең ертерек келерсің, жұмыс көп, – деді.

	– Рақмет, мырза. – Лида ыдыс-аяғын жинап, әлгі өзін әкелген машинамен кері қайтты.

	Лида айсыз қараңғы түнді жамылып үйіне қайтып келе жатты. Алдынан ойламаған жерде бір неміс офицері жолыға кетті. Ол кес-кестеп жол бермей, Лиданың қарсы алдына келіп тұра қалды.

	– Ханым, қайда барасыз, документіңізді көрсетіңіз? – деп, бұйыра сөйледі. Онан Лида да сескенген жоқ.

	– Иә немене сезікті адам болып көріндім бе сізге? – деді тайынбай.

	– Сіз көп сөзді қойыңыз, – деп әлгі офицер ысқырып жіберді. Сол ақ екен, көшенің екінші бетінен екі-үш неміс солдаты мен екі полицай жетіп келді. «Осы жауыздардан тезірек құтылайыншы» деп ойлаған Лида қалтасына қолын салып, документін әлгі қаһарлы офицердің қолына ұстатты. Ол қол фонарын жағып, Лиданың генералдың аспазшысы болып істейтін документін оқып шықты. Сөйтті де, дауысы бірден жұмсарып:

	– Ғафу етіңіз, бикеш, біздің іздегеніміз сіз емес екенсіз, – деп Лиданың документін қайырып берді де, жөніне кетті.

	Лида жолда еш жерде аялдамастан үйіне тартты. «Әлгі немістер жай жүрген жоқ. Олар біздің адамдардың бірін іздеп жүр», деген ой келді Лиданың басына. Бұл жұмбақты шешпейінше, жұмысты әрі қарай жүргізуге болмайды. Лида үйіне кіріп келсе, Зина өте көңілді отыр. Қасында бір неміс офицері бар. Ол шала-пұла орысша сөйлейді екен. Есіктен кіріп келген Лиданы көріп алдынан шығып, қолын беріп амандасты да, оның пальтосын шешіндіріп қызмет көрсетті. Тосыннан көрген немістің кім екенін біле қоймаған ол Зинаға сұраулы көзімен қарап: «Мынауың кім? – дегендей ым қақты. Лиданың көзқарасынан-ақ түсіне қалған Зина:

	– Мына кісі менің апам, танысып қойыңыз, ал мына кісі осы қаланың коменданты Фольбер мырза, – деп екеуін біріне-бірін таныстырды.

	– Сыртыңыздан естуші едім, Фольбер мырза сіз екенсіз ғой, келіңіз танысып қояйық, – деп Лида өзін жоғары санап осқыра қарап тұрған Фольбер мырзаға қолын қайта ұсынды. «Осы жаңа ғана менің пальтомды шешіндіріп елпілдеп жүрген жоқ па еді, енді неге кекірейе қалды?» – деген ой келді қызға. Оның алғашқысы мәдениетті Еуропаның қонақ күту әдетін көрсеткен кейпі болатын, ал қазіргісі – Совет елін басып алған жеңімпаз елдің офицері екендігін аңғартқысы келгендігі еді. Лида қызметке баруды сылтау етіп, олармен ұзақ отырмады. Ол Фольбер мырзаға қарап, сұлу жүзіне қан ойнап:

	– Сіз, мырза, ғафу етіңіз, мен үйге соғып қана кетемін ғой деп келген едім. Менің жұмысыма баратын уақытым болып қалды. Сіздер отыра беріңіздер, – деп екеуін оңаша тастап, анадағы уәде бойынша Ольга Тимофеевнаның үйіне кетті.

	Өзінің сүйікті сіңлісі Зинаның жаудың тоңмойын офицерімен жақындасып жүргеніне Лиданың зығыры қайнап, қабырғасы қайысып келе жатты. Сіңлісіне онымен жақындасуды тоқтат деп үзілді-кесілді айтайын десе, ертең ол жауыз қыршын жасты жазым етуі мүмкін. Айтпайын десе, ар-ұят арқалау жүрегін шымшып, кеудесіне батып барады. Осы бір ойлар денесіне ұялаған Лиданың сүлдері құрып, Ольганың үйіне әзер жетті.

	Оны Ольга Тимофеевна сыртқы есіктің алдында қарсы алды.

	– Амансыз ба, халіңіз жақсы ма? – деп Ольга Тимофеевна Лиданың асты-үстіне түсіп амандасып жатыр. Пальтосын босағадағы шегеге іліп жатып Лида:

	– Өз халің қалай, қандай жаңалық бар? – деп сұрады.

	– Менің өз халімді сұрасаң жаман емес, аман-есен жүріп жатырмын. Әзірге ешқандай жаңалық та жоқ. Сіз отыра тұрыңыз, біреу келді-ау деймін, – деп ол есік алдына шығып кетті.

	Көп ұзамай, қасында бір қараторы жігіт бар, Володя келді.

	– Лида, сен осында екенсің ғой, мен сенен біз бұрын келген шығармыз деп ойлаған едім. Мына, қасымдағы жігітпен таныстырып қояйын, бұл Алтай Сырымбетов деген азамат. Партизан отрядының тапсырмасымен келген кісі. Бұл жігітке менің адресімді берген екен, өзі тауып алды. Танысып қойыңыздар: мына кісі – Лидия Андреевна Герасимова, біздің бастығымыз.

	– Мен ешкімнің бастығы емеспін, Володя қалжыңдап тұр, осы тұрған адамдардың бәрі де бастық, – деп күлді Лида.

	– Ал, мына кісі бәріміздің басымызды қосып, паналатып отырған Ольга Тимофеевна Белова, осы үйдің иесі, – деп Володя, кейінгі үш сөзді ерекше бір леппен айтты.

	Көп ұзамай Аня Петрова мен Нина Чистякова келіп кірді. Келген қонақтардың бәрі төргі үйге жиналды. Біреу-міреу келіп, «Сендер неге жиналып отырсыңдар?» деп сұрап қалғандай болса, «ойнап-күліп, би билеп, көңіл көтеру үшін жиналып отырмыз», – деп айту үшін, Володя гармонын да ала келген болатын. Әңгіменің ара-арасында ол гармонын безілдетіп-безілдетіп алады. Қыздар билеп қарық болып қалады.

	Лида жолдастарының әңгімесін тыңдап сәл отырды да:

	– Нина, ал сен айтшы көрген-білгеніңді, – деді.

	– Мен не айтам, әлі ештеңенің байыбына барғам жоқ. Жұмыс істеп жүрген жерімде ылғи немістерді көремін.

	– Міне, сол көрген немісің не қылған немістер, қайдан келген, қандай бөлім екендігін айтсаң болғаны ғой, – деді Лида салмақты үн қатып.

	– Немістер ұшқыштар ма деймін, өйткені киген киімдері жай әскерге ұқсамайды. Өздері түн баласында жоғалып кетеді. Міне, менің бар білетінім, – деп Нина сықылықтап күлді.

	Нина жұмысқа араласа салысымен неміс солдаттарына қолжаулық болып жүргенін Лида естіген болатын. Өзінің де ашаң денесі омсырайып аппақ боп әбден жүдеген. Оның осы жүдеу өңін көріп Лида оған әрі іштей қатты ренжіп, әрі жаны ашып, аяп та отыр. Дегенмен бұған көңілімдегінің бәрін ашып айтайын деген бір ой келді. Нинаның жанына жақындай түсіп:

	– Сен маған өкпелеме, өзіңе ғана өкпеле. Сен қызметке тұрартұрмаста немістермен қалай болса солай жүріп, жеңіл мінез көрсетті деп, біздің адамдар айтып жүр. Сенің бұның адамгершілікке жатпайтын нәрсе. Әрі-беріден соң неміс командованиесі сенің бұл жеңілтек ісіңді сезіп қалса, қызметтен шығарып жіберуі де ықтимал. Тіпті әскер ішінде іріткі салуға тырысты деп, атып жіберуден де тартынбайды. Өзің алдыартыңа қарайсың ба, болмаса, осы күйіңде жүре бересің бе? Соны айтшы, – деп Лида қатқыл үнмен, кесек томырылған қалып танытты. Оның бұл сөзінде апалық қамқоршылық та, аяушылық та, соғыс кезіндегі қаталдық та бар еді.

	Нинаның көзіне жас келіп, қаны қашқан жүзінен аспаннан тағдыр жұлдызын күткендей жат ажар байқалды. «Менің жүріс-тұрысымды Лида қалай біліп қалды» дегендей, аңырған дағдарыс бар. Бір сәт үнсіз отырды да, ол өзінің ұшқалақ, долы мінезіне басты.

	– Мен ешуақытта көп алдында солдатпен ашық жүргенім жоқ. Сізге жеткізіп жүрген адам дұрысын айтпаған. Ал егер жүргім келсе, ерік өзімде емес пе? Тақ бір ұяты соған келгендей менде несі бар екен? – деп буырқана бастады.

	– Шырағым, менің айтып отырғаным – апалық ақыл. Байқа, маңай толы жау, қолға түсіп қаласың деген сөз. Егер бұлайша шаптығып сөйлейтін болсаң, мұны Отан бұйрығы деуге де болады. Орындамай көр сен, – деп Лида қатал ескертті.

	– Сіздің берген кеңесіңізді бұдан былай орындауға тырысамын, – деп Нина ыңғайға тез көніп қалды.

	– Міне, осылай тәртіпке келгенің жөн, – деп Лида Нинаның арқасынан қақты, – сен қамықпа, біздің айтып отырғанымыз жолдастық ақыл. Сенің келешектегі міндетің: сол өзің жұмыс істеп жүрген әскер бөліміндегі барлық өзгерістерді, жаңа келген бөлімдер болса, оның қандай себеппен мұнда келгенін біліп, соғыс кұралдары түрін бізге хабарлап отырасың. Ал, қазір мына пакетті Мглин жолы жақ шеттегі өзің білетін «Мырыш» дейтін барлаушыға апар. Өте тығыз деп айтарсың, бүгін Сидоровқа жеткізсін. Ал енді жүгір. Өзің байқа, жолда сақтанып жүр, біреу-міреу ұстап алып, мына пакет жау қолына түсіп, бәріміз масқара боп жүрмейік. Ал, қош сау бол! – деп, Лида Нинаның бетінен сүйіп қоштасты.

	Нина тысқа шығып кетісімен, Лида өте жауапты тапсырманы оған беруін берсе де, әлгі әңгімеден кейін, әлдеқалай деп, көңіліне қауіп кірді. Ол дереу Аняны шақырып алды:

	– Сен жаңағы Нинаның соңынан бар, көрінбей жүріп отыр,

	«Мырышқа» апарып берер ме екен, болмаса басқа жаққа әкетер ме екен?

	– Онан да менің өзімді неге жібермедің, мен апарып беріп, тез қайтып келетін едім, – деді Аня.

	– Себебін сұрап қайтесің, оны дәл қазір сынау керек болды.

	Нинаның соңынан кеткен Аня көп ұзамай қайта оралды. Нина ешқайда бұрылмай пакетті өз адресіне тапсырыпты. Бұған Лида қуанып қалды.

	Володя да гармонын алып, орыс биін тарта жөнелді. Отырғандар бірден билеп кетті. Лида өте әсем билеп, өлеңді нақышына келтіре айтып, отырғандардың көңілін көтерді. Әсіресе, бірінші көрген Алтай Лиданың билеген өнеріне қарап, аузын ашып отырып қалыпты. Ол ішінен: «Мына қыздың іші-сырты бірдей әсем екен. Өң деген анау, қыр мұрынды, қызыл шырайлының өзі. Ақылына көркі сай деген осы ғой», – деп ойлады. Сөйтті де, ол да Лидаға еріп билей жөнелді. Оның да өнерлі жігіт екеніне отырған жұрт бірден көңіл аударды. Бар ынтасын би ырғағына беріп жүрген жігіт, қарсы алдында ұршықтай иірілген қыздың жүзіне есі ауғандай қадалып қалыпты. Лида мөлдір, нәзік үнмен ақырын жымиып күлді. Алтайдың бүгінгі жүріс-тұрысы оған да ұнап қалғандай. Би біткесін, Лида сонша бір әдеппен Алтайдың жанына келіп:

	– Сіз жақсы билейді екенсіз, ән де айтатын болуыңыз керек. Бір ән салып жіберсеңіз қайтеді? – деп өтінді.

	– Ән салайын, бірақ қазақша ма, орысша ма?

	– Орысша әнді өзіміз де айтамыз, қазақша айтыңыз, тым болмаса әуенін байқайық, – деді Володя мен Лида жарыса сөйлеп.

	Алтай нені айтсам екен деп сәл ойланып отырып қалды. Бір кезде отырған жұртқа «қазақтың халық әні «Жиырма бесті» айтайын», – деді. Ол әнді айтпас бұрын отырғандарға әннің қысқаша мазмұнын түсіндіріп берді. Бұл ән қыз бен жігіттің махаббаты жайлы деген соң, бәрі аса бір ынтықпен Алтайдың аузына қарап отыр. Ол өзінің қоңыр дауысымен толқындата, шырқай жөнелді.



	Беріп кет сақинаңды мыс та болса,

	Жүрейік күліп-ойнап қыс та болса.

	Шеш-тағы етігіңді байпақшаң кел,

	Көрейін өз сорымнан ұстап алса...



	– дегенде мөлдіреген қара көзін Лидаға қадап, дауысын құйқылжытып, толқындатып барып, майда қоңыр сазымен, тыңдаушыларға ерекше әсер бере, бірте-бірте бәсеңдетіп әкеліп тоқтатты.

	Қыбыр етпей ұйып тыңдап отырғандар Алтайдың нақышына келтіріп айтқан әніне қатты риза болып сүйсінген рай білдірді.

	– Әннің сөзіне түсінбегенімізбен, әуені тамаша екен. Бөгде кісінің өзін балқытып, әуеніне бөлеп алып кететін ән ғой, – деді сұлу жүзімен Алтайға қарап наздана күлген Лида.

	– Ойын-сауық деген жақсы ғой, бірақ уақыт болып қалды. Енді мына Аняның әңгімесін тыңдайық, – деді Володя.

	Жұрттың бәрі Аняға қарап қалды.

	– Сен ана торф өндірісіндегі оқиғаны айт, – деді Лида Аняның аузына сөз салып.

	– Мен мына Лидия Андреевнаның тапсырмасымен осы қалаға жақын жердегі торф өндірісінде болдым. Оның бастығы Рудольф деген неміс екен. Қасында бір поляк, бір чех жігіті бар. Сонда жұмыс істеп жүрген адамдардың айтуына қарағанда, Рудольф жөні түзу кісі көрінеді. Соғысқа жанымен қарсы, тіпті әуелі фашизмге қарсы адам дейді. Қасындағы поляк пен чех жігіті оның Гитлерге қарсы күресте орыстарға көмектесетін ниеті бар деген сөзді айтады. Біз ең алғашында сол екеуі арқылы сөйлесіп көреміз бе деп едік, тағы да байқайық деген қорытындыға тоқтадық. Кім білсін, осы күні кісіге сенуден қалған заман емес пе, мүмкін ол бізді қолға түсіру үшін, әдейі қулық жасап жүрген фашист болар деп жасқандық. Қасындағы поляк пен чехтің сөзіне де сену қиын. Кім біледі, олар да сатылған біреу боп жүре ме?

	– Онда оларды байқап жүретін ешкім бар ма?

	– Бар, өзіміздің осы қаланың бір-екі жігіті сонда қызмет істейді, сенімді кісілер, соларға тапсырдым, – деді Аня.

	– Енді осы отырғандарыңның бәріңнің есіңде болатын бір әңгіме бар. Осы қаладағы гестапоның тыңшылары біздің құпия ұйымның жұмысы жөнінде хабардар көрінеді. Әнеу күні совет самолеттерінің Гитлер әскерін бомбалауы – сол жасырын партизандардың жұмысы деп, гестапоның тыңшылары күні-түні сабылып іздеуде дейді. Түн мезетінде көше-көшеде тосқауылда жүретін күзет те көбейтілді. Бұдан былай өте сақ жүру керек, – деп Лида алдында отырған достарын қырағы көзімен бір шолып өтті.

	– Рудольфтың кім екенін, меніңше, тез арада анықтаған жөн. Егер шынында бізге қызмет істеймін дейтін неміс болса, оның көмегі көп болар еді, – деді Володя.

	– Бұл міндетті мына Аняға тапсырайық, жуық арада осының бәрін тексеріп, қорытындысын бізге айтатын болсын, – деді Лида.

	– Сағат он болып қалды. Тарайтын мезгіл жетті, – деді қалтасындағы сағатын алып қараған Алтай.

	– Шынында да енді бөгелуге болмайды, осымен бітірейік. Келесі сенбі күні Огнев дегеннің үйінде кездесетін боламыз. Достоевский көшесі, 50үй. Түсінікті ме?

	Лида өзінің достарымен қол алысып қоштасты да, қасында тұрған Алтайға жақын келіп:

	– Сіз қай жаққа барасыз? – деді.

	– Қаланың ортасына қарай барамын.

	– Олай болса, жолымыз бір екен, әрине, сіз қарсы болмасаңыз?

	– Неге қарсы болайын, сіз сияқты кісімен қатар жүрудің өзі бақыт емес пе, – деп, Алтай Лиданы қолтықтап есік алдына шықты.

	Алтай мен Лида аязды түнді жамылып, қала паркының шығысындағы бір көшемен келе жатты. Бір кезде алдарынан белгісіз біреу кес-кестеп өте шықты да, сол жақ бұрыштағы жалғыз қабат ағаш үйдің жанына тұра қалды. Ал, енді біреу бұларға қарсы жүрді.

	– Мыналар бізді аңдып жүрген адамдар болды, не де болса қаймықпай, өздеріне қарсы жүрейік, – деді Алтай Лидаға бұрылып.

	Екеуі қарсы аяңдап жанынан өтіп бара жатқанда:

	– Мырзалар, мұнда келіңдер, қайда кетіп бара жатырсыңдар? – деді үстіне жай адамның пальтосын киген біреу.

	– Бізде не шаруаңыз бар?

	– Кел деген соң, келіңдер! – деп, енді әлгі екеуі қатарласа бұйыра сөйледі.

	– Біздің сіздерге не керегіміз бар? – Алтай мен Лида белгісіз екеудің жанына келді.

	– Документтеріңді көрсетіңдер. Қайдан келе жатырсыңдар? – деп біреуі тіпті өктем сөйлеп тұрды.

	– Мырза, байқап сөйлеңіз, сіз неге дауысыңызды көтересіз? – деді Лида, қалтасынан документін алып жатып.

	Біреуі Лида мен Алтайдың документтерін алып, қол фонарьдің жарығымен оқып шықты.

	– Өзіміздің адамдар екен, – деді қолындағы документті иелеріне қайырып беріп жатып. – Бара беріңіздер, – деп әлгілер бұрылып өз беттерімен кетті.

	Алтай мен Лида тік көшемен тура жүріп келді де, паркты айналып өтті.

	– Сіз байқадыңыз ба, әлгі екеуі орысша сөйлеп тұрған немістер ме, әлде орыс па? – деді Лида Алтайға бұрылып.

	– Меніңше полицай болу керек. Бұл қалада орысша сөйлей білетін немістер бірен-саран ғана. Оларды мен жақсы танимын.

	– Біз, әлі, осындай сатқындардан көреміз. Бұлар гитлершіл фашистерден де жаман.

	Бүгін алғаш рет кездесіп танысқан екі жас бірін-бірі ұнатып қалған тәрізді. Бірақ екеуі де ішкі сырларын тірі жанға сездірмеуге тырысты. Екеуі де әдептілікті сақтады. Алтай Лиданы үйіне дейін шығарып салып, қоштасты да, өз жөніне кетті. Қыры мен сыры бірдей қыз мінезі Алтайға үлкен әсер еткен. Ол қатты соққан жүрек дүбірін естіп келеді... Мына аумалы-төкпелі заманда көңіліңе келген тілекті табан астында айтып алмасаң, ертең кеш болуы да мүмкін-ау. Алғашқы кездесуде сыр ұшығын сездірмей кеткеніне өкінеді. «Сіз маған ұнайсыз» дегенді неге айта салмадым. Тонымды шешіп алмайтын еді ғой, тым құрса аужайын түйетін едім. Көзқарасына, жылы ілтифатына қарағанда теріс көрмейтін секілді, – деп жігіт ойы әр саққа бір кетті. Бірақ кездесуіміздің алды-арты бұл емес қой, әлі талай жолығып, іштегі сырды ақтаратын болармыз деп жұбатты ол өзін-өзі.





XI




	Бұрынғы қалалық партия комитетінің кеңсесіне қазір округтік полиция орналасқан. Артемов – толық денелі, жалпақ бет, шикі сары, елуді еңсеріп қалған адам. Ол талайдан осы кеңсе менің қолыма бір тисе деп, іштей кіжініп жүретін. Қалаға неміс келгеннен бері жауға жарамсақтанып, талай совет азаматтарын көрсетіп, айдағанын айдатып, атқанын аттырып қызмет істеп жүретін ол, қолына билік тигенде барынша қуанды. Енді міне округтік полицияның бастығы. Стол басында шіреніп отыр.

	Артемов өзінің қарсы алдындағы қабырғаға Гитлердің суретін іліп қойды. Мұнысы неміс-фашистеріне еліктегені. Екі сөзінің бірі – фюрер. Неміс офицерлеріне жолыға қалса, Артемов «Хайль Гитлер» деп олардан бұрын айтады. Ол қазір бір нәрсені ойлап төмен қарап отырған, кенет телефон шылдыр ете қалды. Бүкіл денесімен бұрылып, оң қолына телефонның құлағын алды.

	– Артемов тыңдап тұр, – деді дүниені өз уысына қысып отырған кісідей сызданған жуан дауысымен.

	– Артемов мырза, сіз маған келіп кетіңіз, – деді ар жағынан.

	– Жарайды, Фольбер мырза, қазір жетемін, тілмашты ала барайын ба?

	– Тілмаш бірге келсін. Менің орысшам аздық етер.

	Артемов столының үстінде тұрған электр түймесін басып қалды. Кіріп келген көмекшісіне:

	– Алтай Сырымбетов мырза қайда? Шақырыңыз! – деді. Көп ұзамай кабинетке Алтай кірді.

	– Сіздің шақыруыңызбен келдім, мәртебелім. Бір керегім болып қалды ма?

	– Керегің болғанда қандай, жүр, қала коменданты шақырып жатыр, кеттік, – деп алға түсіп алып Артемов елпеңдей жөнелді.

	Жаңа ғана өз кеңсесінде салмағын ат тарта алмай отырған Артемов коменданттың алдында бетегеден биік, жусаннан аласа болып, жуаси қалыпты. Қолы дірілдеп, аузынан сөзі түсіп, көзі жаутаң-жаутаң етеді. Оның қазіргі кейіпіне қарап Алтай «бәлем, қожаңның алдында қалай билер екенсің», – деп іштей күліп тұр. Орнынан сыздана тұрған қала коменданты Фольбер:

	– Осы қала Германияға адам жібермей жатыр, мұны қалай түсі нуге болады? Бұл Гитлердің бұйрығын орындамау емес пе, сіз қалай ойлайсыз? – деді.

	– Комендант мырза, біз қазір жедел шара қолданып жатырмыз, орындаймыз.

	– Сенің шара қолданып жатырмын дегеніңе қанша уақыт өтті? Әлі орындайтын түрің жоқ. Сен ит осы фюрердің бұйрығын орындауға ат үсті қарап жүрсің-ау деймін... Егер олай болса, өзіңді жауапқа тартуға тура келеді. Түсінікті ме? – деді комендант терісіне сыймай. Алтай «сен ит» деген сөзге көңіл бөле, дауысына біртүрлі кекесін мән бере аударды.

	«Ит» деген сөз Артемовтың жанына қатты батты. «Сен өзің ит» деп тайталаса кетуге шама жоқ. Сондықтан сәл кейін шегініп кетті де, ар жағында тұрған Алтайға:

	– Біз жуық арада орындаймыз, түсіндірші, мына мырзаға, – деп жалынышты көзімен мөлие қарады.

	– Түсіндіріп-ақ тұрмын. Бірақ, ол кісі сізге қатты ашулы.

	– Артемов мырза, біз сізді округтік полицияның бастығы етіп тағайындағанда, коменданттың бұйрығын бұлжытпай орындайды деп сенгенбіз. Ал, қазір не болып шықты? – деп комендант қуырып барады.

	– Бізге тағы бір үш күн уақыт беріңіз. Айтқаныңызды сөзсіз орын даймын.

	Кеңсесіне келісімен Артемов қайтадан қаһарына мініп, округ полициясының адамдарын жинап, өзінің өшін бұлардан алуға кірісті. «Сендер менің бұйрығымды орындамадыңдар!» – деп бәрінің зәресін алып, қылышынан қан тамып тұр.

	– Мен жаңа ғана қала комендантына үш күннің ішінде бұйрығыңызды орындаймын деп сөз беріп келдім. Ал, сендерге мен екі-ақ күн беремін. Еркек-әйел демей, қолдарыңа түскен адамның бәрін Германияға жіберуге дайындаңдар. Егер, осы бұйрықты орындамасаңдар, менен жақсылық күтпеңдер. Бұйрықтың орындалуының барысы жөнінде күніне екі рет маған хабарлап тұрасыңдар. Түсінікті ме?

	– Түсінікті, – деп полицайлардың бәрі бір ауыздан жауап берді.

	– Түсінікті болса, орындаңдар! – деп Артемов сөзін бітірді.

	Қала тұрғындары үшін бұл өте ауыр сергелдең болды. Полицайлар көрінген жасты кез келген жерде ұстап алып, округтік полицияның қорасына жинап жатты. Қайда барып, қайда қоятынын да айтпады. Қала көшесі сеңдей соғылысқан адам. Жиналған жұрт өздерін Германияға жөнелтейін деп жатқанын біліп қаша бастады. Көптеген жастар маңайдағы деревняларға барып паналады. Бірақ онда да бұларға күн көрсетпеді. Ірі-ірі деревняларда полиция тобы құрылған болатын. Олар қаладан қашқандарды ұстап, қайта жіберіп жатты. Кейбіреулері қашып орманға кетті.

	Қала мен деревняларда сеңдей соғылысқан жұрт. Жылау-сықтау. Бірінің қызы, бірінің ұлы Германняға жөнелтілейін деп жатыр. Ең ауыры, нақақтан-нақақ жаза шегіп көп кісі атылды, асылды. Көше толы шулаған, жамыраған дауыстар. Қала халқын қорқыныш билеп алды. «Жастарды Германияға жіберуге жинап жатыр», – деген хабар лезде тарады. Бұларды жасырын түрде ұйымдастырып жүрген – Володя. Әр он кісіге біреуін бастық етіп, қалай қарай баратынына бағыт сілтеп жүр.

	Бесін ауған кез. Ақпанның аязы күшейіп, қыса түсті. Станция басында ұзыннан-ұзақ тізіліп тұрған қызыл вагондар. Үрейі қашқан жастарды қызыл вагонға айдап әкеліп қойша қамап жатыр. Ішіне адам толды деген вагондардың есігін тастай қып сыммен бекітіп жүр неміс солдаттары. Көше толы азан-қазан жылаған халық. Оларды вокзал маңына жолатпай қуалап жүрген полицайларға бой беретін түрі жоқ. Кенет қоршалған торды үзіп шыққандай, бір топ адам вагонға қарай лап қойды. Айғайсүрең бұрынғысынан да күшейе түсті. Сол-ақ екен, адам тиелген поезд орнынан ақырын қозғалып, батысқа қарай жылжып кетті...

	Рославль қаласының жанындағы торф шығаратын Павлинка өндірісі қайта жұмыс істей бастаған. Оны басқарып, іс жүргізуге неміс офицері Рудольф тағайындалған болатын. Ол жасы қырыққа таяп қалған, ұзын бойлы, жылы жүзді жігіт. Сондықтан ба, әлде бір басқа себебі болды ма, әйтеуір Рудольфты фашизмге қарсы адам екен деседі жергілікті адамдар. Осы әңгіменің ұшығына жету үшін, міне Анна Петровна да ертемен Рославльден шығып, түске таман Павлинкаға келіп жетті. Ойы – осында жұмысқа орналасу. Сондықтан Аня Рудольф мырзаның өзіне жолықпақ болып, тура оның жұмыс істейтін жеріне келді. Есіктен сұраусыз кіріп барған ол:

	– Амансыз ба? – деп төрдегі кісіге жақындай беріп еді, Рудольф орнынан тұрып, қол беріп амандасты:

	– Сіз кімді іздеп жүрсіз?

	– Мен осы өндірістің бастығы Рудольф мырзаға келіп едім, сол кісіге қалай жолығуға болар екен?

	– Рудольф мырза мына мен боламын, – деп ол Аняның бетіне қарап жымиып күлді.

	Аня қалтасына қолын салып, неміс тілінде жазылғаң төрт бұрышты бір қағазды алып, Рудольф мырзаға ұсынды. Ол қалалық еңбек биржасының А.Г.Петрованы фельдшерлік қызметке алыңыз деген қағазы болатын. Қолындағы қағазды оқып шығып, ол сәл үнсіз отырды. Аняның бетіне қарап:

	– Сіздің фельдшерлік мамандығыңыз бар ма еді? – деп сұрады.

	– Мамандығы болмаған кісі фельдшер бола алмайды ғой. Маман болған соң сізден жұмыс сұрап келіп отырмын.

	– Қаланың тұрғыны болсаңыз, қалада неге істемейсіз?

	– Өзіңіз білесіз, осы күні қалада азық-түлік тапшы, тауып алу оңай емес. Бұл жер деревняға жақын, тамағыңды асырауға болады, – деп Аня бұл сұрауға сүрінбей жауап берді.

	– Бізге фельдшер керек, – деді Рудольф, – жарайды, мен сізді қызметке алу жөнінде бұйрыққа қол қояйын. Сіз ертеңнен бастап жұмысқа шығатын болыңыз. Қызмет орныңызды менің көмекшім көрсетеді.

	Аня ішінен: «Мына неміс шынында да жөні түзу кісіге ұқсайды. Біздің адамдардың айтып жүргені рас болуы да мүмкін», – деп ойлады.

	Аняның фельдшер болып істегеніне де, міне, он күннен асып кетті. Өз жұмысына ұқыпты, берік адам. Мамандығын да жақсы білетін, тәжірибелі кісі. Бір күні осындағы чех жігіті Антон ауырып, фельдшерге көрінуге келді. Орта бойлы, тығыршықтай кісі екен. Алтын сары шашын қарсы қайырып тараған. Өзі аздап орысша біледі. Орындыққа отырып жатып, ол:

	– Фельдшер ханум, кеше жатарда сап-сау едім, таңертең басым ауырып тұрдым. Маған бір дәрі берсеңіз, – деді Аняға қарап.

	Аня Антонның өкпесін тыңдады, тамағын көрді. Содан соң:

	– Сізге аздап суық тиген екен, – деп, дәрі берді.

	– Рақмет сізге. Менің тағы бір бұйымтайым бар еді, мүмкін болса, айтайын.

	– Айтыңыз!

	– Қорықпаңыз. Мен мына фашистерге қарсы адаммын. Орыстардың Гитлерге қарсы күресіне қолымнан келгенше көмек көрсеткім келеді. Бірақ соның ретін таба алмай жүрмін. Мүмкін, сіз бір жолын тауып берерсіз? Есіңізде болсын, осындағы поляк жігітінің де ойы осындай. Тіпті Рудольфтың өзі де бізге тілектес, – деп үлкен көк көзін Анядан алмай қадалып қарап қалыпты.

	Аняда зәре жоқ. Мына адамның айтқанына сенерін де, сенбесін де білмейді, құп-қу болып дірілдеп кетті. «Мүмкін мені торға түсіру үшін жорта айтып тұрған гестапоның тыңшысы ма?» деп те ойлады. Олай дейін десе, Антонның өзінің жүзінен де бір қорқыныш нышаны білінгендей болды.

	– Меніңше, сіз өз сырыңызды айтарын айтып қалсаңыз да, енді өкініп тұрсыз ба, деймін? Сіз өкінбеңіз, мен естігенімді ешкімге айта қоймаспын. Мен – ауызым берік адаммын, – деді Аня Антонның айтқанына бірден құлап түспей, ол жөніндегі өз пікірін әлі де ішіне бүгіп.

	– Мен шын сырымды айтып тұрмын. Мен де ептеп кісі танитын адаммын. Сіздің көзқарасыңыздан, жүріс-тұрысыңыздан жай адам емес екеніңізді байқап барып айттым. Сондықтан неге айттым деп өкінер жайым жоқ. Егер алда-жалда сіз жауларға қызмет істеп жүрген сенімсіз кісі болсаңыз, мен бәрібір мойындамаймын. Себебі екеуіміздің жанымызда тұрған куә жоқ, – деп жігіт жымиып күлді.

	Аня екі ұштылау қып жауап берді:

	– Айтқаныңыз шын болса, бұл әңгімеге тағы бірде оралайық. Әзірше осы арада қалсын. Екеуіміздің сөйлескеніміз жөнінде әрқайсымыз ешкімге тіс жара қоймаспыз. Осы уәде ме?

	– Уәде, мен сізден дәрі ғана алып қайттым, – деді Антон Аняға соншалық бір жылы көзқараспен аялай қарап.

	Қала аппақ буға оранып алыпты. Сорып алмалысы мол шалшықтан шыққан түн буы, дөңесті бауырлай ішекше созылып жатқан үйлерді орай қымтап, көзден тасалап көрсетпейді. Деревня үйлерінің бәрі де жатқан. Оттар сөніп, шам жарығы көрінбейді. Тіпті әуелі иттер де үрмейді. Мүлгіп қалыпты. Тек қана бір терезеден болар-болмас шам сәулесі көрінеді. Ол – Аняның терезесі. Оның орналасқан бөлмесі қызмет істейтін жерінің дәл қатарында болатын. Басы ауырып, балтыры сыздағанның бәрі түн демей, күн демей Анна Гавриловнаға келіп көрініп, дәрі-дәрмек алып жүреді. Міне, бүгін де деревня тұрғындарының бірі келіп, дәрі алып кеткен болатын.

	Сол күні түнде Аня әр нәрсені ойлап, көпке дейін ұйықтай алмады. Оның ойына әлсін-әлсін келе берген күндізгі Антонмен әңгімесі. «Өзі бір мейлінше кісіге сенгіш, ақ көңіл, ар жағында арамдығы жоқ адам секілді. Әйтпесе, бір көрген адамға ішіндегі сырын лақ еткізіп ақтара сала ма мына заманда? Кім білсін, мен жөнінде ол да бір нәрсе сезіп келді ме? Дегенмен, менің өзім де әжептеуір сескеніп қалдым-ау. Ішкі сырымды бірден аша салмағаным дұрыс болды. Әлі талай тебірентіп, толғантып барып бұның жұмбағын шешетін де күн туар». Бірақ Антонның өз сырын шын көңілмен айтқанына Аняның күмәні қалмады. Сөйтіп жатып таң енді сызаттанып келе жатқанда көзі ілініп кетіпті.

	Арада тағы бір күн өтті. Бүгін аяздың беті қайтып, күн көзі сәл жылымық тартқан. Аня ертеңгі тамағын ішіп, қызметіне күндегі дағдылы уақытынан бұрын келді. Дәрігер бөлмесіне мол етіп от жағып, жылытып қойған болатын. Бөлме ішіндегі заттарға түскен шаңды сүртіп, Аня енді орнына отыра бергенде, есікті біреу тықылдатты:

	– Кіруге бола ма? – Аняның «болады» деген жауабын күтпестен, үстіне қара тон киген, күжірейген біреу кіріп келе жатты. Жалт қараса, келе жатқан Рудольф мырзаның өзі екен. Ол табалдырықтан аттай беріп:

	– Түні бойы тісім ауырып ұйықтатпай шыққаны. Тіс ауруының дәрісі бар ма сізде? – деп оң қолымен жағын басып, киімін шешпестен отыра кетті.

	– Бірдеме табылар, әуелі тісіңізді көрейін, тоныңызды шешіңіз, – деді Аня.

	Рудольф тонын есік жақтағы шегеге ілді де, Аняның алдындағы орындыққа отырды.

	Ол фельдшердің алдында, тісінің ауырғанын да ұмытып кетті білем, күлімдеген үлкен көзін Аняға қадап:

	– Қалай, біздің қалада сізді ешкім ренжітпей ме? – деді.

	– Жоқ, мырза, менің өзім біреуді ренжітпесем, маған ешкім тиіспейді. – Екеуі қосыла күлді.

	– Айтпақшы, сіздің тісіңіз ауырады ғой? Кәне, көрейін, – деп Аня Рудольфқа жақын келді, – аузыңызды ашыңыз. Оң жақтағы азу тісіңіздің еті ісіп кеткен екен. Суықтан болу керек, – Аня түрлі-түрлі дәрімен емдеп:

	– Бүгін осы да болар, ертең келіңіз, – деді.

	Тісін емдеуге Рудольф бір жеті бойы үзбей келіп жүрді. Күн өткен сайын екеуінің әңгімелері түзеле бастады. Бірін-бірі көптен бері білетін жандар іспеттес, сөз арасында қалжыңдасып күлісіп те алатын болды. Бір күні Рудольф «жұмысым көп болып уақытында келе алмадым» деп ақшам үйіріле келді. Аня оның сол күні кеш те болса, соқпай кетпейтінін біліп, тосып отырған.

	– Сіздің дәріңіз шипалы болды. Тісім жазылды. Тамақ ішкен сайын сізді алғыспен еске түсіріп отыратын болдым, – деп ол бірден көңілді кірді.

	– Ауруға шарапатымыз тимесе, несіне дәрігер боламыз? – деп Аня да әзілдеп жатыр.

	Жаңа ғана қалжыңдасып, көңілді отырған Рудольф сәлден кейін қайта томсарып тұңғиық мазасыз қалыпқа түсті. Қанталаған көзімен Аняға ұрлана қарап, өзінен-өзі әбігерлене бастады. Әлде ішін жегідей жеп, тыным таптырмай отырғаны көрініп тұр.

	Бір заматта ол асықпай орнынан тұрып, кіре берістегі есікті тастай қып жапты. Сөйтті де түлкіге аспаннан түйіліп төніп келе жатқан қыран бүркіттей, алпамса денесімен Аняға жақындай түсіп, күлімдеген өткір көзін айырмай сәл тұрды.

	Аня оның бұл мінезіне таң қалып, бұл не істер екен деп, көз алмай қарап отыр. «Әлде, бұл немістің басқа бір арам ойы бар ма? Болмаса, мені алдап бір нәрсені сұрағысы келіп жүр ме?» – деп аздап сескене бастады. Екеуі арбасып біраз отырды.

	Бір мезгілде Рудольф тамағын қырнап қойып:

	– Мен өмірімде қорқып, үркіп көрмеген жан едім. Бүгін сізден қатты қорықтым. Сіз сырт қараған кісіге мүләйім ғана, ешбір нәрседе жұмысы жоқ адам тәрізді көрінесіз, ал шынында сіз сауысқандай сақ, қулығыңа құрық бойламайтын қыз екенсіз, – деді.

	– Менің ондай қасиеттерімді қайдан біле қойдыңыз, әлде солай деп маңдайымда жазулы тұр ма? – Аня сықылықтап күліп жіберді.

	– Жоқ-жоқ, Аня ханум, сіздің ешбір жеріңізде жазу жоқ. – Бірақ мен де талай қуғын көрген қу түлкімін, сондықтан біреудің өңіне қарап, оның не ойлап тұрғанын ептеп-ептеп жорамалдаймын.

	– Сіз қалай қуғын көріп жүрсіз?

	– Мен сізге ешбір жанға ашпаған кейбір ішкі сырымды ашқым келіп отыр. Біреуге айтып қойып жүрмейсіз бе?

	– Маған айтылған әңгімені құлыпқа салдым деп есептеңіз. Ешкімге айтпайтындығыма уәде беремін.

	Рудольф бағанадан бері көмейге келіп-қайтып, маза бермей тұрған ішкі сырын жайланып отырып алып, ақтара бастады.

	– Осыдан бірнеше күн бұрын сізбен ана Антон деген жігіт сөйлесіпті ғой. Біраз уақыт соның нәтижесін күттік. Байқаймыз, гестапоға жүгіретін түріңіз жоқ... Бүгінгі әңгіме соның жалғасы. Мен өз халқымды, өз Отанымды шын таза жүректен сүйетін азаматпын. Бостандық сүйгіш неміс халқының фашизмнен құтылатындығына мен кәміл сенемін. Сол жолда барлық күш-жігерімді сарп етуге бармын. Мен осы өмірімде талай қуғын көрген кісімін. Біздің елімізді Гитлер басқарғалы фашизмге қарсы шыққан көптеген адамдар қуғынға ұшырады. Толып жатқан коммунистер атылды, асылды. Біздің сүйікті досымыз Тельман түрмеге жабылды. Қазір, оның өмірі қауыпты жағдайда деп естимін. Мына, менің өзім де фашизмге қарсы күрес сапындамын. Ендігі қалған өмірімді гитлершілерге қарсы күреске сарп етемін деген сертім бар. Сондықтан сізден мені Гитлер басқыншыларына қарсы жабық күрестеріңізге қорықпай қосуларыңызды сұраймын. Барлау жұмыстарыңыздың қандайын болса да атқаруға дайынмын. Менімен бірге жұмыс істеп жүрген чех жігіті мен поляк жігітін де қатарға алуға болады. Міне, күні бойы толғанып айта алмай отырған сырым осы. Бұған сіз қалай қарайсыз?

	– Рудольф мырза, сіз шынында батыр адам екенсіз. Мынандай өз өміріңізге қауыпты әңгімені қорықпай айтуыңызға қарағанда, жүрегіңіздің түгі бар шығар. Енді шыныңызды айтыңызшы, маған осы сырыңызды сеніп айтуға не себеп болды? Әлде, мен бірдемеден сездіріп алдым ба?

	– Жоқ, сіз ешқандай қате жіберген жоқсыз. Адамның ойындағысын сезе білу, адалды арамнан айыра білу, досты жаудан даралай білу біздің қырағылық қасиетіміздің бірі болып есептеледі. Сіз таза жансыз. Оны сіздің жылы жүзіңіз де, көз қарасыңыз да, мінез-құлқыңыз да, жүрістұрысыңыз да білдіріп тұр.

	– Олай болса сіз бізге, ашық айтқанда, «совет барлаушыларының пайдасына қызмет етемін», деп қолхат бересіз ғой? – деп Аня мәселені турасынан қойды.

	– Мен Тельманшыл адаммын, сондықтан сіздер маған қолхатсыз да сенбейсіздер ме?

	– Әрине, сенуге болады ғой. Бірақ Тельманшыл коммунист екеніңізді біз қайдан білеміз? Жазып бергеніңіз жөн сияқты.

	– Жарайды. Уақыт солай ғой... Жазып-ақ берейін. Қағазыңыз бар ма?

	– Рудольф сол арада отырып қолхат жазып берді.

	– Сіз бізге қандай көмек көрсете аласыз?

	– Ең алдымен, гитлершіл бөлімдердің қайда, қай жерде орналасқандығы жөнінде толық мәлімет бере аламын.

	– Мен үшін сіздің осы айтқаныңыз жеткілікті. Қасыңыздағы поляк жігіті мен чех жігітіне біздің осы әңгімені сіз өзіңіз айтасыз ба, әлде мен айтайын ба?

	– Ол екеуіне мен өзім айтып түсіндірейін.

	– Онда іске сәт. Бүгінгі әңгіме осымен тәмәм. Айтпақшы, сіз орыс тілін қашан үйреніп жүрсіз? Жақсы сөйлейсіз.

	– Мен бала кезімнен орыс тілін білуге құмар едім. Есейе келе, өз бетіммен орыс тілін үзбей үйрендім. Бертінгі кезде, орыс тілін жақсы білетін кісілермен жиі кездесіп сөйлесетін халге жеттім. Міне, менің орыс тілін білуге себеп болған жағдайлар осылар, – деп жауап берді Рудольф. Әңгіме аяқталды. Жаңа ғана бір-бірінен сезіктенген екі адам, көптен бірге жүрген қимас дос адамдарша қоштасты.





XI




	Өткен түні Лиданың ұйқысы шала болды. Оның ұйқысын бұзған – аспан әлемін тілгілеп жүрген самолет гүрілі болатын. Совет самолеттері қала маңындағы аэропортты бомбалап жүрді. Оларға қарсы атылып жатқан зенит зеңбірегінің дауысы естіліп жатты. Лиданың қуанышында шек жоқ. Ол аз да болса, неміс фашистерін жеңу жолында өзінің септігі тигеніне масаттанды.

	Таң сызаттанып келе жатқан кез. Лидия Андреевна ұйқылы-ояу жатыр. Үй алдына бір машина келіп тоқтады. Қыз ұйқысы бірден ашылып, жүрегі дір ете қалды. «Совет барлаушыларына аэропорттағы зенит зеңбірегінің ұясы түсірілген картаны менің жеткізгенімді сезіп қалып, тұтқындауға келген болар?» – деген ой оның жүрегіне инедей қадалды. Бірақ текке қорқыпты: генерал бір жаққа ерте кетпек болып, таңертеңгі асын ертерек ішпек екен, сол үшін Лидаға арнайы машина жіберген болып шықты. Осының бәрін, жап-жас неміс шофері түсіндіргенше, Лиданың бейберекесі қашып, сұп-сұр болып тұрған еді. Біраздан соң барып, оның бетіне қан жүгіре бастады.

	Шинелін желбегей жамылып, бас киімін оқшырайта киген генерал Рихтердің сопайған жағы анық көрініп тұр. Өзі бір түнде қабағат жүдеген. Асығып-үсігіп тамағын ішіп жатыр. Бір кезде оң жағына бұрылған генералдың көзі ашық есіктен қарап тұрған Лиданы шалып қалды. Лида оған ешқандай да сасқан жоқ, генералдың алдына басқа бір тағамды әкеліп қойды. Генерал тамағын ішіп отырып: «Осы түндегі біздің аэродромды бомбалаған совет самолеттері зенит зеңбірегінің ұяларын қалай дәл тапты, мұны қалай біліп жүр?» – дегенді ойлаумен болды. Сосын іле-шала «соғыс болған соң, қайдан білді деуге бола ма? Мүмкін, осыдан екі күн бұрын аэродром үстінен бір-екі рет айналып ұшып, біздің истребительдер аспанға көтерілгенше, жоқ болып кеткен барлаушы самолет суретке түсіріп алды ма?» деп өзін жұбатқан болды.

	Рихтер қайда кеткені белгісіз, бүгін күні бойы өз орнында болмады. Таңертең кетер алдында: «Түскі тамақты қай уақытта дайындайын?» – деген Лиданың сұрауына: «Өзім де білмеймін, қашан келетінімді, әйтеуір тамақ даярлап тосып отырарсыз. Ол жақта тамақ ішетін уақыт та болмас», – деп жауап берген. Онан «Сіз қайда барасыз?» – деп сұрауға болмайды. Лида тек күлімдеген сүйкімді көзімен ғана, оны есіктен шығарып салған. Бүгін Лида күні бойы аэродром басында болды. Есік алдында кетіп бара жатқан бір-екі офицердің біріне-бірі: «Гитлер капут», – деп бара жатқан сөздері естілді. «Бұнысы несі?» – деп Лида құлағын әлгі екі кісінің әңгімесіне түре түсті. Олардың «Гитлер капут» – деп жүргені түндегі бомбалау кезінде аэродром қызметкерлерінің бірнешеуі өліп кеткен екен. Зенит зеңбіректерінің де көбі істен шығыпты.

	«Түсте келе ме?» деген генерал кешке де келмеді. Лида қозғалмастан оны тосып тамағын қайта-қайта ысытып отыра берді. Бір кезде есік алдынан аязда басқан аяқтың сықыры естілді. Көп ұзамай есіктен Рихтер кірді. Қасында төрт-бес жоғарғы шенді офицер бар. Есік алдындағы ілгішке киімін іліп жатып Рихтер:

	– Лида, сен осындасың ба? – деп дауыстады.

	– Иә, мен сізді тосып отырмын.

	– Қасымда қонақтар бар екенін көріп тұрсың ғой? Бұларға ішетін бірдеңең бар ма? – деді Рихтер Лидаға көзінің астымен қарап.

	– Табылады мырза. Қазір, әкелемін, – деп, Лида бүгін білгендей тамақты молырақ дайындағанына қуанып қалды. Кейінгі кезде генерал бір жерге кетсе, топырлап қасында нөкерлері еріп жүретінін ол білуші еді.

	Лида қонақтардың алдына түрлі түсті тағамдарды әкеліп қойып жатты. Столдың қақ ортасында өзі кетерде бастап ішкен шнапстың бөтелкесін генералға жақындатып қойды. Бұл аз болады дегендей, Рихтер Лидаға:

	«Тағы әкел», – деп ым қақты. Ол тағы бір бөтелке шнапсты столға әкеліп қойды да, өзінің бөлмесінде отыра берді. Енді, мына отырған адамдар кетпей, ол ешқайда кетуге тиісті емес. Арақ ішіп, аз да болса қызып алған олар күндіз көрген оқиғаларын қорытып, әр нені айта бастады. Рихтер орнынан қозғалып маңайына бір қарап алды да:

	– Қазіргі кезде, майдан шебі жылжымай тұрып алды. Не алға, не артқа шегінбей теке тіреспен тұр. Фюрер Москва түбінде шабуылды қайта бастаймыз деген еді, әзірге ол шабуылдан да хабар болмай кетті. Сендер не білесіңдер? Әскердің Бас штабында отырған офицерлерсіңдер, сендер білмегенде кім біледі? Осы арада бөтен ешкім жоқ, майданда болып жатқан жаңалықты жасырмай айтсаңдаршы.

	– Сізге майдан жайы жөніндегі бюллетень келіп тұрмаушы ма еді? – деді төр жақта отырған ұзын бойлы, қызылшырайлы офицер.

	– Әрине, апта сайын алып тұрамын. Бірақ онда барлық шындық жазыла бермейді ғой. Мен бюллетеньдегі ақпардан басқа қандай жаңалық бар деп сұрап отырмын.

	– Өзіңіз білесіз, биыл қыста қар қалың болды. Қар еріп алай-түлей болып жатқанда, әрине, ешқандай шабуыл болмайды. Бірақ қазірден бастап біздің Бас командование оңтүстіктен шабуыл жасап Еділ өзеніне шығып, орыстың үлкен өндірісті Сталинград қаласын алудың жоспарын жасап жатыр. Бұл әлі толғағы жеткен жоспар емес, менің сізге айтып отырғаным әлі піспеген әңгіме.

	– Сенің мына айтып отырғаның – үлкен жаңалық біз үшін.

	Генерал Рихтердің алдында болып жатқан осы әңгімені Лида бірдебір сөзін шашау шығармай бар зейінімен тыңдап отыр.

	Араққа бөгіп алған неміс офицерлерінің әңгімесі жуық арада бітпейтін болды. Батыстағы екінші майдан жуық арада ашылмайтындығын, сондықтан Батыс майданындағы әскер бөлімдерін Шығыс майданына әкеліп жатқаны жөнінде көп сөйлесті. Бұл мәселе туралы өз пікірлерін бірінен-бірі жасырмай ашық айтып отырды. Бір сәт үнсіз қалған Рихтер:

	«Осы біздің аэропортымызға да жаңадан бір топ самолет келеді. Жау самолеттерінен қорғайтын көптеген зенит зеңбірегін де беретін болды. Оларды, сірә, аэропорттан жырақтау жерге орналастырармын», – дегенді айтты.

	Түні бойы көз ілмеген Лида генерал мен қонақтардың таңертеңгі асын ертерек беріп, үйіне қайтты. Ол жол бойы Алтайдың «біздің кездесуіміз осымен аяқталмас, тағы да талай рет кездесерміз» деген сөзін есіне түсірді. Не үшін екен, Лиданың Алтайға деген сенімі, ынтық көңілі күннен-күнге арта берді. Оған Алтайдың байсалды, маңғаз түрінен білімнің, ойдың, сезімнің, сұлулықтың аңқыған лебі ескендей көрінген Лида ішінен: «Алтайдың бет ажарынан асып-сасудың, бұғып қалудың, не бір бойкүйезденудің сілемі байқалмайды. Оның жайдары жүзінен адамгершілік нұры төгілген сабырлы кісінің бейнесін көресің», – деп ойлады.

	Лида ертемен қаннен-қаперсіз үйінің есігін ашып кіріп келсе, үйінде қала коменданты Фольбер мырза отыр екен. Лида қапелімде не істерін білмей сасып қалды. Фольбер мырзаның қолтығында отырған Зина апасының қорқып қалғанын байқап:

	– Неге қорықтың, бұл әнеукүні өзің көрген Фольбер мырза емес пе? – деп, Лиданың қасына келіп құшақтай алды.

	– Мен қорқып тұрғаным жоқ, саған солай көрінген шығар, – деп Лида, енді офицерге бұрылды. – Халыңыз қалай, қызметіңіз жемісті жүріп жатыр ма? – деп жылы шырай білдірді.

	– Өзіңіз де аман-есен жүрсіз бе? – деп ол да Лиданың достық шырай көрсеткеніне ризашылық айтты.

	– Сіз ғафу етіңіз, мен асығыс едім, генералдың түскі асын дайындайтын уақытым да болып қалды. Мына есік алдында тұрған велосипед сіздікі ме? Егер, мүмкін болса, бес минутке бір жерге барып келсем қайтеді?

	– Аз уақытқа болса, барып қайтыңыз.

	Лида Фольбер мырзаның велосипедіне мініп алып жорта жөнелді. Жолда еш жерде аялдамастан Аняның үйіне келді. Мінген велосипедін қабырғаға сүйеп қойды да, есік алдында тұрған Аняның шешесіне еріп үйге кіріп кетті.

	– Аман жүріп жатырсыз ба? Аня қайда, бүгін осы уақытта үйде боламын деген еді ғой?

	– Сен отыра тұр, мен Аняны шақырып келейін, – деп кемпір шығып кетті. Көп ұзамай Аня да келді. Екі дос құшақтасып көрісті:

	– Менің уақытым жоқ. Бес минутқа деп Фольбер мырзаның велосипедін мініп кетіп едім, асығып тұрмын, – деді Лида.

	– Фольбермен қайдан танысып жүрсің?

	– Оны кейін айтармын, – деп Лида, – түндегі генерал мен офи церлердің әңгімесін түгін қалдырмай Сидоровке жеткіз, – деп Аняға толығынан айтты да, – келесі кездескенімізше қош бол, – деп шығып бара жатыр еді, Аня күлімдеп:

	– Сен менің не бітіргенімді тым болмаса, бір минут тыңдамайсың ба? – деді.

	– Ендеше қысқа ғана айта ғой, – деп Лида қайта отырды:

	– Торф шығаратын өндірістегі Рудольфпен де, чех Антонмен де ашық сөйлестім. Екеуі де фашистерге қарсы бізбен бірге күресетін болды. Қолхат берді. Рудольфтың өзі антифашист екен. Поляк жігіті де бізге қызмет етеді.

	– Сені бұл табысыңмен шын жүректен құттықтаймын. Ол кісілерің бұдан былай біздің барлаушыларымызға көмектесетін болсын. Осының жолдарын ойланыңдар. Өздерімен ақылдассаң, олар өз шама-шарқын біледі. Қалай көмектесудің жолдарын да айтады. Осы жөнінде сен келесі кездескенде толық баяндарсың. Енді мен кетейін, – деп Лида Анямен сүйісіп қоштасты да, велосипедке мініп кетіп қалды.

	Неміс-фашистері тергеусіз, байыбына жетпей-ақ, көзіне көрінген қала тұрғындарын бала демей, шал-кемпір демей топ-тобымен ұстап әкеліп түрмеге жауып жатты. Оның үстіне қоршауда қалып, осы маңайдағы деревняларды паналап, тамағын тауып жүрген совет солдаттарын ұстап қамады. «Қашқындарды» ұстап тұтқындаған жабық машиналар күніне таңның атысы, күннің батысы демей ерсілі-қарсылы жосып жүрді де қойды. Оларды қала сыртындағы темір шарбақтың ішіне әкеліп тоғытып жатты. Ішінде ауру да, өлім де көп. Киімдері жыртық, қарындары аш.

	Соғыс алдында ғана дәрігерлік инситутты бітіріп келген Татьяна Алексеевна Карпова түрлі себептермен әскерге шақырылмай осы қалада қалып қойған болатын. Бір күні Татьяна Алексеевна қала паркінің жанынан өтіп бара жатқанда Лидия Андреевнаға күтпеген жерде жолығып қалды. Екеуі бірін-бірі бұрыннан жақсы танитын.

	Олар туыс кісілердей құшақтасып амандасты. Лида тілдесіп қалғысы келіп:

	– Не істеп жүрсің, жұмысқа орналастың ба? – деп сұрады.

	– Әзір еш жерде жұмыс істемеймін, боспын. Мына қала маңындағы деревняларда туысқандарым бар еді, солар азық-түлік әкеліп тұрады.

	– Қалада да, деревняларда да әртүрлі ауру көбейіп, өлім-жітім болып жатқанда, сенің қол қусырып үйіңде отырғаның қалай?

	– Сенен несіне жасырайын, мына жауыздарға қызмет еткім келмейді. Ал өз халқыма қызмет істеуден мен еш уақытта бас тартқан кісі емеспін.

	– Таня, сенің шынымен қызмет істегің келе ме? – деді.

	– Егер өзіміздің совет адамдарына дәрігерлік көмек беретін жер болса, қызмет істеуге даярмын.

	– Әрине, өзіміздің адамдарға көмектесетін жерге орналастырамын.

	– Олай болса мені сол қызметке орналастыр. Одан кейін сенен бір сұрайтыным, осы қалада жастардың жасырын ұйымы бар деседі, мүмкін болса, мені сол ұйымның адамдарымен байланыстырсаңшы. Менің де мына фашистерге қарсы күреске өз үлесімді қосқым келеді.

	– Сен алдымен жұмысқа орналас. Жаумен күресемін деген ойың жақсы екен. Қолымнан келсе, осы қаладағы жасырын ұйым басшыларымен байланыстыруға тырысайын. Оларды әзірге өзім де білмеймін.

	– Мен естігенімді жасырмай айтайын ба?

	– Айта ғой.

	– Сол жасырын ұйымда сені де бар, деді маған білетін адам.

	– Қой, сен қайдағыны айтпа, – деп Лида бұл жерге келгенде сөзді басқаға бұрып, Татьяна қайтер екен деп, ыршып түсті.

	– Екеуіміз бұрын да сырлас құрбы едік, енді мынадай қиын заманда сырымызды жасырғанымыз қалай?

	– Жарайды, қоймадың ғой, сені солармен байланыстыруға барлық күшімді салайын, – деп Лида Таняға қарап күлді.

	– Бүгін саған кездесіп қалғаным қандай жақсы болды. Біздің үйге кел.

	Адрес бұрынғы, өзің білетін үй.

	– Менің қызметіме баратын мезгілім таяп қалды. Уәде осы болсын, тағы кездесеміз, – деп екеуі қоштасып өз жөндеріне кетісті.

	Татьяна Алексеевна Лидия Андреевнамен кездескен соң көп кешікпей қалалық денсаулық бөліміне дәрігерлік қызметке орналасты. Оның аудан көлемінде жүріп тұруға мүмкіншілігі молайды. Ауруларды емдеуге қала ішіне де, маңайдағы деревняларға да шақыратын болды. Өзі қызметті беріле істейтін кісі. Уақытым жоқ деп, еш уақытта бұлданбайды. Күн демей, түн демей сабылып жүргені. Таня ендігі жерде көкірегіне бір жарық сәуле құйылғандай сезінетін болды. Кейінгі бір кездескенінде Лида Татьяна Алексеевнаға қаладағы жасырын ұйым атынан тапсырма беріп, алдағы басты міндеттерді түсіндірді.

	Күн батқан, ақшам уақыты. Татьяна Алексеевна үйіне келіп, кешкі асын ішіп жатқан-ды. Бір уақытта қасында он екі – он үш жасар бала бар Лида келіп кірді.

	– Кеш жарық, біздің ойламаған жерде келгенімізге таңданбай-ақ қой. Мына бала Павлинкадан келіпті. Сонда тұратын атасы ауырып жатқан көрінеді. Сені әдейілеп шақырып келді. Жақын жер ғой, екеуміз барып қайтайық.

	– Отыр, менімен бірге тамақ іш.

	– Рақмет, мен жаңа ғана тамақ ішіп шықтым, – деп Лида орындыққа барып отырды.

	– Онда Аня бар емес пе, ол неге көмектеспейді?

	– Ол фельдшер ғой, дәрігер шақыр деп атасы болмай жіберіпті. Қайтсын, жалғыз танитыны мен болған соң, маған келіпті, – сосын балаға бұрылып, – сен шанаңды қораға кіргізе тұр. Біреу-міреу мініп кетпесін, – деді Лида.

	Бала далаға шығып кетісімен Лида Таняға жақындай түсіп:

	– Тамағыңды тезірек іш. Барып қайтайық, сен ауруды қарап болғанша.

	Анямен жолығуым керек, – деді.

	Түн. Көзге түртсе көргісіз қараңғы. Павлинканың көшесінде бұрын да түн баласында жарық болмаушы еді, бүгін де ешқандай сәуле көрінбейді. Өзі онсыз да қаракөлеңке май шамның жарығы көрінбесін деп, деревня тұрғындары терезелерін тұмшалап жауып тастайды. Жанына жақындағанша деревня үйлері көрінбейді. Атқосшы бала бір үйдің жанына келіп тоқтады

	– Міне, біздің үй, – деп бала қақпасын ашып, шанасымен қораға кірді.

	– Сен осында бола бер, мен Аняға жолығып келе қояйын, – деп Лида далаға шығып кетті.

	Бұрынғы келісім бойынша Аня өзінің қызмет бөлмесінде отырған. Лида әдеп сақтап есікті қағып, сәл тосты да, ар жағынан: «Кіре беріңіз» деген дауысты естіп, кіріп келді. Ақ халат киген Аня орнынан тұрып, Лидамен сызылып келіп амандасты.

	– Мына кісі өзің сырттай қанық болған Рудольф мырза, – деп Аня оң жақтағы столдың жанында отырған, бетін жел қағып қоңырқай тартқан, ұзын бойлы, арық жігітпен таныстырды.

	– Сізбен бір жолығуға құмар едім, бүгін сәті түсіп жолыққаныма өте қуаныштымын, – деді Лида Рудольфтың қолын алып.

	– Мен де сізбен танысуға құштар едім, жақсы келдіңіз.

	– Менің уақытым өте тығыз, сондықтан, Рудольф мырза, сіз әңгімеңізді айта беріңіз.

	Рудольф көп сөйлемейтін, ал сөйлей қалса, маңызданып, баптанып, әр сөзіне мағына бере сөйлейтін кісі екен.

	– Сіз асығыс болсаңыз, білгенімізді айта берейік, – деп Аняға сұраулы көзімен бір қарап қойды.

	– Қазір бәріміздің басымызды қосып, басқарып жүрген осы кісі.

	Қысылмай айта беріңіз, – деді Аня.

	– Мен бүгін қалада болдым. Өткен түні Рославльға Франциядан келген бір дивизия тоқтаған көрінеді. Оларды ел білмесін деп қаланың шет жағындағы, бұрын әскер тоқтайтын казармаларға орналастырыпты. Өзі танкілі дивизия. Танкілерін бұрын базар болған алаңға қойып, үстін ағаш бұтақтарымен бүркеп жасырған. Қалаға барғанда тағы бір естігенім, кезінде қоршауда қалып, ал қазір деревняларда тұрып жатқан совет солдаттары бар көрінеді. Соларды ұстап, бірін қалдырмай тұтқынға алу керек деген жоғарыдан тағы бұйрық келіпті. Міне, осы – менің естіпбілгенім.

	– Осы айтқаныңыздың өзі де біз үшін аз көмек емес. Сізге көп рақмет! Осындай ақпарлар беріп тұрсаңыз, біздің әскердің жеңісін жақындатуға септігіңіз тигені емес пе? Осында келгендегі менің тағы бір жұмысым – осы біздің қаладан өтіп жатқан әскер бөлімдері қайда барады екен? Соны бір біліп берсеңіз. Оның неге қажет екенін сіз түсінесіз ғой деп ойлаймын.

	– Бұл тапсырмаңызды орындауға тырысайын. Мені «ертең қала комендантына шақырып жатқан көрінеді. Бұл өте қолайлы жағдай. Оны пайдалануға тиістіміз.

	– Білген хабарыңызды Аня арқылы бізге хабарлаңыз. Қош-сау болыңыз, – деп, Лида Рудольфпен қол алысып қоштасты. Аня Лиданы сыртқы есікке дейін шығарып салды. Екі дос қараңғы түнде сүйісіп қоштасты.

	Лидия Андреевна мана Таня қалған үйге барғанда қара түннің шырқын бұзып, қораның түпкір жағынан үрген иттің даусы шықты. Ол бірден қораға кіріп баруға сескенді де жұмыр ағаштан салған кішілеу үйдің терезесіне барып, ақырын ғана тықылдатты.

	Ар жағынан біреу келіп есік ашты:

	– Қош келдіңіз, кіріңіз!

	Екі бөлмелі үй екен. Ауру қарт төргі бөлменің сол жақ қабырғасына жабыстыра қойған ағаш төсекте жатыр. Таня кәрияның тамырын ұстап отыр. Денесінің қызуын өлшеп көрді де, ол:

	– Суық тиген екен. Мына бір дәрілерді ішіңіз, – деп сөмкесін ашып, әртүрлі дәрі-дәрмек берді.

	– Сізге, шырағым, үлкен рақмет, – деп қарт қатты риза болды. Сол-ақ екен:

	– Жаңағы, осы қалаға келген, мына екі сұлу екен ғой, – деп мылтық асынған үш жігіт сау етіп үйге кіріп келді.

	Түстері суық. Амандық-саулық жоқ, есіктен кірген бойы «Екеуің мұнда не қып жүрсіңдер? Қайдан келдіңдер? Документтеріңді көрсетіңдер» деп әкіреңдей бастады. Келгендердің біреуі полицайға ұқсайды, қалған екеуі – неміс жандармериясының адамдары. Тергеп, жөн сұрап жүрген полицай, ал ана қасындағы екі неміс ауызын буған өгіздей үнсіз тұр. Өздерінің сырт көріністері шауып кетуге келген ұрыға ұқсайды. Шет жақта бұлардың әрбір қимылдарын бағып тұрған Лида:

	– Мырзалар, сіздер тым ызғарлы екенсіздер, жайырақ сөйлеуге болмай ма осы? – деп қалтасынан документін алып немістің біріне ұсынды. Сосын неміс тілінде: – Мен генерал Рихтердің аспазы болып істеймін, ал мына қасымдағы құрбы қызым ауданда дәрігер. Мына ауру кісіні көруге келді. Мен ол кісінің туысымын. Атамыз ауырып жатыр деген соң, дәрігер алып келдім, – деді.

	Лиданың неміс тілінде мүлтіксіз сөйлегеніне таң қалып екі неміс аузын ашып қарап қалыпты. Олардың беттеріне ыстық тасқын қан ойнап, жүздеріне жылу нышаны, күлкінің ізі пайда болды. Еңкіштеу келген неміс:

	– Сіз неміс тілінде жақсы сөйлейді екенсіз, – деп Лидаға жылы жүз білдіріп жатыр.

	Тексеруге келгендер Лида мен Таняның документтерін қайтарып берді.

	– Енді кете берулеріңе болады, – деді семізше келген зор денелі, балуан неміс.

	Манадан қожаларының аузына қарап тұрған полицай өзіне енді ғана жан біткендей Лиданың қасына келді:

	– Бағанадан бері немісше айтқандарыңның тым болмаса, бір-екі ауызын орысшылап берші. Ештеңе түсінбедім.

	– Жетекке алған тазыдай жүре бергенше, бір-екі ауыз неміс тілін үйренбейсіз бе? – деді Лида полицайдың бетіне жирене қарап.

	– Қайда кетер дейсің, үйренеміз де, – деп анау жауап қайтара алмай жасып қалды.

	– Біздің қалаға кететін уақытымыз болды. Онда да мені науқастар тосып отыр, – деп Таня есік жаққа бет алды.

	Үш тыңшы бұлармен бірге шықты. Жаңа ғана қырып салатындай, айбар шегіп тұрған үшеуі жуасып, тіпті бұларды қаланың шетіне дейін шығарып салды.





ХІІІ




	Бүгін де Артемовты қала комендантына шақырып әуреледі. Әңгіме Гитлер әскеріне жылы киім, азық-түлік дайындау туралы болды. Фольбер мырза қадалған жерінен екі мың тон табасың» деп Артемовтың жағасынан алып тұр. «Жарайды, айтқаныңызды орындаймын» деп шығып кетсе ертеңгі күні анадағы Германияға жөнелтілген жастардың жоспарын мезгілінде орындамадың деп тағы бейберекетін алады. Бұл маңайдан сонша астық, тон табылмайтынын Артемов жақсы біледі. Ол комендантқа осыны түсіндіремін деп күнде қара терге түседі. Артемов пен Фольбердің сөзін аударып Алтай да әбден шаршады.

	Комендант өз айтқанынан қайтпайтын қайсар адам екен:

	– Артемов мырза, сен жерлестеріңді осынша неге қорғайсың, тегі сен де біздің бұйрықты орындағың келмей отырсың ғой? Айтқанға көнбейтін болсаң, сенің өзіңді абақтыға қамап қоямын! – деп күш көрсете бастады.

	– Мырза, мырза, әміріңізге құлдық, – деп тілі күрмеліп көзі шарасынан шыққан Артемов дір-дір етеді.

	– Айтқаным айтқан! – деп Фольбер қолын қалтасына салып, кабинетінде ерсілі-қарсылы жүрді де қойды.

	Фольбердің қаһарынан әбден сасқан Артемовтың бетінен айғыз-айғыз тер ағып «жүрегім қысылып барады» деп, қасында тұрған Алтайға сүйеніп, Артемов бөлменің қабырғасында тұрған орындыққа әзер барып отырды. Сәлден соң есін жинап, төрдегі стол басында отырған Фольбер мырзаға нұры өшіп бара жатқан жалынышты көзімен қарады.

	– Комендант мырза, сіз осынша көп астық табылмайды дегенге сенбедіңіз, қайтейін, сіздің айтқаныңыз болсын. Іздестіріп көрейін, ел іші ғой, мүмкін бірдеңе табылып қалар, – деп созалаңдап орнынан тұрды.

	– Осыған бағанадан бері тырыспай-ақ көне салсаң да болатын еді ғой. Барыңыз, айтқанды орындаңыз. Бұл – фюрердің бұйрығы. Сендердің қай өтіріктеріңе сенеміз? – деп Фольбер теріс айналып кетті.

	Біреу ұрып-ұрып сілейтіп кеткендей Артемов аяғын әзер басып келе жатты. Үйінің табалдырығынан зорға аттаған ол ауыз үйдегі бір төсекке киімін шешпестен қисая кетті. Артемовтың әйелі Вера Владимировна:

	– Саған не болды? Өңің қашып кетіпті ғой, бір жерің ауырды ма? – деп күйеуінің қасына келіп, оның шекесін алақанымен, басып көрді.

	– Еш нәрсе болған жоқ, ана коменданты құрғыр тағы да астық, тон табасың деп, қыспаққа алғаны.

	– Сорлы, сенің-ақ көзің ашылмайтын болды ғой. Совет тұсында кулактың баласысың деп күн көрсетпеді, енді мына жаңа үкіметтің тұсында тағы тыныштық жоқ. Қайда барып оңамыз, осы біз? – деп әйелі тұлан тұтты.

	– Сен оттай берме? Мен жаңа үкіметке әлі де қызмет етемін. Қазір соғыс болып жатқан мезгіл, сондықтан мұнда ақыру-жекіру бола береді, көніп, айтқанын істеуіміз керек, – деп әйеліне жекіріп тастады.

	Артемовтың ауруы ұзаққа бармады. Бірер сағаттан кейін ол күндегі әдетіне басты. Стол үсті толы шошқаның майы қабығын аршымай пісірілген картоп, жұмсақ қып буға пісірілген тауықтың жас еті. Қолдан ашытылған арақ. Ең алдымен ол қырлы стақанға арақ толтырып алып, дем алмастан тартып жіберіп, алдындағы тарелкадан бір тілім ыстық нан алып, мұрнына тосты. Әйелі де бұдан қалыспай қатарласа ішіп отырды.

	Екеуі де қып-қызыл бөртіп отыр. Дөкір жуан дауысымен адам түсінбейтін бір өлеңді айта бастады.

	Әбден араққа бөккен Артемовтың есіне бағана коменданттың кабинетінде мүдірмей мұның сөзін аударып тұрған Алтай Сырымбетов түсті. Бір нәрсесін жоғалтқан адам тәрізді жан-жағына қарап:

	– Осы бағана, менімен бірге Алтай Сырымбетов мырза келген жоқ па еді, ол қайда кетті? – деп әйелінің бетіне қарады.

	– Сен мас болған екенсің, ол кісі мана сені үйге қолтықтап әкеліп кіргізді де, ізінше қайтып кеткен. Ол өзі орысқа ұқсамайды. Ұлты кім, қайдан келген жігіт?

	– Ұлты қазақ, абақтыдан босап шыққан көрінеді, – деді Павел Николаевич тілін шайнап.

	– Қазақ деген халықты естігенім бар, өзі бір жібі түзу кісі екен, сені қолтықтап енгізіп, төсекке жатқызып кетті. – Вера Владимировна қызулау болса да, Алтайдың келгенін ұмытпапты.

	Артемовтың үйінен шыққан Алтай әбден шаршап, пәтеріне қайтып келе жатқан. Ол жаңағы коменданттың алдында Артемовтың дегбірі қашып, қалш-қалш еткеніне іштей күліп қояды. «Сен сияқты сатылғандарға сол керек, өзінің Фольбердің алдында құрша жорғалағанын көрдің бе?» деп қояды анда-санда. Алтай жолда Лидия Андреевнаға соқты. Лида жұмыстан жаңа ғана келген екен. Зина әлі қайтпапты. Алтай қыздың қолын алып:

	– Біздің қазақта «Жолы болар жігіттің жеңгесі алдынан шығады» деген мақал бар. Сол сияқты сені кездестірем бе, жоқ па деп келіп едім, тілеуіміз болады екен, жарқ етіп алдымнан шыға келгеніңді қарашы, – деді, қуанышын жасырмай.

	– Мен де сен не істеп жүр екен деп жаңа ғана еске алып едім. Жақсы болды келгенің. Телепатия дегеніміз осы шығар, – деп күлді қыз.

	– Біреу-міреу келіп қалмай тұрғанда айтатыным, бүгін кешке таман Артемовты қаланың коменданты шақырып алып, сазайын әбден берді. Оған мың тонна астық, екі мың жылы тон жинап неміс комендантына өткізесің деп тапсырды. Артемов басында мұнша астық табылмайды деп көріп еді, оған Фольбер болмады.

	Ең аяғында «амал жоқ, мырза, сіздің айтқаныңызды орындаймын» деп шығып кетті. Әбден қорқып есеңгіреген Артемовты үйіне қолтықтап әзер ертіп бардым. Жолда маған: «Осы қалаға жақын жерде. Г. деген деревняда мемлекетке қарасты астық қоймасы бар. Астық әлі ешқайда жіберілген жоқ. Ертең барам да, сол астықты қалаға тасытамын», деп айтып қалды. Сөзінің арасында: «Менің мұнымды немістер қайдан біледі» деп қояды. Осыны сізге хабарламақ болып келген едім. Бұл жағдайды партизандарға тез жеткізу керек. Артемов полицайларымен барып жеткенше, астықтың бәрін тып-типыл қылып, алып кету керек.

	– Сіздің мына хабарыңызды бүгін түнде жеткіземіз, – деп Лида Алтайға алғыс айтты.

	Алтай орнынан тұрып, Лиданың дәл жанындағы орындыққа келіп отырды. Оның көзіне көзін қадап, күлімсіреп сәл отырды да:

	– Лида, мен сені бір көргеннен-ақ жақсы көріп қалдым. Мезгіл болса мынау, өмір мен өлім тартысып жатқан күндер өтіп барады. Кім білсін, алдымызда не тұрғанын? Алдың да, артың да жұмбаққа толы. Оғаш көрмесең, екеуміз көңілдес боп жүрсек деген ойым бар. Оған қалай қарайсың? Өз ойымды ашық айтқаныма ғапу ет! – деп, Алтай ішінде көптен сақтап жүрген сырын ақтара салды.

	– Мен де сені жақсы көремін, Алтай. Бірақ, амал не, екеуміз кеш қалып қойдық. Оған сен де, мен де кінәлі емеспіз. Уақыт кінәлі. Менің сенен де бұрын сөз байласып қойған жігітім бар. Ол қазір осында. Сондықтан екеуміз жолдас, дос есебінде сыйласып жүре берейік, – деді Лида, баяу күрсініп.

	– Ол жігітің кім?

	– Оны қайтесің, ол өзімізбен бірге жүр, – деп күлді Лида.

	– Мен білсем, ол – Володя шығар. Айтшы, үстінен түскен жоқпын ба?

	– Дәл түстің. Өзің де сезген екенсің. Жаман жігіт емес.

	– Сөйтіп мен кешігіп қалған екенмін ғой, – деп Алтай үлкен қой көзімен Лидаға қарап, күрсініп қойды.

	– Сен қапаланба, саған әлі менен де тәуір бір қызды таныстырамын.

	– Біздің елде «сұлу сұлу емес, сүйген сұлу» деген мақал бар. Сіздің қызыңызды да көрерміз. Ендеше әңгімені осымен доғарайық, менің үйге қайтатын уақытым болып қалды, – деп Алтай Лидамен қоштасып далаға шықты.

	Ол үйіне келіп, бүгінгі Лидамен әңгімесін еске түсіріп, ұзақ уақыт ұйықтамай жатты. Бірде қызға өз ойымды несіне айттым деп өкінсе, енді бірде, не де болса, ойдағыны айтып, әңгіменің тетігіне жеткенім дұрыс болды деп тағы ойлады! Сөйтіп жатып, таң алдында көзі ілініп кетті.

	Сол күні Артемов қасына он шақты полицай ертіп Г. деревнясына жүріп кетті. Сұлыға тойып, ерігіп тұрған аттар, қаладан шыға беріп, тақтайдай тегіс жолмен желе жортып келеді. Алда келе жатқан Артемовтың жеккен аттары көшірге бой бермей, ауыздықпен алысып, кейде тіпті шаба жөнеледі.

	Алтай Артемовтың шанасында. Алдарынан үйлері қараңдап, үлкен бір деревня көрінді. Бұрын бұл жаққа шығып көрмеген Алтай:

	– Павел Николаевич, мына алдымыздағы қандай деревня? – деді.

	– Біз келе жатқан Г. деревнясы осы. Құдай қосса, бүгін кешегі коменданттың көмейіне құм құямыз, – деді Артемов.

	Бұлар еш жерге бұрылмастан тура старостаның үйіне тартты. Жанжағын қоршаған үлкен ағаш үйдің алдына келіп, ошарылып тоқтай қалды.

	Артемовтың осынша жасақпен келген себебін білмеген староста алдарынан шығып:

	– О, мырза, қош келдіңіз, тоңып қалған шығарсыздар, үйге кіріңіздер,

	– деп бұлардың асты-үстіне түсті.

	– Рақмет, көп аялдауға уақытымыз жоқ, егер үйіңде даяр тамақ болса, дәм татып кетуге болады, – деді түндегі арақтан басы ауырып тұрған Артемов.

	– Тамақ даяр, мырза, кіріңіздер, – деп староста қалбалақтап үйіне қарай бастап жөнелді.

	Қонақтар киімдерін шешіп, төрдегі стол басына отырып жатты. Дастарқан да жайылды, тамақ та әкелінді, арақ та келді. Суықтан келген жұрт бір-бір саптыаяқ арақты ішіп, гуілдесіп отыр. Үй иесі қонақтарға қайталап арақ құйып жатып:

	– Дәл уақытында келгендеріңізді қарашы. Өткен түні мені партизандар өлтіріп кете жаздады. Көрші үйдің қорасына тығылып әзер жаным қалды, – деді.

	– Олар мұнда не қып жүр екен? Бірдеңе алып кетті ме?

	– Ой, мырза, алғанда қандай, әнеукүні өзіңіз көрген ана үлкен қамбадағы астықты...

	– Құдай әбден ұрған екен ғой. Бидайдан айрылған екеміз ғой, – деп Артемов орнынан атып тұрды. Старостаны ұрайын деп жүр. Ашудан аузымұрны қисайып, беті жыбырлап, ерні сөйлеуге келмей дір-дір етеді.

	– Иә-ау, осынша астықты партизандарға беріп қоя беріп, өзің неге тірі отырсың?! Астық толтырылған қамбаны күзетпегенде, айға бата қылып жүрсің бе?! – деп далаға шығып, тура астық төгілген қамбаға қарай ұшты. Қамбаның есігі шалқасынан ашық жатыр. Онда бір дән де астық жоқ. Бәрін түк қоймай сыпырып, алып кетіпті. Артемов қамбаны екіүш рет айналып шықты. Маңайында ұйқы-тұйқы шананың ізі. Төгіліп-шашылып жатқан бидай.

	– Сенің бүйтіп староста болғаныңды ұрайын! Анада келгенімде айттым ғой, «деревня үлкен, полиция участогін құр» – деп. Сен оны да орындамағансың ба?!

	– Сіздің ол айтқаныңызды бұлжытпай орындағанмын. Жүзден астам полицай бар еді. Олардың көпшілігі партизандарға шығып кетті. Қарсылық көрсеткендерін партизандар атып кетті. Өздері тіпті көп екен. Сірә, осы біздің жанымыздағы орман толы партизан болу керек. Түн ортасы кезінде деревняны қоршап алды да, қаптады да кетті. Полицайлардың түрі анау, өзімізге қарсы шықты.

	– Бәрібір сен оңбаған адамсың, полицияға адамдарды дұрыс іріктеп алмағансың. Ылғи орманға қарап ұлыған қасқырларды қаруландырғансың ғой. Мүмкін өзің де партизан шығарсың, алдымен сені ату керек! – дегенде, староста:

	– Кешіріңіз, мен партизан емеспін, фюрерге адал қызмет істейтін адаммын, – деп Артемовтың аяғына жығылып, еңкілдеп жылап жіберді.

	Осы көріністің бәрін көріп, көңіліне тоқып тұрған Алтай қарулы достарының түндегі қимылына қатты сүйсінді.

	Не істерін білмей дағдарыста қалған Артемов, аз уақыт терісіне сыймай, үнсіз тұрды да:

	– Бес күннің ішінде өз қарамағыңдағы деревнялардан екі жүз тонна астық, үш жүз жылы тон жинап өткізесің. Ал, енді осы айтқанымды орындамасаң, сен итті өз қолыммен атамын! – деп шанасына отырып жүріп кетті.





XIV




	Биыл қыс қатты болса да, жаз ерте шықты. Көк жетіліп, күн жадырып тұр. Жазғы сәскенің хош иісі ашық тұрған терезеден Рудольф жатқан бөлмеге мол келіп тұр. Бүгін ол ерте оянды. Асханаға барып, бір-екі шыны шай ішті де, жегулі тұрған арбаға отырып, Рославльға жүріп кетті. Жол ұсақ талдың арасынан өтеді. Өте қауіпті. Сондықтан «сақтықта қорлық жоқ» дегендей, ол қасына жеті-сегіз қарулы полицай ертіп алды.

	Осы дүбірлі тынымсыз күндерде бірде-бір жанға сеніп болмайды. Рудольфтың қандай адам екенін орман толған партизандардың бәрі біле бере ме. Үстіне кигені неміс офицерінің формасы болғаннан соң, көрінген партизан фашист деп тасада отырып атып жіберуі мүмкін. Павлинкадан Рославльға дейін жол алыс емес. Бірақ партизандар тіпті қаланың дәл түбіне барып немістерге тосқауыл жасап, күтпеген жерге тор құрады, буалдырық тастайды. Осы қатерлі жағдайларды ескеріп, Рудольф ат айдап келе жатқан аласа бойлы, сары жігітке:

	– Жұмыс тығыз, тезірек жүр, – деп қойды, деревнядан шыға бергенде. Ат айдаушы бишігін үйіріп, божыны қаттырақ қағып, бірде желдіртіп, бірде шауып аттарды безек қақтырып келе жатты. Арбаның қатты жүрісі Рудольфты тербеткендей шайқайды. Баяу соққан самал жел оның бетін өбіп, бойына әдемі бір сезім құйғандай болады. Оның есіне елінде қалған екі баласы, сүйген жары түсті. Бір жыл бұрын үйінен аттанарда әйеліне:

	«Мен қалай да фашистерге қызмет істемеймін, қолымнан келсе, орыстарға қашып шығамын» дегенде, әйелі: «Өзің бірдеңеге ұшырап кетіп жүрме! Сақтан, сақтан!..» – деп бірнеше рет қайталаған еді. Майдан болса, анау, күні-түні толассыз жүріп жатқан. Екі жақтан да ажал құшып, жарадар боп, мерт болып жатқан адамдар. Екі елдің басына да ылаң туғызған – Гитлер. Рудольф бейбіт жатқан Совет еліне тосыннан шабуыл жасаған фашизмге әр уақытта лағынат айтады.

	Қала дүбірі Рудольфтың шым-шытырық ойын бөліп жіберді. Ол атқосшының иығынан қағып:

	– Аттың басын тарт, тоқта осы жерге, – деді.

	Артта қалыспай, үзеңгілесіп келе жатқан полицайларға:

	– Сендер қалада жүре тұрыңдар, түс кезінде, округтік жандармерияда болыңдар, өзім сол жерден сағат үштің кезінде тауып аламын, – деді.

	– Мені теміржол вокзалына апар, – деді Рудольф атқосшы жігітке.

	Көп ұзамай үн-түнсіз ойға батып отырған Рудольфқа:

	– Келдік, мырза, теміржол вокзалы мына бір үй, – деп қолын созып, қызыл кірпіштен салынған жалғыз қабатты үйді көрсетті.

	Рудольф вокзалға кірді. Іші толы ығы-жығы болып жүрген неміс әскері. Біреуді-біреу біліп болмайды. Гу-гу әңгіме. Үлкен залдың перронға шыға берісіндегі үлкен есіктің оң жақ қабырғасына сүйеніп, төрт-бес офицер бір нәрсені қызу әңгімелесіп тұр. Қалың көпшілік бірінің сөзін – бірі тыңдап тұрған жоқ. Рудольф қызу әңгімелесіп тұрған офицерлердің жанына жақын келіп, ол да қабырғаға сүйеніп тұра берді.

	Қасындағылар сезіктенбесін деп ол шетте тұрған бір солдатпен қайдағы бірдеңені әңгімелескен болады. Бірақ өзінің екі құлағы ана офицерлердің әңгімесінде. Арықтау келген, орта бойлы полковник қасындағыларға: «Біздің танкалы дивизиямыз оңтүстік майданға баратын болды. Фюрердің бұйрығы бойынша осы жазда күш жинап, күзге таман Сталинградқа шабуыл жасаймыз. Сөйтіп, орыстың астанасын оң бүйірінен барып аламыз...» – деп көпіріп тұрды. Енді біреулері Харьков жаққа баратындығын айтып жатыр.

	Шүйіркелесіп тұрған солдатқа жақындай түсіп, Рудольф:

	– Әлгі, қазір жүреді деген эшелон кетті ме екен, білдің бе? – деп сұрады.

	– Лейтенант мырза, сіз қызық екенсіз, түні бойы, бірнеше рет кетейін деп жатыр деген поезд, әлі қозғалмай осында тұр.

	– Онысы несі?

	– Алдымызда теміржолдың рельсін партизандар бұзып кеткен дейді. Сол жерді әлі жөндеп бітіре алмай жатқан көрінеді. Сіз естімеп пе едіңіз?

	– Менің мұнда келгенім жаңа ғана, ештеме естігенім жоқ.

	Солдат бұрылып, оң жағында тұрған басқа бір солдатпен әңгімелесіп, есік алдына қарай кетті. Рудольф төмен қарап, терезеге сүйеніп сол жерде тұра берді. Вокзалға тағы бір топ солдат кіріп келді. Қасындағы офицерлер сығылысып Рудольфқа жақындай түсті. Полковник сөзін бөліп, Рудольфқа:

	– Сіз қай жаққа барасыз? – деді.

	– Мен Харьков жаққа баратын эшелонмен кетуім керек, бірақ дәл қай жерге баратынымды өзім де білмеймін.

	– Біз де оңтүстік жаққа барамыз.

	– Қайдан келе жатырсыздар?

	– Франциядан.

	– Ел жақтан келе жатыр екенсіздер ғой.

	– Иә, елден келеміз.

	– Халықтың тұрмысы қалай?

	– Ой, соғыс кезінде тұрмыс қандай болушы еді, елдің халі жақсы емес. Жұмыс күші жетпейді, еркек біткеннің бәрі майданға кетті, қазір жұмыс істеп жүргендер – әйелдер мен шалдар, бала-шағалар, майданнан қайтқан ақсақ-тоқсақтар. Олар мандытып жұмыс істей алушы ма еді. Біздің командование, білетін боларсың, Россиядан қыздарды жинап, жұмыс істеуге Германияға жіберіп жатыр. Бірақ, олар барып алып, мандытып жұмыс істеп жүрген жоқ, әйтеуір, өлместің күні.

	– Олай болған күнде, елдің халі онша болмады ғой. Менің де екі балам мен әйелім қалған еді, не күн көріп жатқандарын білмеймін, көптен хатхабар да жоқ, – деп Рудольф күрсініп қойды.

	– Бәріміздің де халіміз сондай ғой, несіне күрсінесің, – деді полковник. Рудольф жанындағы офицерлерге еріп, перронға шықты. Бұлар шылым тартып ерсілі-қарсылы жүрді. Теміржол бойы толы қаз-қатар тізілген эшелондар. Арасында ине шаншар жер жоқ. Ылғи әскери техника тиелген эшелондар ұзыннан-ұзақ созылып жатыр. Әскер тиелген эшелондар да көп-ақ. Әбден есіріп, жүгенсіз кеткен Гитлер солдаттары жайданжай кетіп бара жатқан қала тұрғындарына соқтығысып, пәле іздеп, сеңдей соғылысып жүр. Осының бәр-бәрін өз көзімен көрген Рудольф енді көп тұра беруді қолайлы көрмей, вокзалдан шыға бергенде, толған солдаттардың аяғының астында жатқан конвертті көзі шалды. Еңкейіп конвертті алды да, қалтасына сала қойды. Сөйтті де тура өзінің арбасына келді. Іштей: «Шіркін, мына быжынаған әскер жөнінде дер кезінде, партизандарға хабар берсе қандай жақсы болар еді. Фашистер жақсылап тұрып жазасын алар еді-ау», – деп арбасына отырып жүріп кетті. Аттың божысын тартып, ілгері қарай қозғала беріп, атқосшы:

	– Қалай, туысыңызды кездестірдіңіз бе? – деп сұрады Рудольфтен.

	– Кездестірдім. Бірақ шығарып сала алмадым. Қашан жүретіні белгісіз. Дәл уақытында келген екенбіз. Сенің аттарыңның жүрісі тіпті тамаша екен. Дер кезінде жеткізді ғой бізді. Өзің аттарыңды әбден баптап ұстайды екенсің, – деп ат иесін мақтап қойды.

	– Баққанымыз осы екі ат болғаннан соң, басқа не бітіреміз, – деп анау аттарын мақтағанға өркені өсіп, қуанып қалды.

	Рудольф жол бойы еш жерде тоқтамай, қаланың қақ ортасындағы неміс комендатурасына келді. Фольбер орнында отыр екен. Рудольф қабылдау бөлмеде отырған көмекші солдатқа келіп:

	– Сіз мені танитын боларсыз, комендант мырзада бір шаруам бар еді, кіріп шығуға ұлықсат етсеңіз, – деді.

	– Қазір жалғыз отыр, кіре беріңіз, – деп солдат иегін көтерді. Фольбердің кабинетіне кіріп барғанда Рудольфтың көңілін аударған – дәл төрде ілулі тұрған Гитлердің үлкен суреті еді. Ол табалдырықты аттай беріп:

	– Хайль Гитлер! – деп сіресіп тұра қалды. Оның бұл сәлеміне:

	– Зиг Хайль! – деп жауап беріп, Фольбер де орнынан атып тұрды. Фольбер қызмет столын сол жақтағы бұрышқа қиғаштай қойған екен.

	– Халдарың қалай, жертезек шығаруды көбейтетін түрлерің бар ма?

	Әлде отынсыз отырамыз ба? – деді ол Рудольфтың қолын алып жатып.

	– Жертезек өндіру ісін енді-енді жолға қойып келеміз, мырза. Кешікпей өндірісті толық іске қосамыз деген ой бар, – деп, Рудольф өзінің келешек жоспарын қысқаша баяндап берді.

	– Жертезек шығаруды жеделдету керек, жұмыс күші қажет болса, осы қаладағы абақтыда жатқан тұтқындардан бір жүздей адам беруге болады. Өзіңе қанша адам керек, соны айтшы?

	– Комендант мырза, өзіңіздің айтқаныңыз қандай жақсы болды... Мен айтуға, сіз ренжи ме деп, жасқанып отыр едім. Бізге жүз емес, екі жүздей жұмыс күші қажет болып отыр, – деді Рудольф:

	– Екі жүз керек болса, сол айтқаның болсын, – деп столының үстінде жатқан электр қоңыраудың түймесін басып қалып еді, көп ұзамай бір еңгезердей унтер-офицер есіктен кіріп келді:

	– Мына Рудольф мырзаның қарамағына осындағы абақтыдан екі жүз тұтқынды жіберу жөнінде бұйрық дайындаңыз, – деді.

	– Құп болады! – деп, әлгі унтер-офицер ізінше қайта шығып кетті.

	Коменданттың бұйрығын алып далаға шыққан Рудольф іштей ойланып: «Қазір ізімше Павлинкаға қайтқаным жөн болар. Уақыт болса өтіп бара жатыр. Вокзал басындағы көрген-білгенімді тезірек хабарлауым керек шығар. Ал тұтқындарды әкелуге, осы қағазды беріп, түстен кейін Антонды жіберсем де болар», деген қортындыға келді.

	Рудольф жандармерияның жанында іштері пысып, арбаларында карта ойнап отырған өз қарамағындағы полицайларды ертіп, тура Павлинкаға жүріп кетті. Қаладан шыға берісте:

	– Бағанағы жүрісіңе сал, тезірек Павлинкаға жетейік. Сені білмеймін, менің қарным ашып келеді, – деді атқосшыға.

	Рудольф жатқан үйіне кіріп шықты да, тісінің ауруын сылтау етіп Аняға келді. Онда дәрігерге көрінуге келген бірнеше адам отыр екен. Ол дәрігердің кабинетіне баса көктеп кіріп барды.

	Рудольфтың бір хабар әкелгенін бірден сезген Аня есікті ашып, тосып отырғандарға:

	– Сіздер ғафу етіңіздер, мына Рудольф мырзаны қарап болғанша тоса тұрыңыздар, – деп есікті тастай қып жауып қойды.

	– Енді айта беріңіз.

	– Мен жаңа ғана қаладан келдім. Станция толы әскер және техника тиелген эшелондар. Брянскіге баратын жолдың бірнеше километр рельсін партизандар қиратып кеткен көрінеді. Ілгері қарай жүре алмай қаптап тұрған поездан көп неме жоқ, – деп ол бүгінгі көргенінің бәрін қалдырмай айтты.

	Рудольф қалтасынан бағана вокзал басында тауып алған конвертті алып, Аняның көзінше ашып оқи бастады. Ол бір неміс офицерінің үйіне жазған хаты екен. Хатта былай делінген: «Құрметті ана, сізге осыдан бірнеше күн бұрын Москва түбінде тұрғанымызда бір хат жіберген едім, алған боларсыз. Қазір біздің бөлімімізді Харьков жаққа жіберді. Осы хатты жолда кетіп бара жатып жазып отырмын. Алдымыздағы бір станциядан почтаға салып жіберем. Осы күндері совет самолеттері шабуылды күшейте бастады. Кім білсін, жолда кетіп бара жатқан біздің эшелондарды да бомбалап жүре ме. Алдымыз да, артымыз да қауыпқа толы. Сүйегіміздің қай жерде қалатынын өзіміз де білмейміз. Талай достарымыз жан берді. Басқа не жазамын. Қош бол, ана. Сенің сүйікті ұлың Фриц».

	– Аня, сен естіп отырсың ғой, осы хаттың өзінен талай мағлұмат алуға болады. Хатты да, жаңағы айтқандарымды да сен тез партизандарға жеткіз, – деп Рудольф кетуге ыңғайланды.

	– Жақсы, Рудольф мырза, сіздің айтқаныңызды бұлжытпай жеткіземін, – деп Аня уәде берді.





XV




	Алтай бүгін күндіз бір солдаттан алған немістің ұлы жазушысы Генрих Гейненің өлеңдер жинағын оқып отырған болатын. Сығырайған шамның майы бітіп, білтесі титтей болып қысқарып, қайта-қайта жалп-жалп сөне берді. Оның жүйкесіне тиіп, әбден ашуландырды. Бір кезде шам сәулесі сығырайып барып, жалп етіп, сөнді де қалды. Алтай шамды қайта жағамын деп қанша әуре болса да, жаға алмады. Сосын қолындағы кітабын жастықтың астына қойды да, шешініп жатып қалды. Ол әр нәрсені ойлап түн ортасы ауғанша жатты. Ойына елде жүргенде өзі сүйіп оқитын бір ақынның «Сырдария» деген өлеңі түсті. Бұл өлеңді өзі мұғалім болып жүрген кезінде оқушылардың алдында талай рет жатқа айтып берген болатын. Міне, Алтайдың көз алдынан қызметтес болған мұғалімдер, өзінен дәріс алған бүлдіршіндей балалар өтіп жатыр. Ол шалқасынан жатып, өзі жатқа білетін осы бір өлеңді, сол балалардың алдында тұрғандай, қоңыр дауыспен күбірлеп айтып шықты.



	Білем сені, сүйем сені,

	Сырдың суы – қарт анам.

	Сенсің мені әлдилеген,

	Туған сенен мен балаң.



	Сүйсе Гейне, анам десе,

	Сүйген суы Рейнесін.

	Сырдың суы туған ол да

	Өз ақынын – Гейнесін.



	Жазса Тарас Днепрді,

	Жазса Пушкин Еділді,

	Неге маған жырламасқа,

	Сырда туған елімді.



	Ел анасы менің анам,

	Сырдың сұлу өзені.

	Қуан, ана, ақыныңның

	Келді жырлар кезегі...



	Қарт Днепр – ескі достың

	Көремісің айбатын.

	Электрлі мың моторлы,

	Асқан алып қайратын.



	Сен де маған, жаным ана,

	Днепрдей жарық бер.

	Қол жетпеген көк жұлдызын

	Құшағыма алып бер.



	Сол кезде де, жаным ана,

	Өзіңменен тең болам.

	Сырда туған сырдың ұлы,

	Жаңа Гейне мен болам.



	«Өз жеріңді, өз суыңды, өз еліңді, міне, біздің Әбділдадай сүйе біл», деді Алтай ішінен жырдың соңғы шумағын айтып болып.

	Бұл өлеңнің аяғы қиялға айналып, Алтайды еріксіз өзінің туып-өскен Ертіс баурайына, Алтай тауына алып кетті.

	Бір сәт Алтай бір биік шоқының үстіне шығып алып, маңайды көзімен шолып тұрғандай болады. Оның көз алдынан сүйген жары Бикеші, оның мөлдіреген қарақаттай қара көзі, қыр мұрыны, қиылған қасы, жылы жүзі, сұлу мүсіні бір тұтас болып, жүрегін елжірете өтіп жатты. Онан соң таудан құлап, өркештене аққан бұйра толқынды Ертіс, теңіздей жұлқынған Алтай орманы, жазылып жатқан дала, қырмызы кілемдей шалқыған көк орай шалғын бұлаңдап өтеді, сәлден кейін ойы әрі созыла түсті. Оның көз алдынан Алтай тауының қойнауы толы кең байлығы, біресе тау тоғайының ішіне кіріп жоғалып кетіп, біресе баурайды белдеудей тартылған бұраңдаған күре жол, сонау тау шыңындағы төңкерілген бұлт та бәр-бәрін қиял көзімен көріп тұрғандай сезінді.

	Алтай кенет селк ете қалды. Ел-жұртын есіне түсіріп, тебіреніп жатқан оның көз алдынан жазиралы, жаннатты жерінің жарқын бейнесі жалп етіп сөніп қалғандай болды. Қатты шыққан гүріл бір сәт ұмытылған соғыс өртін қайта еске салды. Үстіндегі аспан жарылып, жерге түсердей, әуе толқып, күрсініп тұр. Аспан әлемін тілгілеп жүрген самолет, гүрс-гүрс жарылған бомба. Әуе кеңістігіне қарай атылып жатқан зенит зеңбірегінің снаряды. Жарық сәулесімен аспанды қайшылап жүрген прожектор. Совет әскерінің сәлемдемесін әкеліп жүрген өз елінің самолеті екендігіне Алтай күманданбады. Ол ішінен: «Бұл самолеттер теміржол вокзалын іздеп жүрау» деп ойлады. «Бер бәлемнің жазасын!».

	Төсекте дәті шыдап жата алмады. Төсегінен тұрып, терезесінің пердесін көтеріп, аспан әлеміне көз салған. Тым болмаса, туған елден келген самолеттің сырт пішінін, қанатының астындағы қызыл жұлдызын көріп, мауқын басқысы келеді. Совет қырандарының осы қаланың үстінде ұшып жүргенінің өзі оған қанат бітіргендей болды. Жауды жеңуге деген оның сенімі бұрынғысынан да арта түсті.

	Бірте-бірте гүрсіл азайып, оқта-текте ғана бір дір етіп барып, аспан төрі тыныш алды. Алтайдың тулаған жүрегі де басылды. Ол кейінгі күндері Лидамен кездеспеген болатын. Бүгінгі түндегі арпалысу да осындағы өз достарының қолы екендігін ол сезді. Бірақ анық кім екендігін біле қоймады. «Кімнің ісі болса да, ерім-ақ екен» деді ішінен.

	Ол ертерек тұрып қызметіне келсе, Артемов одан да ерте келген екен. Өңі түнімен арақ ішкен адамға келіңкірейді. Қанталаған қып-қызыл көзі дүрдиіп ісіп кетіпті. Дудыраған шашы да таралмапты. Өзінде үрей жоқ. Қырылдаған дауысымен айқайлап:

	– Ауыз үйде қайсысың барсың, кім де болсаң мұнда кел, – деп бұйырды.

	– Мұнда әзірше менен басқа ешкім жоқ, – деп, кабинетке Алтай кіріп келді.

	– Е, жақсы болды. Кел, отыр. Сен түнде не білдің? Осы қаланы совет самолеті оңдырмай бомбалап кетті. Мен жаңа жол-жөнекей вокзал жаққа соғып едім, немістер маңайын қоршап алып, бір жанды жібермей жатыр екен. Машина-машина жаралыларды, қаза болған адамдардың денесін алып кетіп жатыр. Бүлінген әскери техникада есеп жоқ. Түнде бомбалау тоқталысымен мені Фольбер кеңсесіне шақырып, «Жаңағы самолет шабуылы – осындағы диверсанттардың ісі, соларға қарсы пәрменді шара қолдана алмай отырсың?» деп, жан алқымымнан алып, әбден бейберекетімді алғаны», – деді маңдайының терін сүртіп.

	– Иә, самолеттердің гүрілін мен де естідім. Бірақ ол кімнің самолеті екенін білгенім жоқ. Тек, танертең үй иесі әйел: «Сен естідің бе, түнде совет самолеті осы қаланы бомбалап кеткенін?» деп сұрағанда барып, істің байыбына барғандай болдым, – деп Алтай аңқаусырап жауап берді.

	Сол күнгі кешті Алтай тағатсыздана күтті. Аспан ашық. Самсаған жұлдызды жай көзбен санап шығуға болардай. Өткен түндегі самолет шабуылынан соң, қаланы онан арман қараңғылық баса түсті. Қалаға аз да болса, тоқ беріп тұрған электр станциясына бомба дәл түсіп, бүкіл түпорнымен жоқ қып жіберіпті. Бүгін Лидамен кездесуге сөз байласқан күн. Огневтің үйінде жастар бас қосып, сауық кешін өткізу керек. Қас қарая жұрт жинала бастады. Ең алдымен осы үйге, «Шабан үйрек бұрын ұшар» деп жырақтау тұратын Володя жетіпті. Одан кейін, көп ұзамай, Алтай кіріп келді. Айналасы он бес минуттің ішінде бәрі де келіп үлгерді.

	Бұлар бірімен-бірі көптен көріспеген кісілердей құшақтасып, сүйісіп амандасты. Лида мен Володяның амандасулары басқалардан гөрі өзгешелеу көрінді Алтайға. Мейірленіп, құшақтарын жазбай ұзақ сүйісті. Бұлардың елдің көзінше аймаласып жатқаны ерсі көрінді ме:

	– Сендерге не болған, біріңді-бірің жаңа көргендей? – деп Нина Лидадан өткен жолғы өшін алғысы келіп, мысқылдай күлді.

	– Біздей сағынып көріссең көрер едім, – деді Володя оның сөзін қалжыңға айналдырып.

	Лида сәл қызарып, төргі бөлменің ортасындағы дөңгелек столды айнала отырған жастарға қарады. Осы отырған жұрт бірін-бірі көрген бойында, көзқарастан-ақ көңіл күйлерін ұғысқандай болды. Қауіп-қатерге толы өмірлеріне қарамастан, бұлар өз әрекеттеріне өздері риза, керек болса, жеңіс жолында қыршын жас өмірлерін қиюға бел байлаған жас өрімдер. Осы ойлар Лиданың қарулас достарына деген сүйіспеншілігін арттыра түсті.

	– Әңгімеге кіріспес бұрын Володя аздап баян тартсын. Кім білсін, біздің осында жиналғанымызды байқап қалған біреу-міреу болса, сауық кешіне келгендер екен деп ойласын, – деді ол құрбыларына қызыға қарап. Володя қара қобдишаның қақпағын ашып, баянын қолына алды. Аз уақыт әр нәрсенің басын шалып ойнап отырды да, бір кезде орындыққа оңтайлырақ жайғасып алып, орыстың алуан түрлі халық әнін құйқылжыта жөнелді. Баян тартуында мін жоқ. Достарының бәрі таң қалып, қызыға қарап қалыпты.

	– Па, шіркін, мынауың қалай безілдетеді баянды? Әттең менің қолыма, тым болмаса бес минутқа қазақтың қара домбырасын ұстатар ма еді? – деді Алтай, Володяның баян тартысына қатты риза болып.

	– Сенің домбыра дегенің не? – деді Алтайға жалт қараған Аня.

	– Домбыра – қазақтың музыка аспабы. Орыста гармонь болса, бізде домбыра.

	Жиналған жастар көптен баян әуенін естімегендіктен бе, бәрі де әнге қосылып шырқай жөнелді. Лида мен Алтай да бүкіл ынталарымен ән шырқап отыр. Бұлардың дауыс әуендері басқаларына қарағанда өзгеше. Бір кезде, Володя фокстротты тарта жөнелді. Отырған жұрттың бәрі соғыс алдында осы биді қолдан-қолға тигізбей, үйреніп алған. Бәрі де тайлы-таяғы қалмай билей жөнелді. Оның арасында орыстың жеке билері де, цыған биі де тартылды. Алтай мен Лида осы билердің бірде-бірінен қалыспай билеп жүр.

	– Ойын-сауықты осымен доғарайық, біздің өзара әңгімелесуімізге де уақыт қалсын, – деді Лида.

	Бүгінгі кездесуге Нина Чистякова да, Аня Петрова да, Ольга Белова да келген болатын. Лида өз достарына кезек қарап отырды да.

	– Аня, алдымен көрген-білгеніңді сен айтшы, – деді.

	– Мен не айтамын, орманда бізге басшылық етіп отырған Сидоров жолдасқа сіздердің айтқан сәлемдеріңізді шашау шығармай жеткізіп жатырмын. Оның қорытындысын өздеріңіз естіп те, көріп де отырсыздар. Атын өткенде өзіңіз қойған «Атқыш» тапсырманы бұлжытпай орындап жүр. Кешегі вокзалдағы ойранды салдырып жүрген сол «Атқыш». Басқа мен не айтамын, – деді Аня.

	Рудольфтің аты-жөнін елге әйгі етпей, жасырын атпен әдейі атаған болатын. Мына отырған адамдардың көбі, оны білмейді. Сирек сөйлесе де тегін сөйлемейтін Аня өз ісін қысқаша тұжырымды баяндады.

	– «Атқыш» шын өжет, батыр кісі екен. Қорықпай өз адамдарының ішіне кіріп кетіп, біздерге осыншама пайда тигізіп жүргені, оның шын мағынасында, фашистерге қарсы адам екенін дәлелдеді, – деді Лида шын пейілімен оған риза болғандығын білдіріп.

	Бұл жолы Нина Чистякова да өз жұмысы жөнінде баяндады. Жаудың әскерлерінің үйіне, майдандағы жолдастарына жазған хаттарын қолға түсіріп партизандарға жібергенін, жау әскерінің кетіп бара жатқан бағытын кезінде хабарлап тұрғанын айтты.

	– Осы қазір айтайын дегенім, кеше біздің қалаға көптеген әскер бөлімдері келді. Солдаттардың, офицерлердің айтуына қарағанда, олар партизандарға қарсы жазалау жорығына шығатын көрінеді, – деді Нина аяғында.

	– Сенің мына айтқаның дұрыс та болу керек. Кеше маған да осыны бір кісі айтқан еді. Сен олардың қаладан қашан жүретінін міндетті түрде білуің керек. Аня, сен, – деді Лида Аняға қарап, – мына айтылған әңгімені партизандарға бүгін жеткіз.

	– Қаладан қашан жүретінін білу қиын болар. Осыны басқа... – дей беріп еді Нина, оған Лида қабақ түйіп, бір сәт қатты ашуланып:

	– Тоқта, Нина, – деп зілмен оны тыйып тастады да: – Басқа адам қазіргі қысыл-таяң кезде ол гарнизонға қалай барады деп отырсың? Осыны ойланбайсың ба? Бұл тек саған ғана берілген тапсырма, сен орындайсың. Түсінікті ме? – деп бұйыра сөйлеп, өзінің Нинаға берген тапсырмасын онан арман шегелей түсті.

	Лида батыра сөйлейтін жерінде, шылбырын босатпай, тежеп ұстап, бұйрық беруге де шебер кісі. Өз бұйрығын орындамаған адамға өте қатал, тіпті әуелі оған ақырып та жібереді. Ал кісіге қайрат беретін, рухани жағынан сүйеу болатын жерінде қарамағындағыларды қолдап отырады. Мақтайтын реті болса, онан да қашпайды.

	– Осымен бүгінгі мәжілісімізді бітірсек қайтеді? – деді Лида көпшілікке назар аударып. Алтай оған:

	– Менің де айтатыным бар... – деп келе жатыр еді.

	– Сенің істеген ісің бізге белгілі, сондықтан босқа уақыт кетірмесек қайтеді? – деді Лида.

	– Олай болса, жарайды, мен ұсынысымды қайтып алдым, – деді Алтай. Есіктен аласа бойлы, жасы алпысты қусырып тастаған, шашы аппақ қудай үй иесі кіріп келді. Күні бойы далада күзетте тұрған шал Лиданың жанына келіп:

	– Байқаңдар, қора арқылы шығып кетіңдер. Ол үй-үйдің арасымен барып көшеге шығады, – деп сақтандырды.

	– Тура осы есіктен шығып кетсе, немене, күнә бола ма? – деді бағанадан бері ешбір әңгімеге араласпай отырған Ольга Белова.

	– Неге болмасын, болады. Сақтық та керек болар. Осы маңайды бір белгісіз адамдар торлап жүр. Олардың не қып жүрген адамдар екенін кім білсін? – деді қарт.

	– Үлкен кісінің тілін алған жөн. Шынында да қора жақпен кетелік, – деді Лида.

	– Ақсақалдың айтқаны дұрыс, – деді Алтай, «ақсақал» деген сөзге жұрттың көңілін аудара сөйлеп.

	Нинадан ертеңінде түс ауа хабар келді. Оның айтуынша, жаудың жазалаушы тобы ертең таң сәрісінен Ворга поселкасын басып, түс кезінде Ершичи қаласына барып жетпек. Кешке таман Артемовка, ТрасноИсаево деревнялары арқылы Сукромля деревнясына бармақ. Онан әрі қарай баратын жолы белгісіз. Еш жан білмейтін көрінеді. Бұл хабардың бірде-бірі шашау қалдырылмай, сол күні-ақ, партизан командирлеріне жеткізілді. Оның ертеңінде, дәл Нинаның хабарлаған мезгілінде, сол көрсетілген маршрутпен орманға қарай жаудың жазалаушы тобы жүріп кетті деген хабар бүтін қала тұрғындарына белгілі болды.

	Осы жаманат біліне салысымен Лида мен Алтай кездесіп, күні бойы естіп, білгендерін бipiнe-бipi мәлімдеп, өзара дамыл алмай хабарласып тұрды.

	Лида сол күні-ақ, барлық барлаушыларды өте сақ болуға шақырды. Ол өз маңайындағы жұрттың үнін қас қақпай тыңдаумен, байқаумен болды. Жау қаланың өзінде де ойранды бастады. Kөpiнгeн кiciнi ұстап алып, ату-асуды көбейтті. Қолына түскен адамдардан жөн сұрамай, жабық машинаға бүктеп апарып тығып жіберетін болды. Өз адамдарынан осы дүбірлі күндерде жүріп-тұруды азайтуды талап етті.

	Бұл ылаң басталғалы Алтайдың да жұмысы бастан асып жатты. Кейінгі күндері Алтайды гитлершіл бөлімдердің бipiне тілмаш етіп алған. Ол түн демей, күн демей жұмыс істейтін болды. Сұмдық енді басталды. Жазықсыз адамдардың қаны бұрынғысынан да көбірек төгіле бастады. Еврейлерді тексерусіз, ұстап алған бойында неміс фашистері атып, дарға асып өлтіре берді. Өз отандастарына көрсеткен жаудың қиянатына Алтайдың зығыры қайнайды. Оған іштей кіжініп, кектенгеннен басқа, әзірге қолдан келер ешқандай шара жоқ. Ол ішінен: «Бәлем, тұра тұр, сенің де халыққа істеген жауыздығың үшін жауап беретін күнің туар, өз жазаларыңды сендер де алатын боларсыңдар» деп тісін баса түседі.

	Жазалаушы топ партизан отрядтарына қарсы ұрысты он күннен аса жүргізіп, көп шығынға ұшырап, арып-шаршап қайта оралды. Гитлершілер ормандағы партизан біткеннің бәрін жойдық деп көкіді. Олар күнделікті радио хабарларында ылғи жазалау жорығы мыңдаған бандиттерді қолға түсірді, басқарып жүрген командирлерін жойып жіберді деп лақап таратты. Бipaқ, фашистердің бұл лақабына керісінше партизан отрядтары жауға қарсы шабуылын бұрынғысынан да еселей түсті. Теміржол рельсін бұзып кетіпті деген хабар жиі-жиі естілетін болды. Бip күні Предгорья станциясын және тоқтап тұрған бірнеше нeмic эшелондарын партизандар жойып жіберіпті деген хабар дүңк ете қалды. Бұл хабар жауға қарсы күресуші күшті жігерлендіре, өзіне-өзінің сенімін күшейте түсті.

	Гитлердің жазалаушы тобының бөлімдері бip түнде үдере көшіп, көзден ғайып болды. Аз да болса, қала тұрғындарының арқасы кеңи бастады. Ал бipiмeн-бipi араласатын күн туды. Көше-көшеде толып жүретін күзетшілердің жүрісі де толастады.

	Осындай қараңғы түндердің бірінде Володя қызметі бiтiciмeн өз үйіне бармай, тура Лиданың үйіне келді. Үйдің сыртқы қақпасы жабық екен. Ол жүгіріп, үйді айналып, төргi бөлменің терезесінің алдына келіп, қыздарды қорқытып алмайын деп, ақырын ғана қақты. Ар жағынан бip неміс терезенің пердесін көтepiп, «неге қағасың» дегендей ала көзімен бip қарап қойды. Өзінің сұры жаман-ақ. Көзі бақырайып, сасқан кісі нің түріне ұқсады. Володя да кенеттен кездескен неміс офицерінен сасып қалды. Бipақ оған қашып кетуге болмайды. Онда тiптi қaуiптi. Heмic «мені өлтipугe келіп жүрген бipeу екен» деп, ар жағынан атып жiбepудeн де тайынбайды.

	«Мен қараңғыда танымаған болармын, бұл Зинаға келіп жүрген Фольбер шығар», деген ой келді оған. Аялдап тұруға уақыт жоқ, Володя үйді айналып қайта есікке келді. Бірде-бip жанның қыбыры естілмеді. Eciк ашылмады. Ол ішінен: «Лида үйіне әлі қайтпаған ғой, ал үйдегі Зинаның жігіті болып шықты. Зина терезеден мені танып, eciктi ашпай-ақ қояйын деген шығар» деп қорытты да, келген ізімен кейін кетіп бара жатыр еді, алдынан Лида шыға келді.

	– Мен саған келіп едім, жұмыстан жаңа келе жатыр екенсің ғой, – деді Володя.

	– Сен ғафу ет, мен сәл кешігіп қалдым. Жұмыстың жайын білесің ғой. Біздің үйде Фольбер мырза бар шығар. Онда бармай-ақ қояйық. Өзі бip ашушаң, есерсоқтау адам, бipeуiмiзді жазым қылуы да мүмкін. Көшеде қыдырып жүре тұрайық, – деді Лида жігіттің бетіне ып-ыстық бeтiн басып.

	– Көшеде несіне жүреміз, жүр менің үйіме барайық. Бүгін ешкім де жоқ, – деді Володя қыздың шашынан сипап.

	– Барсақ барайық.

	Көптен оңаша кездеспеген екі жас бipiн-бipi сағынып қалған екен. Қолтықтасып көше бойлап, ақырын келе жатты. Түн мүлгіп қапты. Осы екеуінің тыныштығын бұзбайық дегендей, ешбір көлденең дыбыс естілмейді. Екеуі бұйығып бipiнiң қолтығына бipi кipe түседі. Қала паркінің ішіндегі гүл шоқтары сөніп, бұрын жайқалып тұратын көк орай шалғын аяқ астына басылып, жапырылып солып қалған.

	Олар көшені бойлап келді де, үлкен көк қақпаның алдына келіп тоқтады.

	– Мына орындықты анау жылдары өз қолыммен орнатып едім, тегі екеуміздің келіп отыратынымызды сол кездің өзінде білген екем, – деп Володя Лидаға қарап күлді.

	Лида орындыққа отырды.

	Толған ай төбеге келді. Ай астында сұлу сәулеге оранып Лида мен Володя ұзақ отырды. Лида кінәсіз көңілмен Володяның қолтығына жабысып, наздана еркелейді.

	Жігіт те Лиданың жұп-жұмыр тамағынан иіскеп, тіпті жіберетін түpi жоқ. Түн ортасы болып қалған мезгіл.

	– Үйге кipeйік... енді далада отыра беруге болмайды, – деді бip кезде есін жиған Володя.

	– Мeні үйіме апарып салсаң қайтеді?

	– Апарып салуға ерінбес едім. Қaзip тым кеш қой. Бiреу ұстап әкетсе, жұртқа не бетімізбен көрінеміз. Одан да біздің үйге жата кетейік. Оның үстіне, ceнің үйіңнен Фольбер мырзаның кеткен-кетпегенін кім біледі.

	Eкeуi ойнап-күліп үйге кірді. Володяның кухнясы бөлек eкi бөлмелі үйі бар. Әке-шешсі, қарындасы соғыс басталысымен Омбы қаласындағы үлкен қызына кеткен. Володя жалғыз өзі тұрады. Бөлмелерінің ішкі сарайы кең. Төбесі көтеріңкі. Ауыз үйге кipiп барғанда оң жақта тамақ ішетін үлкен стол, оны айнала орындықтар қойылған. Терезенің бәpi жаңа шағи пердемен жабылған, Tөpгi үйде бip ғана ағаш төсек бар, оң жақ қабырғаға жапсыра ілінген үлкен айна, оның маңайына мол ілінген алуан түрлі суреттер. Үй iшi өте таза, еденін жақсылап жуыпты.

	– Үйіңді өзің тазалайсың ба? – деп сұрады Лида, бipaқ соған өзi қысылып қалды.

	– Әрине, өзiм жуамын, менің үйімді басқа кім тазалап бepeдi? – Сосын Лидаға күле қарап: – Мына төpгi үйдегі төсекке сен жат, мен жерге жатайын, – деді.

	– Жоқ, өзің жат, мен жерге-ақ жата саламын, – деді Лида.

	– Екеуміз саудаласпайық. Олай болса кезек жатармыз.

	– Қалай кезек жатамыз?

	– Таң атқанша сен, атқан соң мен жатамын, – деп күлді Володя.

	Бipaқ eкeуiнe бip төсек молынан жетті. Терезенің көзінен түсіп тұрған ай жарығы Лиданың жалаңаш денесіне түciп үйдің ішін нұрландырып, жап-жарық қып жібергендей болды. Сол түні eкi жас таң атқанша көз ілген жоқ. Алайда төсектен eкeуi де көңілді тұрды. Бipiнiң бетіне бipi қарап күле береді. Бipгe өткізген осы түн оларға өмірінде ұмытылмайтындай із қалдырып еді.

	Володя күндегі әдетіндей пешке от жағып, шай қайнатты. Лида стақанға құйылған шайды ұрттап дәмін татып көрді де:

	– Шай қайнатуға шебер екенсің, – деп Володяға күлімдеген сүйкімді көзімен қарады.

	– Шай қайнатуды үйрендік қой, – деді Володя.

	– Жалғыз адам зepiгeтiн болар?

	– Жұмыстан кеш келемін, ерте кетемін, зepiгугe уақыт та қалмайды.

	– Әрине, солай ғой. Нанды да өзің пicipeciң бе?

	– Жоқ, өзіме нан пicipу қайда. Қалада ұн да жоқ, мына қаланың түбіндегі деревняда менің немере апам бар. Сол бейшара өз аузынан жырып, маған нан әкеліп тұрады.

	– Ондай жан ашыр адамның жақын жерде тұрғаны қандай жақсы, – деп Лида орнынан тұрып киіне бастады.

	– Әлі ерте емес пе, неге асығасың?

	– Генералдың тамақтанатын уақыты болып қалды, – деп Лида Володяның бетінен сүйіп, қоштасып шығып кетті.

	Бүгін Володя Лиданы сыртқы есікке дейін ғана шығарып салды. Өйткені көше бойы танитын адамдар, бipeуi болмаса, бipeуi мына eкeуi не қып жүр деп айтпай ма?

	Лида жұмысына мезгілінде келіп үлгерді. Генералдың таңертеңгі асын дайындап тосып отырғанда:

	– Лида, тамағың бар ма? – деген күндегі үйреншікті дауыс естілді.

	– Саламатсыз ба? – деп иіліп амандасты да, Рихтердің алдына дәмдідәмді тағамдарды әкеліп қойды.

	Тамаққа тойып алған генерал ыңыранып орнынан тұрып, кухняда жүрген Лидаға:

	– Мен бүгін түскі асқа келе алмаймын, түскі тамақты жұмыс басына алып келіңіз, – деді.

	– Жарайды, мырза, машина табылса...

	– Машинаға айтып кетемін, – деп генерал eciк алдындағы шегеде ілулі тұрған шинелін киіп, далаға шығып кетті.

	Түс мезгілі. Рихтердің тамақтанатын кезі де болып қалды. Лида бүгін генералды көңілдендіру үшін тағамды бар өнерін салып дайындады. Тұздалған саңырауқұлақ та табылды, жас капуста тауып орыстың борщын да дайындады, жас сиырдың етінен бифштекс пісірдi. Онан басқа да тағамдардың түрлі-түрлісін тауып әзірлеген. Қасындағы офицерлерге де жететін eтiп, мол дайындаған. Генералдың қарамағындағы кісілерге бөспелігі де бар. Ол мінезін Лида біліп алған. Орамалға орап, суытпай әкелді тағамды. Генералдың алдындағы столдың үстіне қойып, бетін ашып жібергенде, астың буы бұрқ ете қалды. Ол қасында отырған офицерлерге қарап, көрдің бе дегендей, иегін көтеріп қойды. Бұл оның ризалық белгісі болатын.

	– Сіздің қасыңызда кici бар шығар деп асты көбірек дайындаған едім, – деді Лида генералға.

	– Е, мiнe, сіздерге айттым ғой, бұл кici біздің жайды бiледі деп. Айтқанымдай болған жоқ па?

	– Иә, айтқаныңыздай болды. Өзi де әдемі, келіскен адам екен, – деді Лидаға қарап бip офицер.

	– Тамағыңызды ішіңіз, мeнi қайтесіз, – деді Лида таза нeмic тілінде.

	– О-о, өзi немісше де сөйлей біледі...

	– Сіздерге қызмет icтeп жүргеннен кeйін тіл білу керек.

	– Оныңыз дұрыс, тауып айттыңыз.

	Лида бұларды тамақтандырып, ыдыс-аяғын ормалына түйіп алып, командование пунктының алдында өзін тосып тұрған машинаға мініп, кейін қайтып келеді. Ол босқа келе жатқан жоқ, анада өзі келіп кеткеннен кейін қандай өзгеріс болды екен деп, аэродромдағының бәріне зер сала қарап келеді. Самолет саны көбейген сияқты. Қаз-қатар тізіліп тұр. Танымайтын адамдар да пайда болыпты. Зенит, зеңбіректерін аэродромды айнала орнатқан. Бұрынғыдан өзгешелігі – тек жерге кіргізе, батыра орнатыпты. Сорайған стволы ғана көрінеді. Оның бәрін іштей санап шықты Лида.





XVI




	Майдан шебінің түбіндегі совет әскери бөлімінің аэродромы. Жау тылына ұшуға дайындалып жатқан барлаушылардың ең соңғы дайын дықтары тексеріліп жатыр.

	Н. әскер бөлімінің барлаушыларын басқаратын полковник өз бөлмесінде мазасызданып ерсілі-қарсылы жүрді. Бөлменің дәл төрінде көлденең қойылған жалаңаш стол тұр. Үйдің қабырғасына сүйеп қоя салған бір-екі орындық бар. Кабинетте басқа ешқандай жиһаз жоқ. Бір нәрсені көп ойлап, толғанып жүрген полковник бір заматта төр алдындағы столының басына барып отырды.

	Біреу есікті ашып:

	– Жолдас полковник, сізге кіруге бола ма? – деп, бірақ оның жауабын тоспай, баса-көктеп кіріп келді.

	– Александра Васильевна екенсің ғой. Мен басқа біреу ме деп, ұлықсатсыз кіргені үшін ұрысқалы тұр едім. Қош келдіңіз. Бірге ұшатын адамдарыңыз даяр болды ма?

	– Бәрі де ұшуға даяр. Жаңа ғана олардың даярлығын өзім тексеріп шықтым. Радиоқабылдағыштың батареясы аздық етпей ме? Радистке айтсам, «осы болады, бітіп қалса, самолетпен тағы әкеліп тастайды» деп, бет бақтырмайды. Меніңше, тағы бір-екі комплектісін алған жөн болар деймін. Өткен жолы, есіңізде бар ма, кейін жібереміз деп, аз беріп, самолет уақытында келмей, сіздермен біздің байланысымыздың үзіліп қалғаны, – деді Шура, өзінің мұндай жорыққа бұрын да талай шығып жүргенін еске салып.

	– Иә, иә есімде. Сенің айтқаның дұрыс, қазір, – деп полковник алдында тұрған телефонның құлағын қолына алып, барлаушыларға тағы екі комплект батарея беру жөнінде әмір берді.

	– Сізге рақмет, – деді Александра Васильевна.

	– Басқа тағы қандай өтінішіңіз бар? – деді полковник.

	– Басқа не өтініш болсын. Енді тек самолеттің ұшуын тосамыз.

	Александра Васильевна Гарбузова соғыстың алдында Москва қаласындағы бір заводта қатардағы жұмыскер болатын. Алдағы өмірге зор үмітпен қарайтын қыз. Өзінің жастарға тән ептеген албырттығы да бар. Жасы жиырмаға жаңа ғана жеткен. Бала шағында батырлық жөніндегі кітаптарды көп оқыған көрінеді. Өзі асып кеткен сұлу болмағанымен, өте сүйкімді, өңді адам. Қой көзді, қыр мұрынды, қиғаш қасты, қоңырқай жүзді, желкесінен қырқып тастаған күрең шашын артына қарай қайыра тараған.

	Александра Васильевна жау Москва түбіне келіп, кіжініп тұрған кезде өз еркімен әскерге аттанған болатын. Ойлы-шұңқырлы, бұралаңы көп өмір жолы енді оны осы барлаушылар қатарына қосты.

	Полковниктің ең соңғы айтқан ақылын тыңдап, қоштасты да, ол өзімен бірге жау тылына ұшатын жолдастарына қайтып келе жатты. Александра Васильевнаның үстінде әскери гимнастерка, басында пилотка. Шинелін шиырып байлап, мойнына киіп алған. Белінде жалпақ белбеу. Белбеуге жеңіл тапанша қыстырылған. Ол үй-үйдің арасымен жүріп, жолды қысқартып, өзінің жолдастары орналасқан қызыл шатырлы үйге келіп жетті. Үй иесі семізше келген әйел:

	– Қарныңыз ашқан болар, отырып тамақ ішіңіз, – деді.

	– Рақмет, шынында қарным ашып келіп еді, – деп Шура қуанып қалды. Александра Васильевна тамағын ішіп стол басынан көтеріле бергенде, үйге кірген жас солдат:

	– Сіздер жүретін самолет ұшуға әзір. Тезірек келсін деп жатыр, жүріңіздер. Жаздың таңы тез атып кетеді, – деді асықтырып.

	Ұшуға хабар күтіп отырған Александра Васильевнаның тобы үдере көтеріліп, әлгі келген солдатқа еріп жүріп кетті. Арқаларына таңылған жүктері, беліне байланған парашюттерімен оралып зорға жүріп келеді. Ауыр жүк денелерін төмен тартып тұр. Самолеттің жанына келіп, есігін ашқан капитан:

	– Самолетке отырыңыздар, – деп әр біреуінің қолын алып қоштасып, басқышқа шығуға көмектесіп жатыр. Ең соңында қалған Александра Васильевна капитанның қолын алып:

	– Аман-сау кездесетін болайық, бізді ұмытып кетіп жүрмеңдер, қиыншылық, қауіпті заман болса, қолдарыңның ұшын беріңдер, – деп самолетке отырды.

	Көп ұзамай самолет аспанға көтеріліп алды да, тура батысқа қарай тартты.

	Парашютистер тізерлесе тығыз отыр. Үшеуі де іштей шиыршық атады. Ойларына әр нәрсе келіп, жүрек дүбірі еселей түседі. Тіпті тықыршып отырғаны соншалық, денелері тітіркеніп те кетеді. Александра соны сезіп алдында қарсы отырған Алексейге:

	– Сен тоңып отырғаннан амансың ба? – деді.

	– Оны неге сұрадың?

	– Сенің тізең дірілдегендей көрінді маған.

	– Тоңған жоқпын. Көңілде аз да болса қобалжу бар, соның дірілі болар, – деді алда отырған радист жігіт.

	– Қорықпау керек. Бұл – үшеуіміздің бірінші ұшуымыз емес қой, – деп Шура қасындағы жолдастарына қайрат беріп қояды.

	«Межелі жерге жақындап қалдық. Дайын болыңдар!» деген белгі берді ұшқыш. Орманды жерді бірнеше айналып, жан-жағын бағдарлап алды да, самолеттің люгін ашты:

	– Жолдарың болсын, ал секіріңдер!

	Үшеуі де жерге қарай құлдилап келеді. Шура төменге көз жіберіп көріп еді, қап-қара болып түнеріп тұр. Дәл орманның үстіне тастаған екен, деп ойлады. Бірақ аяғы әлі жерге тиген жоқ. Қалқып бірте-бірте төмендеп келе жатқанын ғана сезеді. Шура тура орман алаңынан түсіпті. Аяғы жерге тиген ол жалма-жан парашютін жинап, тез тоғай ішіне апарды да, қарағай бұтағын сындырып, тығып тастады. Өздерінің үлкен жерден шығарда келісілген белгісі бойынша, Шура орман ішінде тоқылдауық болып дыбыс берді.

	Бұлар бірін-бірі іздеп жүргенде таң да сызат беріп, қылаңдап келе жатты.

	Біреудің орман ішінде жүрген тысыры естілді. Шура көзін алмай, маңайын бақылап отыр. Арқасында жүгі бар біреу дәл алдындағы дәу қарағайдың түбіне келіп отырғандай болды. Шура тоқылдатуын қайта бастады. Әлгі кісі орнынан тұрып, тура Шураға қарай жүрді. Ол радист Петька екен.

	Қалың орманның ішінен Алексейді күні бойы екеулеп іздеді. Ол ұштыкүйлі жоқ, не сыбыс бермейді, орман ішінде ізі де байқалмайды. Кеш батып, қас қарайып барады. «Әлде ол ми батпаққа түсіп, сорып әкетті ме екен?» – деп ойлайды Шура.

	Бұлар әбден шаршап, қалың қарағайдың ішіне келіп, түнемек болды. Түнде от жағуға болмайды. Оттың жалыны алыстан көрінеді. Арқасындағы жүктерін шешіп, қарағай түбіне сүйеп қойды да Шура:

	– Біздің үлкен жермен байланысқа шығатын уақытымыз болып қалды.

	Қабыңды шешіп, радиоқабылдағышты тезірек ал, – деді.

	Петька қабын шешіп, кішкене төбенің бауырындағы алақандай алаңның жиегіне радиоқабылдағыштың антеннасын құра бастады.

	Үлкен жермен байланысқа шығуға жиырма минуттай уақыт қалды. Қабылдағышты әбден дайындап, байланысқа шығатын толқынға дәлдеп қойды.

	– Әлі уақытымыз бар, тамақтанып алайық, – деді Шура.

	Петька қасында жатқан қаптың ішінен әртүрлі тағамды алып, жылтыр қағаздың үстіне жайып, турады да, Александра Васильевнаны ас ішуге шақырды.

	Екеуі астарын ішіп отырғанда оң жақтарынан бір нәрсенің сыб дыры естілгендей болды. Жата қалып сыбдырға құлақ салды. Біреу келе жатқанға ұқсайды, бірақ ештеңе көрінбейді. Әлгі сыбдыр бір жоғалып, бір пайда болады.

	– Үлкен жермен байланысатын мезгіл болды, – деп Петька радиоқабылдағышты батареяға қосып байланысты бастады. Олар да көрсетілген толқыннан Петьканы іздеп, «Орман, орман...» деп отыр екен. Петька аспан кеңістігінен оларды лезде тауып алды. Ол үлкен жерге көрсетілген межеге аман-есен түскендіктері жөнінде хабарлады. Шура екеуі бірін-бірі тез тауып алғандығын, ал Алексей әлі табылмай хабарсыз кеткенін мәлімдеді. «Жолдастардың баршасына көптен-көп сәлем» деп ең соңғы шифровкасын бітірді.

	Петька антеннасын жинап алып жатып Шураға: «Саған үлкен жердегі достардан көптен-көп сәлем» деді. Бағанағы сыбдыр әлі бар. Жақын да келмейді, алыс та кетпейді. Біресе оң жақтан, біресе сол жақтан естіледі.

	«Бұл кім деуге болады, әлде осы маңға түскенімізді байқап қалып, бізді іздеп жүрген жаудың жансыздарының біреуі ме? Әлде бізді таба алмай, жан ұшырып жүрген Алексей ме?» – деп бастары қатты.

	– Мен осы жерде отыра тұрайын, сен еңбектеп ана сыбдыр шыққан жаққа барып, байқап келші, – деді Шура Петькаға.

	– Кішкене сабыр етіңіз, ай жаңа туып келеді, сәл жоғары көтерілсін.

	Қазір ештеңе көрінбейді.

	Қарағай түбінде жантайып үн-түнсіз ұзақ жатты. Сыбдыр әлі басылған жоқ, бір алыстап кетеді, бір жақындап келеді. Ай төбеге келді. Сүттей жарық. Жерде жатқан ине көрінгендей. Петька аяңдап, сақ басып сыбдыр шыққан жаққа кетті. Тегі бір сағат мөлшеріндей жүрген болу керек. Бір мезгілде қасында біреу бар, тік басып, тұп-тура Шура жатқан жерге қарай келе жатыр. Мұның қасындағысы кім?

	– Александра Васильевна, қорықпа, өзіміздің адамдарды таптым, – дейді Петька.

	Күні бойғы жұмбақ сыбдыр шынында да осы ормандағы партизан барлаушыларының күзетшісінің ерсілі-қарсылы жүрген сыбдыры болып шықты. Алексей түске таман өзіміздің партизандардың барлаушыларына жолығып, соларда күні бойы дем алып жатыпты. Шура мен Петьканы барлаушылар кеш бата іздеп шыққан көрінеді. Петьканың жанындағы сол барлаушылардың біреуі екен.

	– Сендердің барлаушы екендеріңді біз қайдан білеміз? Парольдеріңді айт, – деді Шура келген жігітке.

	– Мен қазір парольді айта алмаймын. Біздің бастығымыз бар, сол кісіні шақырып әкелейін, – деді әлгі жігіт.

	– Петька, саған не болған, алдымен парольді неге сұрамадың? Үлкен жерде, сені осылай үйретіп пе еді? Мұндай адамды «ашық ауыз» дейді, – деп Шура Петьканың жер-жебіріне жетті.

	– Сен ғафу ет, қазір мына баламен барып, бұлардың бастықтарын ертіп келейін.

	– Алексей неге келмеді? Оны да ала кел.

	Көп ұзамай Алексей келді. Оның қасында барлаушылардың бастығы деген жігіт бар. Артында аяғын ілбіп басып, Петька келе жатыр.

	– Амансыз ба? Сіз анау-мынауға сене қоймайтын сақ адам екенсіз, пароль «Майдан», – деді барлаушылардың бастығы. «Катюша» деп жауап берді Шура.

	– Енді сендіңіз бе?

	– Әрине, сендім, – деді Шура.

	– Олай болса біз жатқан жерге жүріңіздер, – деді барлаушылар. Шура Алексейді жеке шығарып алып:

	– Сен немене, енеңе қонаққа келіп пе едің? Күні бойы қозғал май жатып алып... сенің ойыңша біз шаршамады ғой дейсің бе, біз де шаршадық. Соған қарамастан, екеуміз күні бойы сені іздедік. Әлі күнге дейін көз ілгеніміз жоқ, – деп жерден алып, жерге салды. Алексейде үн жоқ, тек қана «ғафу етіңіз, білместік болды» дей береді. Ол «бұдан былай мұндай шалалық болмайды» деп уәде берді.

	Үш парашютист партизан-барлаушылардың жатқан жеріне барды. Олар бір үлкен бәйтеректің түбіне тоқтаған екен. Барлаушылардың бастығы Вася, сөзіне қарағанда, өжет жігітке ұқсайды. Осы маңдағы оқиғалардың бәрін біліп, қолымен қойғандай айтып отыр. Қай деревняларда жау тыңшылары бар екенін біліп, сайрап тұр.

	– Сіздер Рославль қаласы жаққа барасыздар ма, болмаса, Шумячьеге барасыздар ма? – деді ол.

	– Біз әзірге осы орманда боламыз, маңайдағы жағдайды жақсы түсінуге тиістіміз. Қайда баратынымызды содан кейін барып шешеміз, – деп Шура сұраққа екі ұшты жауап берді.

	– Онда тіпті жақсы. Бұл жерде, әзірге, ешқандай қауып жоқ.

	Партизан барлаушылары бұларға осы маңайдағы деревнялардағы барлық жағдайды толық түсіндірді. Қай жерде қауіпті, қай жерде қауіпсіз екенін дәлелмен айтты.

	– Сіздер қай отрядтың барлаушыларысыздар? – деді Шура.

	–Біз Сергей Лазоатындағыпартизанбригадасыныңбарлаушыларымыз.

	Бұл маңайда бізден басқа да бірнеше бригада бар.

	– Олар қандай бригадалар?

	– Бірінші, екінші, үшінші Клетня партизан бригадалары. Олар бірінебірі жақын орналасқан.

	– Қысқасын айтқанда, бұл жер партизан ауданы десеңізші – деді Шура.

	– Майданда қандай жаңалықтар бар? – деді Василий.

	– Майданда әзірге ешқандай өзгеріс жоқ. Біздің әскер оңтүстік жақта жау бөлімдерінің еселей түскен шабуылдарына тойтарыс беріп жатыр.

	Үлкен жерден келген адамнан әр нәрсені қызыға сұрау – партизандардың әдеті. Түнгі әңгіме ұзаққа созылды. Бұлар тіпті кеш жатты. Соған қарамастан олар таң бозарып келе жатқанда тұрды. Ерте жолға шығу керек. Жол әрі алыс, әрі қиын, әрі қауіпті. Шура Алексей мен Петькаға:

	– Ертерек тамақтанып алып жүріп кетелік, – деді.

	– Үшеуі күн шықпай жүріп кетті. Бұлар барлаушыларға баратын жерін, жүретін маршрутын анықтап айтпады. Бағыты Рославль қаласы. Бүгін жақындап барып, тоғай жағалауының бір қолайлы жеріне тоқтайтын ойлары бар. Бұлар жолсыз орман ішімен жүріп отырып, Ворга поселкасының солтүстік жағындағы қалың өскен қайыңның арасына барып тоқтады. Түс мезгілі. Тоғай мүлгіп қалыпты. Ворга поселкасы жақта иттің шәуілдеп үргені ғана естіледі. Дегенмен бұл тыныштық ұзаққа созылмады. Алыстан атылған пулемет пен тәртіпсіз атылып жатқан автомат дауысы естілді. Атыс бірде жақындайды, бірде алыстап кетеді. Мглинге баратын күре жолдан өткен машина гүрілі де еміс-еміс құлаққа келеді.

	– Байқадыңдар ғой, өткен түні біздің самолеттен түскенімізді не біреу көрген, не жау тыңшылары сезіп хабарлаған. Меніңше, бұлар бізді іздеуге шыққандар. Біз қалай да маршрутымызды өзгертіп кешегі түскен жерден жырақ кетуіміз керек, қалаға барудың өзін кейінге қалдырған жөн болар, – деді Александра Васильевна бір жағы ақылдасқан болып, екінші жағынан бұйыра сөйлеп.

	Александра Васильевна планшеткасынан осы өңірдің картасын алып, әр жеріне көз жіберіп, отырды да, қарындашпен жүретін жолдарын сызды. Батпақ жерлерді қызыл қарындашпен дөңгелетіп сызып қойды. Мұнысы, бұл қорғаннан әрі жүруге болмайды, батып кетесің дегені. Картаға бұраңдаған ұзын сызық жүргізді.

	– Біздің жүретін жолымыз осы сызық болу керек. Орман ішімен, бірдебір деревняға соқпастан жүріп отырамыз да, Мухин орманына барамыз. Онда фашистердің аяғы басылғанша бола тұрамыз. Ол жерде де барлау жұмысын жүргіземіз, – деді Шура қасындағы жолдастарына.

	– Бұл ойымызды үлкен жерге хабарласақ қайтеді? – деді Петька.

	– Әрине, үлкен жерге кешкі сеансы кезінде міндетті түрде хабарлаймыз, оған дейін осы маңдағы жағдайды толығырақ анықтай түсеміз. Мүмкін менің айтып отырғаным ағат болар, немістер өз бетімен жүргендей болса, онда қалаға баратын ең алғашқы жоспарымыз өзгермейді. Алеша, сен қазір барып, Мглин жолын барлап кел. Машиналардың қалай кетіп жатқанын зер сала анықта. Көзге түсіп қалма. Біз осы жерде тосамыз сені. Жолың, болсын, жөнел! – деді Шура Алешаға.

	– Олай болса, мен кеттім, меже мына үлкен бәйтерек, – деп Алеша жүгіре басып кете беріп еді, Шура:

	– Арқаңдағы қабыңды салпылдатпай тастап кет, бұл жерде біз бармыз ғой, – деді.

	– Александра Васильевна, сіз қызықсыз, қапты тастауға болмайды. Кім білсін, не сендерді, не мені жау байқап қалып, шабуыл жасаса, екі бөлініп қалғандай болсақ, тамақсыз қаламыз. Ауыр болса, бола берсін. Қапты тастап кете алмаймын, – деп Алеша кесіп айтты.

	– Сенікі жөн екен, жақсы бара бер, – деді Шура өз қатесін тез мойындап.

	Шаңқай түс. Күн көзіне бұлт іліне бастады. Түс ауа бұлт қоюланып, себелеп жаңбыр жауды. Шура мен Петька үлкен теректің түбінде отыра берді. Алексей әлі жоқ. Суға батып кеткендей хабар-ошарсыз.

	– Алеша қайда кетті, әлде қолды болды ма? – деп Петька қауіп ойлай бастады.

	– Қой, сен де заманақырды жақындатып қояды екенсің. Әлі де жол бойын бақылап жүрген болар, қайда кетер дейсің, келіп қалар, – деп Александра Васильевна сабыр сақтауға тырысты.

	Алексей таңертең жолдастарынан бөлініп шығысымен қалың тоғайдың ішіндегі жалғыз аяқ жолмен жүріп кеткен. Үйеңкілер бүтін баурайды алып ұйысып жатыр. Жолдастарынан жырақ шыққан соң алдынан үйілген бөренелер кез болды. Бөренелердің жуандығы жарты құлаш, бірақ өзін келістіріп қиюлаған, тап қолдың саласындай. Осы бөренелердің қалқасына бұғып, жолды шолып жатуға қолайлы екен. Алеша үйілген бөрененің қалқасында күні бойы жолды бақты да жатты. Тізіліп бірінің соңынан бірі кетіп бара жатқан машиналар. Ішін-ара мотоциклге мінгендер де бар. Олар құйқылжытып біресе колоннаның алдына шығады, біресе соңында қалып қояды. Беті – Ворга поселкасы. Бір кезде үлкен бір машинаға тиелген автоматшы солдаттар машинадан қарғып түсіп, Алексей жатқан бөренені көздеп, автоматтарын безектете бастады. Зуылдаған оқ Алексейді айнала түсіп жатыр.

	Ол өзіне-өзі «Мына жауыздар, менің бұл жерде жатқанымды сезіп қалды ма, болмаса, өздері үрейленіп, босқа атып жүр ме» деп ойлады да, еңбектеп қалың үйеңкіге қарай шегінді. Жау атуды үдете түсті. Автоматшылар бір секіріп, бөренені қоршап алды. Ағашты мылтықтың дүмімен ұрғылап ұрды да, машиналарына мініп ілгері қарай жүріп кетті. Үйірілген үйеңкінің тасасында тұрып, Алексей осының бәрін шашау шығармай бақылаумен болды.

	Автоматшылар мінген машина ең соңғысы екен. Ол оқтай түзу жолға жақындап келіп, дүрбісін алып қарап шықты.

	Жаңағы автоматтан атқылап жүргендер ілгері қарай алыстап кетіпті, олардың соңынан келе жатқан ешкім көрінбеді.

	Алексей Ворга поселкасының сыртынан барып бақыламақ болды да, орман ішімен оңтүстікке қарай бет алды. Поселканың сыртындағы қалың қайыңның арасына келіп, жалғыз өскен үлкен кәрі бәйтерекке шығып, поселканың көшелеріндегі қимыл біткеннің бәрін бақылап отыра берді. Поселканың ең шетіндегі орманға жақын тұрған ағаш үйден бір адам далаға шықты да, лып етіп тоғайға кіріп кетті. «Бұл не қылған адам екен?» деп, Алексей бәйтеректен түсіп, тура әлгі жалғыз кісінің кеткен жағына қарай екі өкпесін қолына алып тұра жүгірді. Сол адамның өкпе тұсына келдім-ау деген кезде бұқпантайлап келіп, қарағайдың түбіне тығылды. Көп ұзамай біреудің жүргені білінді. Алексей сол жағына жалт қараса, бір жас әйел екі иығынан дем алып, қасына келіп қалыпты. Ол қарағай түбінде жабысып тұрған мұны байқамады. Қасынан өте бергенде:

	– Неге осынша ентіктіңіз, не болды сізге? – деді Алексей.

	Алексейдің даусын естісімен, әйел жалп етіп құлап түсті. Өліп қалған адамдай серейіп жатыр. Алексей еңбектеп әйелдің қасына келсе, жап-жас қыз екен. Күтпеген дыбыстан қорқып кеткен секілді. Бір ауыз сөзге тілі әзер келіп:

	– Сіз кімсіз? – деді.

	– Мен партизанмын.

	– Қыз онан әрі сөзге келмей жылай берді. Алексей беліндегі құтысын шешіп алып, қақпағына су құйып, қыздың ерніне апарды. Ол аз ғана су жұтып, таңдай жібіткен соң есін жия бастады. Ақшам үйіріліп қалған. Поселка жақтан анда-санда безектеп жатқан автомат дауысы естіледі.

	Қыз поселкаға келген фашистерден қорқып орманға қашып шығыпты. Жау тырнағынан енді құтылдым ба деп, асып-сасып ентігін баса алмай келе жатқанда, тосыннан шыққан дауыс байғұстың жүрегін ұшыра жаздаса керек. Қас қарайып түн болып кетті. Қыз есін жинап орнынан тұрды.

	– Поселкаға келген фашистер көп пе? – деп сұрады Алексей тіл қатысуға жараған қызға.

	– Менің көргенім – жүк таситын он бір машинаға мініп келді, қалғандары – мотоциклге мінгендер.

	– Қайда бара жатқанын білдің бе?

	– Қасында бірнеше полицайлар бар екен, солардың айтуынша өткен түнде осы маңайға бір парашютистер түсіпті. Соларды іздеп жүрсе керек.

	Ертең таңертең осы маңайдың ормандарын сүзіп қараймыз, одан таба алмасақ, осы жердің деревняларын тінтеміз дейді.

	– Өзің неге орманға қаштың?

	– Фашистер қыздарды жинап, Германияға жіберіп жатыр. Мына біздің поселкаға келген немістер де қыздарды мектеп үйіне жина деп әмір беріпті. Соны естідім де, орманға, партизандарға барайын деп қашып шықтым, – деді қыз.

	– Туған-туысқандарың қайда?

	– Әкем партизанда, шешем осы поселкада тұрады. Басқа ешкімім жоқ.

	– Әкеңе барайын деп шыққан екенсің ғой. Ол кісі қай отрядта еді? – деді Алексей қыздың бет алысын тағы да анықтай түскісі кеп.

	– Лазо бригадасында.

	– Түн болып кетті. Менімен бірге жүресің бе әлде өз бетіңмен жүре бересің бе?

	– Сіз қасыңызға ертсеңіз, сізбен-ақ жүре берейін. Ертпесеңіз өз бетіммен де жүре аламын. Мен бұл маңайдағы орман жолын жақсы білемін. Адаспаймын.

	– Жолды жақсы білсең, жүр менімен бірге, – деді Алексей.

	Қыз бен жігіт орман ішіндегі жалғыз аяқ жолмен жүрмей, жолсыз тың жермен кетті. Әлі жүріп келеді, әлі жүріп келеді. Шура мен Петька қалған жер жеткізетін емес. Орман ішіндегі бір түп бәйтерек алыстап кеткенге ұқсайды. Алексей өзінің таңертеңгі шыққан жерін сұрайын десе, қыздан ұялады. Екеуі жүре-жүре шаршады.

	– Біз қайда бара жатырмыз? – деп сұрады қыз Алексейден.

	– Ворга поселкасының солтүстік жағында бір бәйтерек бар екен, сонда менің жолдастарым қалған, еді, сонда баруымыз керек.

	– Оны бағанадан неге айтпайсыз, мен баяғыда тауып беретін едім ғой. Біз қазір Ворганың оңтүстігіне қарай кетіп барамыз. Біздің баратын жеріміз артыңызда қалды. Кейін жүрейік, – деді қыз.

	Қыздың қалың орман ішіндегі жершілдігіне адам таң қалады. Нелер ну қарағайдың арасынан шыға келіп, «алдымызда жол бар, байқаңыз» деп ескертпе жасайды. Әншейін айтып келе жатқан болар десең, шынында да алдың бұраңдаған жол болып шығады. Өзі жұпыны ғана киінген. Үкінің балапанындай жап-жас, өңді қыз. Күмістей сыңғырлаған дауысы құлаққа жылы тиеді. Жол білгенге не жетсін, бір түп бәйтерекке лезде бастап әкелді.

	Алексейге қарай-қарай көздері талған Шура мен Петька әбден шаршап, сілесі қатып отырған. Қақ алдарынан біреудің жүрген сыбдыры естілді. Екеуі етпетінен жата қап, баспалап қарады.

	– Біреу емес, екі адам келе жатыр, көрдің бе? – деді Петька Шураның құлағына сыбырлап.

	– Қайдан көріп жатырсың?

	– Алдыңғы жағыңа тура қарасаң көрінеді.

	– Жаңа көрдім, бізге қарай өздері келе жатыр. Автоматыңды даярла, кім білсін, қандай адамдар екенін.

	– Мен Алексеймін, қорықпаңдар, – деген дауыс естілді.

	– Үрейімізді алдың ғой. Қасыңдағың кім? – деді Шура.

	– Қаладағы немістерден қашып, партизандарға кетіп бара жатқан бір қарындас қой. Бұл болмаса, мен бүгін сендерді таба алмайтын едім. Өзі осы орманды біледі-ақ екен. Сендердің қалған жерлеріңді айтып едім, төбелеріңнен дөп түсірді.

	– Ал өзің осы уақытқа дейін не істеп жүрдің, хабарсыз кеткенің қалай?

	– деп Шура реніш білдірді.

	Алексей бүгін күні бойғы көрген-білгендерінің бәрін мұрнынан тізіп, түгел баяндады. Бұл жерден тезірек кету керектігін баса айтты.

	– Айтарыңды айтып болдың ғой?

	– Бәрі осы, – деді Алеша.

	– Жүресінен отырған қызға қарап Шура:

	– Сенін атың кім, шырағым? – деді.

	– Галина.

	– Фамилияң қалай?

	– Михайловна.

	– Өзің осы Ворганың байырғы тұрғынысың ба, әлде басқа бір жерден келіп пе едіңдер?

	– Соғыс алдында Рославль қаласынан әкемді мұғалімдік қызметке осында ауыстырған болатын. Бірақ соғыс басталып кетіп, бұл жерде жұмыс істей алған жоқ. Қазір партизан отрядында жүр.

	– Өзің оқисың ба, жоқ бір жерде қызмет істеуші ме едің?

	– Смоленск қаласындағы педагогикалық институтта студент болатынмын. Соғыс басталған соң, үйіме қайтып келдім.

	– Өзің орман жолын жақсы білетін көрінесің, бізге жол көрсетіп, бізбен бірге болсаң қайтеді? Егер, кейін әкеңе барғың келсе, біз ешуақытта тоқтатпаймыз, жібереміз.

	– Воргадағы немістер бір парашютистерді іздеп жүр, солар сіздер емессіздер ме? – деді Галина.

	– Сен алдымен менің сұрауыма жауап бер...

	– Әзірге сіздермен бірге болайын. Жол керсетейін. Бірақ жау әскерінің аяғы басылған соң папама барамын.

	– Мынау дұрыс болды. Енді сенің сұрауыңа жауап. Фашистердің іздеп жүрген парашютистері біз емеспіз. Тіпті ондайды естіген де жоқпыз, – деп, Шура әлі де сақтық жасады.

	– Мен «Үлкен жермен» байланысты бітірдім. Сіздерге ондағы жолдастар сәлем айтты, – деді Петька сыбырлап.

	– Онда, тезірек жиналыңдар, жүріп кетелік.

	Әр нәрсені бағдарлап, қауіпті жерлерден айналып өтіп, қатерсіз жерден тура жүріп отыратын Шура сызған маршрутты бәрі де мақұлдаған. Жолы алыс, елі бейтаныс, белгісіз сапар Шураны онша қызықтырып тартпайды. Күндізгі қалың жауыннан жер әбден езіліп кетіпті. Толарсаққа дейін батпаққа батып, ілгері басқан аяғы кейін кетіп келеді. Қасындағы екі жігіттің екеуі де алыс жүріске қажымайтын қажырлы азаматтар. Жол бастаған Галя да жол жүргенге тарамыс, берік көрінеді. Сыр бермейді. Шура не де болса шыдауға бел байлады. Бәрінің де арқаларына таңған жүктері бар. Иліктірмей, қабырғаларын майыстырып келеді.

	Сәлден соң жол қалың қарағайдың ішіне кірді. Жыл сайын қарағай бұтағы түсіп, бұл маңай құйқалы күпсек екен. Аяққа аз да болса жеңіл болды. Жолды жаңылмай бастап келе жатқан Галя қай жерде қандай ағаш өсетініне дейін мүдірмей айтып береді. «Сен мұның бәрін қайдан біле бересің?» деген сұрауға: «Мен студент болып жүргенде ботаника сабағынан осында келіп тәжірибе өткізгенбіз. Мен бір көргенімді жуықта ұмытпаймын», – деп жауап берді.

	Қатпарлы қалың орман, ойдым-ойдым алаң, бұралаңдаған жол бітетін түрі жоқ. Ылғи бір түрлі көріністе. Шура Петька мен Алешаның ортасында үнсіз келеді. Айналадағы дүниеге жүдеу көңілмен салқын қарайды. Оның есіне үй-іші, туған-туысқандары түсіп, қиялы әр саққа бір кетеді. Бұларға буалдырық тастамақ болып қаптап жүрген жау болса мынау. Соны ойлайды. Мына қасындағы адамдардың өміріне бұл жауап береді. Аяғын байқамай сәл шалыс басса болды, бәрі де су түбіне кетеді.

	Таң ата аз да болса бұлт сейіліп, күн ашыла бастады. Қазбауыр сұрғылт бұлттар өркеш-өркеш болып терістікке қарай көшіп барады. Күн де арқан бойы көтеріліп қалды. Парашютистер әлі тоқтайтын түрі жоқ. Суыт жүріп келеді. «Әлде болса фашистердің жүрген жерінен алыстай түсейік» деген ой тыным берер емес.

	Петька жас күнінен сөзге құмар жан емес. Біреулер қалжыңдап: «Сен нағыз жансыз боп жұмыс істеуге лайықсың» десе, ол жымиып күліп қана қоя салатын. Қазір де сол мінезі – мінез. Көп мәселеден үндемей құтылады. Оның қазіргі міндеті, мойнына асып жүрген радиоқабылдағышқа су тигізбей, баптап ұстау, «Үлкен жермен» үзбей байланыс жасау. Өзі жүріске де, аштыққа да шыдамды, берік жігіт. Петьканың өскен жері Сібірдегі Рубцовка қаласы, сонда орта мектепті бітірді, әскерге де сол Рубцовка қаласындағы бір заводта жұмыс істеп жүргенде алынды. Оны бірден радистер дайындайтын курстен өткізіп, парашютистер бөліміне жіберген болатын. Жау тылына ең алғаш келген беті.

	Алексейдің де өмір тарихы өте қысқа. Жиырма жасқа жаңа ғана шықты. Ол Тула қаласында орта мектепті бітіріп, Москвадағы бір институтке түскен болатын. Бірақ бірінші курсті бітіре салысымен әскерге алып кетті. Ол да алғашқы күннен бастап десант бөліміне алынған. Ол да төзімді, суыт жүріске сыр білдірмейтін, мысқылшыл, өзіне жететін қулыға да бар жігіт. Жайдары, ақ көңіл, адамның іші-бауырына еніп тез танысып кетеді.

	Алғашқы күні танымайтын барлаушыларға барып, ұйықтап жатуы да осы мінезінен болатын.

	Александра Васильевна қасындағы осы екі жігіттің екеуіне де сенеді. Көп солдаттардың ішінен тылға алып кетуге таңдап алған да өзі болатын. Әзір бұл жігіттер Шураның ойлаған жерінен шығып келеді.

	Қалың қарағайдың арасындағы бұраңдаған сүрлеу жолмен бастап келді де, Галя Александра Васильевнаға:

	– Енді ілгері қарай жүре беруге болмайды. Осыдан он-он бес шақырым жерде Москва – Варшава тас жолы жатыр. Ол жолдан тек түнде ғана кесіп өтуге болады. Күндіз толассыз ағылып жатқан машиналар, – деді.

	– Олай болса, бір қолайлы жер тауып, аялдайық.

	– Алдымызда үлкен батпақ кездеседі. Соның қақ ортасында алақандай ғана құрғақ алаң бар. Жолын жақсы білемін. Сол жерге барсақ қайтеді?

	– Сен қыз ол жолды қайдан біліп жүрсің? – деді Алексей қуланып.

	Қайдан білгені несі, мен ботаника сабағының тәжірибесін өткенде, сол аралдың өсімдіктерін зерттегенмін.

	– Біздің ізімізбен жау тауып алса қайтеміз? Жолы біреу ғана болса, тұзаққа түскеніміз сол емес пе? – деді тағы Алексей.

	– Әрі қарай шығып кететін тағы бір жіңішке жолы бар.

	– Жүр, не де болса сол жерге алып бар, көрейік, тым қауіпті болса, қайтып кетерміз.

	Галя алға түсіп жүріп кетті. Маңай толы ми батпақ. Ұзыннан-ұзақ созылып жатқан қыр жалдың үстімен қыл көпірден өткендей келе жатыр. Білмейтін адамның аяғы сәл шалыс басылса, батпақ сорып әкететіндей қауыпты. Арал қалың ағаш екен. Жау самолеті аспаннан шолу жасап іздесе де, таба алатын түрі жоқ.

	Галя өзі білетін қосалқы жолды да қасындағыларға көрсетіп шықты.

	– Мына қыздың өзінің білмейтін бәлесі жоқ па деймін, – деп, Алексей, Галяны тағы бір шағып алды.

	– Білмегенде ше, сен сияқты түк білмейтін келімсек дейсің бе? – деп Алексейге ол да есесін жіберетін емес.

	– Өзің қалжыңға да шебер екенсің.

	– Сөзді доғарыңдар, тезірек тамақ ішіп, дем алайық, – деді Александра Васильевна.

	Арқалаған жүктерін шешіп, тамақтанды, да, жолаушылар жатып қалды. Кезектесіп күзетке тұратын болып келісті. Алғашқы кезек Алешаға тиді.

	Шаңқай түс мезгілі. Аспанның әр жерінде ұлпа қар тектес ағараңдаған бұлт көрінеді. Алексейді алмастырып Петька күзетте тұрған болатын. Басқаларының бәрі шырт ұйқыда жатыр. Орман іші мүлгіп қалған тыныштық. Петька шашағы мол бір қарағайдың түбінде әр нәрсені ойлап отырған. Жүйрік ой Петьканың туған жерін шарлап шықты. Оның көз алдынан сүйген жары, әке-шешесі, туған-туысқаны, туып өскен жері елес беріп өтіп жатты.

	Кенет алыстан атылған автомат үні естілді. Атыс бірте-бірте молая түсті. Жақындап та келеді. Бір мезгілде автомат дәл өкпе тұстан безек қаға жөнелді. Атыс үні ұйқыда жатқандардың бәрін оятты. Фашистердің бұл әрекетіне үш күннен бері бойлары үйренген совет барлаушылары қозғалмастан жата берді. Жау сезіктенетін сөлекет қадам жасамады. Галяның айтқаны дұрыс болып шықты – бұл аралды жергілікті кісілердің өзі біле бермейді екен.

	Төртеуінің аралда жатқанына, міне, бақандай төрт күн өтті. Маңайдағы атыс әлі толық басылған жоқ. Тек бесінші күн дегенде түске таман атыс та, орманды жаңғырықтырып сөйлеп жүрген неміс сөзі де пышақ кескендей тоқтады. Бірақ бұлар ертеңге дейін тағы шыдап, осы жерде бола тұратын боп шешті. Бесінші күні таң бозарып келе жатқанда. Алексей мен Галя тағы барлауға жүріп кетті. Олар аралдан қосалқы жолмен шықты. Қалың орманның ішімен жүріп отырып, екеуі күн найза бойы көтерілген кезде Ворга поселкасының қасына келіп, зираттың жанындағы төбеден баспалап қарауыл қарады.

	Сезіктенетін ештеңе көрінбейді. Топ-топ болып тізіліп тұратын машиналар да жоқ.

	– Галя, сен әне бір орманға таяу тұрған үйге барып, жағдайды біліп келсең қайтеді? – деді Алексей.

	– Ол үйдің иесі жауға жанын жалдаған сенімсіз адам, онан да поселканың анау екінші жағындағы оқшау тұрған көк шатырлы үйге барып білейін, – деп, Галя, тезірек басып, орман жиегін айналып кетті.

	Көп ұзамай қыз қайта оралды. Өзі көңілді, қолында бір бөлке наны бар.

	– Өзің қуанып келесің ғой?

	– Мұндағы әскер бөлімдерінің бәрін Рославль қаласына шақырып әкетіпті. Қазір поселкада полицайлар ғана бар көрінеді. Бірақ олардың ішінде немістен де өткен оңбағандар бар. Енді не істейміз?

	– Олай болса біз бұл жерден тезірек кетейік. Өзіміздің кісілерге барайық, – деп, Алексей орнынан тұрып, аралда қалған жолдастарына қарай бет алды.

	Жағдайға әбден қанық болған Шура қолындағы картаға қарап көп отырды. Ақыры бір тәуекелге бел байлады.

	Олар қараңғы түспей ми батпақтың қоршауынан шығып алмақ болып, ең алғашқы жүрген ізімен кері жүрді. Қолдарында бір-бір ұзын сырғауыл. Аяқ тайып кеткенде, ол да әжептеуір сүйеніш.

	Құрғаққа аяқтары тиісімен арқалаған жүктерінің бауын тартып байлап, жүруге ыңғайланды.

	– Шура, мен әкеме баруым керек. Сіздер басқа жаққа кететін сияқтысыздар. Осы жерде қоштасып қалсам деген ойым бар. Оған қалай қарайсыз?

	– Сені біз жібермейміз және біз де сол сен баратын партизан отрядына барамыз. Әзірше, сонда паналай тұруымыз керек. Кейінгісін бара көреміз.

	– Онда тіпті жақсы. Кәне, не тұрыс бар? Жүріңдер, кеттік.

	Түні бойғы толассыз жүріс бұларды әбден қалжыратты. Таң атып, күн арқан бойы көтерілген мезгілде партизан барлаушыларына кез болды. Мұнда олар он күндей аялдады. Шура мен Алексей күні-түні теміржол торабын бақылаумен болды. Майданға кетіп жатқан әскер бөлімдерін зерттеді. Көрген-білгендерін «Үлкен жерге» хабарлап отырды. Он бірінші күн дегенде Шура бастаған топ Рославль қаласына жүріп кетті. Қолдарында «Минск қаласында оқитын студенттер» деген қағаздары бар. Оқуға түспес бұрын Рославль қаласының тұрғындары деген документтері тағы бар. Қастарына қаланы жақсы білетін бір жігітті ала шыққан. Қалаға жақын келіп, Петьканың арқалап жүрген қобдишасын бір белгілі жерге тығып кетті.

	Төртеуінің арбаға жеккен аты шабандау екен, ілбіген жүрісі өнбей қойды. Бұлар қалаға тал түсте бармақ. Өйткені, дәл осы кезде келімдікетімді адамдарды онша зер салып тексермейді. Күрең аттың жүрісімен қыбырлап отырып түс кезінде қалаға келді. Бұларды тоқтатып ешкім тексере қойған жоқ. Қаланың ортасына жақындаған кезде бір полицай «сендер қайдан келе жатырсыңдар» деп қана сұраған. Оған «Павлинкадан келеміз» деп жауап берді. Шура осы жердегі деревня тұрғындарынша бүрме көйлек, келте шапан киген, басына орамал байлап алған болатын. Оңашалау көшеге шыққан соң ат айдаушыдан басқасының бәрі арбадан түсіп, жаяу жүрді.

	Көп ұзамай бұлар жол бастаушы жігіттің апасының үйіне келген.

	Үйі кішілеу үш бөлме. Жеке кухнясы бар. Еденнің асты терең қойма екен. Еден астына түсетін есік кухняда көрінеді. Бөлмелерде онша көп жиһаз жоқ. Бәрі де жұпыны ғана. Төргі бөлмеде бір ғана темір төсек бар. Төр алдында тозығы жеткен айна тұр. Ауыз үйде тамақ ішетін жалаңаш стол қойылыпты. Үйдің қабырғасына сүйеп қойылған бес-алты орындық. Үшінші бөлмеде бір ескі диваннан басқа ештеңе көрінбейді. Бұлар келгенде көршілердің он төрт-он бес жастағы ұлы отырған болатын. Қонақтар кірісімен бала далаға шығып кетті.

	Қонақтар төргі бөлмеге кіріп, әр нәрсені көріп тұрғанда ауыз үйге кекселеу келген, жалпақ бет, толық әйел келіп кірді.

	– Амансың ба, халің қалай? – деп әлгі бастап келген жігіт жалбырақтап жатыр.

	Үй иесі осы кісі болар деп түсінген қонақтар да жалпылдап амандасып жатты. Апасына «менің жолдастарыммен таныс» деп, Сергей қасындағы адамдарын жеке-жеке аты-жөнін айтып, таныстырып шықты. Үй иесі әйел кең пейілді, қонақжай, бір тілім нанын бөліп жейтін жайсаң кісіге ұқсайды. Қонақтардың асты-үстіне түсіп, қошеметтеп:

	– Өз үйлеріңдей көріңдер. Қазір, ішім-жем тапшы кез ғой, бәрін бөліп жерміз, – деп те қояды.

	– Біздің маңайдағы деревнялардан жинап алған тамағымыз бар, сіз қысылмаңыз, бізге жатар орын берсеңіз болды, – деді Александра Васильевна.

	Бұлар бүгін күні бойы көшеге шықпады. Осында жата берді. Дем алды, киім-кешектерін жуды. Өздерінің жатуына бөлінген бөлмені тазалады. Үйдің айналасы дуалмен қоршалған екен. Кіре берісте, үлкен көк қақпасы бар. Қораның төргі жағында отын сақтайтын сарай тұр. Үйдің астындағы қабатында терезе жоқ болғанымен, еңсесі биік. Үстіңгі қабатына басқышпен шығады екен. Мұның бәрін үйге бір кіріп, бір шығып байқап жүрген Петька: «Аманшылық болса, орман шетіне тастап кеткен қоймамды алып келіп, осында орнатып алайын», – деп ойлады.

	Күн бұлыңғырланып тұр. Жаңбыр жауатын да түрі бар. Қонақтар көсіліп жатып алмай, бүгін ерте тұрды. Қалаға шығып келуге дайындалып жатыр. Үшеуі үш жаққа, жеке-жеке кетті. Шура қаланың шет жағындағы базарға барып Ольга Тимофеевна Беловаға жолықпақ. Келісім бойынша сол арқылы Лидия Андреевна Герасимовамен байланыспақ.

	Александра Васильевна қаланың көшелерінің бәрін күн бұрын жаттап алған. Қаланың картасына қарап, қай көше қалай қарай кететініне дейін есіне сақтауға тырысады. Бірде-бір жаннан жөн сұрамай, тура базарға қарай тартып келеді. Жолшыбай із тастап кетіп отырды. Ол қалалық паркке де барып, әр нәрсені көрген болып жүрді, орталыққа қарай өтетін жіңішке көпірден де өтті. Оның өз есебі өзінде. Ақыры базарды адаспай дәл тапты. Базар дейтін үлкен базар да жоқ екен. Жиырма-отыз адам ұсақ-түйек сатып, дуылдасып жүр. Біреулері Шураны көріп, «мына ескі пальтоны сатып ал, арзанға сатамын», деп біраз әуреледі. Шура базардың арғы шетіндегі кішілеу қоңырқай үйге кіріп кетті. Бұл базардың кеңсесі екен. Бір ғана бөлме, тақтайдан жонып, нобайлай салған стол, екі орындық. Стол басында толық келген, сары шашын келте қиып тастаған сары әйел отыр. Иығына тозығы жеткен тоқыма қоңыр шәліні айқара жаба салған.

	– Саламатсыз ба? Базарыңызда әйелдердің тоны сатыла ма? – деді Шура оған тіке қарап.

	Әйел Шураға қарап сәл ойланып отырды да:

	– Әйелдің тоны сатылмайды, етігі сатылады, – деді.

	– Олай болса, сіз «Мырышты» білесіз бе?

	– Білем.

	– Мен сол, «Мырышты» іздеп келген едім.

	– Бүгін кешке тауып берейін.

	– Сіз Ольга Тимофеевна Беловасыз ба? – деді Шура іздеген кісісі осы әйел екендігіне көзі жеткен соң.

	– Иә, Белова боламын, – деп Ольга Тимофеевна орнынан тұрып, Шураның қолын алып амандасты.

	– Бәсе, жаза баспаған болармын... Мен Лидия Андреевна Герасимовамен кездесуім керек. Қашан жолықтыра аласыз?

	– Қала паркіндегі жіңішке, көпірді білесіз ғой?

	– Білем.

	– Білсеңіз сол көпірдің ар жағында сағат тура сегізде тосыңыз. Содан кейін екеуміз Лидаға барамыз, – деді Белова.

	– Көріскенше сау болыңыз. Басқа әңгімені сонда сөйлесерміз, – деп Александра Васильевна шығып кетті. Ол іздеген адамын тез тауып алғанына қуанды. Көп мәселе оның Лидамен кездесуіне байланысты шешілмек.

	Ол күні бойы қаланың бірталай жерін аралап шықты. Жуықта ғана совет самолеттері бомбалаған теміржол вокзалында болды. Маңайының бәр-бәрі шұрық-шұрық шұңқыр. Астан-кестен. Қираған вагондарды, әскери техникаларды әлі әкетпепті. Үйіліп жатыр.

	Түс ауа Александра Васильевна өзінің жатқан үйіне келді. Таңертең қалаға шығып кеткен жолдастары әлі қайтпапты. Үй иесінен басқа жан жоқ.

	– Шайға отырыңыз, – деді әйел.

	Шура стол басына келіп отырды. Сәлден соң ол:

	– Антонина Ивановна, сіздің үйде Петька мен Алеша тұра берсін. Мен кешке басқа бір үйге барамын. Сізге көп-көп рақмет, – деді.

	– Сіз маған өкпеледіңіз бе, неге кетесіз?

	– Жоқ, жоқ, сізге неге өкпелеймін. Тек бәріміз бір үйде топырламайық дегенім ғой.

	– Ондайларың болса, өзің біл, шырағым, жақын отырып тамақ іш, деді Антонина Ивановна.

	Шура үндемей алдындағы Антонина Ивановнаға қарап қойып отыра берді. Оның көзқарасын, кірпік қағысын, тамақ жеу мәнеріне дейін қарап отырды. Отрядтан кетерде барлаушылардың айтуына қарағанда, бұл кісі сенімді адам. Жүріс-тұрысында күдіктенерлік ештеңе білінбейді. Былайша қайырымды, адал адам екендігі көрініп тұр.

	– Үндемей қалдың ғой, шырағым, – деді Антонина Ивановна, Шураның өзіне қарап отырғанын сезіп.

	Қораға біреулердің келгені білінді. Шай ішіп болған екеуі орындарынан тұрып, есікке қарай жүрді, Антонина Ивановна артына бұрылып:

	– Сен, шырағым, далаға шықпай-ақ қой. Кім білсін, осында қаңғып жүрген фашистерден көп неме жоқ. Сен отыра бер, – деп есік алдына өзі шығып кетті. Көп ұзамай қайта оралды.

	Алдымен Петька, содан соң Алексей кіріп келді.

	– Шура, сен қашан келдің? – деді Петька.

	– Менің келгеніме екі сағатттай уақыт болып қалды.

	– Ерте қайтқан екенсің.

	– Иә, ерте қайттым. Жұмысым біткен соң, ол жерден не іздеймін?

	– Сен екеуіңнің де қарындарың ашқан болар, столға келіңдер, – деді Антонина Ивановна стол үстіндегі самауырдан стақанға шай құйып жатып.

	– Айтпақшы, бізбен бірге келген Сергей қайда осы! Таңертең «Мен кетемін, қош болыңдар», деп қоштасып қалған еді, шынымен-ақ кетті ме ол? – деп сұрады Алексей.

	– Сіздер кеткен соң, көп ұзамай кетіп қалған. «Мен қалада тұра алмаймын, деревняда тұрамын» дейді.

	Бұлар сұхбаттасып отырып шай ішті. Александра Васильевна Петька мен Алешаны төргі бөлмеге шақырып алып, өзінің іздеген адамын тауып алғанын айтты.

	Петька мен Алеша да өздерінің күні бойғы көрген-білгендерін баяндады. Петька қалтасынан бір парақ қағазды алып, «мынау бір немістің Гамбург қаласында тұратын туыстарына жазған хаты көрінеді. Мә, оқышы», деп Шураға берді.

	Александра Васильевна неміс тілінде жазылған хатты оқып шықты. Хатта былай делінген: «Қымбатты достарым, орыс жерін екі-үш айдың ішінде басып аламыз деген соғыс әлі бітетін түрі жоқ. Алдымыз қазылған ор, артымыз бұлдыр тұман. Майдан ілгері жылжуды қойды. Орыстардың самолеті біздің шебімізге толассыз шабуыл жасайды. Өлім де, жаралы да көбейді. Аз уақыт тыныс алуға тылға келсек, мұнда да толып жүрген бандиттер. Тыныштық беретін түрі жоқ. Қаланың өзінде жер басып жүру, біздер үшін қиындап барады. Орыс жерін жаулап аламыз деп жүріп, сүйегіміз далада қалып қоя ма деген ой қазір әр солдаттың басына ұялаған. Мен талай солдатпен әңгімелестім, көбінің айтатыны осы. Менің бұл хатым цензураның қолына түссе, сендердің қолдарыңа тимеуі де мүмкін, бірақ сіздерге барып жете ме деген үмітім зор. Мен адресімді де, атыжөнімді де жазбай отырмын. Кім жазғанын сіздер білетін боларсыздар. Қош-сау болыңдар. Құдай аман-есен кездесуге бұйырсын».

	– Өзі сауатты, көзі ашық неміс екен. Бұл хат гестапоның қолына түссе, «большевиктердің үгітшісі» деп оны атып тастаудан тайынбас. Адресі мен аты-жөнін сол үшін жазбай отыр ғой, – деді Шура.

	– «Үлкен жермен де» байланысу керек еді, – деді Алеша оң жағында отырған Петькаға қарап.

	– Ол дұрыс. Мен ертең қала сыртына отын әкелуге барғалы отырмын. Осы үйдің отыны да бітіп қалыпты. «Үлкен жерге» айтатын сәлемдерің болса айтыңдар, ауырсынбаймын, – деді Петька.

	– Сен жалғыз бармайсың, сенімен бірге Алеша да барады. Мен болсам, бүгін кешке басқа бір үйге кететін болдым.

	Бәріміздің бір үйде жүргеніміз ағаттық болады. Ертең осында жолығармыз. Кешке қарай үйде болыңдар, – деді Александра Васильевна.

	– Екеуіміз барсақ, тіпті жақсы. Ат-арбамыз бар, – деді Петька қалтасынан кесетін алып, темекі орап жатып.

	Кеш батып, көз байланатын уақыт болды. Көкжиек қалың күңгірт бояуға айналған. Тек батыс жақ әлі де болса кешкі қызыл арай шапағынан арыла қойған жоқ. Сол маңда өркештенген қара бұлттан найзағай жалт етіп, лезде сөніп қалады. Міне, бірте-бірте жұлдыздар да туа бастады. Сөз байласқан уақыт жақындап қалды. Александра Васильевна Лидамен бірінші рет кездесуге дайындалып:

	– Келесі жолыққанша, сау болыңдар, – деп Петька мен Алешаға қоштасты да шығып кетті.

	Түн жамылып Шура байламды жерге келсе, Ольга Тимофеевна тосып тұр екен. Екеуі қол алысып амандасты.

	– Жүр, кеттік, – деді Белова.

	– Лидия Андреевна сіздің үйде ме?

	– Иә, біздің үйде кездесетін болып келіскенбіз, – деп Ольга өзіне таныс таса жолдармен бастай жөнелді.

	Белованың үйі ауланың тура төрінде екен. Қызыл кірпіштен салынған, темір шатырлы бір қабат үй. Бұл екеуі сыртқы есіктен кірер-кірместе, шағын коридорда бір жас қыз алдарынан шығып:

	– Александра Васильевна, қош келдіңіз, саламатсыз ба? – деп бұрын таныс болмаса да, көптен көрмеген туысымен кездескендей Лидия Андреевна Шурамен құшақтасып көрісті. Шура да жатырқамай Лиданың бетінен сүйді.

	– Жоғары шығыңыз, отырыңыз, – деп, Лида бәйек болып жатыр.

	Үшеуі төр алдына емін-еркін отырып, көп сөйлесті. Шура майдан жайын, «Үлкен жердегі» жаңалықтардың бірде-бірін қалдырмай толық айтты. Лида қала жайын түсіндіріп жатыр.

	– Сендерге Сидоров жолдас көптен-көп сәлем айтты. Табыстарыңа қатты қуануда ол кісі. Осыдан үш күн бұрын бізді шығарып салып тұрып:

	«Біз Лидия Андреевна бастаған барлаушыларға разымыз. Олар жағдайдың қиындығына қарамастан адам сүйсінерлік жұмыс істеп жатыр» деп айрықша атап айтты.

	– Рақмет! – деді Лида.

	Қазір жау барлық күшін оңтүстік майданға салып жатыр. Сондықтан біз оңтүстікке кетіп жатқан әскер бөлімдеріне назарымызды көбірек аударуымыз керек. Үлкенді-кішілі теміржол станцияларында тоқтаған эшелондар жөнінде де хабарлап отыруға тиістіміз. Қазір біздің самолеттердің теміржол торабынан басқа, кіші-гірім станцияларды бомбалауға да мүмкіндігі бар. Партизан бөлімдеріне теміржол рельстерін, көпірлерді бұзуға бұйрық берілді. Ендігі жерде сендердің міндеттерің – жау әскерінің бара жатқан бағытын дәлірек біліп, «Үлкен жерге» хабарлап отыру, – деді Шура.

	– Ертең кешке, біздің барлаушылардың қаладағы бір тобын жинасақ, сіздің солармен кездесіп, дидарласқаныңыз жөн болар деп ойлаймын, – деді Лидия Андреевна.

	– Жолығу қажет десеңдер, мен даярмын.

	Александра Васильевна кетер-кеткенше осы Белованың үйінде жататын болды. Лида Шураға бір сәт көзін тігіп отырды да:

	– Сіз мұнда көп боласыз ба? – деп сұрады.

	– Ары кетсе бес-алты күн. Менің басқа да баратын жерім бар.

	– Сіздер әңгімелесіп отыра тұрыңыздар, мен тамақ дайындап жіберейін, – деп Ольга Тимофеевна ауыз үйге шығып кетті.

	– Сенің өзіңе жеке айтатын бір шаруам болып отыр, – деді Шура Лидаға қарап.

	– Айтыңыз.

	Александра Васильевна орнынан тұрып төргі бөлменің есігін жапты. Сөйтті де ақырын ғана сөйлеп, осы қалаға «Үлкен жерден» екі барлаушы келгенін, бұдан былай «Үлкен жерге» жеткізетін хабардың бәрі солар арқылы берілуге тиісті екенін айтты.

	– Оларды біз қайдан табамыз? – деді Лидия.

	– Оның біреуімен сені таныстырамын. Оларды сенен басқа бірде-бір жан білуге тиісті емес.

	Ертеңінде түс мезгілінде Лида, Алтай, Володя үшеуі жеке-жеке Белованың үйіне келді. Лидия Андреевна:

	– Мына кісімен танысып қойыңдар, бұл кісі Александра Васильевна, – деп, өз жолдастарын да Шураға жеке-жеке таныстырып өтті.

	Әңгіме бірден майдан жаңалықтарынан басталды. Шура тағы да жау тылындағы барлаушылар Гитлер әскерінің бір майданынан екінші майданға жөнелтіліп жатқанына назар аударуы қажет екенін баса айтты. Кеше Лидаға айтқан мәселелерді кеңейтіңкіреп түсіндірді. Сосын:

	– Өздеріңнің халдерің қалай? – деді жігіттерге қарап.

	– Біздің халды несіне сұрайсыз, айнала жаудың ішінде жүрген жұртпыз. Бірен-саран, Артемов сияқтылар болмаса, жергілікті халықтың көпшілігі бізді қолдайды? – деді Володя.

	– Сендерді сонда кім деп қолдайды? – деді Александра Васильевна жымиып.

	– Әрине, жергілікті халық бізді анық білмейді. Мен «біз» деп совет азаматтарын айтып отырмын, – деді Володя сасқалақтап.

	– Артемов деген қандай адам?

	– Артемов фашистердің оң қолы, нағыз зымиян адам. Осы қаланың коменданты Фольберге жағу үшін күні-түні шапқылап жүріп, маңайдағы деревняларды тал түсте тонап, астық пен киім жинап берді. Совет адамдарын көрсе жыны ұстайды, талайын атты, түрмеге жаптырды.

	– Ондай адамның көзін жойып жіберуге болмай ма? – деді Александра Васильевна.

	– Болғанда қандай!

	– Залымнан құтылу керек.

	– Ондай істі жымын білдірмей істеген жөн, – деп, отырғандар дуылдасып кетті.

	– Неміс бөлімдеріне тәржімеші боп жүрген Павел Соломонович Михайлов деген қандай адам? Соны, Алтай, сіз білесіз бе?

	– Ол совет азаматы. Жақсы барлаушы. Оның көрген-білгендері әр уақытта шындық болып жүр. Оған екінші бір адамдар арқылы байланысып жүрміз. Ол өз адамымыз екен.

	– Сіздер ғафу етіңіздер, мені іздеп қалуы мүмкін. Александра Васильевна, маған кетуге ұрықсат етсеңіз, – деді бағанадан бері сөзге араласпай үнсіз отырған Алтай.

	– Олай болса сіз жүре беріңіз, – деді Шура.

	Алтай қоштасып, өз үйіне кетіп қалды. Басқа жолдастары да кешікпей үйді-үйіне тарады. Тек Лидия Андреевна басқаларынан көрі кеш кетті. Александра Васильевна оның аэродром бастығы неміс генералына тамақ пісіріп беретін аспаз екенін жақсы білетін. «Үлкен жерден» шығарда Рославль қаласындағы аэродромның картасын қайткен күнде қолға түсіру жөнінде нұсқау алған. Бұрын аэродром картасын алуға көп әрекет жасалғанымен, қолға түскен карталар онша дәл болмады. Ал батыс майданындағы неміс авиациясының ең үлкен де, ең ұрымтал орталығы

	– Рославль маңындағы аэродром. Сондықтан әр екі жақ бұл аэродромға стратегиялық жағынан өте зор мән береді.

	Александра Васильевна қасындағы Лидия Андреевнаға жылы жүзбен, күлімдеп қарап отырды да:

	– Мен саған қиын тапсырма берейін деп отырмын. Бұл бір келсе сенің қолыңнан ғана келетін жұмыс. Басқа кісіге тапсыруға болмайды. Сен қалай да үш-төрт күннің ішінде осы жердегі неміс аэродромының картасын қолға түсіріп маған беретін бол! – деді.

	– Бұл өте қиын ғой. Ойланып көрейін, – деді Лида.

	– Тапсырма оңай болса, саған тапсырамыз ба? Қиыны қиын. Ертең, не арғы күні ойланып жауабын берерсің. Келесі жолы қай жерде жолығамыз?

	– Бүрсікүні кешкі сағат тоғыз кезінде Огневтың үйінде кездесеміз. Ол үйге сізді Ольга Тимофеевна бастап барады.

	– Келістік, ал, көріскенше сау бол!





XVII




	Лидия Андреевна жол бойы жаңағы Александра Васильевнамен арада болған әңгімені таразыға салып, ойланумен болды. Картаны қалай қолға түсіру керек? Генерал Рихтер Лиданы өзінің сенімді адамдарының біріндей көріп кеткені рас. Бірақ оның дәл иегінің астынан күнделікті жұмысына пайдаланып жүрген картасын қалай ұрлап алуға болады? Сезіп қалса, Лидия Андреевнаны тергеусіз, сотсыз, табанда атып тастайды. Лидия әрі картаны қолға түсіруі керек, әрі Рихтердің сенімінен шықпаудың жолын табу керек. Ол тұйыққа тірелгендей ойы әр саққа бір жүгірді.

	Үйіне келсе, Зина жалғыз елегізіп отыр екен. Ол апасының келгеніне қатты қуанды.

	– Бейуақта жалғыз отырған қиын екен. Ішім пысып кетіп еді, келгенің қандай жақсы болды.

	– Бүгін тамақ ішуге де қолым тимеді. Даяр бірдеңең бар ма? – деді Лидия Андреевна Зинаға.

	– Піскен картоптан басқа үйде ештеңе қалмады. Тіпті нанның өзі жоқ. Енді не күн көретінімізді де білмеймін. Мүмкін, сен бір есебін табарсың? Зина стол үстіне қабығы аршылмаған төрт-бес картоп әкеліп қойды.

	Барымен базар дегендей, Лида соны қанағат тұтты. Ол Зинаға бұрылып:

	– Аштан өлмеспіз. Өз халқымыздың арасында жүрміз ғой, бір себебі табылар. Сен ертең коменданттың велосипедін үш-төрт сағатқа сұрап ал. Азық әкелеміз дерсің. Және деревняларға барып келуге менің атыма пропуск ала кел. Ертең түске дейін менің қолым бос. Барып келе қояйын.

	– Велосипедпен әкелген азық-түлік қаншаға жетеді? – деді Зина.

	– Ел емес пе, ат-арбамен әкеліп тастар. Велосипед барғанша ғана керек.

	– Онда мен таңертең бәрін де дайын етемін.

	Апалы-сіңлілі екеуі төсектерін қатар салып, көпке дейін әңгімелесіп жатты. Зина қала коменданты Фольбердің адамгершіліктен жұрдай кісі екендігін әңгіме етті. Қарамағындағы солдаттарды аз ғана қылмысы үшін абақтыға жабатындығын, ал қолына түскен совет адамдарын атуасу ол үшін тауық бауыздағандай екенін айтып көзіне жас алды. Қазір комендатура маңайдағы деревняларды паналап жүрген совет солдаттарын жинап, тұтқынға алуға тағы қамданып жатыр.

	– Сен оны қалай білдің? – деп, Лида соңғы сөзіне жабыса түсті.

	– Кеше сен жоқта Фольбер бір неміс офицері екеуі келіп, сол жайлы біріне-бірі айтып отырғанын өз құлағыммен естідім.

	Лидия Андреевна ішінен: «Бұл хабарды тезірек барлаушыларға жеткізу керек екен» деп ойлады.

	Ол ертеңіне таң атар-атпастан ерте тұрып, дәрігер Карповаға жөнелді.

	Татьяна Алексеевна да ерте тұрған екен. Лидаға есікті өзі ашты.

	– Осынша ерте не қып жүрсің? – Оның өңі сұрланып, қаны қашып кетті.

	– Қорықпа, қауіпті ештеңе жоқ... Комендатура осы маңайдағы деревняларды паналап жүрген совет солдаттарын ұстап, тұтқынға алуға қамданып жатқан көрінеді. Осы хабарды сенен басқа тез жеткізетін адам табылмай тұр. Біздің солдаттар орманға барып партизандарға қосылсын. Соған қазір кетуің керек. Өйткені немістер бұл операцияны бүгін бастайтын көрінеді.

	– Ондай тығыз шаруа болса, қазір жүрейін, – деді Татьяна Алексеевна.

	– Көлігің бар ма?

	– Қазірдеревнялардаауырғанкісікөп. Сонысылтауқып, бургомистрден ат-арба алғамын. Атты өз қорамда ұстаймын.

	– Онда тіпті жақсы, мен кетейін. Қорытындысын хабарларсың. Қошсау бол! – Лидия Андреевна шығып кетті.

	Сол күні Лидия Андреевна азық-түлік алу үшін Липовка деревнясына барып қайтты. «Көп түкірсе, көл болады», дегендей, ел іші емес пе, жергілікті адамдар оған азық-түлік жинап, Рославль қаласына жеткізіп те берді.

	Қызметіне кешке таман бармақ болып, Лида өз шаруасымен шұғылданып жатқан. Кір жуды, ағаш жарды, түскі тамақ пісірді, екі бөлменің еденін жуды. Күн еңкейіп қалған мезгіл. Үйге сұраусыз бір неміс солдаты асығып-үсігіп кіріп келді. Өзі әбден алқынған, сөйлеуге шамасы келмейді. Екі иығынан дем алып тұр. Бір кезде:

	– Мадам Герасимова осында тұра ма? – деді.

	– Ол кісіні қайтесіз? – деді Лида.

	– Генерал келе жатыр дейді, шақырып, жатыр.

	– Қазір барамын, – деді Лида.





XVIII




	Петька мен Алексей орманға барып, пешке жағатындай етіп ұсақтап жарылған ағашты арбаларына тиеп алып, әнеукүні орман жиегіне көміп кеткен радиоқабылдағышты ағаштың қуысына тығып, үстін жауып тастады. Аттың делбесін ұстап келе жатқан Петька болатын. Қалаға кіре беріс екі-үш полицай, бір-екі неміс солдаты аттың алдына шығып кескестеп тұра қалды.

	– Отын әкеле жатырмыз, көрмейсіздер ме? – деді Петька өктем сөйлеп.

	– Отын әкеле жатқаныңды көріп тұрмыз, арбаңда басқа не бар? – деді полицайдың біреуі.

	– Алтын әкеле жатыр ғой дейсің бе? Ештеңе де жоқ, мырза, – деді Петька, күлкіге айналдырып.

	– Өзің тіл-жағыңа сүйенген біреу екенсің сенен ештеңе шықпас, кете бер, – деді екінші полицай.

	Түс ауа бұлар да жатқан үйінің қорасына кірді.

	Петька ақшам үйіріле, үйдің астын асықпай жүріп тексеріп, радиоқабылдағышты орнататын жерді де тапты. Үй иелері жарық кезде радиоқабылдағышты ас пісіретін үйдің еденінің астына әкеліп орнатып та қойған болатын. Үлкен жермен байланысқа шығатын уақыты келген кезде Петька жып беріп еденнің астына түсіп кетті. Алексей есік алдында қарауылдап жүрген еді. Ауланың сыртқы қақпасынан біреу кіргендей болды. Ол үй бұрышында тұрып, ала көлеңкеде біреудің келе жатқанын анық көрді. Келген үй иесі Антонина Ивановна екен. Алеша бұрыштан шыға келіп:

	– Келе жатқан кім екен десем, сіз екенсіз ғой, – деп Антонина Ивановнаға еріп үйге кірді.

	Ас пісіретін үйден Петька келгенше Антонина Ивановнаны сөзге айналдыра тұрмақ болып, Алеша еріксіз неше алуан әңгіме айтуға мәжбүр болды. Бір уақытта:

	– Шырағым, сенің өңің біртүрлі боп тұр ғой, жайсыз бірдеңе болған жоқ па? – деді Антонина Ивановна.

	– Жоқ, ештеңе де болған жоқ. Жәй, басым ауырып тұрғаны, – деген болды Алеша.

	Үй иесі екеуі әр нені айтысып көп отырды. Бір мезгілде, есіктен кіріп келе жатқан біреудің тықыры естілді. Алеша сыр бермей тура есікке қарай жүрді. Ауыз үйдің есігі ашылып, Петьканың жүзі жарқ ете қалғанда Алеша:

	– Бауырым-ау, аман барып келдің бе? – деп күліп жіберді.

	– Аман-есен келдім ғой, – деді Петька да Алешаның жұмбақтап тұрғанын түсіне қалып.

	– Шырақтарым, мен даяр тұрған тамақты ысытып жіберейін, екеуің осы үйде отыра тұрыңдар? – деп Антонина Ивановна ауырған белін оң қолымен басып, есік алдына шығып кетті.

	– Бағанадан шыдамым кетіп отырған еді, байланыса алдың ба, кәне, айтшы, – деді Алеша орындығын Петькаға таман жақындатып.

	– Ең алдымен «Үлкен жер» бәріңе сәлем айтты. Саулық тіледі. Қазір жау барлық күшін оңтүстік жаққа жинап жатқан көрінеді. Шабуылды сол жақтан бастап, Москваға оң жақ бүйірден тиісетін ойы бар. Бізге берілген тапсырма: оңтүстік жаққа кетіп жатқан әскер бөлімдеріне ерекше назар аударып, олардың тоқтаған жерлерін тезірек хабарлап отыруды бұйырды. Және бізге сақ болуды, байланысқа байқап-байқап шығуды тапсырды. Қаланың ішінен сөйлеп тұрғанымды біліп, біраз ұрсып та алды.

	– Біздің армияның штабы сол бұрынғы жерінде ме екен, әлде басқа жаққа көшіп кетіп пе?

	– Оны уақыт кетіріп сұрамадым. Маған штабты шақыратын белгісі өзгермесе болғаны. Оның қай жерде тұрғаны мен үшін бәрі бір емес пе?

	Ертеңінде Петька мен Алеша көшеге сыймай толып кеткен машина мен танк дауысынан оянды. Аспан да, жер де мотор үнімен дүр сілкініп гуілдеп тұр. Екеуі біріне-бірі қарап аңырып отырып қалды. «Бұл не? Біздің әскер фашистерді қуып келіп қалды ма, не болмаса, қашып бара жатқан жау әскері қалаға толып кетті ме? Әлде, майданнан осы қалаға дем алуға келген жаудың әскер бөлімдері ме» деп ойлады олар.

	– Қой, тұрайық! – деп Петька төсектен атып тұрып, асығыс киіне бастады.

	– Екеуі баспалап барып төргі үйдің терезесінің пердесін сәл көтеріп, сыртқа көз жіберді. Көше толған жау әскері. Өңдеріне қарағанда майданнан қайтып келе жатқан бөлімдерге ұқсайды. Солдаттардың үстеріндегі киімдері өрт өшіргендей кір, үсті-бастары шаң-тозаң, өздері де өте жүдеу, иықтары салбырап, арып-шаршаған күйлері көрініп тұр.

	Терезенің пердесін қоя берген екі жігіт біріне-бірі қарап, үнсіз тұрып қалыпты.

	– Біз не істеуіміз керек? – деді Алеша сасыңқырап.

	– Бұл біз үшін оңай болмады. Бірақ мұндай жағдайда шыдамдылық керек адамға. Әлі де болса, байқай тұрайық, – деді Петька.

	Түс мезгілінде Антонина Ивановнаның үйіне қасында бір топ солдаты бар бір неміс офицері кіріп келді. Үйдегі адамдармен сәлемдескен де жоқ, неге келгенін де айтпады. Тарамыстай қатқан офицер қасындағы солдаттарға қарап:

	– Сендер осы үйде жатасыңдар. Үй иелері ас пісіретін үйде жатса да болады, – деді.

	Солдаттың біреуі аздап орысша біледі екен. Офицердің айтқанын дөкір тілімен Антонина Ивановнаға түсіндірді. Ол кезде басқа солдаттар қарап тұрмай үйдің азын-аулақ жиһаздарын қопарып ауыз үйге лақтырып жатты. Петька мен Алеша да өз заттарын ас пісіретін кішкене бөлмеге шығарды. Фашистердің қайырымсыз қаталдығына ызасы келіп, қаны қайнаған Антонина Ивановна оларды көзімен атып тұр. Қолдан келер ештеңе жоқ. Бөлменің ортасында сілейіп тұрып қалыпты. «Бұл фашистерде ар да, ұят та жоқ деуші еді, рас екен ғой» деп ойлады ол ішінен.

	Жаңа ғана тап-тұйнақтай боп, жиналып тұрған үйдің іші астан-кестен болды да қалды. Төсегі бір жерде, көрпесі бір жерде, ыдыс-аяғы тағы бір жерде шашылып жатты. Ас пісіретін бөлмеге үй заттарын тасып жүрген Петьканың жанына келіп, Антонина Ивановна:

	– Менің төсек-орнымды, киім-кешегімді еден астына түсіріп, подвалға қойыңдар, ыдыс-аяқ өздеріңе тамақ ішуге керек болар, оларды тамақ пісіретін бөлмедегі сөреге қоясыңдар, – деді.

	– Өзіңіз қайда барасыз? – деді төргі үйден көрпе-жастық көтеріп келе жатқан Алеша.

	– Мен, мына арсыздармен бірге тұра алмаймын. Қаланың шет жағында сіңілім бар еді, сонда барамын, – деді Антонина Ивановна.

	– Бізді жаудың қолына тастап кетесіз бе? – деді Петька күлімсіреп.

	– Сендер еркек емессіңдер ме? – деді де Антонина Ивановна көзіне іркілген жасты сүртіп, теріс айналып кетті.

	Петька мен Алеша үй бұйымдарын орын-орнына қойып, немістерге екі бөлмені босатып берді. Фашистер алыс жолдан шаршап келген болулары керек, әкелген төсеніштерін төр алдына жайып жатып қалды. Аздап орысша білетін неміс солдатымен тілдескенде, ол: «Біз Москва түбінен келдік. Осында дем аламыз, жаңадан күш жинаймыз, содан соң майданға қайта барамыз» деген Петькаға.

	Алексей кешке таман есік алдына шығып, өздерінің жегіп келген атына шөп салып жүрген болатын. Кенет біреудің ысқырғаны естілді. Аты үркіп бір бүйірге жалт беріп еді, Алеша шылбырынан тартып жібермеді. Айнала мүлгіп тұр. Тып-тыныш. Атына шөп салып болып, үйге қарай жүре бергенде ысқырық тағы естілді. Алеша тоқтап, жан-жағын байқап, біраз тұрды. Сонан соң: «Біздің адамдар болса, ысқырып белгі бермесе керек еді ғой», – деп ілгері қарай жүре беріп еді. Дуалдан топ етіп жерге түскен біреудің сыбдыры естілді. Алексей сасып қалды. Біреу орысшалап «тоқтай тұр» дегендей болды. Жалт қараса, еңгезердей біреу дәл қасында тұр.

	– Сен не қылған адамсың? Кім керек? – деді Алеша.

	– Сендер жатқан үйге неміс солдаттары түсіпті дейді. Сен екеуіңе жанымыз ашып, басқа бір үйге орналастырсақ деген оймен келіп едім, – деді әлгі жігіт.

	– Олай болғанда «мен келе жатырмын» дегендей неге ысқырасың, кімге ысқырдың?

	– Көшенің екінші бетіне бір жолдасымды тастап, өзім дуалға шығып, біреу қораға шығатын болар деп күтіп отырғам. Ысқырғаным – «шықты» деп жолдасыма белгі бергенім ғой.

	– Екінші рет неге ысқырдың?

	– Екінші рет жолдасыма «кете бер» деп хабарладым.

	– Сонда саған түн ішінде ысқыр деп пе біреу? Өзіңді немістерге айтып, қазір абақтыға жаптырып қояйын ба? Түнделетіп жүрген жансыз шығарсың сен? – деп Алеша әдейі бұра сөйледі.

	– Мен тыңшы емеспін, сен екеуіңе шын жаным ашып келіп тұрған адаммын. Сенбесеңіз... – деп анау сөзінің ар жағын жұтып қойды.

	– Жарайды, сөзді доғар. Мен сені көргенім жоқ, сен мені көргенің жоқ. Есіктен шық та тайып тұр, – деді Алеша жігіттің сөзіне онша сене қоймай. Белгісіз кісіні есіктен шығарып жіберді де, Алеша үйге кірді. Солдаттар әлі шырт ұйқыда жатыр. Оянатын түрі жоқ. Алеша сыбдырын білдірмей еппен басып өз бөлмесіне кірсе, Петька мұны тосып отыр екен.

	Екеуі жерге төсек салып жатып қалды. Үй-іші тым-тырыс. Неміс солдаттары да ешқандай дыбыс білдірмейді. Алеша Петькаға жақындай түсіп, сыбырлап:

	– Мен саған бір қызық айтайын, – деп, есік алдында жолыққан белгісіз адамның хикаясының бәрін қалдырмастан айтып берді.

	– Сенің оған сенбегенің дұрыс болды. Қазіргі кезде қалаға белгісіз бір жандар толып кеткен, олардың ішінде жауға жалданып арын сатып жүрген сұмырайлар да жоқ емес. Ондайлардан әр уақытта сақтанып, бойыңды аулақ салып жүргеннен артығы жоқ, – деп Петька Алешаны қатты сақтандырды.

	Екеуі таң бозарып келе жатқанда оянды. Көрші бөлмедегі неміс солдаттары да оянған сияқты. Күбір-күбір сөйлеген сөздері естіледі. Есікті ашып, бір солдат кіріп келді.

	– Ішетін суды қайдан алуға болады? – дейді шала-пұла сөйлейтін орысшасымен.

	– Жүріңіз, мен көрсетейін, – деп Алеша солдатты ертіп, далаға шығып кетті.

	Қораның төрінде тұрған су құбырының шүмегін көрсетті. Солдат қолындағы шелегіне су толтырып алды да:

	– Сізге рақмет, – деді Алешаға бұрылып.

	Солдаттар беті-қолдарын жуып, вокзал маңындағы бір асханадан тамақ ішуге кетті. Жатқан үйлерінің есігіне құлып салып бекітті де, жапжас жирен солдат Петькаға:

	– Сендер осында боласыңдар ғой, біз бір-екі сағаттан соң қайтып келеміз, – деді.

	– Иә, біз ешқайда бармаймыз, үйде боламыз, – деді Петька. Неміс солдаттары қақпадан шығысымен Петька Алешаға:

	– Мен осында болайын. Сен көшеге шығып маңайды байқап кел. Неміс әскерлерінің шоғырланған жері қандай, техникалары қай жерде тұр екен? Егер уақытың болса, Белованың үйіне барып, Александра Васильевнаға жолығып қайтарсың. Ол кісінің халы нешік, Москваға айтатын қандай сәлемі бар екен, біле келсең.

	Алеша көшеге шығып, алдымен паркке барды. Онда тізіліп тұрған машиналарды анадайдан көрді, сосын вокзал жанынан өтті, онда тұрған бірнеше танкілерді көзі шалды. Сөйтіп айналып, Белованың үйіне жетті. Алдынан жайраңдаған Александра Васильевна шыға келді.

	– О, қош келдің, Алеша. Өзім де ойлаған едім, біреуі қалай да бүгін келетін шығар деп. Ойым дәл шықты. Кел, жоғары шық. Отыр мына жерге, – деп, Шура Алешаның келгеніне қатты қуанды.

	Шураның осынша көңілді жүргеніне Алеша таң қалды. «Бұл неге қуанып жүр екен?» деді ішінен.

	Шура сол жайдары қалпында сөйлейді.

	– Мен кеше осы үйде Лидия Андреевна, Алтай, Володя сияқты тамаша адамдармен кездестім. Қаланың жайын өте жақсы білетін кісілер екен. Көп жаңа мағлұмат алдым. Сен Петькаға айт, бүгін «Үлкен жермен» байланысқа шығатын болсын. Осы қаланың ортасындағы паркте көптеген машиналар тұрған көрінеді, Теміржол вокзалының шығыс жағындағы мүйісте тұрған үш қабат үйде неміс офицерлері үшін қонақ үйі ұйымдасқан. Қазір көп офицер сол үйде тұрады. Естіп отырсың ба? Ұмытпай көкейіңе тоқып ал.

	– Жарайды ендеше. Мен сізді көріп қана кетейін деп келген едім. Бізге келмей-ақ қойыңыздар. Біздің үйде қазір неміс солдаттары жатыр. Үй иесі Антонина Ивановна «мен бұлармен тұра алмаймын» деп, осы қаланың бір жерінде тұратын сіңлісіне кетті. Біз екеуміз асханада тұрып жатырмыз. Бір жақсысы тыныш кісілер сияқты.

	– Мүләйімсіп жүрген біреулер болып, қолға түсіп қалып жүрмеңдер.

	Олардың ішінде де гестапоның агенттері жүреді. Байқаңдар!

	Алеша қалтасындағы сағатын алып қарады да:

	– Менің қайтатын уақытым болып қалыпты. Қош-сау болыңыз, – деп үйден шығып кетті.

	Көше толы топ-топ болып жүрген жау солдаты. Ерсілі-қарсылы жүріп жатқан адамдар. Осыларға қарап келе жатқан Алеша өзіне қарсы келіп қалған патрульді байқамай қалды. Ол екеуі бірдемені сезгендей, Алешаны тоқтатты. Орта бойлы семізше келген фельдфебель:

	– Мырза, документіңізді көрсетіңіз, – деді сызданып.

	Алеша жалма-жан қалтасына қол салып, бір документті фельдфебельге ұсынды. Орыс тілінде жазылған «Осы қаланың байырғы тұрғыны» деген қағазды қолына ұстап, тани алмай тұрған фельдфебель Алешаны комендатураға ертіп алып кетті. Комендатура алыс емес екен, үшеуі тез жетті. Аулаға кіріп барғанда қарсы алдынан қасында бір неміс офицері бар Алтай шыға келді.

	Фельдфебель қарсы келіп қалған Алтайды тоқтатып:

	– Сырымбетов мырза, мына жігіттің документін оқып, аударып жіберші, – деді Алтайдың қолына Алешаның документін ұстатып.

	– Бұл кісі осы қаланың адамы көрінеді, әурелемей қоя беріңіз, – деді фельдфебельге көзілдіріктің үстінен сұстана қарап.

	– Олай болса, мырза, үйіңізге бара беріңіз.

	Немістердің тырнағынан әрең құтылған Алеша: «Жаңағы жігіт жөні түзу, қайырымды кісі екен. Өзі орыс та, неміс те емес, осы біздің елдің күншығыс ұлттарының бірі болуға тиіс. Мені бір қатерден алып қалды. Шураның жолықтым деген жігіті осы ма, әлде?» деп ойлап келе жатты.

	Ол жүгіре басып келді де, сыртқы қақпасы ашық тұрған өз үйінің ауласына кіріп, аттай тулаған жүрегін әзер басты. Қорада байлаулы тұрған торы ат мұны көріп кісінеп жіберді. «Шөлдеп тұрған болар, кешеден бері суғарылған жоқ еді» деп Алеша аттың шылбырын шешіп, құдықтың басына апарып суғарды да, қайта орнына байлады.

	Неміс солдаттары да әлі қайтпапты. Алеша Петькаға көшеде көргенінің бәрін қалдырмай баяндады, Шураға жолыққанын, онан немістің аудармашысы бір қара торы жігіттің арашалап алып қалғанына дейін айтты. Тілмаш жігітке Петька да қайран қалды.

	– Жарайды, өзіңнің аман-есен келгенің де біз үшін олжа, – деді ол қасында отырған досының мойнынан құшақтап.

	Екі дос күні бойы өздерінің бөлмесінен шықпады. Түс ауа неміс солдаттары да қайтып келіп, күні бойы тағы тынығып жатты. Бір солдат бұл екеуіне келіп, сия сұрап алып кетті. Түс ауа әлгі аз да болса орысша білетін солдат дәлізде Петькаға жолығып қап:

	– Нан керек болса, айтыңдар, нан берейін, – деді.

	– Егер өздеріңнен артылғандай болса, бізге біраз нан берсеңіз, тіпті жақсы болар еді, – деді Петя, шынына көшіп.

	Көп күттірмей әлгі солдат екеуіне жарты бөлке қара нан әкеліп берді.

	Қас қарайып, ымырт үйіріліп кеткен кез. Петька кешкі асын ішіп болып, есік алдына шығып темекі тартты да, көп аялдамай бөлмеге қайта оралды. Алеша ыдыс-аяқты жинап жатқан. Қасына келді де ақырын:

	– Сен осы жерде бол. Мен асқа түсіп «Үлкен жермен» сөйлесуге кеттім, – деді.

	Ол байланыста көп отырмады. Тез қайта шықты да, естіген-білгенін сыбырлап қана Алешаға айтты.

	Түн ортасы болып қалған. Жұрт шырт ұйқыда жатыр. Неміс солдаттарының да тұяқ серпетін түрі жоқ. Жаздың айлы түні тып-тыныш мүлгіп тұр. Мойындарына автомат асынған күзетші солдаттардан басқа тыныштықты бұзып, елең еткізер бір дыбыс жоқ.

	Осы бір тылсым тыныштыққа бөленген түнді кенет аспан әлемін тілгілеген самолеттер бұзды. Олар біресе зуылдап төмен құйылады, біресе зу етіп аспанға шығады. Енді бірде түйіліп жау әскерінің үстіне оқ жаудырып өтеді.

	Алеша мен Петька түк сезбегенсіп бір сәт үнсіз жатты. Солдаттардың бірде-бірі қалмай тыпырлап далаға шыққан дыбысы естілді. Петька қасында жатқан Алешаны түрткілеп:

	– Жүр, біз де далаға шығайық. Самолет шабуылы кезінде еш уақытта үйде отырмау керек. Оның бомбасы сенің кім екеніңді қайдан білсін, күмп етіп төбемізге түссе, екеуміз де жаумен бірге жан тапсырамыз, – деп есік жаққа бет алды.

	Самолеттердің бір тобы аэродром жақты төмпештеп жүргенге ұқсайды. Қаланы бауырына басып алған ауыр самолеттер ыңқылдап-күрсілдеп, демін ішіне тартып, әкелген сәлемдемесін емін-еркін тастап жүр. Қаланың әр жерінде өрт шыға бастады. Қала паркі жақтан бетті шарпып, жанып жатқан бензин бактары гүрс-гүрс жарылады. Басып тұрған жерің төңкеріліп кеткендей сезіледі.

	Самолеттер қаланың ойран-ботқасын шығарып, лезде ғайып болды. Далада үрейі ұшып жандарын шүберекке түйіп жүрген жау солдаттары естерін енді жинап, қимылдай бастады. Кейбіреулері ауланың сыр тына шығып, қураған қамыстай лаулап жанып жатқан өртке қарап тұр. Көпшілігі майдан сойқанына еті үйреніп кеткендер. Олардың ойында ештеңе де жоқ, түк болмағандай бөлмелеріне қайтып келіп жатты. Петька мен Алеша да көршілеріне еріп үйге кірді.

	Көп ұзамай жарқырап таң да атты. Солдаттар түнгі самолет шабуылынан соң тыным тапқан жоқ, таң білінісімен бәрі дүр көтеріліп, бір жаққа кетіп қалды. Бүтін бір үйде екеуі ғана қалды. Олар да тамақтарын ішіп, өз жұмыстарына кірісті. Алеша «көрген жерде ауыл бар» деп Шураға жолығуға кетті.

	Не үшін екен, бүгін көшеде бейсауат жүрген жау солдаттары көрінбейді. Қаладағы мектеп үйлерінің бірін госпитальға, енді бірін солдаттар жатағына айналдырған. Түнгі шабуыл кезінде жараланған адамдарды ауруханаға әлі тасып жүргенге ұқсайды.

	Алеша бірнеше көшені артқа тастап, кеңінен орағытып Белованың үйіне қора жақ есігінен келіп кірді. Бүгін де Шура ешқайда кетпеген екен. Ол Алешаның алдынан шығып:

	– Халдарың қалай, түнгі шабуыл кезінде қайда болдыңдар? – деді.

	– Неміс солдаттарымен бірге аулаға шығып аспанға қарадық та тұрдық. Біздің самолет біразын жайратты-ау деймін, – деді Алеша қуанышын жасырмай.

	– Есінен тандырды ғой.

	– Біз қайткен күнде қасымыздағы солдаттардың сеніміне кіріп алсақ дейміз. Ол үшін бізге бір гармоньшы керек боп тұрғаны. Ал, өзіңіз білесіз; мен жаман билемеймін, – деді Алеша Шураға күлімдей қарап.

	– Сенің жақсы билейтініңді анада «Үлкен жерден» кететін күні көрдім ғой... Гармонь тартатын кісіні алыстан іздеп жатудың керегі жоқ. Володя Ольхов деген өзіміздің бір жігіт гармоньды өте жақсы тартады. Өзі өте сенімді адам. Сол жігіт кешке таман гармонын алып сендерге барсын. Келістік қой.

	– Келістік. «Үлкен жер» сізге тағы көп-көп сәлем айтыпты. Берген ақпарларыңызға өте риза болыпты. Оның нәтижесін түнде өзіңіз де көрдіңіз ғой, – деді Алеша қоштасып тұрып.

	Кешке таман гармонын көтеріп Володя келді. Және жалғыз емес, төрт-бес қызды бірге ерте келді. Кешкі тамақтарын ішіп қайтып келген солдаттар гармоньшыны, әсіресе келген қыздарды көріп, көздері жайнап кетті. Орысша білетін жирен солдат бірден жүгіріп Петька мен Алешаның бөлмесіне келіп:

	– Сен факстрот, танго күйін тарта білесің бе? – деп сұрады Володяға қарап.

	– Бәрін де тарта білем.

	– Жақсы, жақсы, – деп анау мәз болып Володяның арқасынан қақты.

	– Өзің билей білесің бе? – деді Алеша.

	– Білгенде қандай! Бүгін бір сауық кешін ұйымдастырайықшы. Тек, мына бөлме тарлау екен. Біздің бөлмеге барып билейік, – деді солдат.

	Володя бүгін би әуендерін нақышына келтіре, құтырта құйқылжыта тартты. Алеша билегенде алқа-қотан тұрған солдаттардың бәрі аузын ашып қарап қалды. Ол жалғыз да, қыздармен де биледі. Кеште болғандардың бәрі оның билеу мәнеріне, аяқ тастасына қарап, таң қалды.

	Бүгінгі сауық кеш Петька мен Алешаның ойлаған жерінен шықты. Солдаттардың бұл екеуіне деген қабағы жылынып, аз да болса, Петька мен Алешаға жылы шырай болды. Кездесіп қалғанда амандасып, жөн сұрасатын дәрежеге келіп қалды.

	Бір күні кеште «Ганспын» деп өзін таныстырған әлгі жирен шашты солдат Алеша мен Петьканы өз бөлмелеріне шақырды. Бұлар әр нәрсені әңгімелеп отырды. Төрде қисайып жатқан ашаң жүзді, шикі сары солдат Алешаның жанына келіп:

	– Мырза, сіз жақсы билейтін көрінесіз. Сонда, батыс биін жақсы көресіз бе, әлде орыс биін жақсы көресіз бе? – деді.

	– Мен биді ұлтына бөлмеймін, жақсы би кезіксе кімдікі болса да, үйренуге тырысамын. Немісше би үйретіңдерші, қазір-ақ қағып алайын, – деді Алеша.

	– Ән де сала білесің бе?

	– Білгенде қандай, мен әр елдің әнін айтамын, – деп Алеша қыза сөйлеп тұрып, асырыңқырап жіберді.

	Петька оң жағында тұрған Алешаға «байқап сөйле» дегендей белгі берді.

	– Соғыс бітіп, елімізге қайтқандай болсақ, біздің Германияға қонаққа келер ме едің, әлде кешегі соғысқан елге бармаймын деп келмей қоясың ба?–деп сұрады Ганс.

	– Шіркін, соғыс бітсе екен. Онда, мен сенің еліңе қорықпай-ақ барар едім.

	– Соғыс бітсе, мен де Россияға келіп, осы елді емін-еркін аралар едім,

	– деді үшінші бір солдат.

	– Соғыстың тезірек біткенін кім жек көрсін... Ал, жігіттер, дем алыңдар. Біз қайтайық, – дейді Петька.

	– Келіп, араласып тұрыңдар.

	– Ықыластарыңызға көп рақмет, – деп Алеша мен Петька шығып кетті.





XIX




	Кешегі әуе шабуылы кезінде немістер бір совет самолетін атып түсірген көрінеді. Ұшқыш парашютпен қала маңындағы бір деревняның жанына түскен екен. Сол деревнядағы бір оңбаған ұшқышты ұстап алып, неміс комендантының қолына әкеліп беріпті.

	Ұшқышты комендатурада тоқтатпастан түнделетіп аэродром штабына тапсырды. Генералдың орнында қалған полковник тілмәш керек деп Алтайды алдырыпты. Таң атқанша неміс полковнигі совет ұшқышынан жауап алды. Мейлінше қайсар жігіт екен. «Өз самолетімнен басқа ештеңені білмеймін, ал самолетімді өздеріңіз көрдіңіздер, жанып кетті» деп міз бақпастан отырып алды.

	Ол бір мезгілде екеуінің әңгімесін тәржімелеп отырған Алтайға қарап:

	«Оңбаған сатқын, сен мұнда не қып жүрген адамсың?» деп бетіне түкіріп жіберді.

	– Сізге не болған? Өзіңізді ұстаңыз, – деп Алтай оның ашулы жүзіне салқынқандылықпен қарап қойды.

	– Білемін, сенің кімге қызмет етіп, жарамсақтанып жүргеніңді!

	Алтай оған ренжіген жоқ. Жауап та қайырмады. Тек ішінен: «өзі нағыз батыр жігіт екен» деп сүйсінді. Тұтқынға түскен ұшқыштан берекелі ақпар ала алмаған полковник тамақтануға кетті. Тұтқынды күзетіп жүрген бірекі солдат есік алдына шығарып әкетті. Кетерінде полковник Алтайға:

	– Сен бір жаққа кетіп қалушы болма, осында тамақтанарсың. Мен біраздан соң қайтып ораламын, – деді.

	– Айтқаныңыз болады, мырза.

	Полковник шығысымен Алтай отырған бөлмеге Лидия Андреевна келіп:

	– Міне жерде екінші бір кішілеу бөлме бар. Сен сонда кір, мен тамақ алып барайын, – деді жымиып.

	Алтай Лидия Андреевна айтқан бөлмеге барып отырды. Сәлден соң ол тамақ алып келді.

	– Асқа келіңіз, – деді Лида есік жақта отырған Алтайға.

	– Рақмет, бүгін күні бойы жұмыста болып, тамақ іше алғаным жоқ еді, сізге кездескенім қандай жақсы болды.

	– Мен сізге бір пакет берейін, бүгін қалай да Александра Васильевнаға тапсырыңыз. Өзі өте тығыз, – деп Лида үлкен төрт бұрышты конвертті ұстата берді.

	– Бұл не нәрсе? – деді Алтай пакетті қалтасына салып жатып.

	– Осы аэродромның картасы. Кешегі самолет шабуылы кезінде елдің бәрі асығып подвалға жүгіргенде, сейфтен алып қалтама салдым да, мен де офицерлермен бірге бомбадан қорғанатын жерге кеттім. Бұлар әлі картаның жоғалғанын білген жоқ. Генерал бүгін кеште ғана келеді. Сол кезде іздеуі мүмкін. Енді мен кетейін, жолың болсын, – деп Лидия Андреевна шығып кетті.

	Тамаққа тойып ырс-ырс еткен семіз полковник кабинетке келіп кірді. Есік алдында отырған Алтайды шақырып алды. Күзетшілер тұтқын ұшқышты қайта алып кірді.

	– Мынау шынын айта ма, жоқ, айтпай ма? Сұраңызшы, – деді полковник Алтайға қарап.

	– Полковник мырзаға айтыңыз, мен айтарымды бағана айтқанмын.

	Одан басқа қосарым жоқ, – деді ұшқыш.

	Ұшқыштың полковникке берген жауабына қатты риза болған Алтай бір сөзді шашау шығармай аударып жүр. Тексеру көпке созылды, бірақ совет ұшқышы бір айтқанынан қайтпады. Өзі жиырманың бесеуіне жаңа ғана келген, бұйра шашты, төртбақ, сары жігіт екен. Оның қайсарлығына шексіз риза болған Алтай: «Ұл болсаң осындай болып ту» деді ішінен. Тексеруден әбден шаршаған полковник қалтасынан шылым алып тартты да:

	– Тұтқынды алып кетіңдер. Ертең сазайын тарттырармын, – деді.

	– Мырза, маған енді кете беруге бола ма? – деді Алтай.

	– Сіз де бара беріңіз. Ертең орныңызда болыңыз. Бір жаққа кетіп қалып, сізді іздеп жүрмейік.

	– Рақмет, сау болыңыз. Ертең сіздің бұйрығыңызды күтеміз, – деп Алтай шығып кетті.

	Алтай аэродромнан шығысымен, еш жерге бұрылмастан Татьяна Алексеевна Карпованың үйіне келді. Ол үйінде екен.

	– Саламатсыз ба? Жақсы кездескенімізді қарашы. Мына бір конвертті Александра Васильевнаға өзіңіз сұраған карта деп тез жеткізіп беріңіз. Кеште генерал Рихтер Берлиннен қайтатын көрінеді. Ол, сөз жоқ, келе картасын іздеттіреді, ондай жағдайда қала патрульге толып кетеді, сыртқа ешкімді шығармайтын болады.

	– Мен осы қазір апарып беремін. Маған «Үйіңде бол. Біреу сені іздеп келіп қалуы мүмкін» деген еді. Сол келетін кісі сіз екенсіз ғой, – деді Татьяна Алексеевна.

	– Маған мұнда көп аялдауға болмайды. Қош болыңыз, Александра Васильевнаға менен көп сәлем, – деп Алтай келген ізімен қайта шығып кетті.

	Татьяна Алексеевна тез киініп, дәрігерлік сумкасын мойнына салды да, тура Белованың үйіне барды. Конвертті тосып даяр отырған Александра

	Васильевна кідірместен қора жақтағы есіктен шығып кетіп қалды. Оның кеткеніне бес минут өтпей ауыз үйден: «жандармерияның адамдары келе жатыр» деген Ольга Тимофеевнаның дауысы естілді. Татьяна Алексеевна өте сабырлы, ойда жоқ жерден жол тауып кететін кісі болатын. Бұл жолы да аяқ астынан ақыл тауып кетті. Жерде ойнап жүрген екі жасар баланы қолға алып, оның жүрек соғысын тыңдап отыра қалды. Жандармның адамдары:

	– Сен бұл жерде не қып отырған адамсың? – деп зекіріп қоя берді.

	– Мырзалар, көрмейсіңдер ме, ауру баланы қарап отырғанымды, – деп жауап берді.

	– Сенен басқа бұл үйге кім келді?

	– Мен ешкімді көргенім жоқ. Өзім жаңа ғана кірдім, – деді Татьяна Алексеевна.

	– Сен де ешкімді көрген жоқсың ба? – деп енді олар Ольга Тимофеевнаға бұрылды.

	– Мен де ешбір жанды көргенім жоқ. Өзім мынау ауру баламен әуре болып отырмын, – деді ол.

	Өздері төртеу екен. Біреуі дәрігердің жанында қалды да, қалған үшеуі үйдің ішін тінтуге кірісті. Қарамаған түкпірі жоқ. Тіпті әуелі от лаулап жатқан жалпақ орыс пешінің ішіне дейін ашып қарады. Біреуі шатырға шығып, үйдің төбесінде жатқан ескі-құсқы заттардың бәрін қопарыстырды. Одан жерге түсіп, сенектің ішін тінтті. Қарамаған жер қалдырмады. Ақыры еш нәрсе таба алмай, маңдайлары тасқа тиіп, жөнімен кетті.

	Жау тыңшыларына қулығын асырған Татьяна Алексеевна баланы қоя берді де, Ольга Тимофеевнаға:

	– Сен байқайсың ба? Мына жауыздар, сенің үйіңе тыңшылар қойған секілді. Мен осы үйге келгенімде ешкім байқамаған еді, мен кірісімен жетіп келгендерін көрдің бе? Сен бұдан былай байқа, біздің кісілердің бәріне ескерту керек, – деді.

	– Бәрінен де Александра Васильевнаның кетіп үлгергені қандай жақсы болды.

	– Шураның өзі де тым сезімтал екен. Қағазды қолына ұстата салысымен зытқанын көрдің бе?

	– Ол тәжірибелі барлаушы ғой. Мұнда не істеу керек екенін біледі.

	– Ал өзің сақ бол, – деп екі-үш рет қайталап айтты да, дәрігер көшеге шығып кетті.

	Татьяна Алексеевна өзі білетін үйлердің бәр-бәріне сол кеште хабарлап шықты...

	Генерал Рихтер Берлиннен бүгін кеш қайтты. Дәл қазір, ол кетер алдындағы Рихтерге ұқсамайды, қабағы қатулы. Сіркесі су көтермейді. Берлиндегілер сыбағасын беріп, әбден сілкілеген сияқты. Самолеттен түскен бойда, штаб офицерлерін жинап алып, шетінен қуырып шықты. Өзіне тиген таяқтың өшін осы отырғандардан алып отыр. «Совет самолетінің толассыз еселей түскен шабуылына тойтарыс бере алмадың» деп, генерал мырзаны оңдырмай қысқан көрінеді. Ұрсуын ұрысқанмен Берлин тағы көмек көрсетпек болыпты. Бұрынғыға қосымша тағы зенит зеңбіректері берілмек. Истребительдің саны да көбейтілмек. Ас пісіретін үйде жүріп Лидия Андреевна генералдың айтқандарына құлақ тігіп, бәрін есіне сақтауға тырысты.

	Генерал Рихтер жаңадан келетін зенит зеңбіректерін аэродромның қай жеріне қою жөнінде әңгімелеп отырды да, қасында отырған полковникке:

	– Сейфтің кілті сенде ғой, картаны алып келе қойшы, – деді.

	Полковник көп іздеді картаны. Темір жәшіктің ішінің астан-кестеңін шығарды. Карта табылмады. Ол ішінен: «мен асып-сасып жүріп, бір жерге алып барып тастап кеттім бе?» деп те ойлады. Бір кезде полковник қайтып келіп:

	– Сейфте ешқандай карта жоқ. Өзіңіз алып кеткен жоқ па едіңіз? Мен сіздің картаны пайдаланбадым, – деді.

	– Қалай пайдаланбадыңыз? Онда аэродромды қалай басқардыңыз?

	Мүмкін біреу ұрлап әкеткен болар! – деп ақырды генерал.

	Картаның жоғалуы бұлар үшін шешілмейтін жұмбақ болды. Қашан, қай күні, қандай жағдайда жоғалғаны қараңғы. Генерал өзі кетерде сейфтің кілтін полковникке беріп жатып, картаны да қолына ұстатқан. Бірақ полковник оның бәрін ұмытып мойындамай тұр. Бергені генералдың көз алдында сайрап тұр.

	– Полковник мырза, – деді генерал ашулы көзімен үй ішін бір шолып өтіп, – арамызда тамақ пісіретін аспаз Герасимовадан басқа бөтен адам жоқ. Ол самолет шабуылы кезінде қайда болған еді? Мүмкін біреулердің тапсырмасымен сол ұрлап алған болар.

	– Ол кісі ұрлады деп айта алмаймын. Себебі ол шабуыл кезінде бізбен бірге болды. Басқа уақытта есік алдында күзетші тұрды.

	– Онда, полковник мырза, сіз өзіңіз бір жерге ұмытып тастап кеткен болдыңыз.

	– Мен қолыма ұстағаным жоқ, – деп полковник ант ішті.

	– Сен қолыңа алмасаң, картаға жан бітіп, өзі кетіп қалды ма? – деп Рихтер мысқылмен күлді.

	Полковниктің денесі дір ете қалды. Көңіліне қорқыныш ұялады.

	«Генерал маған шынымен сенбей отыр-ау» деп ойлады. Ол бір сәт сөйлеуге шамасы келмей, тілі күрмеліп, үнсіз отырып қалды.

	– Генерал мырза, сіз менің қолыма ұстаттым деп, жаңылыс айтып отырсыз, – деді сәлден соң, есін жинап.

	– Карта жөніндегі әңгімені осымен доғарайық. Бұл мәселені гестапоның тексеруіне берелік, – деп Рихтер орнынан тұрды.

	Қала коменданты Фольберді бүгін жын ұрып кеткенге ұқсайды. Алдына келген жанның бәріне құтырған бурадай жынын шашып отыр. Өңін өрт сөндіргендей қарауытып алған. Дүниедегі апат біткеннің бәрі дәл бүгін осы Фольбердің басына төніп тұрғандай. Оны мұндай күйге түсірген қала ішіндегі бүліншіліктің күннен-күнге өсіп бара жатқаны еді. Кейінгі кезде ол қаланы «бандиттерден тазалаймын» деп көптеген қала тұрғындарын абақтыға жауып, атып, асқан. «Бандылардың бәрін ұстадым» деп, жоғарғы бастықтарына есеп те берген. Оған қарамастан совет барлаушыларының басқыншыларға қарсы күресі бұрынғысынан да үдей түсті. Кеше генералдың картасы ұрланды, оның алдында совет самолеттері қаладағы әскери объектілерге шабуыл жасады. Офицерлер жатқан қонақ үйді тура түскен бомба қиратып, түп-орнымен жойып жіберді. Осындай жағдайлар Фольбер мырзаның жүрегіне инедей қадалып отыр.

	– Міне, оның шақырған адамдары да келіп кірді. Олардың ішінде гестапоның, жандармерияның адамдары, округтік полицияның бастығы Артемов бар. Фольбер кейінгі бір аптаның ішінде болған қолайсыз оқиғалардың мән-жәйін қысқаша сипаттап өтті. Оның айтуына қарағанда, қала төбесіне қара бұлт қаптап, қанатын кең жайып келе жатқанға ұқсайды. Артемовқа келгенде ол: «Сен, тағы да неміс командованиесіне көмек беруден бас тартып отырсың!» деді. Артемовтың қорыққаны сонша, көзі шарасынан шығып, қып-қызыл болып, бет-әлпеті пісірген шаянға ұқсап кетті. Екі самайынан айғыз-айғыз тер ағып, тым құрса ақталып, жауап беруге шамасы келмеді.

	Фольбер мырза қаланы Совет Армиясына көмектесіп жүрген бандалардан арылту жөнінде барлық бөлімдерге бұйрық берді. Неміс әкімшілік орындарының шақырғанына келмей, бас тартқандарды, немесе тығылып жүргендерді табанда ату керектігін айтты.

	Лидия Андреевна да қол қусырып босқа жатпады. Ол Алтайдан неміс командованиесінің жазалау әрекеттерін білісімен, өз адамдарын жи нап, сақ болуды, қауіпті жағдай туғандай болса, қайда, қалай тығылуды түсіндірді. Қала көлеміндегі жазалау шараларының негізгі толқыны өткенше кездеспей қоя тұрамыз деп ескертті. Әзірге күш сақтап, барлау, жау коммуникациясын бүлдіру ісін еселей түсудің тиімді екенін қатты тапсырды.

	Петька мен Алеша да қала кезулерін тоқтатты. «Үлкен жермен» байланысты да әзірше сиретті. Қаланы Фольбердің жазалау тобы қамап алып, қара түнекті төндіріп тұр. Дәл осы кезде барлау жұмысын күн демей, түн демей тоқтаусыз жүргізген Рудольф болды. Ол жұмысты сылтау қып, қаладағы әскери бөлімдер жөнінде партизандарға ақпар беріп тұрды.

	Түске таяп қалған мезгіл болатын. Рудольф теміржол комендатурасына келді. Ол есік алдында тосып отырмай тура комендантқа кіріп барып:

	– «Хайль Гитлер», – деп амандасты да, – комендант мырза, қалаға жертезекті жіберуге үш-төрт вагон бөлсеңіз, – деді.

	– Қазір, өзің білесің, вагон бөлу өте қиын болып жатыр, дегенмен әдейілеп келген екенсің, әзірге, екі ашық платформа берейін, – деді комендант.

	– Рақмет, ол платформаларды қайдан аламын?

	– Павлинкадағы торф заводының директорының қарамағына екі платформа жібер, – деп комендант телефонмен біреуге бұйрық берді.

	Вагондарды анда-мұнда жіберіп отыратын жасы елуден асқан, қатқан сары лейтенантқа келіп Рудольф:

	– Сізге комендант телефон соққан еді, екі платформаны қашан жіберетіндігіңді білейін деп келдім, – деді.

	– Бүгін түске Кричевке қарай бір жүкті эшелон келу керек, соған екі платформаны тіркеп жіберейін, өзің көріп тұрсың, станцияда эшелон тоқтайтын жер жоқ. Сығылысып сыймай тұрған техника, әскер тиелген эшелондар. Батыс жақтың бір жерінде партизандар теміржол көпірін бұзып кетіпті, соны жөндеп бітіре алмай жатыр. Сондықтан ол платформалар барып жетпеуі де мүмкін. Ол есіңде болсын, – деді лейтенант.

	– Жіберсең бір келер, – деп Рудольф қоштасып шығып кетті. Рудольф ұзыннан-ұзақ созылып жатқан перронмен жүріп келеді.

	Бірде-бір бос тұрған теміржол тармағы жоқ. ЬІғы-жығы болып сыйыспай тұрған эшелондар. Анадағы бір көргеніндей вокзал толы әскер. Ол вокзалдан шығып, тура қала коменданты Фольбер мырзаға келді. Комендант кабинетінен шығып бір жерге барайын деп жиналып жатыр екен. Есіктен кіріп келген Рудольфті көріп, сәл аялдап:

	– Сен қалаға торфты қашан жібересің? Бұйрықты неге орындамайсың? – деп ашу шақыра сөйледі.

	– Өзім де сол жөнінде келген едім. Біздің өндірісте торф бар. Бірақ теміржол вагон бермей жатыр. Жаңа ғана теміржол комендантын да болдым, екі ғана платформа береміз дейді. Оның өзі бізге қашан жеткізілетіні белгісіз.

	– Теміржол жағдайы маған түсінікті. Оны айтып уақытымды алма. Торфты қалаға тезірек жібер, – деді комендант. Сөйтті де Рудольфпен қоштасып шығып кетті.

	Рудольф Аняның сұрауы бойынша Алтайға жолыға кетуі керек. Сондықтан да ол әр нәрсені сылтау ғып, комендатурада біраз уақыт жүрді. Фольбердің алдында отыратын солдатпен әңгімелесіп тұрды да, сағатына қарап:

	– Менің жүретін уақытым болып қалған екен. Қош, сау бол, – деп есік алдына шығып кетті.

	«Қап! Жолыға алмадым-ау» деп өкініп келе жатыр еді, алдынан Алтай жолыға кеткені.

	– Жақсы кездескеніңізді қарашы, бағанадан сізді тосып жүр едім.

	Аняға айтатын қандай сәлемің бар? – деді Рудольф.

	– Анадағы кездескен соң қаладағы жағдайды өзіңіз менен де жақсы білесіз. Бүгін Володяға жолығып едім, вагон ремонттайтын заводқа толып жатқан станоктар әкелінген көрінеді. Ол станоктар заводтың негізгі корпусының оңтүстік жағына үйілген. Осы жөнінде «Үлкен жерге» хабарлаған жоқ. Екеуіміздің келе жатқанымызды біреу-міреу байқап қалар, қазір гитлершілер әр адамның кездескеніне мән беретін болыпты. Қош болыңыз, – деп Алтай комендатураға қарай кетті.

	Рудольф қалада көп аялдамай Павлинкаға жүріп кетті. Жолда оның өзін де талай тоқтатып тексерді. Ол поселкаға келісімен тіс ауруын сылтау қып, фельдшерге көрінуге кетті. Аняда ешкім жоқ екен.

	– Тағы тісім ауырып, сізге келдім, – деп Аняға қарап күлді.

	– Тісіңіз ауырса қазір емдейміз, – деп Аня да жымиып қойды.

	– Сен үндемей тыңдай бер, мен саған қаланың әңгімесін айтайын, – деп Рудольф қалада көрген-білгенінің бәрін тізіп баяндап шықты. Алтайдың да сәлемін жеткізді.

	– Осы айтқанымның бәрін тез партизандарға хабарлау керек, – деді соңында.

	Рудольфті есік алдына дейін шығарып салды да, Аня өз бөлмесінің есігін тас қып жауып, далаға шығып кетті. Бүгінгі әңгімені ол сол сағатында партизан барлаушыларына жеткізді.

	Сол күні кеште-ақ совет самолеттері Рудольф хабарлаған объектілерге шабуыл жасады. Теміржол станциясында тұрған эшелондардың көбі-ақ жермен-жексен болды. Володя хабарлаған станоктардан да ештеңе қалмады. Рудольфтың бір әдеті, ол өзінің ақпары бойынша шабуыл жасалған жерге ертеңінде барып, қорытындысын өз көзімен көрмей тынбайтын. Бұл жолы да торф тиейтін вагонды сылтау қып, вокзалға қайта барған. Кешегі толып тұрған эшелондардың бәрінің күл-талқанын шығарыпты. Ол тағы теміржол комендантына кірді.

	– Комендант мырза, кешегі сіз жіберемін деген ашық платформалар әлі келмей жатыр, енді не істеймін. Фольбер мырза «торф жібермедің» деп мені қысып барады.

	– Станцияға барып көрмейсің бе? Мен саған жоқ платформаны қайдан табамын? Кеше саған жіберемін деген екі платформаны эшелонға тіркеп енді жібереміз деп жатқанымызда, түнде совет самолеті бомбалап жойып жіберді.

	– Не дейді, – деп Рудольф өкінген болды.

	– Бізді көп қыстай бермеңіз. Станция бойын тазалап болсын. Содан кейін жіберуге уәде берейін, – деді комендант.

	Көптен бері бас қоспаған барлаушылар бүгін түні кездесіп отыр. Жұрт топталмай бірінен соң бірі келіп жатты. Үй иесі Ольга Тимофеевна Белова аяғынан тік тұрып қонақтарды қарсы алып жүр. Елден бұрын келген Нина Чистякова:

	– Қалай, жау қолына түспей аман қалдың ба? Сен өзің ғажап адамсың.

	Әр уақытта көңілді жүресің, – деп бұрқыратып сөйлей келді.

	– Сенің әлі балалығың қалмаған екен, көп сөйлеп кетесің, – деді Оля. Татьяна Алексеевна Карпова – көп сөзге зауқы жоқ адам. Ол Ольганы құшақтап, бетінен сүйіп амандасты да, бөлменің оң жағында тұрған орындыққа барып отырды. Лидия мен Володя бірінен соң бірі келіп кірді. Екеуі далада жолығыспаған кісіге ұқсайды. Үйге кірісімен құшақтасып амандасты. Алтай бүгін келуге тиісті емес. Онымен байланыс бұдан былайғы уақытта жасырын, ешбір жанға белгісіз болуға тиісті. Немістердің жуан ішінде жүргеннен Алтай мен Рудольф қана кездесіп тұратын болды.

	Лидия Андреевна өз достарын көзімен бір шолып өтті де:

	– Кейінгі кезде қалада болған ауыр жағдайға қарамастан, көптеген жұмыс істегендерің үшін, қалалық партия комитетінің секретары Сидоров жолдас сіздерге алғыс айтты. Ол кісінің партизан отрядында жүріп біздің барлық жұмысымызға басшылық етіп тұрғаны баршаға мәлім, – деді.

	– Бізден де ол кісіге сәлем айтыңыз, – деп отырған жұрт дуылдасып қалды.

	– Біздің совет әскерінің Сталинград түбінде үлкен жеңіске ие болғанын бәріңіз білесіздер. Паулюстің армиясының қолға түскенін өткен жолы сіздерге айтқанбыз. Қазіргі хабар бойынша неміс командованиесі барлық күшін Орлов-Курск бағытына жинап жатқан көрінеді. Біздің міндетіміз бұрынғыша осы қаланың үстін басып жүрген неміс әскерінің қай бағытқа қарай кетіп бара жатқанын бақылап, совет командованиесіне хабарлап отыру.

	– Майдан шебі бізден онша алыс емес екен ғой, – деді Нина.

	– Иә, онша алыс емес!

	– Біздің қаланың неміс басқыншыларынан босайтын кезі де таяп қалған екен, – деді Володя.

	Бұдан соң Лида әркімнің нақты не істейтінін түсіндірді де, «Ал іске сәт» деп жолдастарымен қоштасты.

	Ай сүттей жарық. Көше мүлгіп қалыпты. Алеша маужырап қалғып кетіп отыр. Көрші бөлмедегі жау солдаттары шырт ұйқыда. Жер астында Петька ғана «Үлкен жермен» байланысып, әнеу күннен бері жинаған ақпарларын беріп жатыр. Радиоқабылдағышын әбден сағынып қалған адамдай, түймесінен айрылмай, бауырына басып алыпты. Көп отырды. Байланысты тоқтатып, радиоқабылдағышты құпия қуысқа тықты да, бер жағынан қараған кісіге білінбейтін етіп тесікті жапты. Сөйтті де, бөлмесіне келіп, мұны тосып отырған Алешаны құшақтай алды.

	– Сүйінші! Қуанышты хабарым бар. Атқарған қызметіміз үшін Александра Васильевна үшеуімізді «Қызыл Жұлдыз» орденімен наградтапты. – Екі дос бірін-бірі құшақтап құттықтады.

	Таң сызаттанып келе жатқан. Біреулер үйдің сыртқы есігін тарсылдатып сындырып жібере жаздады. Оны Алеша мен Петя естімегендей жата берді. Есікті солдаттардың бірі барып ашты. Сыртқы есіктен кірген жандармерияның адамдары әлгі есік ашқан солдаттан:

	– Мұнда сендерден басқа тағы кім тұрады? – деп сұрады.

	– Мұнда бізден басқа тағы екі жас жігіт бар.

	Сол-ақ екен, жандармерияның адамдары Петька мен Алешаның бөлмесіне кіріп ойран сала бастады. Еңгезердей біреуі Алешаны шапалақпен салып та жіберді. Екінші біреуі Петьканы жуан қамшысымен жауырынының қақ ортасынан тартып-тартып қалды.

	– Сендер бандитсіңдер. Бір жерге радиоқабылдағышты тығып, байланысқа шығып жүрсіңдер.

	Қамшының өрімі арқасын тіліп кеткен Петьканың дауысын естіп көрші үйдегі солдаттар келді. Олар бір сәт ештемеге түсінбей аңыра қарап тұрды да, еңгезердей иықты бір солдат Петьканы қамшының астына алып жүрген біреуінің үстіне бүркітше қона түсті.

	– Сендер бұл екеуіне соқтықпаңдар. Бұлар үшін біз жауап береміз. Екеуінің ешқандай аппараты да жоқ. Ешқайда бармайды да. Бізбен бірге жатады. Екеуі де тәртіпті, бізге қызмет істеп жүрген жігіттер, – деп солдаттар жандармерияның адамдарын есіктен итеріп шығарып жіберді.

	Олар төніп келген қатерден әзірше құтылғандай болды. Жандармдардың қамшысы көбірек тиген Петьканың жоны сіресіп қозғалтпайды. Арқасы тілім-тілім, қып-қызыл ала болған. Алешаның оң жақ көзінің үсті күлкілдеп көгеріп тұр. Екеуі бұл оқиғаға талдау жасап көп отырды.

	Дүниені белуарынан басып, көңілді жүрген жігіттердің өрістері аяқ астынан тарылды да қалды. Аяқтары тағы да тұсалды.

	Солдаттар бір жаққа кеткен. Бүгін үйде екеуінен басқа қыбырлаған жан жоқ. Түскі тамақтарын ішіп, ыдыс-аяқтарын жинап жатып, Петя қасында тұрған Алешаға бұрылып:

	– Бұл жерде енді біз істейтін ештеңе қалмады, осы бүгін орманға кетуіміз керек, – деді.

	– Онда Лидия Андреевнаға барып ақылдассақ қайтеді?

	– Иә, ол кісіге айтып кеткеніміз жөн.

	Алеша күндіз Лидаға жолығып қайтты. Болған оқиғаны жасырмай түгел баяндаған. Ол да тез арада орманға кетуді мақұл көріпті.

	Орманға жетіп алған соң «Үлкен жерге» хабарлаңдар депті.

	Ендігі екеуінің әңгімесі қаладан қалай кету болды. Өз бастарының қаладан шығып кетуі қиын емес. Радиоқабылдағышты қалай алып шығуға болады? Петьканың әрбір сөзін електен өткізіп сұрыптап айтқанша да біраз уақыт керек. Алеша болса, істің тез шешілгенін жақсы көретін ұшқыр жігіт.

	– Сен ойланып болғанша, екеуіміз су түбіне кетіп те қалармыз, – деді ол шыдамы кетіп.

	– Асықпа сен. «Елгезек – елге мазақ» дейді халық мақалы.

	– Жақсы, мен асықтырмай-ақ қояйын. Сен толғатып болғанша тостым, – деді Алеша қуланып.

	Петька есік алдына шығып ат суғарды, шөп салды. Қорада ілулі тұрған қамытты, доғаны қолына алып қарады, біраз уақыт арбаны төңіректеп жүрді. Сөйтті де қайтып келіп:

	– Алеша, – деді ауыр дем алып, – меніңше, радиоқабылдағышты арбамен шөп әкелуді сылтау қып қаладан Антонина Ивановна алып шықсын. Арбаның дәл астында қобдиша сыятын кішкене ғана жәшік жасап қойдым. Соған саламыз да үстіне көң-қоңыр тастай саламыз. Біз екеуіміз қаладан ертерек шығып, Мглинге баратын күре жолдың орманға жақындаған жерінде тосамыз. Сосын әрі қарай қобдишамызды алып кете береміз. Бұған қалай қарайсың? – деді.

	– Мынауың табылған ақыл! – деп Алеша қуанып қалды. – Бірақ оған Антонина Ивановна көнетінін қайдан білдің?

	– Көнеді. Кеше келгенде «ертең түс кезінде бір соғып кетемін» деген.

	– Онда тіпті жақсы. Сол кісіні тосайық, – деді Алеша. Көп кешікпей терезеге жақын отырған Петька:

	– Әне, Антонина Ивановна келе жатыр, – деді айқайлап.

	– Өзі бір тиянақты адам екен. Сөзінде тұрып келгені қандай жақсы болды, – деп Алеша балаша қуанды.

	– Амансыздар ма? – деді кіріп келген Антонина Ивановна. – Ойбайау, Алеша, саған не болды? Бет-аузың көкпеңбек, көкала ғой.

	– Құрысын, сұрамаңыз...

	– Не болып қалды, кеше ғана екеуің көңілді сияқты едіңдер?

	Бүгін жандармерияның адамдары келіп, екеумізді ұрып-соғып, бейберекетімізді шығарды, – деді Петька түсіндіріп, – менің де арқамда сау жер жоқ.

	– Жау әбден қаһарына мінген екен... Не қылмайсың деп ұрады екеуіңді?

	– Мына, қасымыздағы солдаттар болмаса бізді атып кететін бе еді, кім білсін? «Үлкен жермен» байланыс жасадыңдар дейді бізге жала жауып, – деп Петька, не айтар екен деп Антонина Ивановнаға қарап тұрып қалды.

	– Сендер мені ештеңе білмейді деп ойладыңдар, мен анада екеуіңнің қобдишаларыңды көргенмін, бірақ өздерің тіс жарып айтпаған соң, білмеген кісі боп қоя салғанмын. Байқау керек еді...

	– Білсеңіз тіпті жақсы болды, сіз сол қобдишаны қаладан шығарып берсеңіз. Жақсылығыңызды өле-өлгенше ұмытпас едік.

	– Ойбай-ау, ол бәлені қалай алып жүремін?

	– Оның есебін таптық. Арбаның астына кішкене ғана жәшік жасап қойдық, соған сала қоямыз да, үстін бір нәрсемен жаба саламыз, – деп баяғы ойын Петька қайталап түсіндірді. – Мглин тас жолымен орманға қарай жүре берсеңіз, біз, алдыңыздан тосып аламыз.

	Үшеуі аулаға шығып арбаны көрді. Солдаттар әлі қайтпаған. Бұлар не де болса, солар жоқ кезде қобдишаны арбаға орналастырмақ болып асықты. Бәрі де ойдағыдай өтті. Алеша атты әкеліп арбаға жекті. Бірнеше күннен бері шөпте тұрып тынығып қалған ат тықыршып жер тарпып тұр.

	Арбаға отырған Антонина Ивановна:

	– Мен кете берейін, екеуің төте жолмен келерсіңдер. Егер мен келісілген жерге сендерден бұрын барсам, атты доғарып отқа қоямын да, өзім жолдың шетінен шөп шаба беремін. Ал кеттім, – деп аттың божысын қағып қалып еді, ерігіп тұрған жануар желе жөнелді.

	Антонина Ивановна қала шетіне шыға бергенде алдынан екі солдат қарсы шығып:

	– Мадам, қайда барасыз, документіңізді көрсетіңіз? – деді.

	Ол аспай-саспай қалтасындағы Рославль қаласының тұрғыны деген документін алып, шеттегі солдаттың қолына ұстатты. Ол документті ашып оқып, қайырып берді. Екінші солдат «ештеңе жоқ па» дегендей көзімен арбаны бір шолып өтті де:

	– Қайда бара жатырсың? – деді.

	– Атыма шөп шауып әкелейін деп, қала сыртына кетіп бара жатырмын.

	– Олай болса, бара беріңіз.

	Келіскен жерге Антонина Ивановна тез жетті. Барысымен атты доғарып, арбаның үстіне шөп салып, байлап қойды.

	Өзі шалғысын қолына алып, қалың шалғынды шаба бастады. Өзі шөп шабуды ұмытпапты. Көсіле сілтеп жүр. Әп-сәтте едәуір шауып тастады.

	«Осы шапқаным да жетер» деп ол шабылған шөпті жинай бастады. Көп ұзамай-ақ Петька мен Алеша да жетті.

	– Міне, біз де шөп шабуға келдік, – деді Алеша арбаға шөп тиеп жатқан Антонина Ивановнаның жанына келіп.

	Ол дереу қобдишаға салған радиоқабылдағышын шөптің астынан алды да:

	– Антонина Ивановна, сізге көп рақмет! Біз «Үлкен жерден» келген совет барлаушылары болатынбыз. Қоштасар алдында шынымызды айтпасақ болмас. Бізге жасаған жақсылығыңызды, мына топалаңнан аман қалсақ, бір қайтарармыз. Ал егер ол күнді көре алмай кеткендей болсақ, сізге амандық, бақыт тілейміз, – деп Алеша қасында үн-түнсіз төмен қарап тұрған Петькаға бұрылды. – Ал кеттік. Бұл маңда көп аялдауға болмайды. Біреу-міреу келіп қалуы мүмкін.

	Антонина Ивановнамен қимай қоштасып Алеша мен Петька да Ворга поселкасының солтүстік жағындағы ну қарағайға сіңіп, жоқ болды. Антонина Ивановна да ол екеуі кетісімен шөбін тиеп, ортан белінен кендір арқанмен шандып байлады да, қалаға қарай жүріп кетті. Ол өз үйіне қайта оралмады. Шөп тиеген арбаны қалаға кіре берісте тұратын бір танысына тастап кетті.





XX




	Вагон жөндейтін заводтың іші кең, еңсесі биік. Володя күн бұрын бірден-екіден портфеліне салып әкеп, осы цехтың жан көрмейтін бір жеріне бес-алты магнитті минаны тығып қойған. Бүгін екі цехтан бесалты вагон, бір паровоз күрделі жөндеуден шықты. Қызмет аяқталысымен темір жол коменданты жөндеуден шыққан вагондарды қабылдап алуға тиіс. Володя маңайды тағы бір шолып шықты. Қыбырлаған бірде-бір жан көрінбеді.

	Вагондар ұзыннан-ұзақ тізіліп тұр. Бомбаның астында бір жатып шыққан вагондардың төсі шұрық-шұрық тесік. Володя әр вагонның дәл ортан беліндегі көлденең темірдің іш жағына магнитты миналарды жапсырды. Жарылған бомбаның ұсақ жарықшақтары қабырғасын осыпосып кеткен паровоздың қойнына да миналарды тығып-тығып жіберді. Миналар он сағаттай ғана шыдап жатады. Одан соң күңіреніп кеудесін жарып шығады.

	Завод қорасында біреулердің дабырлап сөйлеген дауысы шықты. Тағалы аттың жүрісіне ұқсайды. Теміржол комендантының адамдары вагонды алып кетуге келе жатқан беті. Оларды қарсы алған Володя Ольхов.

	– «Хайль Гитлер», – деп оң қолын ілгері тастап амандасты. Келген немістер де Володяның айтқанын қайталады.

	– Даяр болған вагондарды көрсет, – деді мыртықтау келген аласа неміс.

	Володя даяр тұрған вагондарды көрсетті.

	Қасындағылары паровоз бригадасы екен. Олар паровозды әрі-бері жылжытып қозғады да, вагондарды тіркеп вокзалға алып кетті.

	Жексенбі. Аспанда шөкімдей бұлт жоқ, шайдай ашық. Жаздың жазиралы күні маужырап тұр. Фольбер мырза көңіл көтергісі келіп, өз пәтеріне қонақтар шақырған болатын. Өзінің ескі досы Рудольф келісілген мерзімде келіп жетті. Ол ауыз үйдің есігін ашып кіріп келгенде, алдынан: «қош келдіңіз» деп бір жас қыз шыға келді. Ол амандасты да:

	«Осы қызды мен қайдан көрдім?» деп тұрып қалды. Зина да Рудольфқа қарап бір сәт аңырып тұрды.

	– Мен сізді қайдан көрдім деп, таба алмай тұр едім, есіме енді түсті, – деді қыз. – Соғыс басталған жылы, біздің қаланы неміс әскері ең алғаш басып алған күні, есіңізде бар ма, терезеден қарап отырған мені көріп үш неміс, біздің үйге келіп ойран салғаны. Сіз сонда мені қорғап қалған болатынсыз, – деп Зина Рудольфтың мойнынан құшақтап, сүйді.

	– Ол оқиға менің есіме енді түсті. Онан бері талай оқиғалар бастан кешті. Мен ол кезде солдат қана едім. Енді офицер болдым. Осыдан бір жарым жыл бұрын Москва түбінде алдыңғы шепте жүргенімде ауыр жараландым. Осы қаладағы госпитальда емделдім. Тәуір болысымен осы қала түбіндегі Павлинка поселкасындағы торф өндірісінде қызмет істеп жатырмын. Майданға баруға денсаулығым жарамайтын болды, – деп Рудольф қысқаша өз тарихын айтып, Зинамен күтпеген жерде кездескеніне ол да қуанып қалды.

	Оның артынша іле-шала тілмаш Алтай Сырымбетов, Лида келді.

	Бұлардың бәрін күндізгі сағат екіге шақырған болатын. Жиналған қонақтар Фольбер мырзаны тосты. Бәрін басқарып жүрген Зина:

	– Сіздер ғафу етіңіздер, Фольбер мырза бір жұмыспен кешігіп жатқан болар. Тоса тұрайық.

	Фольбер мырза сағат төртке жақындағанда келді. Өңі қашқан. Сұпсұр. Кіші-гірім нәрсеге ұнжарғасы түсе қоймайтын Фольбердің бүгінгі жүзі өрт сөндіргендей. Қасына келген Рудольф:

	– Фольбер, саған не болды? Бір жерің ауырды ма? – деді.

	– Денім сау, бірақ өткен түндегі самолет шабуылын естіген боларсыңдар?

	– Естідік, бірақ анығын білген кісі жоқ. Айтыңызшы не болғанын? – деді Рудольф.

	– Анада генерал Рихтердің картасы жоғалыпты деп естіген болатынбыз. Сол карта совет ұшқыштарының қолына тиген болу керек. Кешегі совет самолеттері зенит зеңбірегінің ұясына бомбаны өте дәл тастағандықтан аэродромның қорғаныс пункттерінің бірде-бірін қалдырмай жойып жіберіпті. Оның үстіне теміржол комендатурасы кеше вагон жөндейтін заводтан жөндеуден шыққан бірнеше вагонды қабылдап алғанды. Сол вагондарға майданға баратын солдаттар мен техника тиеп Брянск жаққа жіберген болатынбыз. Сол вагондар таңға жуық жолда кетіп бара жатқанда мина жарылып, құлаған көрінеді. Бірде-бір солдат қалмай опат болыпты. Бағанадан бері соның әлегімен жүрдім, – деді Фольбер мырза.

	– Бұл тіпті аянышты, қайғылы жағдай екен. – Рудольф үнсіз тұрып қалды.

	– Қайғыра бергенмен, өлгендер қайтып келмейді, қираған орнына түспейді, тіріміз ойнап-күліп қалайық, – деп Фольбер мырза Зинаның қасына келіп, оның сары шашынан сипады, – мен саған кеше айтайын деп ұмытып кетіппін, осында бір гармоньшы жігіт бар деп едің, соны неге шақырмадың? Музыкасыз бірімізге-біріміз қарап отырсақ, көңілсіз болар, сол жігітті тезірек тауып әкелсең қайтер еді? – деді Алтайға.

	– Ондай болса, шақыру керек, – деді Алтай Володяны бұрын білмейтін кісідей.

	– Ол кісіні біз Алтай екеуміз шақырып келейік, – деді Лида.

	Лида мен Алтай Володяны ертіп тез оралды. Володя гармонын көк мауытымен көмкерген сандықшаға салып, аузын кілттеп қойған екен. Ол гармоньды қолына алып, сәл уақыт бабына келтіріп дыңғырлатып отырды да, күй тартып безілдете жөнелді.

	Көптен сауық кеші болмай би сағынып қалған Алтай жалғыз өзі гоппакты билей жөнелді. Отырған жұрт оның аяқ алысына таңданып қалыпты. Алтайдың ұшқыр билейтінін білетін Володя гармоньды барлық пәрменімен безек қақтырып, шапшаң тартты. Алтай да екі иығын жұлып жеп серіппедей ыршып түсіп, қолды-аяққа тұрмай жүр. Күй әуені жоғарылап барып тоқтады. Жұрт гармонь тартып отырған Володяға да, билеген Алтайға да құрмет көрсетіп қол шапалақтады.

	Ендігі жерде қыз бен жігіттер қосарланып, бірде фокстротты, бірде тангоны билеп жүрді. Жаз айының тамаша бір тұнық күні тартылған осы бір күй адамның сезімін баурап, әуеніне бағындырып алғандай. Жаудың да, достың да көптен бері тосқан бейбітшілік күні дәл бүгін, осы жерде орнағандай сезіледі. Зинамен билеп жүрген Фольбер бір мезгілде шеттеп барып тоқтады.

	– Мырзалар, – деді ол, қонақтарына қарап, – біздің кешіміз мұнан да көңілді болу үшін енді стол басына келіңіздер.

	Музыка әуеніне мастанып жүрген жұрт үй иесінің айтқанын құрметтеп стол басына жиналды. Столда бір бөтелке шнапс тұр, әртүрлі консервіден жасалған неміс тағамдары бар. Фольбер алдында рюмкаға құюлы тұрған арағын көтеріп, көзімен елді бір шолып өтті де:

	– Мырзалар, – деді ол, – мына алғашқы рюмканы ұлы Германияның жеңісі үшін алып қояйық.

	Елдің бәрі де қолындағы рюмкаларын тақырлай ішті. Стол үстіндегі тағамдардан ауыз тиіп жатты. Бір бөтелке шнапс бір құйғаннан қалмады. Фольбер ас үйдегі шкафты ашып, тағы бір бөтелке шнапс алып келді. Гармонь қайта тартылды. Лидия Андреевна жалғыз өзі күншығыс елінің бір биін билей жөнелді. Музыканың ырғағына еріп билегенде тұрған жұртты ол өзінің шебер билеуімен таң қалдырды. Ол біресе екі иығын дірдек қақтырып, біресе мойнын бұраңдатып, көзін ойнатып тым әсем биледі. Бүгінгі Фольбер мырзаның шақыруымен ұйымдасқан сауық кеші көптен болмаған, есте қалатындай кеш болды.

	Ойын-сауық бітіп, жұрт үйді-үйіне тарап жатты. Қас қарайып, ымырт жабылған мезгіл. Фольбер мен Зина қонақтарды есік алдында тұрып шығарып салды. Келесі бір көшенің бұрышына барғанша, олар екі-екіден қол ұстасып келді де, Лиданы ертіп Володя тура көшемен кетті. Рудольф пен Алтай екеуі сол жақтарындағы тар көшеге қарай бұрылды. Былай шыға беріп Рудольф маңайды көзімен бір шолып өтті де:

	– Сен неміс бөлімдеріне тәржімеші болып жүрген Павел Соломонович Михайловты білесің бе? – деді Алтайға қарап.

	– Білгенде қандай. Жақсы білемін. Бірнеше рет кездескенім де бар.

	– Білсең болды. Бүгін күндіз мен қала гестапосының бір қызметкеріне жолығып едім. Ол менімен дос кісі. «Қандай жаңалығың бар?» деп сұрағынымда, «Павел Соломонович деген тәржімеші большевик көрінеді. Оны біз алдақашан абақтыға жауып қоятын едік, тағы да анықтай түсетін бір мәселесі болса да ұстамаған болатынбыз. Анықтайтынымызды анықтадық, енді бүгін-ертең абақтыға жабамыз», – деді.

	– Сіздің мына айтқаныңыз мен үшін үлкен жаңалық, – деді Алтай.

	– Мен бұл әңгімені сізге сеніп айтып келемін. Маған сіз жөнінде Аня толық түсіндірген болатын, – деді Рудольф.

	– Сенім білдіргеніңіз үшін көп рақмет.

	Рудольф комендатураның жанында оны тосып тұрған жеңіл машинаға мінді де, Алтаймен қоштасып жүріп кетті. Алтай: «Павел Соломонович жөнінде Лидия Андреевна және Володя Ольховпен ақылдасқан жөн» деп Володяның үйіне кетті. Алтай ауланың есігін ашып қораға кіргенде, ол екеуі де жаңа ғана келіп, май шамды жағып жатыр екен. Шам жарығының ала көлеңкесінде Алтайды Лида әзер танып:

	– Сен жаңа ғана Рудольфпен бірге кеткенің қайда? Ойда жоқта келіп, қорқытып жібердің ғой.

	– Мен мұнда келемін деген ойым жоқ еді. Аяқ астынан бір жұмыс болып қалды.

	– Қандай жұмыс? – деп екеуі аңырып Алтайға қарап қалыпты.

	– Павел Соломоновичты коммунист деп гестапо абақтыға жабайын деп жатқан көрінеді. Рудольф оған «бүгін түні ескерту керек» дейді.

	– Павел Соломонович соғыстың алғашқы күндерінен бастап біздің әскердің барлаушысы болды. Ол көптеген бағалы хабарларды бізге айтып отырды. Оған жай ескертіп қана қою емес, құтқару керек. Дәл бүгін түні қаладан шығарып әкете алмаспыз. Сондықтан, әзірге оны Нина Чистякованың үйіне паналату керек. Ол үшін, Алтай, сен Павел Соломоновичқа барып, қазір Чистякованың үйіне тығылатын бол деп тапсыр. Володя барып Чистякованың үйі ішіне ескертсін, – деді Лидия Андреевна.

	Түн ортасы ауып бара жатқан мезгіл. Павел Соломонович Алтайға жолығып жағдайды білісімен, үстіне бір қабат киімін іле салып тура Чистякованың үйіне келді. Ол үйді өзі бұрыннан жақсы біледі екен. Көше жақтағы есіктен кірмей, қора жақтағы есікпен келіп кірді де, есікті ашты. Ар жағынан:

	– Бұл кім? – деген біреудің жуан дауысы естілді.

	– Бұл мен ғой, қорықпай-ақ қойыңыз, – деп Павел Соломонович үйге кірді.

	– Е, сіз екенсіз ғой, қош келдіңіз, – деді үй иесі қарт адам.

	– Шырағым, – деді қарт, – саған бұл жерге көп отыруға болмайды. Кім білсін, жансыздардың бірі келіп қалып, сені де, бізді де ұстап әкетіп жүрмесін. Сен мына біздің еденнің астында боласың. Қазір қаладан шығу өте қиын. Күзет күшті. Партизандарға шығып кеткеніңше еден астында бола тұрасың. Тамақты беріп тұрамыз. Сен үшін әдейілеп төсек салып та қойдық.

	Павел Соломоновичты ертеңінде таң атысымен-ақ гестапоның қызметкерлері іздей бастады. Жатқан үйінің астан-кестеңін шығарды. Іздемеген жер қалмады. Сезікті деген үйлердің маңайына жансыздарын тығындай берді. Қаладан шыға беріс көшелерді атты қарауылға толтырды. Жақын жердегі деревняларға да жансыздар тіміскілеп барып жатты. Бірақ қанша сабылып іздегенімен оны таба алмады. Жердің астына түсіп кеткендей, ұшты-күйлі жоқ болды.

	Павел Соломонович Чистяковтың еденінің астында тығылып жатқанына бақандай бір апта болды. Жау іздеуді сирете бастады. Көшекөшеде жүрген атты патрульдер тоқтатылды. Сұрау салу да қойыл ды. Осыны білген Лидия Андреевна сенбі күні түні Павел Соломоновичты партизандарға жеткізіп тастауды ұйғарды. Кісі көп жүрмейтін тар көшелермен бастап отырып Володя Ольхов оны қаланың оңтүстік жақ шетіне шығарды. Содан әрі Павлинка поселкасына қарай жолды жағалап жүріп отырса, қаладан бес километр жерде, келісім бойынша, Аня мен Рудольф ат-арбамен тосып алмақ болатын.

	Келісілген тал шыбыққа жақындап келіп, олар қалың шөп арасында бұғып жатып маңайын байқап, сыбдыр еткеннің бәріне құлақ тікті. Павел Соломоновичтың аз күннің ішінде арса-арса боп сүйегі ғана қалған. Маңайда ит те үрмейді, жүріп жатқан кісі де көрінбейді. Айсыз қараң ғы түн. Туған жердің алақандай бөлшегіне бауырын басып жатқанның өзіне де Павелдің әлсіреген денесі сергігендей болды. Көп ұзамай-ақ атарбаның дүбірі естілді.

	– Рудольф пен Аня болу керек, – деді Володя қасында бүк түсіп жатқан Павелға.

	Сықыр-сықыр етіп ақырын ілбіп келе жатқан арбада екі кісі отырғаны анық болды. Аттың басын ұстаған адам божыны тежей тартып:

	– Олар осы маңда болуға тиіс. Әрі қарай жүруге болмайды, – деп тоқтады.

	Күн бұрын келісілген белгі – бақаның дауысына салып бақылдау болатын. Володя жас кезінде бақаның дауысын бұлжытпай салатын. Сол өнері бүгін пайдаға асты.

	– Әне, естіп келесің бе, бақылдап жатқанын? – деп олар атының басын бұл екеуі жатқан жаққа қарай бұрды.

	Амандасып болған соң:

	– Володя, сен келген жолыңмен қайта бер. Біз кері жүрейік, уақытымыз тығыз, – деді Рудольф.

	Арбаға жеккен аттары лыпылдап тұрған жүрдек жануар екен. Делбе қақтырмайды. Жыланша бұраңдаған қара жолға түсіп алып есіп келеді. Екеуінің арасында отырған Павел Аняға қарап:

	– Менің тамақ ішпегеніме бір тәуліктен асып кетті. Қалай тамақтанып алсам екен, – деді талмаусыраған дауыспен.

	– Бүгін шыдаңыз, Павел Соломонович, қазірше ешбір деревняға соқпаймыз, – деді Аня.

	– Біздің баратын деревнямыз алыс па?

	– Жоқ, алыс емес. Бірақ деревняға көрінуге болмайды. Немістер сені іздеген кезде, ол деревняға тыңшыларын толтырған болар. Таңертеңге дейін не болса да шыдайтын бол, – деді Рудольф.

	Олар таңға жақын Горохово деревнясының ең шетінде оқшау тұрған егін басатын сарайға таяу келіп тоқтады. Сарайдың іші-сыртын өзі барып қарап шықты да:

	– Сен осы сарайдың ішінде сабанға тығылып жатасың. Ертең ерте осы сарайдың жанына партизандар келіп, бағанағы Володя құсап бақаша бақылдайды. Сонда ғана шығып, көрініс бересің. Қарным ашты деп деревняға барушы болма, – деді Рудольф.

	– Жақсы, айтқандарыңның бәрін бұлжытпай орындаймын, – деп Павел қоштасып сарайға кіріп кетті.

	Аня мен Рудольф Павлинка поселкесіне тура жолмен тартты. Рославль қаласынан келе жатқан адамдарша бұлар жолдың жел жағына шығып алып, аттың пәрменді желісімен есіп келе жатты. Поселкаға кіре берісте күзетте жүрген бес-алты полицай бұларды басында танымай қалды да, артынан «өзіміздің Рудольф мырза екен» деп екеуін тоқтатпай қоя берді.

	Павел Соломонович түні бойы тоңып, ұйықтай алмады. Бір тәуліктен астам дәм татпаған оны аштық та қысып, ішін қуырып барады. Таң бозарып атып қалды. Аспанда жыпырлаған жұлдыздар бір-бірлеп сөніп жатты. Деревня тұрғындарының кейбіреулері сиырын сауып болып, өріске қарай айдап салып жүр. Осының бәрін сарайдың тесігінен Павел көріп тұр. Бір мезгілде сиырын өріске айдап салып, бір әйел тура сарайдың есік алдынан өтіп бара жатты. Павелдің шыдамы кетіп: «Не де болса, осы әйелге жолығып, бір тілім нан сұрайын» деп ойлады, сабан үстінен ырғып жерге түсті де, сарайдың есігін ашып:

	– Азаматша, үйің алыс болмаса, бір тілім нан әкеліп берсең қайтеді.

	Қарным ашып тұрғаны, – деді.

	– Сен мұнда не қып жүрген адамсың? – деді тоқ балтырлы семіз әйел.

	– Өз адамдарыңмын ғой, – деді Павел.

	– Олай болса, отыра тұр, қазір әкеп берейін, деп әйел жүгіре басып үйіне кетті.

	Әйел кетісімен, ізінше, біреулер жақындап келіп қалды. Сарайды айнала қоршап алғандай болды. Бір-екеуі сарайдың төбесіне шыққа ны байқалды. Жолдастарының айтқан шартын орындамай бұзғаны үшін Павел бармағын шайнады. Қоршап алғандардың төртеу-бесеуі сарайдың есігін ашып:

	– Ей, бандит, сыртқа шық, енді қарсыласқаннан пайда жоқ, – деп айқайлады.

	Біреуі дереу сабанның үстіне шығып, бұғып жатқан Павел Соломоновичты суырып алды да, желкелеп далаға сүйреп шығарды.

	Сарай алдында оқшаулау тұрған сары мұртты, орта бойлы біреу осылардың бастықтары болу керек:

	– Маған таман әкел, мен бұл бандитке нан жегізейін. Әй, мынау әнеу күнгі қашып кетті деген большевик емес пе? – деп қалтасынан бірдеңені алып шығып, – ой, қараңдар, дәл өзі, мына суреттен аумайды.

	Ол осы сөзді айтты да қамшысын үйіріп, Павелды жоннан тартыптартып жіберді. Өзі онсыз да жығылайын деп тұрған Павел бірден құлап түсті.

	– Көп ұра бермеңдер, өліп қалып пәлесіне қаласыңдар. Естеріңде бар ма, ұстап алсаңдар, өлтірмей, тірідей әкеліңдер дегені, – деді біреу басу айтып.

	– Онда қазір қалаға апарып, Фольбер мырзаның қолына тапсырайық, – деді әлгі бастық мұртын ширатып.

	Жерден алтын тапқандай төрт арбаға дуылдаса тиелген полицайлар зуылдатып қалаға лезде жетті. Манағы мұртты арбадан секіріп түсіп, аялдамастан, тура Фольбердің бөлмесіне барып кірді.

	– Фольбер мырза, бүгін таңертең анада қашып кеткен коммунисті біздің деревнядан ұстадық, – деп, қалай ұстағанын мақтанышпен айтып шықты.

	– Мінеки, фюрерге осылай қызмет істеу керек, – деді Фольбер орнынан тұрып.

	– «Хайль Гитлер», – деп әлгі сатқын оң қолын ілгері сілтеп, мәз болып қалды.

	Павел Соломоновичты сол күні-ақ гестапоның қарамағына берді. Олар тексеру жұмысын бірден бастады. Ол екі күн бойы ұрған-соққанына қарамастан гестапоның тергеушісіне жауап бермей жатып алды. Тергеуші оған бір ғана сұрақ қойды: «Осы қалада бір ай бойы сені тығып асыраған кім? Осыны айтсаң, өміріңді сақтаймыз», – дейді неміс тергеушісі сайқалданып. Ол «ештеңе білмеймін» деген сөзден таймайды. Тергеу көпке созылды. Фашистер бірнеше күн бойы ұтылап тергеу жүргізді. Павел ұйқыдан қалды. Сандырақтап сөйлей беретін болды. Олардың күткені де осы еді. Бір түні тергеуші сандырақтап жатқан Павелдің аузынан «Чистякова» дегендей сөзді естіді. Сонан соң осы бір жалғыз сөзді мықтап ұстап алды. Ертеңіне гестапоның сенімсіз адамдар тізімін қарап отырып, «Чистяков» деген фамилияны тауып алады. Сол тізімде ол кісінің адресі де бар екен. Тергеуші аялдамастан қасына бірнеше солдат ертіп, тура Чистяковтың үйіне келді. Шалды да, кемпірін де, қызы Нинаны да абақтыға қамап, тергеуге алды. Ұзаққа созылған тергеу кезінде кемпір мен шал міз бақпай, «ештеңені білмейміз, ешкімді тыққан жоқпыз» деген сөзді қайталай берді.

	Ал, Нина Чистякованы бірде ұрып-соғып, бірде алдап, «шыныңды айтсаң өміріңді сақтаймыз» деп, талмастан тергеу жүргізді. Бір күні түнде шырт ұйқыда жатқан жерінен оятып әкеліп:

	– Сендердің бастықтарың кім? Фамилиясын айт, – деп басында адам құсап сұрап отырады да, аяғында Нина ешкімнің фамилиясын айта қоймаған соң, күн бұрын дайындап қойған қырлы қамшымен жонынан шықпыртып-шықпыртып жіберді. Көзден жас, беттен қан бұрқ ете қалады. Қамшыдан бетін қорғап, бүк түсіп жатып алды. Бір мезгілде алақанына қараса, қып-қызыл ұйыған қан, арқасы удай ашып, қозғалтпай қалыпты.

	Қамшымен ұрып жүрген тергеушінің өзі емес. Басқа бір солдаттар. Өздері екеу-үшеу. Кезек-кезек жемтікке жабылған аш қасқырша мұны осқылап жүр. Нина бұлардың осынша айуандығына шыдай алмай, тергеудің бір ауыр түнінде:

	– Бізді басқарып жүрген бас барлаушы – Лидия Андреевна Герасимова, – деп айтып салды. Оның басқа жолдастарын атауға шамасы да келмеді. Тиген таяқ уытына шыдай алмай талып, сұлық жатып алды. Герасимова деген сөзді берік ұстаған тергеушілер ар жағына көңіл де қоймады. Нина да одан әрі есін жинай алмады. Одан шыбын жанына пайда тиген жоқ. Ол бәрібір гестапо қолынан қаза болды.

	Лидия Андреевна ерте тұрып есік алдына шыққанда жаңбыр шелектеп құйып тұр екен. Аспанды қара бұлт торлап алыпты. Ол көшені бойлап жұмысына кетіп бара жатқанда, соңынан салдыр-гүлдір етіп шапшаң келе жатқан жабық машина онымен қатарласып келіп, кілт тоқтай қалды. Машинадан секіріп-секіріп түскен қорқау қасқырға ұқсас біреулер, сөзге келместен, Лидия Андреевнаны қапсыра құшақтап алып, машинаның арт жағындағы есіктен лақтырды да жіберді. Лидияның «сендер не қылған адамсыңдар» деуге де шамасы келмеді.

	Машина тура гестапоның үйіне алып келді. Лидия өзінің жау қолына түскенін анық сезді. Күні-түні қатал тергеу жүргізілді. Ұру соғу, тырнағының астына ине сұғу, жалаң-аяқ суық суға тұрғызып қою сияқты, толып жатқан адам айтқысыз қаталдықпен азаптап қинады. Осының бәріне шыдап бақты. Өзінің нағыз қайсарлығын Лидия осы бір айуандық тексеру үстінде әбден танытты. Жолдастарының бірде-бірінің атын атамады, гестапо тексеру жұмысын әрі созбайтын болды. Өйткені Совет Армиясының шабуылы жақындаған сайын жаудың зәресі кетіп, сасқалақтай бастаған.

	Лиданың ұсталғаны жөніндегі хабарды Алтай сол сағатында естіді. Ол көп ойланып тұрмады. Жұмыс әредігін пайдаланып ұшқан құстай жүгіріп Володяға келді. Ол ештеңені білмейді. Аңырып тұрып қалды.

	– Сен мезгілсіз уақытта неге келдің? – деді ол.

	– Лиданы гестапо абақтыға жауыпты, ендігі кезек біздікі. Жүр, кеттік.

	Аня мен Рудольфты алып орманға кетейік, – деді Алтай.

	Екеуі одан әрі сөзге келмеді. Кіші-гірім көшелермен жүріп қаладан шықты да тура Павлинка поселкасына барды. Аня қызметінде екен. Алтай Аняға сұраусыз кіріп барды.

	– Алтай, өңің қашып кетіпті ғой, не болды саған? – деп орнынан тұрып есікке қарай жүрді.

	– Лиданы гестапо абықтыға жапты. Рудольфқа хабарла. Тезірек орманға кету керек.

	– Олай болса сендер жүре беріңдер. Біз кешікпей поселке сыртындағы қалың қайың ішінде боламыз, – деп Аня Алтайды тез шығарып салды.

	Володя мен Алтай жолдастарын орман ішінде көп тосты.

	Алтай жұмыр қайыңға сүйеніп әр нәрсені ойлап отыр. Тіпті қасындағы Володяны да ұмытып кетті. Оның ой-қиялы сан-саққа жүгіріп, ақыры мынадай түйінге келді.

	«Адамзат – өмір перзенті. Шырылдап жерге түскен күннен-ақ адам баласы жарық дүниеге ғашық. Шіркін, өмір, сен қандай тамашасың?! Сен адамды нұрға да бөлейсің, шыңға да шығарасың. Тіпті бағзы бір мезетте теңіздің долы толқынындай жарға да соғасың! Жұтам деп жұлқына ұмтылған долы толқынның аранынан алып та қалатын – өзіңсің! Өмір, сен кейде әділсің, кейде қайырымсыз, қаталсың да... Біреуге қанат бітіріп, аспандата көтеріп әкететін де, біреуді аспан әлемінен доптай домалатып, жерге лақтырып тастайтын да – өзіңсің. Не деген құдірет едің, сен, өмір...»

	– Алтай, сен үндемей қалдың ғой. Рудольф пен Аня келе жатыр. Жүр, кеттік, – деді Володя ұшып тұрып.

	– Адам кейде қызық қой. Сәл оңаша қалсаң қайдағы бір ойлар торлап, мазаңды алады... – деп олар да орынынан тұра келді.

	1943 жылдың август айының бір күнінде фашистер Лида Андреевна Герасимованы қала зиратының басына алып барды. Қос бәйтеректің арасына арқан байлап, дар дайындаған екен. Лиданы жабық машинадан алып шықты да, жиналған адамдардың көзінше мойнына кендір арқан салды, гестапоның бастығы:

	– Қандай тілегің бар, – деп сұрады.

	– Жасасын коммунизм!.. Сендердің де дарға тартылар кездерің жақын қалды, жауыздар, күресті жа... – дей бергенде соңғы сөзінің аяғын айттырмай, кендір арқан Лидия Андреевнаның денесін жоғары қарай созып, тартып бара жатты...

	– Бір күн өткен соң достары ұрланып барып, оның денесін сол зиратқа жерледі.

	Жау қолында қалып қансыраған, қайғысы кекке айналып, кегі от боп жанған, бірақ қанша азап тартса да, белін бүгіп жауға берілмеген орыстың осы бір көне қаласын Совет Армиясы Лидия Андреевна Герасимова жау қолынан қаза тапқаннан кейін тура қырық күн өткенде фашистердің улы тырнағынан азат етті. Алтай Сырымбетов пен Владимир Ольхов, антифашист Рудольф және басқа достары қаланы басқыншылардан босату шабуылына қатынасып, одан совет әскеріне қосылып, батысқа қарай жауды қуысып кетті.



	1969–1970 ж.





	Оглавление

	I

	II

	ІІІ

	IV

	V

	VI

	VII

	VIII

	IX

	X

	XI

	XI

	ХІІІ

	XIV

	XV

	XVI

	XVII

	XVIII

	XIX

	XX





