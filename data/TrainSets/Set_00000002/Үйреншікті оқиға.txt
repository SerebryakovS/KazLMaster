	Поволяев Валерий

	Үйреншікті оқиға

	Павел Гуровты әйелі тастап кетті. Жаңа салынып жатқан темір жол маңындағы тайгадағы меңіреу деревнядан, ырғай, жеміс-жидек пен саңырауқұлақ теруден, зәрлі кенеден сақтанудан әбден мезі болып, қолы бостықтан жалыққан ол Павелге тілдей хат жазып, үстелдің үстіне қалдырды да, үстін бүлдірген квасына толған қыш кіреңкемен бастырып, өзі жол машинасымен аудан орталығы Чегдомынға тартып отырды. Тайгалық күре жолмен Чегдомыннан қырық минуттай жерде – ұлы БАМ-ның өзі, Ургал стансасы бар. Чегдомыннан ұшаққа мінді де, тіке Хабаровскіге ұшты. Онда мұның стюардесса болып істейтін ең жақын құрбысы Люська тұратын.

	Люська өзінің дүркін-дүркін жолдаған хаттарында Нина Гурованы қасына шақырып, «меңіреу түкпірден астанаға, думанды да даңқты қала Хабаровскіге» көшіп келуге үгіттеуден жалықпайтын еді. Өзінің осындай сұлулығын түкпірдегі тайгада, «топас байы Гуровтың» қасында қор қылып жүргеніне Нинаны әрдайым жазғыра беретін (Люськаны Павелдің суқаны сүймейтін еді, бұл да есесін жіберместен әр жолы орайын тауып өз кезегінде Павелді шымшып алудың ретін келтіретін), мұны стюардессалық қызметке орналастыруға уәдесін берген – ол дегенің нағыз өмір, тынымсыз қыдырыс, әрдайым көпшіліктің ортасындасың, жоғары мәдениет, зиялы қауым, сән мен салтанат, сымбатты да мұнтаздай еркектер, шетелдік туристер, иллюминаторлардағы музыка мен көкшіл аспан – өмір емес, нағыз пейіш, ғажайып ертегінің өзі деп азғырды.

	Қысқасы, Нина Гурова одан әрі шыдай алмады, кетуге біржола бел байлап, ең жоғарғы категориямен жабдықталатын Ургалдың дүкенінен алған бар жақсы киімдерін, негізінен шетелдік бұйымдарын чемоданына салып, жайғастырды да кетіп отырды.

	Павел Гуров су ұңғымаларын бұрғылайтын бригадада мастер болып істейтін еді, кейде жұмыс бабымен тайгада, трассаларда, БАМ-ның болашақ станциялары мен қалалары салынатын орындарда апталап қалып қоятын кездері де бола береді. Осында қоныс тебетін халық әртүрлі ауру тарататын сасыған шалшық суды, мұзды қолданбайды ғой. Сондықтан оларды артезиан құдығының таза да тәтті суымен қамтамасыз ету керек. Міне, сол себепті Павел күндіз-түні аянбай тер төгіп жатты. Тек жұмысбастылықтан ғана үйінде сирек болатын еді. Сондықтан да әйеліне лайықты ықпал жасауға мүмкіндігі болмады. Нина даңғыл сүрлеуден, үйреншікті түзу жолдан әлдебір романтикалық сағым соқпаққа түсіп, тәтті өмір көксеп Павелді жалғыз тастап кетті.

	Гуров бұл оқиға жөнінде мүлде хабарсыз еді. Нина Чегдомынға жүретін жол машинасын тосып тұрған кезде, Павел болса асау өзен қанқызыл Бираның жағасымен өзінің бұрғылау алаңына қарай тіке тартып бара жатқан- ды. Ол ұзын да ашаң жігіт еді, қарамай жаққандай желкесі қоп-қоңыр, тайганың күні өткір, аямай күйдіреді, кейін оны ешқандай ыстық су кетіре алмайды. Беті де аракідік қабығы көшкен ағаштай теңбілдене қарауытып кеткен, ал содан соң кірпіктері ақшыл, тотығып-торыққан көк көзі мұңая сығыраяды. Аузы – орақтай, езуінде жайдары күлкі. Қысқасы, Павел Гуров кәдімгі қарапайым ғана жан еді. Көптің бірі, әлемді, осынау жаһанды ұстап тұрған да осылар. Гуров ешқашан мансап қуған емес, әйтсе де қазіргі қарапайым да тынымсыз жұмысынан гөрі әлдеқайда жоғары қызметке бірнеше рет шақырғанда үзілді-кесілді бас тартқан, ол бүгінгі күнімен ғана тіршілік ететін жан еді, ертеңін ойлап ешқашан дүние жиған емес, өзіндік қуанышы да санаулы ғана болатын. Соның бірі – Нина еді. Гуров кейде палаткада жатып, әйелін түсінде көретін, сонда ол қалшылдап-дірілдеп, жағы қарысқандай тістеніп алатын да, түсініксіз бірдеңелерді міңгірлеп тісінің арасынан әлдебір сөздерді күшеніп, жаныштап шығарады, әйелін, оның бұл төңірекке тән емес, өзгеше сұлулығын сағынып, таңғы шықтай мұздай терге малшынып оянады да, не болғанын білместен сілекей аққан көнтек еріндерін көпке шейін, ұйқысы ашылғанша дамылсыз тістелеп жатады. Нинадан күндердің күнінде айрылып қаламын-ау деген ойдан төбе шашы тік тұрады, құдай оның бетін аулақ қылсын...

	Көз алдында электр сәулелері ойнап, түн қараңғысында біресе жарқылдай түсіп, біресе мүлде сөніп қалады. Сонда ол жүрегін сыздатқан әлдебір ыстық сағыныштан, өзегін өртеген өзгеше қызғаныштан қинала тыжырынып, қатты бір күрсініп қояды.

	Бүгінгі таң ерекше, ніл де, буалдыр түтін де, шық та жоқ, көздің жасындай мөп-мөлдір еді, яғни күн ыстық болады деген сөз, Бираның сарқырамасында хариус пен ленка атты балықтар асыр салып, су бетінде шоршиды. Хариустың не екені – түсінікті, ал леноктың не екенін жұрттың бәрі біле бермейді. Бұл да сол хариустың дәл өзі, тек онан гөрі сәл ірілеу, еті тәттірек келеді, жота жоны қалың, сеп-семіз, маңдайы кере қарыс, үсті-басын тұтас қып-қызыл теңбіл дақтар басқан, тоқмейіл көзі дән риза, жемді қуана, бірден бас салып қабады, күндіз ұйықтап, түнде қарақшылық жасайды. Ызыңдаған маса үсті-басыңды талғамай талап, ал табақтағы уыздай дөңгеленген кіршіксіз ай тура төбеңнен төнгенде, судың бетіне аспандағы шылапшыннан көгілдір тығыз сәуле төгіп тұрғандай, жаздың осындай қапырық түндері Гуров көбіне балық ұстаушы еді. Осы түнгі нұрға боялған өзен де, тайга да – жұмбақ, тылсым сиқырлы перідей, ал судың ішінен, орманның қалыңынан жасыл жанарлар кісіге ұрлана көз салып, жыпылық қағады, еліктіре өзіне шақырады. Мұндай түндері ленок «тышқанды» – жүннен иіріп жасалған аса мамық, басы қамыс ойыншық тышқанды жақсы қабады.

	«Тышқанды» судың таяздау тұсынан домалатып жіберуің мұң екен, көгілдір ай сәулесіне шағылысып расында да кәдімгі орман тышқаны жүзіп бара жатқандай көрінеді, ленок алданып қалып, тәтті желіге қомағайлана тарпа бас салады, сөйтсе онда жасырын қармақ бар екен. Леноктың ірі болатыны соншалық, кейде бөлшектеп кескеннің өзінде, еті шелекке сыймай қалады.

	Бираны тағы да таймень балығы мекендейді, – өзен торайы, жас-кәрісіне қарамай қашан да еті жұмсақ, әрі семіз келеді – ілгекке желбезегінен салбыратып іліп қойсаң – құйрығынан майы тамшылап тұрады. Өз етін өз майына қуыра беруге болады, оған ешқандай қосымша май салудың қажеті жоқ. Таймень – «шайтанды» – жұмсақ сымға жасырын қармақтарды шебер тізіп өрген қорғасын өрмені жақсы қабады.

	Қысқасы, Гуров тайганың алаңсыз тіршілігін, осындағы көл-көсір еркіндігін сүйеді – осынау тайга өмірі бұл үшін қаланың шулы тіршілігінен әлдеқайда ыстық еді, оның түтіндеген ауасының тарлығы, табан тоздыратын асфальті, абыр-сабыр автобусы мен қарақұрым дүкені, арқа-басыңды жазатын бірде-бір кеңістік жоқ, іргедегі үйлердің бірінің шатырынан басына байқаусызда кірпіш құлап түспейтіні және дүдәмал, (әрине, ерсілік, бірақ Гуровтың басына дәл осы ерсі ой жиі түсетін еді) оның үстіне қаланың ішінде – тайгадағыдай – кеудеңді керіп ешқашан еркін тыныстай алмайсың. Алайда әркімнің талғамы әртүрлі, біреуге – қала, енді біреуге – тайга ұнайды.

	...Жағаның суы кенеттен шолп ете қалып, Гуровтың бетіне сынаптай қатты, ірі-ірі тамшылар шашырады. Бираның тып- тынық тереңіне үлкен, ұзындығы бір метрдей, әбжіл, күміс қара бүйірлерін жаппай ашық түсті бүлдірген теңбілдер басқан балық – ленка сүңги жөнелді.

	Ал дәлірек айтсақ, аналық ленка, құжынап жүрген балық үйірінің қожасы.

	Қап, сайтан алғыр-ай, – деп кейіді Гуров күтпеген тосын жағдайға өкініп, сөйтті де кілт тоқтай қалды. Кез келген балықшыға тән әдет бойынша олжаны көрген кезде жүрегі ұясынан шығып кетердей, атша тулап қоя берді, тынысы бітеліп, алып-ұшып дүрсілдей берді. Осы дүрсіл басылмайынша, тағатың қашып, ілгері аттап басуға шамаң келмейді.

	Гуровтың бригадасы өте күрделі, бейнеті көп аса нәзік істің үстінде еді, күні бүгінге шейін жұмыс істеп келген, қазір жер асты қопарылысынан бітеліп қалған ұңғымаға еңкіш деп аталатын басқа, екінші ұңғыма қазып, бұрынғысына дәлме- дәл түйістіруге тырысуда. Бұл жағдайда еңкіш ұңғыманы бұрғылау қараңғыда инеге жіп сабақтағанмен бірдей, аса дәл есеп керек, бір миллиметр мүлт жіберсең – бітті дей бер, жұмыстың бәрі зая кеткені, еңкіш ұңғыма негізгі ұңғымадан қиыс кетеді.

	Өз жүрегінің дүрсілін шамалы басыңқырап және Бираның мөлдір суына қайта-қайта бұрылып қараған күйі ол ілгері жүріп кетті, ал енді қайта алға көз салған кезде, жағалаудағы балшық үйіндісінің ар жағынан бойы тапал, тыриған, бала сияқты – кісі күлерлік, үнемі масаға таланып жүретін Гвоздиковті көрді. Жұмысшылар әулетінен шыққан байырғы жұмысшы екеніне қарамастан Гвоздиковтің қолы тым кішкентай еді, ол ұшып бара жатқан масаны қағып алғанда, жұдырығының бір шетінен масаның басы шығып тұрады, ал төменгі жағынан – ұп-ұзын, икемсіз, Гвоздиковтың дәлелі бойынша, – тізесі қисық, шегіртке аяқтар салбырайды. Гвоздиков бригададағы қайдағы жоқты ойлап табудың атышулы шебері еді, күлше нандай иілген тарамыс еңкіш арқасынан, қушық иығынан тек құлақтары ғана қалқайып тұратын жұдырықтай басына қарағанда, Гвоздиков қазір де кезекті бір нәрсені ойлап тапқан сияқты. Гуровтың көзі өткір, бұл жерде оны алдап соға алмайсың. Ол адымын қысқартып, аяғының ұшымен ақырын басып, табанының астындағы бірде-бір бұтақты сындырмайтын, бірде-бір шөпті сусылдатпайтындай етіп аңшының епті жүрісімен ілгері қарай жорта жөнелді.

	Гвоздиков дөң үстіндегі күйбеңін аяқтап, өзенді қуалаған соқпақ жолмен кейін бұрылмастан, тайганың құмырсқасы секілді тез жоғары өрмелеп кете барды да, бір минуттан кейін қалың самырсынның арасына сіңіп кетті.

	Гуров солай таман жақындап келді де, мына көрініске іштейқынжылып, аңырыптұрыпқалды, күйінішіызаға, сосын таңдануға, адам өз көзіне өзі сенбегенде болатын сезімнің әлдебір күрделі қалтарыстарына алмасты, – жағалаудағы жырада қан-қызыл нән кесек балшықты опырып құлатып, ақырын айналған «балық қанаты» қылтияды – атамзаманғы бұрғы, бірақ борпылдақ жыныстарды, саз балшықты, сусыма топырақты бұрғылауға әбден жарамды. Бұрғының қанаты күнге шағылысып, маужыраған шыбындай бір қалыпта, бір сарында ызыңдап тұр, – соны көргенде Гуровтың жүрегі су ете қалды. Қисық кетіп, негізгі ұңғымаға дәл түспеген, демек, инеге жіпті сабақтай алмағандары, қап, әттеген- ай. Бірақ келесі минутта өкінішін әлдебір қисынсыз да қолайсыз таңданыс басып тастады – целлофан қапшыққа аузы ашылмаған бір чекушка арақ пен селедканы мұқият орап, бұрғының құйрығына мыс сыммен байлап қойыпты.

	– Бұл қалай болды, а? – деп міңгірледі ол сырқат адамдай әлсіз дауыспен. – Бүкіл жұмыстың бәрі зая кетті ғой. Қ-қалай болды, а? – күйіне басын шайқады.

	Бұл қателікте бригада кінәлі емес, басқалар – азимутын есептеп сызғандар, қиғаш ұңғыманың бағытын белгілегендер айыпты.

	– Қап, әттеген-ай. – Гуров қолының қырымен ауаны осып-осып жіберді. Бірақ амал нешік – жазмышқа көнуге тура келеді.

	Гвоздиков ше, Гвоздиковті – қар-рашы? Сәтсіздіктің өзін күлкіге айналдырып отыр.

	Жалпы, Гвоздиковтың қазіргі ойыны да, бұрынғыларының бәрі де іштей дәл есепке құрылған. Мәселен, қазіргі жағдайды алайық, таңертең мастер келісімен бұрғышылар жүзі мұқалған ескі бұрғыларын жаңасына алмастыру үшін құралдарын тексертеді – міне, қазір де, Гуровтың қарасы алаңда көрінуі-ақ мұң екен, бригадир бірден мынадай бұйрық береді. «Жұмысты тоқтатып, – бұрғыны жерге қойыңдар», – сол бойда зорыққан дизель, арқасынан жүк түскен жауыр ат сияқты қуана кісінеп қоя береді – атасы темір болғанмен, бұған да тыным керек. Міне, енді қырық минуттан кейін бұрғыны кейін шығарып алғанда, бүкіл бригада, жер асты тәңірісінің бұларға қандай сый жібергенін өз көздерімен көріп, ашығын айтқанда, естерінен танып, талып түседі. Өйткені Гуров лен Гвоздиков екеуінен басқа ешкім де азимуттан жаңылысқандарын, түнгі бұрғылау бітеу скважинаның жанынан қиғаш кетіп, бір кесек жаға балшығын опырып тастап, сыртқа бос шыққанын әзірше білмейді.

	Әдетте Гуровтың әзіл-қалжыңға икемі жоқ болатын, тумысынан мінезіне жат нәрсе, бірақ дәл осы жерде сайтан түрткендей, Гуров оқыс мырс ете қалды, мұқият қырынған- қырынбағанын тексергендей саусағымен иегін сипады да, көзінің алдына қоңырқай әжімдер жинап алды. Бригаданың титықтағанын ойлап «һм» деп күрсініп қойды, жұрттың бәрін маса талап, жегідей жеп барады, оқша зулаған бөгелектер оқ тигендей қан қақсатады, – бөгелек-сонадан тіпті тайганың қожасы аюлар да өзенге қашып, құлағына шейін суға сіңіп кетеді, судың ішінде отырған аюдың, тек көзі мен тұмсығы ғана қылтиып тұрады, тайгалық жәндіктер талап тастамауы үшін бетін алақанымен көлегейлеп, амалсыздан танауын шуылдата дем алады, қысқасы, бригада жұмыстан, масадан, тайгадан қажып, мезі болды, шындығында оған рухани бір серпіліс керек еді. Бірақ қандай? Бәлкім, расында да, әлгі Гвоздиков ұсынғандай шығар, а?

	Бұрғы біртүрлі тұтқыр дыбыспен шықырлап, пысылдай айналып жатыр, онымен қоса айналған чекушканың бүйірі жалт-жұлт етіп, шабақ оралған целлофан қапшық күнге қызара шағылысады. Чекушка шабақ чекушка – шабақ, чекушка – шабақ және шықыр аралас іркіс-тіркіс ысылдаған дыбыс.

	– Мәссаған, – бұл жолы Гуров қатты «хм» – деді де борпылдақ балшық топырақтың арасынан қылтиып шығып тұрған бұрғыға қайта-қайта бұрылып қараған күйі қып- қызыл дөңесті өрлей жоғары кетті.

	Ал сол тұста тайгалық дымқыл соқпақпен, кенелер жабысқан самырсынның, жыландар жайлаған папоротниктердің ну бұтақтарының арасымен жиырма минуттық жаяу жүрістен кейін – бұрғылау алаңына да жетіп келесің. Биыл кене өте көп, әрине, бұл басыңа кірпіш түскенмен, немесе ашық күні күн күркірегенмен бірдей, солардың ішінде улылары да ұшырасып қалады. Жыл сайын БАМ-ның құрылысшыларына егу жүргізуге тиіс – дәрігерлер МИ-8 бен бригададан бригаданы, поселкадан поселканы аралап шығады, алайда, әрі кеткенде екі жердің тұрғындарын егіп үлгіреді, уколдарын алып энцифалитчик – дәрігерлер жолға шықты деген хабар үнемі вертолеттің өзінен бұрын жетіп үлгіреді. МИ-8 сонда басқа бригадаға ұшса, ал мұндағы жігіттер дәрігерлер түсіп үлгермей жатып, естері шыққаннан бульдозерлерін «магирустарды» – шетелдік қуатты жүк машиналарын, жол салатын арнайы көліктерді тастай-тастай салып, жол-жөнекей кездескен шарбақтарды, жеміс-жидектерді таптап, бұзып-жарып тайганың жықпылына тым-тырақай қашады. Шалбарын шешіп, бесінші нүктесін инеге тосуға кімнің зауқы соғады? Ешкімнің зауқы соқпайтыны айдан анық... Мейлің шаншы, мейлің шаншыма, егер улы кене шақса, бәрібір укол жаныңды сақтап қала алмайды.

	Былтыр бір жайсыз оқиға болды... Жол монтерлері бригадирінің әйелі тамыз айында, қарақат шырынынан сібірлік қол шарабын ашытып қою үшін, жеміс теруге шығады да улы кенеге тап болады. Ойпырмай, оған қалай ғана ұшырады екен? Гуров, мәселен, балық аулауға барғанда, үстінен жиырмалап, отыздап кене ұстайды, бірақ әлі күнге бір улысы кездескен емес, шамасы, пешенесіне солай жазған шығар. Қысқасы, әйел ауырып қалады. Ешқандай дәрі-дәрмек, май-микстура көмектеспейді. Күйеуі оны Хабаровскіге апарады, онда да медицина дәрменсіз болып шығады. Бір жолы ері жұмысына кетеді, бұлардың жол салатын машиналары арқалық қалашықтан едәуір ұзап кеткен еді де, участокқа моториспен – қуатты, гүрілі құлақ тұндыратын дрезинамен жетуге тура келеді. Жалғыздықты көтере алмаған әйел капрон шұлығын кереуеттің жақтауынан өткізіп, сол тұзаққа басын сұғады...

	Гуров аһ ұрып, қатты бір күрсінді де, мұндай жағдайдың беті аулақ, құдай ешкімнің басына салмасын. Тіпті күннің өзі түнеріп, бұлыңғыр тартып кетті, ұзаққа созылатын сасық жаңбыр басталар алдында тайганың үстін көтерем түтін торлап алатын әдеті-тін.

	Ол алаңға жетер-жетпестен, бригадирдің мінбесіне шыққан Гвоздиков шіңкілдей әндетіп қоя берді.

	– Павел Андреевич жолдас. Минутына шейін дәл келдіңіз, сізге қарап сағатты тексерсең де болады. Кремль курантымен дәлме-дәл. Павел Андреевич, инструментті қолға алатын мезгіл де болды. Мен бригадирдің орнында қалдым, оны Чегдомын шақырып, рацияға кетті, міне, командирлік билік енді менің қолыма тиді. Кірісу керек, әйткенмен бұрғы мұқалып, ұшы қайырылып-ақ қалған шығар... а?

	«Сірә, сөйте қойған шығар-ау» – деп кекете ойлаған Гуров, төменнен жоғары қарай алақанын сермеп қалды» жарайды, баста ендеше.

	Дизельдің үні күрт жіңішкеріп кетті – ұшына «балық қанаты» бекітілген километрлік ұзыннан-ұзақ мұржаларды бұрғышылар жерден қазып шығарып жатқан еді.

	– Пал Андреич, – дауыс, маса кірмесін деп арнайы дәке тұтқан, түссіз сұйықтың өткір иісі сіңіп қалған тақтай кепенің есігі жақтан естілді. Дәке бір шетке қарай ысырылып, Гуров саңылаудан табақшадай дөңгелек бетті, орақ мұрынды, қысық көзі көгілдір от шашқан, сақал-мұртсыз, көсе, қысқа шаштары тікендей тікірейген бұжыр қара кісіні көрді. Бригадир нанай еді. – Ау, Пал Андреич, бермен келші, жаңа радиохабар келіп түсті, көңіліңді көншіте қоймайтын суық хабар... Мынау жарық дүниеге көпе-көрінеу тас атқанмен бірдей.

	– Ол қандай радиохабар? – Ештеңе ұқпастан, айғайлай сұрады Гуров, бетіне қонған масаларды қуалап тұрып. – Айта бер! – деді.

	– Хош... – бригадир бетін тыржитты. Басы салбырап түсіп кетті. – Жаман хабар, – оның жарықшақтанып шыққан күйінішті даусынан Гуров бірден тіксініп қалды. Бері жақындасаңшы.

	– Не болып қалды?

	Қиғаш скважинаны қазуда мүлт кетті – бұл бір жаманат, шынымен-ақ екіншісі де оған қосақтасып келгені ме? Жұт жеті ағайынды деп бекер айтпайды екен ғой, қырсық бір айналдырса шыр айналдырады екен. Тірсегінің майысып, құлағында мазасыз шегіртке шырылдай бастағанын сезген Гуров, тақтай үйшікке қарай тәлтіректей беттеді де, қолымен дәкені бір шетке ысырып тастап, үстінде рация тұрған жуан кеспелтектерден жасалған сүйегі берік үстелге төтесінен қиып өтті.

	– Ия.

	– Жаманат, Пал Андреич, – деген бригадир көк көзін қайта жарқ еткізді, ал Гуров аяқ астынан шаршап (таңғы уақыт екеніне қарамастан, әлі жұмысқа да кірісе қоймағанмен, әйтсе де ол қалжырап қалған еді), бригадирдің көзі неге көк? Ол нанай ғой, нанайлықтардың көзі қоңыр болмаушы ма еді? – деп ойлады. – Чегдомыннан былай деп хабарлады, сенің әйелің, Нина, яғни заттарын буып-түйіп, әуежайға тартыпты. Онда, яғни ұшаққа билет алып, жаңа ғана Хабаровскіге ұшыпты. – Бригадир жейдесінің жеңін түріп, тырнағымен сағатының әйнегін тықылдатты. – Қазір әуеде кетіп бара жатыр.

	Бетін жайлап қисайтып жіберген Гуров, құлап кетпес үшін орындыққа ақырындап отыра кетті, тамағына тіреліп қалған жасты ірку үшін бе, жоқ әлде қап-қатты, ыңғайсыз бір кедергіні жұтып қою үшін бе екен, ол жағы белгісіз, жұтқыншағын күйгелектене бүлкілдетіп жіберді. Саусақтарын тас қып айқастырып, бар күшімен жұлқып қалды, беті қисайған қалпында бедірейіп қатып қалыпты. Әлпеті бейнебір ағаштан жонғандай, қара мыстан құйғандай, жарық дүниеге осылай келген сияқты... Безгек тигендей бригадир иығын қиқаң еткізіп, кібіртіктей басып есікке қарай беттеп, дәкеге қолын апара бергені сол еді, Гуров оны кілт тоқтатты.

	– Тоқтай тұр. С-сәл қасымда бола тұршы. Ә-әйтпесе жалғыз қалуға қорқып тұрмын. Жарай ма?

	Үнсіз басын изеген бригадир есік жақтағы орындыққа отырып, басын төмен салды да, еденге үңіліп қарай бастады.

	– Б-бұл қалай болды, а? – Гуров ақырын ғана өзіне-өзі сұрақ қойды. – Қ-қалайша?

	Ағаш үйдің су жаңа қабырғалары қарақаттай көз жасынан бұлдырай түсіп, бір шетке қарай ығыса жөнелді, сосын жоғары көтеріліп, төңкеріліп кетті – ағаш үйшікке кірген ерке самал ауаны ұршықша иіргендей, үстелдің үстіндегі қағаздар желге ұшып, еденге шашылды, тамағын қылғындырғандай тынысы тарылып барады, осы бір қыл бұрауға қарсы күресуге дәрмені жоқ, оны қырқып та, үзіп те тастай алмайсың, міне, сор қайда жатыр...

	«Жасыма, өзіңе-өзің берік бол... Сен еркексің ғой», – деп бір байсалды дауыс ақыл айтып еді, бірақ Гуров оған құлақ асқан жоқ, тілімен ерніндегі біртүрлі кермек, жылымшы татыған ылғалды жалаған күйі көзін тарс жұмды, тер дейтін

	– тер емес, жас дейтін – жас емес, әйтеуір бір қойыртпақ нәрсе. Ағаш үйдің қабырғалары тұнбаның арасына сіңіп, көктемгі сел шайып кеткендей жым-жылас болды.

	Ол осылайша, бұрғылау алаңынан шыққан айғайды естіместен, бір сағаттай мелшиіп отырды. Ал онда жер асты құдайының жолдаған сыйын сыртқа шығарып жатқан еді, екі құлағы тас бітіп, ештеңе көрмеген күйі – талықсып кетіп, суға кеткен шалажансар адамдай меңіреу күйге енді. Үзіліп кетіп, тынши қалғандай.

	Үйіне келісімен, Гуров бүлдірген квасы құйылған кіреңкемен бастырып қойған хатты оқыды да, терең күрсініп еді, көкірегі мұздап қоя берді, үйдің іші тап-тұйнақтай, таза да жинақы екенін аңғарды, – тазалық пен тәртіп орнатуда Нина алдына жан салмайтын-ды, енді қараса, үйдің іші қаңырап, қасқырдың апанындай мүлде азынап кеткен. Отыра қалып, қасқырша ұлысаң да ықтиярың.

	Гуров өзін-өзі жұртта қалғандай сезінді. Қайғының қара құсы қанатымен қаусырып алғандай. Ал енді іргеде, тіпті жақын тұста қайнаған қызу тіршілік бұрқырап жүріп жатыр. Жұрттың бәрі мәз-мейрам, бақытты, өзара бірін- бірі сүйеді, әркімнің өзіне ұнайтын кәсібі бар, әнеки, БАМ-ды салып жатыр, бұлар бір-біріне керек жандар... Ал солардың ішіндегі мынау Гуров неткен бақытсыз жан еді. Нақ бір күндізгі жарықтай, күн мен тайгадай. Бира өзені мен ауадай, күннің батысы мен таңның атысындай, күшіне мінген күндей, баспанадай, өзіңнің ошағыңдай, тіршілік тынысындай санайтын ең сүйікті серігің – әйелі тастап кетті. Сен енді өзге жұртқа да, өзіңе де керексізсің. Тастандысың сен, бұл сөз саған қандай ауыр естілгенмен, бірақ шындық. Та-а-станды.

	Кеудесін, шекесін ашытқан күйіктің зардабынан ыңыранған ол көз алдын көлегейлеген өрттей қызыл бұлыңғыр пердеден құтылу үшін басын сілкіп-сілкіп қалып еді, бірақ алабажақ кенеп перде селт етпеді. Сонда ол кейін шалқайып, бұл түсі емес өңі екеніне әлі де сенбеген күйі амалсыздан ышқына қайта ыңыранды.

	Ес жиып алу үшін бір стақан арақты тартып жібереді, тіпті дәмін де сезген жоқ, әлгі заһар бұлақ суындай оп-оңай сіңіп кетіп, ешқандай жәрдемі тимеді.

	Ол не істерін білмей аласұрды, өйткені абыржып, езіліп, жаншылып қалған еді.

	Біраздан соң талықсып жатып түс көрген кісідей біртүрлі ағат шешім қабылдады.

	– Нина Хабаровскіге кеткен екен, демек, оны Хабаровскінің өзінен, басқа еш жерден емес, тура Люськаның үйінен іздеу керек. Оны жолдан тайдырған Люськадан басқа ешкім де емес. Көптен бері ол Нинаны Хабаровскіге келуге, кеденнің тұрмыс жағдайын, шалқар өзен Амурды, гүрілі жер жаратын самұрық құс – ИЛ– 18, ТУ– 134, ТУ– 154, ИЛ– 62 деген ең соңғы модельдерді көруге шақырып жүрген еді... Қысқасы,

	«Аэрофлоттың ұшақтардың қызметін пайдаланыңыздар. Әрі сенімді, әрі қолайлы, әрі ыңғайлы».

	Тістеніп алғанына қарамастан, ыңырсыған дыбыс тісінің арасынан қайта жарып шықты. Жарайды. Егіле берместен, өзіңді өзің қолға алып, ес жиюың керек, жігітім.

	Гуровтың бір жарым апта қосымша демалысы бар еді, сондықтан ол қағаздарын тез реттеп, кешке жақын Чегдомыннан Хабаровскіге ұшып кетті.

	Хабаровскінің күні африка күніндей қайнап тұр екен – жүз пайыздық ылғалдылықта отыз төрт градус ыстық. Мұндай ыстықта бір жарым минуттың ішінде көйлегің малмандай су болып, сығып алсаң да мейлің, арқаңа, кеудеңе, білектеріңе жабысып қалады да, берекетің қашатыны соншалық, шешініп тастап, өзеннің салқын суына қойып кеткің келеді. Гуров та, ұшақтан шыққан бойда, бірден Бираның суына қойып кетуді, масаларды қуалап үсті-басын қайыңның бұтақтарымен шықпыртуды аңсады, көлеңкеге құлай кетіп, сол арадан шалқан түсті, қымбат әтір шашып қойғандай хош иісті, қиыршығыстық гүл – саран гүлінің қауызынан бал жинап жүрген тайгалық араларды бейғам жатып қызықтағысы келді. Жалпы, саран гүлі негізінде екі түрлі болады – сарғыш және қызыл, ал мұның тұратын жерінде, Чегдомынның маңында, бұл гүлдің елден ерек, таңғажайып үшінші – көк-жасыл түрі тағы бар. Әсіресе, көк саран аспан шайдай ашық кезде жаз айының таңғы шапағында ерекше құлпыра ашылады. Ал қою, саф ауа ояна бастаған гүлдердің иісімен жұпар аңқып, жаныңды жадырататыны соншалық, консерв ыдыстарына толтырып, аузын бекітіп, дәнекерлеп, баршаға аян ауасы тар үлкен қалаларға жөнелтсең де ықтиярың.

	Гуров қонақүйге бұрылмастан, былғары чемоданын бұлғаңдатқан күйі (бұл чемодан – портфельдерді осында келген мәскеуліктердің «атташе кейе» деп бөтен тілде сәндеп атайтынын Гуров бұрын естіген, осы «атташелердің» қазір қаны жерге тимейді, тіпті Мәскеудің өзінен іздеп таба алмайсың, соны біліп ол трассалық дүкендердің бірінен екі «атташе» сатып алған – өзіне және Нинаға.) кедір-бұдыр биік жағаны қуалап жалпақ лентадай созылып жатқан Амурға қарай тіке тартты, – мынау естен тандырарлық ыстықтан шамалы жан шақырып алу үшін өзен аңғарының қоңыр салқын таза ауасы-ақ жетіп жатыр еді.

	Амурдың жағалауын, оның тасты жарқабақтарының бәрін ұсқыны ала бөтен өзгеше шыбын-шіркейлер басып кетіпті, шіркейлердің кеуде жағы созылыңқы, ақшыл- жасылдау, қанаттары да дәл сондай – ақшыл жасылдау жалпақ, мұрттары ұзын, кәрі тарақанның мұртындай қорқыныштылау, көмірдей көздері – көкнәрдің дәніне ұқсас ұсақ қап-қара нүктелер жылтырап тұр. Шіркейлер көзді ашып-жұмғанша Гуровтың «аташекейсін» торлап алды, қара бүйірлеріне құжынай үймелеп қонғаны соншалық, портфельді бүлдіреді екен деп Гуров алғашқы сәтте тіпті шошып та кетіп оқыс сілкіп қалып еді, дүрліге көтерілген шіркейлер сол бойда шет тілде аталатын қол сандыққа қарақұрым болып қайта қонақтады. Портфель – қара ғой, ал қара түстің күннің сәулелерін тез сіңіріп, тез қызатыны, шіркейлердің сондықтан да осы жылуға үймелеп жатқанын Гуров түсінді.

	Жағажайда күнге қыздырынып, құмда жатқан халық көп екен, олардан бөлек, кеме айлақтарының тұп-тура іргесіне қонақтаған бірнеше еңкіш денелер қараңдайды – балықшылар, кез келген ауа райында – ми қайнатқан ыстықта да, қақаған аязда да – кәсіптерін тастамайды, оларды әрқашан өзен бойынан көресің.

	Гуров балықшылардың қасына тақап келіп, солардың ішінен біреуін – ши қалпақ киген доп-домалақ шалды таңдады. Шляпасының төбесі үнемі терлеп жүргендіктен қарайып кетіпті, үлкейтіп көрсететін көзәйнек киіп алған, оның шынысы күннің сәулесін аулауға, ағашқа әртүрлі жазуларды күйдіріп басуға ыңғайлы. Бұл бала кезіндегі Гуровтың құмар кәсібі еді.

	– Атай, бір сұрақ қоюға бола ма? – деді Гуров.

	– Болады.

	– Жақын маңайда мейманхана бар ма?

	– Әнеки, – балықшы Гуровтың бетіне үңіле қарап, ту сыртын нұсқап көрсетті. – Шетелдік, яғни туристер үшін.

	«Интурист». Жақында салынған. Хабаровскінің кез келген нүктесінен мен мұндалап тұрады. Дөңестің үстінде, көріп тұрсың ба?

	– Көріп тұрмын, – деген Гуров күннің сарғыш түсті мұнарына үңіліп, оның арасынан қалпағы көкке тіреліп, шляпасының қос етегінің екі бүйірінен көгілдір көлеңке түсіріп тұрған зәулім ғимаратты байқады. «Интурист»,

	– дауысы біртүрлі жасқаншақ та ұяң шығып еді, тілінің ұшында дайын тұрған үйреншікті сұрақты қоюға қартты мәжбүр етті:

	– Бөтен жақтың адамысың ба?.. Қайдан келдің?

	– БАМ-нан.

	– О-о-о, – деді қарт, – егер БАМ-нан болсаң, сөзсіз жеке нөмір береді. Басқаға бермес еді, ал егер БАМ-нан болсаң – міндетті түрде береді. БАМ-ның жағдайы қалай?

	– Ақырындап салынып жатыр, – жалтара жауап қатты Гуров. – Мынау қандай шіркей, а? Жағаның бәрін қаптап кеткен?

	– Тіфу, – деп түкіріп жіберді қарт. – Осы, шыбынның кесірінен, балық мүлде қаппайтын болды. Ғұмыры бір күндік болғанмен, құрып кеткірің бір пәле екен. Шіркейдің күні қысқа деген мәтелді естіп пе едің? Сол мәтелде айтылған шіркейлер осылар. Яғни тірі кейіпкерлер. Қарақұрым шыбын-шіркей.

	– Оған балықтың қандай қатысы бар?

	– Жә, ол не дегенің? – деп екіленген қарт төбесі қарайған шляпасын бір жақ шекесіне ысыра салып еді, түрі сотқар баланың түріндей, едірейіп шыға келді. – Қатысы жоғы қалай? Түсінесің бе, бұл шіркей небәрі бір-ақ күн, дәлірек айтқанда, тіпті бір-ақ сағат өмір сүреді... Ол осы бір сағаттың ішінде, білесің бе, құмарынан шыққанша ұшып- қонып, өзіне қосақ та тауып алып, ерлі-зайыптылардың арасындағы шаруасын да бітіріп, дымқыл құмның арасына жұмыртқасын да салып үлгереді, су оны балықтарға жемге шайып әкетеді. Осыған тойып алған балықтар бір апта бойы ешқандай жемге қарағылары келмей жүреді. Күпті болады яғни. Ал күпті болған балық жемге қарамайды, жемді көрсе болды-ақ, жүрегі айни бастайды. Осы да балық па? – қарт кенеттен оқыс кекжең ете қалып еді, басынан шляпасы ұшып кете жаздады. Бір ұшы суға сіңіп кеткен дөрекі жіпке бір қолымен жармаса кетіп, жоғары тартып қалды. Жіптің ұшында шағын, есінен танып үлгірген жалғыз-ақ балық ілініп тұр екен.

	«Жеңілтек шабақ, осындайдың енді бір бесеуі болса – сорпа пісіруге жарап қалады», – деп ойлады Гуров ішінен.

	Қарт қолындағы балығын бұлғаңдатты.

	– Осы да балық па? – деп айғайлаған ол, қызбалана түсіп, бірнеше нән, мөлдір-жасыл, синтетикалық материалдан жасалғандай, ақшыл шіркейлерді табанымен таптаған күйі, жерді теуіп-теуіп қалды. – Сайтан алғыр шыбындар. Қанатты тарақандар. Осы да балық па? Тіпті мысық екеш мысықтың да жұмырына жұқ болмайды.

	Ол ызалана жерге бір түкіріп, шабақты Амурдың суына қайта лақтырып жіберіп еді, балық қап-қара терең суға еріне шолп ете қалды.

	– Жарайды, атай, жөн сілтегеніңе, айтқан ақыл-кеңесіңе рақмет, – деді Гуров. – Мен жүре берейін.

	– Шомылмайсың ба? – деді қарт.

	– Жоқ.

	– Дегенмен жөніңді айтшы, БАМ қалай болып жатыр өзі?



	Тым болмаса бір-екі сөзбен болса да, а? – Қайта құмарланды қарт.

	– Оның жарасы жеңіл. Құрылысшылардың сөзі бойынша біздің шығыс жақ бөлігіміз – ол рельстерден тұратын жаппай көпірлер. Үнемі судың ішінде жүреміз. Біздің БАМ-ымыз сол болады.

	– Түсі-нікті.. Демек, қиын ғой?

	– Қош бол, атай. – Гуров бет орамалымен терін сүртіп, бетон жолмен өрге қарай, қонақүйге беттеді.

	Жақтауға сүйеніп төмен қарады – Амурдың суы қорғасындай қою, тып-тығыз еді, ағыстың сұрапыл асау екеніне қарамастан су бір орында, тапжылмай тұрған сияқты шалқар су, ұлы өзендер ғана дәл осындай болады. Гуров еріксіз іштей «Амур тартылып, бірнеше метрге шөгіп кетті деуші еді, – суы тартылғаны кәне, а? Амур қария әлі терең, тұңғиық. Ал онан да жоғары өрлеп, «Интурист» мейманханасы тұрған дөңестің үстіне шыққан кезде, Амур суы күрт ағарып, сынапша жалтырап кетті. Біртүрлі жасанды, тентек ойнақылық пен тереңдікке ие болып еді, Гуров еріксіз мырс ете қалды, – міне, көз қалай алдайды. Алдау, алдау, алдау... Мұнда неге келгені, қандай жаманаттың жетектеп әкелгені есіне түсіп «ах» ұруға сәл-ақ қалды...

	Ол кеберсіген аузымен ауа қармаған күйі, жан-жағына көз жүгіртіп еді, ыстықтан мүлгіген қимылсыз бұтаның арасынан әйел бейнесін көріп қалып, ине сұққандай селк ете қалды. «Нина. Дәл соның өзі. – Жарысқа түскен адамның мәре сызығын кесіп өтерде үнемі шалқақ ұстайтын тәкаппар басы да, сымбатты денесі де – соныкі, түп-түзу балтырлар да, таныс білектер де, тіпті жасыл бұршақты көйлек те – бәрі- бәрі Нинанікі. Ол жердің кенет қисайып, теңіз дауылына ұшыраған кемедей тербетіле теңселіп бара жатқанын байқады да, тістеніп алып, өзіне-өзі бұйырды. «Бүйтіп езіле беруге болмайды, Гуров. Сілкіну керек Гуров. Жазмыштың, көктегі тәңірдің құқайына шыдап бақ. Беріспе».

	Жер теңселіп, қозғалғанын қойып, орнықты қалпына келді.

	Қонақүйден Гуровқа бір ауыз сөзге келместен, тоғызыншы қабаттың Амурға қарайтын жағынан жеке бөлме берді. Жалғыз кемшілігі – бөлме ыстық еді. Айқара ашылған шағын терезенің титтей де жәрдемі болмады. Ал бөлменің іші жайнап тұр – еденді тұтас алып жатқан бүртік-бүртік сұр кілем де, тобылғы түстес күрең жиһаз да аса жарасып кеткен, үстелдің үстінде телефон да даяр, жарты сағаттың ішінде қалаған жеріңді қосып береді, – бөлмеде мін жоқ. Қонақүйдің ішінде шетелдіктер де жүр, барлық ұлттың өкілі бар – индонезиялықтар да, ағылшындар да, канадалықтар да, бірақ, әсіресе жапондықтар көп. Өйткені екі ортамыз жақын, төте жол.

	Портфелінен ұстарасын, сабынын, тіс щеткасы мен порошогын алып, ваннадағы шыны сөренің үстіне мұқият реттеп қойды. Содан соң үстелдің қасына жайғасып, телефонды өзіне жақындатты да – қимылдау керек деп шешті.

	Бір сағаттан кейін Гуров Люськаның Хабаровскіде жоқ екенін анықтады – кезекті рейспен Москваға ұшып кетіпті, ал Нинаның қазір қайда екенін білудің сәті түспеді, ұнжырғасы түскен ол орындықта сілейіп отырып қалды, сіңірі шыққан арық денесі сүйексіз салдырап қалғандай болып, сасқанынан бетіне оқыс күлкі үйірілді – тастанды еркек, өзін-өзі, Нинаны аяды, осы аяныш оны мүлде титықтатып, әлсіретіп жіберді, өзін-өзі ырыққа көндіре алмайтындай етіп біржола есеңгіретіп тастады... Гуров қазіргі дел-сал қалпына, есінен тануға жақын ауыр күйіне қарамастан бәрін түсінді – түсінуін түсінді ғой, бірақ өзін-өзі қалай ырыққа көндіруді, ол үшін қандай амал табуды білмей аласұрды. Не істерін, әрмен қарай қалай күн кешерін білмеді.

	Қалайда ес жиып алу үшін, сыртқа шығып теректердің ақ ұлпасы басқан жоғары тік өрлеген көлеңкелі көшені кезді. Қалайда «Ұмыту керек, ұмыту керек. Басқа не туралы, кім туралы ойласаң да ықтиярың – тек Нинаны тарс ұмыту керек. Күннің өртеніп тұрғанын қарашы – жүз пайыздық ылғалдықта плюс отыз төрт градус. Сібір, Қиыр Шығыс екеніне қарамастан – қайнап тұрғанын көрмейсің бе. Ал Мәскеуде, әдетте осы уақытта күн ыстық болатын-ды, бірақ жаз айына қарамастан ауа райы қазір керісінше болып тұр – Мәскеуде күн суық, толассыз жаңбыр, әлі де плащпен жүрген жұрт түнерген аспанға жетімсірей үміт арта қарайды, саңырауқұлақтар қаулап өсіп, табиғат құлпырып, құстар, аңдар, өсімдік атаулы мен дәнді дақылдар дүр сілкінетін шақ қашан туар екен... Алайда Мәскеу әлі салқын. Ал Хабаровскіде – тропикалық ыстық. Табиғаттың қалай өзгеріп кеткенін қарашы...»

	Гуров шайырлы теректерден аңқыған кермектеу келген жылы ауаны қомағайлана жұтып, демін ішіне тартқан күйі аз-кем сіресіп қатып қалды, осы сіресуден өзіне-өзі біртіндеп келе бастады да, стансадан енді қозғала берген ауыр жүк тіркеген паровоз сияқты шуылдай дем шығарды...

	Қашанда қос қапталын бойлап жұрт өзендей ағылып жататын орталық көшеге шықты. Дегенмен Хабаровскіде халық көп, үлкен жолдың оң жағында да, сол жағында да иін тіресіп бара жатқан қалың нөпір, шын мәніндегі кәдімгі өзеннің қос тармағына ұқсайды.

	Міне, өлкелік мемлекеттік банк – Гуров тайгаға келген хабаровскіліктерден бұрын естіген еді, бір жолы тапа- тал түсте осы банкіге терезені күл-талқан етіп тайгалық құс ұшып кіреді, ал іле-шала екінші терезені қиратып бүркітұмсық жыртқыш құс нән аққұйрық – қарақұс жетіп келіпті. Сонда бұл екі құс мұнда қайдан тап болды екен а? Дегенмен екеуі де тегін жігіттер емес – оператор есепшілер ақша санап отырған төргі залдың өзінен бір-ақ шығады. Ал оның іргесіндегі поштамптық үйіне, бір жолы қос рамалы терезені сындырып қырғауыл кіріп кеткен. Бір қанаты зақымданған оны сұлап жатқан жерінен көтеріп алып, жергілікті музейге тапсырады. Жарасы жазылып, жан күйзелісі мен тән күйзелісінен айыққаннан кейін, қырғауыл еркіндікке талпына бастайды. Алайда бұл музей қызметкерлерінің жоспарында жоқ болатын, сол себепті өжет құстың киім-кешегін сыпырып алып, құр тұлып етіп қояды.

	Мінеки, Хабаровскі қаласында осындай-осындай, тайгаға бергісіз қызуқанды оқиғалар болып жатады.

	Жоқ, мынау оқиғалардың бәрі де, өзге қызықтар да шеңгеліне бүріп алған күйініштен, қайғы мен тоқыраудан, Нина кетіп қалғаннан кейінгі бүкіл күйзелістен Гуровты арылта алмады. Жалғыз тілек көкейін тесіп барады – ол дәл қазір әйелін көргісі келді. Қас-қағым сәт, тым болмаса әншейін көзінің қиығымен ғана жүзіне бір қараса ғой.

	Көргісі келуін көргісі келді-ау... Бірақ қырсық болғанда қайдан іздеу керек? Ол жағын Гуров білмейтін еді. Алайда мынаны ол жақсы біледі, әйтпесе Гуров, Гуров бола ма? – бұл оны қайткенде де сөзсіз табады. Бірақ қашан және қайдан? Кіммен? Соңғы, әлгі «кіммен» деген сұрақ көкірегінен ат тепкендей болды – Нина көзіне шөп салды деген ой бұрын- соңды қаперіне де келген емес.

	Екі күннен кейін ол Мәскеуге ұшатын ұшақтың ішінде отырды. ИЛ-62 көпке шейін оталмай тұрып алды

	– бір жағдай бөгет жасады, ішке қарай томпайған шағын иллюминаторлардан қаланың үстіне қалың бұлт үдере төніп келе жатқаны көрінді – орасан үлкен қара-көк бұлт үйлердің төбесіне бауырлай қонып, нақ бір алып шиқан сияқты көзбе- көз ісініп, қорғасынша қоюланып шыға келді, бейнебір көзге көрінбейтін сиқырлы алтын балықтар ойнақ салғандай-ақ бұлттың ішінде бірдеңелер от шаша дыбыссыз жарқ-жұрқ етіп жатты – анық көз жеткені мынау, көп ұзамастан осы бұлт дымқыл бұршақ болып жарылып, өзінің бар қаһарын жерге төгіп, ағаштарды, бұталарды, шөптерді жаныштап тастайды да, ешкім онан жан сауғалап құтыла алмайды.

	Ал ИЛ-62 болса әлі қимылсыз тұр. Гуров бір күрсініп жіберіп, орысша және ағылшынша – белдіктің тоғасын бекітуді, көтерілгенше тып-тыныш отыруды талап еткен электр таблодағы жазуға қарады. Стюардессалардың шағын бөлмесінің есігіндегі сұр шымылдық әлсін-әлсін сусылдап қозғалып қояды. Шымылдықтың ар жағында, шағын бөлмеде, бүкіл жолаушыларға, мынау Гуровқа таңсық өзіндік тіршілік жүріп жатты, өкінішке қарай – онда не болып жатқанын білу әзірше көпшілікке бұйырмаған. Шымылдықтың ішкі жағында, қуыста, Нинаны азғырып, күйеуінен ажыратқан, ши балтыр, пысық та сұлу келіншек Люська-сайқал қақаңдап жүр қазір. Нинаның өзі де сонда, перденің тасасында. Мына қызықты қараңызшы, а...

	Сұмдық қапырық еді, тұла бойдан шүмектеп аққан ащы тер арқаны құмырсқаша оңдырмай шағып жатты. Осы құмырсқаның илеуінен, дуылдатып шаққанынан жон терісі жансызданып, ағаш боп сіресіп қалды, содан Гуровтың мазасы кетіп, құты қашты, ұшақтан атып шығып, нөсер алдындағы түнерген қараңғылыққа сіңіп, су болып еріп, жым-жылас жоқ болып кеткісі келді, бірақ ырқына жібермей ұстап қалған бір-ақ нәрсе – ол Нина еді. Оны бұл ұшаққа кірген бойда бірден байқап үлгірді, бірақ тым алыстан, көзінің қиығымен ғана көріп қалып, креслоға жайғасып отырды да, су жаңа белдіктің тоғасын бекітті.

	Нина үстіне стюардессалардың сәнді формасына мүлде ұқсамайтын әншейін жай көкшіл халат киіп алыпты – шамасы, оны алғашқы сапар бір қосалқы жұмысқа, мүмкін, ыдыс жууға жолаушыларды, Гуров өз құлағымен естігендей жолда екі мәрте тамақтандырады деп хабарлады, қаншама ыдыс-аяқ, пластмасса бокалдар керек, мүмкін, одан басқа да жәрдемі қажет боп қалар – қысқасы, Нинаны мұнда қабылдаған екен, демек, істейтін іс те табылады...

	Нинаны алыстан көрген бойда Гуровтың шекесі сағат қоңырауының шылдырындай, балғаның соққысындай оқыс тарсылдап-зыңылдап кетті, креслодан ұшып тұрып ата жөнелмек еді, бірақ тағулы белдік оған мұрша берген жоқ, бірден есін жиып алған ол креслоға қайта орнықты, арқасы жұп-жұмсақ нәрсеге тіреліп, қарнын өткір тас тіліп кетіп, ажал-ананың таяп қалғанын сезген Таймень балық секілді аласұра ауыр дем алды, – сақтай гөр, мұнысы несі, тынысы мүлдем тарылып барады... Өрттей ыстық жалын соңында тек жанға батқан жара ғана қалдырып, ішінің бәрін күйдіріп, жидітіп тастап, көмірге айналдырып жібергендей болды.

	Оның үстіне мынау Люська сайқал. Ағаштай қатқан денесімен, шабаққа ұқсап шымылдықтың арасынан шыға келді де, қатарларды аралап, жолаушылардың белдікті бекіткен-бекітпегенін көзімен тексеріп келеді. Люськаның көздері мөп-мөлдір, сұғанақ, жанарында жылан-балық ойнап, сонау тұңғиығында тулап жатады, мұрны істіктей, желбезектері демінің ырғағына сай әлдебір тетік жұмыс істеп тұрғандай сағатша желпілдейді, аузы оймақтай, жып- жинақы. (Сорпаны қалай ішеді екен, әсте шай қасықпен болса керек, әйтпесе үлкен қасық сыймайды) иегі сүп-сүйір, біздей өткір, иегінің дәл екі ортасында – кішкентай шұңқыры бар.

	– Белдікті тағыңыздар... Белдікті тағыңыздар, – көзін оңды-солды жүгіртіп, өктем дауыспен бұйыра сөйледі Люська.

	Кенет ол Гуровты көріп, сәл іркіліп қалды. Бұрғылау мастерінен мөп-мөлдір, бейнебір тұп-тұнық су толтырып қойғандай көзін алмаған күйі кілт тоқтай қалды да, мұны бірінші рет көріп тұрғандай бұрын мүлде кездеспегендей, үйінде қонақта болмағандай, Нинамен сыбырласып сырласпағандай бетіне тесірейіп қадалып қалды. Гуров ұшаққа отырған кезде траптың алдында Люська емес, басқа стюардесса тұрған еді, Люська болса кейінірек, Нинамен бір мезгілде дерлік қатар келді. Қысқасы, Люська Гуровтың қасына тоқтап, оймақтай еріндерін жыбырлатып, қисайтып жіберді, көзіндегі жыланбалықтар шорши түсіп, өкшесімен шыр айналып оқыс бұрылды да, шымылдыққа қарай тұра жүгірді. Шымылдыққа сіңіп көрінбей кетті. Бортпроводниктің бөлмесінен біреуді күштеп шығармай жатқандай перде шамалы қимылдап тұрды да тынши қалды. Сосын перде мүлде тарс жабылды.

	Атып тұрып шымылдыққа қарай тұра жүгіру керек екенін, қайдан шықса одан шықсын, пердені тартып қалып, әй-шайға қарамай Нинаны аймалау керектігін Гуров іштей түсінді, – бірақ біреу мұны орындыққа әдейі шегелеп тастағандай сезінді.

	Маңдайынан шүмектеп аққан терді алақанымен сылып тастап, ол қайғыра бетін тыжырайтты, тіпті әрбір шолақ қимылының өзінде, дірілдеген саусақтарында, нұры сөнген қапалы көздерінде, жағы солған қансыз бетінде, сақалы шала алынған иегінде адам баласына тән қатыгез азаптың зардабы жүгіріп, – тұла бойының әрбір талшықтарына шейін шыңғыра үзіліп, күйзеліске түсті. Бұл қазір қоршауға түскен қорқау қасқыр сияқты, аңшылардың да дауысы құлақтың түбінен естіледі – енді бір-екі секундтан кейін – мылтық атылады да, бүкіл азабы осымен бітіп, біржола тыншиды.

	Ол басын кейін шалқайтып, ауа қармап және көзін қарықтырған ойнақы электр сәулелерінен құтылғысы келіп жұтқыншағын қимылдатты, көзі үш қатар қара түйме ұялаған дірілдеп тұрған пластмасса табақшаға түсті – желдеткіш саңылаулар үш шағын лампы – әр креслоға бір- бірден және тік бұрышты фанер юбкалы шыбын-шіркейдің суреті салынған ұзыннан-ұзақ клавиш – стюардессаны шақыратын түйме. Неге пластмасса қалшылдап-дірілдеп тұр – ұшқыштар двигательді қоса бастағаны ма? Жоқ, бірақ құлағын шыңылдатқан темірдің мазасыз ызың-шуынан, шекесін солқылдатқан балғаның тықылынан басқа ештеңе естілмейді – бөтен дыбыс жоқ.

	Мең-зең болған басын бір сілкіп тастап, алдыңғы қатарда отырған қазанбас жуан апайдың терге малшынған мыртық саусағын жоғары көтеріп, бортсерікті шақыра клавишті басқанын көрді. Клавиштің күңгірттеу жасыл шамы жыпылықтай жөнелген бойда, бортсеріктер бөлмесінде ышқына қақалған қоңыраудың ащы дауысы безілдеп қоя берді. Перде бір шетке ысырылды. Перденің екі арасынан матаның шетіне де денесін тигізбей, басына жасыл формалық кубанка киген қайыстай қатқан Люська қаздаңдап шыға келді (алдыңғы көргенде ол жалаңбас еді, ал енді қарашы – шікірейіп кубанка киіп алыпты, осындай ыстықта формамен қалай жүреді екен?) өңі сұсты, нақ бір құжаттағы сурет сияқты, егіз иегі жоғары көтерілген. Клавиштің жасыл жарығын көріп, апайдың қасына келді. Осы ұшақтың ішінде мүлдем жоқ сияқты, Гуровқа – ол тіпті пысқырып та қарамады.

	– Құлағым сізде, – деді Люська телефонмен сөйлесіп тұрғандай ресми, салқын дауыспен, – үлкен бастықтың алдында отыратын тәжірибелі механизм, кеңсенің тетігі секілді хатшы қызға ұқсап.

	– Қарағым, сен... – деді апай. Демі шуылдап, дауысы іркіле шықты. – Әлгі... Жүрек айнығанда пайдаланатын, пакет әкеп бере қойшы... Пакет. Тынысым тарылып барады, желпіп шамалы самалдау үшін.

	– Ә, желпу үшін бе? – Люська құсша шаңқылдап қоя беріп еді, ешқандай пакет әкелмейтіні бірден белгілі болды.

	– Желпу үшін, – деп қайталады ештеңе ұқпаған апай. Басқа бір сөз айтпаған Люська, кілт бұрылып, қайыстай қатқан денесімен қапырық та тығыз, сұйық мармелад сияқты дымқыл ауаны пышақпен осқандай шалт жүріспен қалқадағы пердеге қарай дік-дік басып кете барды. – Неғып кешігіп кетті? – апайдың дауысы бір минуттан кейін шықты.

	– Неге пакет әкелмей жатыр?

	– Әкелмейді де, – деді апайдың көршісі, сақал қойған, үстінде арнайы – күртесі бар көзілдірікті жігіт. – Пакетті желпу үшін емес, тиісті нәрсемен толтыру үшін сұрау керек еді. Ал сіз – желпуіш ретінде... Қате жібердіңіз, апай.

	– Ендеше, мен мына түймені тағы да басамын, – апай қолын клавишке қарай созды, – пакет әлгі, әжетке... жарату үшін керек деймін.

	– Кеш қалдыңыз, апай – деді сақалды жігіт, басқасына айту керек. Бұл енді сізге пакет әкеп бермейді.

	Апайдың қолы амалсыз сылқ ете қалды.

	– Ыстықтан терлегенім соншалық, малмандай болдым. Жүрегім де тарсылдап құлағыма шауып тұр. Дүрс-дүрс... Ұясынан шығып кетуі де ғажап емес.

	– Шыдаңыз, – сақалды мырс ете қалды. – Аэрофлот – сенімді де, қолайлы да, ыңғайлы да.

	Көп ұзамай сырттан басқа бірде-бір дыбыс өткізбейтін, адам төзгісіз қапырықтың арасынан жіп-жіңішке, аянышты ұлыған гуіл естілді. Гуров алдымен мазасызданып жалт бұрылды, сосын бар салмағын мамық орындыққа батыра жайғасып отырды – қозғалтқышты қосып жатқан еді.

	Іле-шала салонға алыстан жеткендей тұтқыр күрсілден ұшақ селкілдей бастап еді, тіпті ыстықтың да беті қайта бастағандай болды.

	– Қазір ұшамыз. Екі жүз метрдей биікке көтерілгенде, – желдеткішті қосады, – деп түсіндірді сақалды жігіт, өз деміне өзі тұншыққан бейшара апайға.

	– Ал бір километрлік биіктікті еңсергенде – мүлде салқын тартады.

	– Тезірек көтерілсек екен, – ыстық орындықта терге малшынған апай шуылдай күрсінді.

	Шынында да – сәл әуелей көтерілген бойда, желдеткіш саңылаулардан салқын ауа біртүрлі ышқына ысылдай бастап еді, салонның іші кеңейіп сала бергендей болып, тіпті өзеннің рухымен, өзен аңғарының салқын ерке лебімен, пішендік жайылымдарының үстіне көрпе боп жабылған ертеңгі боз тұманның хош иісімен жұпар аңқып қоя бергендей көрінді. Тағы да шамалы уақыттан кейін, көпіршік атқан су құйылған ыдыстары, сап түзеген солдаттардай қаз-қатар тізілген, пластмасса поднос ұстаған Люська салонға жетіп келді.

	Люська Гуровтың креслосының жанына келіп, періштедей ұяң дауыспен:

	– Минералды судан алыңыз, – деп әндетіп қоя бергенде, Гуров оның көзіне жалбарына қарап, неге екені белгісіз, жасқана шыққан, жарықшақ үнмен қиыла өтінді.

	– Люсь... А, Люсь... Ең болмаса Нинаның жүзін бір көрсем.

	Оның қалай ретін келтіруге болады, а? Айтшы, Люсь.

	Бірақ Люська тіпті кірпігін де қақпады, ернімен де емеурін білдірмеді, подносын ұстап бедірейген күйі ілгері өтіп кетті, үнін сыпайы ғана жұмсартып, оның жасанды дауысын Гуров өлердей жақтырмады, жолаушыларға, «Мархабат, минералды су», «минералды су, мархабат» – біресе «Мархабатты» сөздің басында, біресе аяғында айтып, бір айтқанын қайталаған күйі жұртқа ұсынуда. Ол кері қарай өтіп бара жатқанда, Гуров одан жалына, жасқаншақтай өтінді.

	– Люся, Нинамен бір минут тілдессем екен. Тәңір жарылқасын, көмектесіп жіберші...

	Бірақ, өкінішке орай, тағы да жауап болмады. Люська шымылдықтың артына, өзі би, өзі қожа – шағын қаңылтыр бөлменің ішіне кіре бере, көрінбей кеткен бойда, – бұрын- соңды болып көрмеген қатты ашуға тұншығып, іштей бекінді. Ал ендеше, сайқал, қақталып кепкен балық, қазір мен саған мандаринді балмұздақ, кәмпиті аралас тәттіге қарық болатын күн тудырайын», – деді де, бүгілмейтін төртбұрышты фанер юбкалы қылдырықтай құмырсқа суреті салынған түймеге қолын созып, орындықтағы белдікті тым қатты тартып тастағанын сезініп, клавишті басып қалды. Қатты сырт ете қалған клавиш мысықтың көзіндей жап-жасыл боп жанды. Люська ар жағынан атып шығып, қатарлардың арасымен жүгіре жөнелді. Көзі Гуровтың көзімен түйісіп қалып, жасыл шамның дәл соның төбесінде жанып тұрғанын көргеннен кейін, беті бір уыс болып, мөлдіреген үлкен көздері от шаша қарауытып, кіп-кішкене сызыққа айналып, сауысқанның көзіндей зәрленіп шыға келді. Бастапқыда Нина жөнінде тілдескісі келген Гуров, бірден ол ойынан айнып, әр әрпін шегелеп, әр сөзін анықтап, бұйыра сөйледі:

	– Тағы да су әкеліңіз.

	Люська жалт бұрылып, кейін қарай жүгіріп кетті де, су әкелді, түймені саусағымен басып қалып еді, жыпылық қаққан шам кілт сөнді.

	– «Қоя тұр, тұзға кепкен балық, қақталған шортан, қатқан ағаш, фанердің жаңқасы, тұра тұр! Мен сені қазір әлгі әйгілі мультфильмдегі сияқты қоянға айналдырып, табаның тесілгенше зыр қақтырамын! Суын ішіп болып, төбесіндегі жасыл шамды қайта жақты. Люська шымылдықтың тасасынан қайта атып шықты.

	– Бүгінгі газеттер бар ма? – Соңғы журналдар? – деп сұрады Гуров одан моп-момақан бола қалып, кернеп кеткен ызадан Люськаның ернінің мүлде жоқ болып жымқырыла түскенін байқап, ішінен қатты рақаттанды. Люськаның жауабын күтпестен, бұйыра талап етті.

	– Тез әкеле қойыңыз.

	Люськаның бағынғаннан басқа амалы қалмады. Жолаушының аты жолаушы. Оны сыйлау және мәпелеп күту керек. Өкшесін тықылдатып шымылдықтың артына қайта кетті де, бір құшақ «Огонек» көтеріп келді – журнал, әрине, ескі еді, көп қолдан өткендіктен мұқабасының бұрыштары бүктеліп қалған, ал «Тынықмұхит жұлдызы» газеті жаңа, бүгінгі еді. Люська газет-журналдарды жолаушыларға үлестіре бастап еді, Гуровтың жүрегі тас төбесінен шықты

	– мүмкін, бұған жетпей қалатын шығар. Жоқ, өйте қоймас

	– жетеді, сөзсіз жетеді. Өйткені Гуров шымылдыққа едәуір жақын тұста отырған еді. Кейінгі қатарларға жетпейді, ал бұған – газет те, журнал да қоса тиеді.

	– Мінекиіңіз, «Огонек», «Тынықмұхит жұлдызы» да. Басқа ештеңе жоқ па? – деп ызғарлы дауыспен әуестік білдірген ол, бейшараны біржолата тұқырта састырып тастағандай болып сезінді де, маңдайын тыжырайтып, жақтырмастан күңк ете қалды:

	– Тым жұпыны тұрады екенсіздер. Нашар, нашар...

	– Газетті жазып жіберіп, көңіл бөлместен күңгірттеу әріппен басылған жолдарға көз жүгіртіп өте шықты. Иіс судың өткірлеу иісін бұрқырата аңқытып, алғашында онысын сезген жоқ еді, Люська шымылдыққа қарай тұсынан енді өте берісімен Гуров мысықша шақшиған пластмасса түймені басып қалды. Сол бойда бортсеріктердің бөлмесінде қоңыраудың қарлығыңқы ұнамсыз үні шырылдай безек қақты. Гуров күткендей Люська бірден атып шыққан жоқ, бір жарым минуттай уақыт өтті, сонда да бірақ бәрібір жүгіріп шықты, бетін түгел қып-қызыл таңбалар басып кетіпті. Атылып шыққан бойда, бірден екінші космостық жылдамдық алып, тура Гуровқа қарай оқша зулады. Ә дегенде бұл тіпті сасып та қалды, кенет Люська жағынан шапалақ жаудырып қоя берсе қайтеді? Дүйім жұрттың көзінше. Бұл да қарымта қайтарып әйелге қол жұмсап жатпайды ғой. Люська аузын ашып үлгірмей жатып, саңқ етіп, шолақ қайырды:

	– Айтыңызшы, бізге тамақ бересіздер ме осы?

	– Береміз! – деді Люська жұлып алғандай.

	– Қашан?

	– Бір сағат жиырма минуттан кейін, – Люська жүрісін тежеп, Гуровтың көзіне көзін қадады. Гуров оның жанарында бірін-бірі қуалаған жыланбалықтардың құтырынып жатқанын байқады. Шынында да судағы кәдімгі балықтар. – Ал құрметті жолаушы, егер сіз бортсерікті шақырып түймені тағы да бір рет басатын болсаңыз, онда Мәскеуге жетісімен милицияға штраф төлейсіз.

	– Милициясы несі? – түк түсінбеген Гуров міңгірлеп сөйледі.

	– Ол оп-оңай. Радио арқылы алаңға милиция нарядын шақыртамыз да, қолма-қол өткізе саламыз. Түсінікті ме?

	Мінеки, ойыны осымен осылды. Ақыры өзі ақымақ болып тынды. Бүкіл көзірінен айрылып, масқараға ұшырады. Тек Люськаны одан бетер өшіктіріп алды.

	Содан былайғы тіршілік мұның қатысуынсыз әлдеқалай өз бетінше өтіп жатты, ол уақыттан тысқары қалып, әлдебір оқшау аквариумға қойып кеткендей оңаша ойға шомды. Таңертеңгі дәмге көкпеңбек тауықтың бүртік-бүртік бір сирағын әкеп қойғанда, біреу бүкіл салонға естіртіп даурыға айғай салды. «Азаматтық авиацияның мәңгі жасайтын тауығы», – деп ауыз жиып үлгірмей жатып, алдын ала келісіп қойғандай жамырай шыққан асығыс күлкі естілді.

	Қатар отырған көрші біреулер жасырып арақ ішіп жатты, иісі кәдімгідей мүңкіп тұр. Гүжілдеген жуан бір дауыс ішкіштерді сақтандыра ескертті.

	– Жігіттер, байқаңдар, әйтпесе әлгі стюра көкбет екен, аяғы насырға шауып жүрмесін.

	– Стюра дегеніңіз – кәдімгі стюардесса ма? – деп құмарлық білдірді он бір мың метр шырқау биікте тамақ жібітуге әуесқойлардың бірі.

	– Дәп солай! – деп жауап қатты жуан дауыс. Ұнтақ сеуіп қойғандай гүжілдеген дауыстан кенет сол топқа қосылғысы келген сыңай айқын сезіліп еді, ішкіштердің бірі одан әрі шыдай алмастан.

	– Құяйын ба? – деді.

	– Шамалы ғана, – қуана шықты жуан дауыс.

	– Он бүлкіл жете ме?

	– Ол қанша болады сонда?

	Стақанның үштен бірі. Бүлкілдің санына қарай. Отыз

	«буль-буль»-толық бір стақан, ал оны – үштен бірі.

	Бір креслоға қосақтасып отырып алған екі кішкентай бала, пердесі жоғары түрілген сопақ иллюминатордан түпсіз аспанның зеңгіріне, көп төменде жатқан ақшақар бұлттарға қарап, таңдана таңдай қағысады, мұрындары пысылдап, шартпа-шұрт төбелесіп қалады да, қайта иллюминаторға жабысады, – оларды Гуров мүлде байқаған жоқ.

	Орал тауына жете бергенде екінші мәрте – жеңіл тамақ берілетінін де Люська жолаушыларға алдын ала хабарлады.

	«Екі минуттан кейін Серов қаласының үстінен ұшамыз, Совет Одағының батыры, ұшқыш Анатолий Серовтың атындағы қала – арасында үзіліс жасамастан келесі сөйлемді міңгестіріп шұбырта жөнелді.

	– Ал қазір, жолаушы азаматтар, креслоларыңыздың арқасын түзетіп, үстелді ашыңыздар, сіздерге жеңіл-желпі ертеңгі дәм береміз». Біреу таңдана сұрады. «Неге ертеңгі ас? Ертеңгі асты ішкенбіз. Дұрысы, бұл кешкі тамақ. Немесе әрі кеткенде түстік болады... Москвада әлдеқашан кеш батып қалды ғой, – Гуров оны да байқаған жоқ.

	Гуров мынау тіршіліктен, іштегі абыр-сабырдан мүлде тысқары қалған еді. Айналадағы сөздерді әншейін естуін естігенмен, бірақ олардың мәнін ұққан жоқ. Шыр етіп дүниеге келгенде жаратылыс берген түйсіну қабілетінен, осынау кешкен ғұмырынан, басынан өткерген қуанышы мен қайғысынан, адамға тән құдірет пен шарасыздыққа қарсы табиғат сыйлаған өз бойындағы бүкіл қасиетінен айрылып қалғандай болды. Қазір ол балалық шақтың нұрынан, алғашқы қардың жүректі шымырлатқан сағынышынан, айдын көлде сайран салған жабайы үйректерге деген аңшылық құмарынан, мектеп қоңырауынан, планетаның жұмбақ гуілінен, БАМ рельстерінің жапсарларын өз қолымен қиюластырған күміс діңгектерден – бәрінен- бәрінен айырылып, мақұрым қалған еді.

	Ұшақ Москваға жақындай бергенде ол орнынан атып тұрды – дұрысы, бұл ежелгі түйсік бойынша әлдебір сезімнің шақыруы бойынша ойланбай жасалған оқыс қимыл еді – Нинаны көруге үміт артып шымылдыққа қарай өтті. Бірінші салон мен екінші салонның екі арасын пердемен бөліп тұрған, екі ортадағы темір бөлмешік (Гуров екінші салонда еді) бос тұрды. Онда Нина да, Люська да жоқ еді. Бұл жағдай күтпеген жерде Гуровты ширықтырып, өзіне- өзін келтірді, ол кенет ызғар шашқан өшпенділікпен, бәрі біткенін, Нинадан біржола айрылғанын, енді ол ешқашан бұған қайтып оралмайтынын сезді, бұдан былайғы салт басты өмірі бұралаң соқпақпен, қым-қиғаш сүрлеумен кетеді, – міне, мұны не күтіп тұр.

	Енді Нинасыз күні қараң болады.

	Москвада ұшақ Домодедоваға қонып, жолаушылардың бәрі ИЛ-62-нің ішін босатқан кезде әлгі ойының шындығына көзі біржола жетті. Шыға берісте, траптың жоғарғы басқышында, – дұрысы, шаршы темірдің үстінде Нина тұр еді. Оны көргенде біреу аяғынан шалып қалғандай Гуров тіпті сүрініп те кетті, тынысы бірден тарылып, қып-қызыл ыстық темір басқандай өзегі өртеніп шыға келді. Тұншыға түскен ол өкпесі кеселді жандай біртүрлі оғаш күркілмен ептеп жеңілдік туар ма деген үмітпен жанталаса ауа жұтты, бірақ оның ешқандай жәрдемі болмады. Нина бұрынғыдай қимас та ыстық көрінгені соншалық, тіпті әріден тұншыға шыққан айғайы тамағына ағаш боп кептеліп қалды. Әдетте Сібір және Қиыр Шығыс әйелдерінің көркем болып келетіні сияқты, Нина да аса келбетті жан еді – сұңғақ бойлы, ашаң денелі, күлкісі ашық-жарқын, ірілеу келген тістері маржандай тізілген, көкшіл көздерінің түпсіз тұңғиығына батып кетуге болады, бетіндегі жаз айының майда секпілдері әлі кете қоймапты, өзіне керемет жарасып тұр, ортасынан қақ бөліп тараған шашы теп-тегіс.

	Траптың жоғарғы шаршы темірінің үстінде тұрған Нина жолаушылармен қол бұлғап қоштасып жатты. Екі көзі Гуров жақта. Ол мұны байқаған да, байқамаған да сияқты.

	– Гуровтың денесі арқылы ол бір жұқа әйнек мөлдір шыны терезедей-ақ көзін алысқа тігіп тұрғандай болды.

	Иә, ол Гуровты көрді де, көрмеді де.

	– Нина, – деп қырылдай үн қатты ол ернін тістелеп. Нина мұны кенет бас салып құшақтай алатындай, иығына басын сүйеп жылап қоя беретіндей көрінді, Гуров сонда бірден арқасынан тау құлағандай жеңілейіп сала береді де, бәрі өзінен-өзі оп-оңай шешіле кетеді. Бірақ олай болмай шықты.

	– Нина, – деп дауыстады Гуров екінші қайтара.

	Нина бұған пысқырып та қарамады, – шамасы, Люська жанын салып, Нинаны осы кездесуге жақсылап дайындаса керек.

	– Ілгері өтіңіз, азамат, – деді Нина ұяң дауыспен.

	– Нина, мұның не сенің? Өзімнің әйелімсің ғой.

	– Өтіңіз деймін, жолдас азамат, басқаларды бөгемеңіз, Нина сабырлы да салмақты дауыспен, трамвайдың кондукторына ұқсап сыздана сөйледі.

	– Нина, бұл менмін ғой! – күтпеген жерде еңсесі түсіп кеткен Гуров үрейлі дауыспен сыбырлай сөйлеп. – Мен! Бұл менмін ғой! – деді.

	Нина ләм-мим деп жауап қайтарған жоқ. Бетінде біртүрлі аңтарыла шыққан қынжылыс пайда болған ол, ернін жымқырды, қалтасынан бір көкшіл қағазды суырып алған бойда умаждап-умаждап, шамасы, ернін сүрткісі келсе керек, траптың үстіңгі баспалдағынан құрғақ сұр асфальттың үстіне тастай салды. Осы безбүйректікті, жан түршіккендей салқындықты, өзгеше мінезді көрген Гуров, енді ештеңе жасай алмайтынын, Нинаны қайтара алмайтынын ұқты. Нина қасарысып қатып қалды, енді қайтып өздігінше іші жылымайынша, әзәзілдің азғыруымен бұрыс кетіп қателесіп, жаңылысқанына көзі жетпейінше, шекесіне таяқ тимейінше райынан қайтпайды. Гуровтың іші-бауыры қалтырап-дірілдеп кетті, өзінің бейшаралығын сезіп, тамағына тіреліп қалған өксікті тоқтату үшін қатты жөткірініп тамағын қырнады, сосын өзегі өртене басын шайқаған күйі көз алды тұманданып траппен төмен түсіп кете барды.

	Төмен түскеннен кейін қос қапталдан лек-легімен ерсілі- қарсылы өтіп жатқан адамдардың ортасында состиып аз- кем тұрып қалды, біреулердің аяқтарының арасынан Нина түсіріп алған қағазды көріп, еңкейіп барып жерден көтеріп, қыртысын жазып жіберді де үміттене көз жүгіртіп өтті. Қағаз жай қағаз екен, шамасы, Нинаның ұшқыштар кабинасынан әкелген мәліметі болса керек – оны Люська самолет радиосы арқылы сыңғырлаған нәзік үнмен жолаушыларға хабарлаған. «Биіктік – 8400 м., жылдамдық 1000 км сағ., борттың сыртындағы температура– 45°, Домодедоваға жету 21-30 м. Температура – 24°С. Бар болғаны осы. Түкке тұрғысыз, әншейін жай қағаз ғана.

	Кенет бұл жағдай Гуров үшін Нинасын, бұрынғы алаңсыз күнін тартып алған жаманат белгісіндей, жайсыз ырым болып көрініп, әп-сәтте бүкіл жарық дүниені, осынау шексіз аспанды бір уыс қылып тарылтып жіберді.

	Ол бір жапырақ қағазды жерге лақтырып жіберіп, өкшесімен таптады да, жоғарыға, траптың үстіне қарады, бірақ Нина онда жоқ еді, – салонның ішіне кіріп кеткен болатын, ал оның орнында әлгі... қақталған кепкен балық тұрды... Люська, қысқасы... Ол қамыға ауа жұтып, қап-қара болып түтігіп кеткен суалған жағын қимылдатты да, әлдебір қомағай құбыжық сияқты, жұртты лек-легімен обырдай жұтып жатқан, тіпті жақындап баруға қорқынышты шыны қапталға қарай жылжыды. Ол мүлде сескенген жоқ, көзсіз дара батыр сияқты қаймықпастан қалың тобырдың ортасына қойып кетті, өйткені Нинаның да осы жолмен жүретінін білген еді, осы қапталда сөзсіз ұшырасады онымен.

	Нинаны кездестіре алмады. Шамасы, ол қалың нөпірдің арасына, қапырық кешкі ымыртта сапырылысып жатқан көпшіліктің ішіне, айғай-шудың, қоштасар кездегі көзден шыққан ыстық жастың буына, аспанға ұшып жатқан самолет гүрілінің шуына – осы гүрілден тіпті шыны терезелер ыңырана ыңырсып, темір рамалардың ішінде қалш-қалш етіп безек қағады, – біресе кезекті рейске отырғызу басталғанын, біресе портқа ұшып келген ұшақтың қонғанын хабарлаған динамиктің даусының саңқылына жоқ болып сіңіп кетсе керек.

	Ол бір орында тапжылмай тұрып қалды, мына қызықты қараңызшы! – Бетін Бираның ерке самалы аймалап жатқанын, тайганың тынысын сезіп, мұрнына жеміс- жидектің, гүлдің, самырсын қылқанының, су мен тастың, шөп және орман жәндіктерінің иісі келді... Уақыттың жаңа сынағына дайындалғандай болды...

	Аядай шыны үйшіктегі анықтама бөлімінде отырған келісті, ақ жүзді және ақ шашты, жасы қай шамада екені беймәлім апайдан Нинаның бригадасы қашан кері қайтатынын сұрап біле алмады. Оны диспетчерден де, смена бастығынан да, арнайы көйлегінің жұмсақ погонында үлкен алтын шевроны үш бұрыштанып жатқан маңғаз пішінді бастық ұшқыш шенінен де біле алмады. Әуе әкімінің жалғыз жәрдемі – әуежай қонақжайына жолдама жазып берді. Ал Нинаның қашан кері кайтатынын айтқан жоқ. Хабаровскілік экипаждың қашан, қай ұшақпен, қандай маршрутпен ұшатынын бастық білетін еді, білмеуі мүмкін емес, әйтпесе бастық болмас еді ғой, бірақ айтпады. Шамасы, айтуға болмаса керек, жасырын сыр. Әскери құпия. Бұл құпияны ашып қойса, ең кемі үшінші дүниежүзілік соғыс басталып кетуі мүмкін.

	Гуров бастықтың қайырымын қабыл алған жоқ, сәнді атташекейісімен самолеттен алған екі газетті шығарды да бәрібір ертең қажеті болмайды. Өйткені уақыттың қалай зымырап жатқанын қараңызшы, әрбір сағаттың өзі қаншама жаңалықтар әкеліп жатыр, сондықтан да газет хабарлары тез ескіреді скамейкаға жайып, үстіне сұлай кетіп, өзі таңдаған орнынан аэровокзал тіршілігін селқос бақылап жатты.

	Таң ата бере көзі ілінді. Сосын аэровокзалда күні бойы сенделіп жүрді, бірақ Нинаны сол күйі көре алмады. Келесі күні де кездестірген жоқ.

	Ал үшінші күні, тіпті, Москваны да бір аралап көрместен кері ұшып кетті.

	– Меніңше, біздің қарт планетамызды жайлаған тіршілік иелерінің ішінде ең осалы адамзат болып табылады. Оллаһи, солай. Тіпті аңның өзі басына күн туса, адамнан гөрі әлдеқайда табандырақ. Ақтық демі қалғанша арпалысып бағады, – оллаһи, сонысымен қызықты. Сол қасиеті үшін сыйлаймын...

	Гуровтың жанындағы серігі қозы қарны жаңадан шығып келе жатқан, жирен ақшыл сары сақалды, мұртының ұштары ағарып кеткен, өз пальтосының үлкен түймелеріндей дөңгелек көзді, аңғырт пішінді, жас жігіт еді. Көзінде аңғырт балалықтың бейкүнә нұры ойнайды, кешке дейін бір шөкім бұлт көрмейтін жаздың талтүсі секілді соншама алаңсыз. Жалпы Гуровтың көршісі сырт пішінімен Екінші Николай патшаға қатты ұқсайды екен. Гуров алғашында мұны қайдан көріп едім деп көпке дейін есіне түсіре алмады – көршісі белгілі бір киноактерге ұқсай ма, жоқ әлде басқа бір атақты адамға ма, немесе бір жерде бірге болды ма екен... Жоқ, бірақ олай емес. (Әйтсе де шын мәнінде бұлар тайгада ұшырасқан болатын, Гуров бір жолы түні бойы осылардың пайда қуып қаңғып келгендердің, бичтердің арасында болған, бірақ ол есіне кейін түсті). Жүзі қайдан таныс екенін кенет Гуров түсіне қойды. Мектепте оқып жүрген жылдары Гуров бақыр теңгелер мен қағаз ақшалар жинайтын еді. Күміс бақырларға қарағанда қағаз ақшалары көп еді, сөлкебайлардың көбінде Николай Екіншінің суреті бар болатын. Мұнтаздай күтімді сақал, мұқият таралған шаш, ойсыз, осы ойсыздықтан мәз-майрам көзқарас, үнемі таза ауамен тыныстап жүрген мырзаның қаны тамған қып-қызыл беті, қысқа мойнын мундирдің ағаштай сірескен қатты жағасымен әдейі тіреп қойғандай. Табиғаттың құдіретін қарашы, Гуровтың жанында ресейлік соңғы патшадан аумайтын адам отыр, құйып қойғандай. Қарыны шығып келе жатқан жас жігіттің есімі Лева еді. Бич Лева, дұрысы осылай болады.

	Бич Леваның айтқаны бір жағынан жөн сөз. Гуров шын мәнінде өзін-өзі бейшара, жетім, жалғыз сезінді. Жан дүниесі жабырқау еді, ішкі сарайында ұшы-қиыры жоқ суық жаңбыр төпеп тұр, жүрегі тарсылдап, шекесін, желкесін, кеудесін, тамырларын, аяқ-қолын солқылдатады – Гуровтың өн бойында, бүкіл жаратылысында аяғы жақсылықпен бітпейтін – қойыртпақ былық жүріп жатты. Түбі өте жаман болуы мүмкін. Нинаның артынан салпақтап іздеуі үйреншікті де заңды жәйт болғанымен, күлкілі, оғаш қылық екеніне өзіне- өзі есеп берді – Гуров сияқты мыңдаған тастанды еркектер, өздерінің қайтып келмеске кеткен сүйіктілерінің артынан сабылып жүр, қатты қайғы-қасірет шегуде, олардың да жан дүниесінде толассыз жаңбыр. Гуровтың бір ғана жұбаныш ететіні, жарық дүниеде бүйтіп пұшайман болып жүрген жалғыз бұл емес.

	Осындай минуттарда, қиын сағаттарда қайғыңды бөлісетін, мұңыңды шағатын қасыңда серігің болғаны аса маңызды нәрсе. Ондай серігі қазір қасында отырған бич Лева еді.

	Әрине, мұның орнына осыдан бірнеше күн бұрын шыбын-шіркейдің жәй-жапсарын, онымен қалай күресуді айтып түсіндірген Амурдың жағасында кездескен балықшы қарт болса әлдеқайда жақсы болар еді.

	Тек уақыт, уақыт қана емші және төзім де керек, әрине – Гуровтың қанды іріңге толы жан жарасын жазуға басқа ешқандай дәрі жоқ. Шындығында тағы да бір нәрсені – Нинаның неге кетіп қалғанын міндетті түрде біліп алу керек- ті. Гуров не жазды? Себебі не? Бірақ ол үшін міндетті түрде Нинаны қайта кездестіріп, ең болмаса екі ауыз сөзбенен тілдесіп қалу керек. Сөзсізі сөзсіз-ау, бірақ қалайша, қайткен жағдайда?

	Ал бич Лева тынбай сөйлеп отырды. Оң қолының және сол қолының екі шынашағындағы ақшыл сары күтімді тырнақтарын ұп-ұзын етіп мәпелеп өсірген. Лева тырнағын тырнағына сыртылдатқан кезде, тайганың бүргелерін сығып жатқандай дыбыс шығады. Гуров еріксіз тыжырынды.

	– Әйел дегеніміз не? – деп сұрады Лева Гуровтан сол екі ортада.

	– Өте жұмбақ жаратылыс, оллаһи. Бірдеңені жоспарлап, екінші нәрсе туралы іштей ойлап, үшінші нәрсені істейді, қорытындысы – төртінші нәрсе болып шығады. Отбасында да, олар тамаша жаратылыс иелері, – дәл солай. Менің де әйелім болған – маған да ажырасуға тура келді, мені менсінбей тастап кетті. Бір данышпан айтқандай, сұлу еркектерге әйелдер сүйсінеді, ақылдыларын сыйлайды, мейірімділеріне ғашық болады, өжеттерінен қаймығады, ал тұрмысқа негізінде тек мықтыларына ғана шығады, – Лева тырнағымен тырнағын сытырлатты. Осы дүниедегі ең мықты еркек мен емеспін, сен де солай шығарсың...

	Гуров мынау хабаровскілік бичтің мылжың екенін түсінді, миының әрбір талшықтарына шейін ұқты, бірақ оны қуып жіберуге шамасы келмеді, жалғыз қалудан қорықты. Шекесінің, желкесінің, қабақтарының, қолдарының сырқырап әкетіп бара жатқанын басқысы келіп, мәңгіріп енжар қалыпта отыра берді.

	– Шахмат ойнасақ қайтеді? – деп ұсыныс айтты Лева.

	– Ойнай білмеймін, – деді Гуров.

	– Жоқ, білесің, – деп қарсылық білдірді Лева. – Бір жолы екеуміз ойнамақшы болғанымызда, сен бас тартқансың. Тайгада. Тура осыдан бір жыл бұрын. Түнде. Есіңде ме, бізге өзің тап болғансың. Біздер төртеу едік. Вовик, Гога, Сергей және мен. Қайғының бұлтына шомылып қиялдай бергеніңді қойсаңшы, оллаһи, мынау тіршілікке қайта оралсаңшы, – бич Лева орнынан тұрып кетті. – Қатыны кетіп қалған да сөз бе екен, тәйірі? Еңсең түсіп, быламықша былжырап кеттің ғой. Нанға жағуға болады. Быламық ботқасы. – Леваның дауысы, өзінің көзі сияқты, зілсіз де ойнақы еді – ең кемі оны жүз әйел тастап кетіп, бұл үшін үйреншікті, әншейін жәй нәрседей болып қалғандай.

	Гуров жылымшы, кермек бірдеңені жұтып жіберді, – жас болса керек.



	Ол бич Левамен қандай жағдайда ұшырасқанын есіне енді түсірді – балықтан қайтып келе жатып, жолдан адасып кетті, бірақ шамалы уақыт қана – кеш батар алдындағы ымырт қараңғылығында тайганың ашық жеріндегі ноқаттай ғана жарықтың сәулесін байқап қалды. Алау. Сол алауға қарай жүрді. Оттың жанында екі адам отырды, ал онан алысырақта тағы да екі еркек жайғасыпты. Бұл екеуі алақандарымен үсті-бастарын сабалап қойып, масадан қорғанған күйі шахмат ойнап отыр. Шахматтары жол шахматы екен, көлемі

	«хан қызындай» ғана шағын фигуралар тозған картон тақтаның шаршы бетінде сіресе тығыз орналасқан. От сытырлап жанып, ойыншылар сірескен жуан саусақтарымен фигураларды жылжытқан күйі қатты күрсініп қояды.

	Гуров оттың қасында түнеп қалды, ұйқыға кеткенше шахмат сайысын қызықтады – ойыншылар өте нашар ойнап отыр, тіпті бұған екеулеп жабылса да лезде оп-оңай ұтар еді, сондықтан тез жалығып кетті, оттың қасындағылармен бір- екі ауыз сөзбен тілдесті де ұйқыға жата кетті. Жирен сақал жуан жігіттің түрткілегенінен оянды.

	– Кел, бәс тігіп бір партия ойнап жіберелік.

	– Қандай бәс?

	– Американ.

	– Ол не нәрсе? – деп түсінбеді Гуров.

	– Американ бәсі, жай айтқанда, американка. Егер сен ұтылсаң – маған қалаған нәрсемді бересің. Ал егер мен ұтылсам – сенің қалауың болады.

	– Сен ойнай білмейсің ғой.

	– Ал сен алдымен байқап көр, оллаһи, – сақтандыра сөйледі сақалды.

	– Байқап көретін түгі жоқ, – бұл ойыннан бейхабарсың.

	Сенің қолың емес, ол. Ұқтың ба?

	Жирен сақалдың көзінде зәрлі бірдеңе жалт-жұлт етті, ол жұдырығына жөткірініп, жерде жатқан Гуровты, тайгалық қонақтың қаншалықты мықты екенін сынағандай бастан-аяқ бір шолып өтті, сосын қолын бір-ақ сілтеді.

	– Жарайды, ойнағың келмесе – өзің біл. Ұйқыңды әрмен қарай жалғастыра бер. Мүмкін, түсіңде бір олжаға тап боларсың.



	Таңертең Гуров бичтерден асығыс кетіп қалды. Ал енді бір жылдан кейін, сол сақалды жігіт, берекесіз – шахматшы, онда ол Николай Екіншіге дәл бүйтіп ұқсамайтын еді, күрделі ойынға қайта шақырып отыр.

	– Ұтылып қаласың ғой, – Гуров, жәй ғана ескертті.

	– Ал сен алдымен байқап көр, – баяғы үйреншікті сөзін қайталап айтты бич Лева, үш партия ойналық, а? – Оның үнінде біртүрлі жеркенішті бірдеңе бар еді, ол Гуровты ішінен мұңая мырс ете қалуға, сөйтіп, өзіне-өзі келуге мәжбүр етті.

	– Неге бәс тігеміз?

	– Американкаға. Есіңде ме, сонда, тайгада, ұсыныс жасағаным? Американканың не екенін ұмытқан жоқсың ба? Гуров ұмытшақтардан емес еді, бәрін есіне тез түсірді.

	Яғни егер үш партияны қатарынан ұтылса, онда бичтің қалаған нәрсесін бұл береді, ал егер бич Лева ұтылса, онда Гуровтың талап еткенін ол береді. Солай ма? Солай.

	– Ал жақсы. Кел, ендеше, – деп келіскен Гуров, шегі кертілген көмпиіп кеткен таныс көне картон тақта мен пластмасса фигураларды қалтасынан көз ілеспес жылдамдықпен лып еткізіп шығарғанын көріп, ескертіп қойды. Тек американка шектен шықпайтын болсын, шамамызға қарайық, әйтпесе шалбарыңнан, көйлегіңнен және мынау қымбат шахматыңнан айырылып қаласың...

	Лева сақалын уысына жинап, мырс ете қалды, бетінде құмарлық шөлі ойнап шыға келді, бірақ ол оны тез басып, келісе басын изеді.

	– Мейлі, ендеше... Американка – жүз сомның төңірегінде.

	Жарай ма?

	Жүз сомды үш партияға бөлсек – тіпті бұйым емес. Отыз үш сом, отыз үш тиын, оллаһи, әншейін арзымайтын нәрсе ғана.

	– Түкірігіңді тауыса алмай жүрме, – деп міңгірледі Гуров.

	– Ақпен ойна, – деп ұсыныс айтты Лева, бірақ Гуров келіскен жоқ, бәрі әділ болу керек деп шешті, жеребе тастау керек, кімнің қайсысымен ойнайтыны анықталған кезде, Гуровқа тастың қарасы түсті. Қырсыққанда қымыран іридінің кері бойынша қырсықтан көз ашпады. Бір айналдырса шыр айналдыратын әдеті – заңдылықтың аты заңдылық.



	Лева жүрісті бірінші бастап, тура үш минуттан кейін партияны ұтыспен аяқтады да, Гуровқа салқын, тіпті өңменінен өткізіп жіберердей қаталдығын жасырмастан безірейе сынай қарады. Леваның сыңайын байқап қалған Гуров басын шайқады.

	– Кел, екіншісін ойналық.

	Екінші партияны да Лева ұтты. Қысқасы, Гуровтың жүз сомдық ақшасы жылап кетті. Одан азға Лева келіспейді – бичтің аты бич. Үшінші партияны Гуров жай қызық үшін ойнады – кенет Леваны кездейсоқ ұтып кетер, мынауың шахматтың үлкен шебері болып шықты.

	– Ал маған сонда, тайгада, шахматтың иісі мұрныңа бармайтындай көрінген едің.

	– Орашолақ болатынсың? Бұл қалай болды сонда?

	– Ха! Менің ондағы қарсыласым мастерлікке кандидат болатын, біз онда ұтыс үшін емес, кім топас, нашар жүріс жасайтынына сайысқанбыз. Ұтыс бірінші мат алған адамның жағында.

	– Асқан қулық, – деді Гуров санаулы бес минуттың ішінде ұтылысқа жазған соңғы, үшінші партияда жүріс жасап жатып. Мырс ете қалды – бұл ақымақты, бич Лева оп-оңай алдап түсірді, оп-оңай, тіпті айтары жоқ, осы ұтылыстан, оллаһи, тіпті аздап жеңілдеп те қалды. Сұрақ қойды.

	– Американкаға менен сонда не аласың?

	– Маған заттың керегі жоқ, оллаһи, – ернін жалап, сілекейін жұтқан Лева жылдам сөйледі. – Маған білесің бе не-е... Ұтылған жүз сомды, ақшалай алсам. Соны берсең, іс бітті. Үш партияға жүз шіл – отыз үш шіл мен үш торғай әр көнге. Бұл көп емес қой, а?

	Гуров Леваға сынай қарап шықты – танк секілді табанды, бұдан окоп та, тікенек сым да бұйым емес. Әмиянын алып, жиырма бес сомдық төрт қағаз берді.

	– Мерси, – деп иіле тағзым етті Лева. Бұл шаруаны жуып жіберсе де теріс болмас еді, оллаһи – Леваның жүзінде бір зерделі, өткір бірдеңе теуіп сыртқа шықты, қазіргі заманның жаттанды тілімен айтқанда, жүз жүрістен «ең қолайлысын» таңдауға біртүрлі зеректік танытқан өзгеше дарын еді.



	Тайгалық бичтердің босқындар тобыры – құрып бара жатқан тайпа болғанмен бұлар еңбекке, жұмысшы мамандығын игеруге, ақыл-есін тоқтатуға елуінші жылдардың аяғында оншама қашық емес мекендерге жер аударылған, Москвадан – Архангельскіге, Красноярскіге, Хабаровскіге, бұрынғы жатыпішер – арамтамақтар болғанмен бірақ осы құрып бара жатқан тайпаның ішінде оқыған, институттық дипломдары бар, жоғары білімді, үлкен-кіші барлық өзгерістерді жазбай танитын сезімтал жан еді. – Хабаровскідегі «Интурист» мейманханасының салқын тас вестибюлінің ішіндегі мың-сан адамның арасынан Гуровты айна-қатесіз қармаққа түсірді. Гуровтың күнге тотыққан бетінің сыртына боп-боз теңбіл дақтар теуіп шығып, шүңірейіп кеткен көздері әдеттегі ақшыл-қара түсін жоғалтып, әбден қайнап біткен судай біржола нұры сөніп қалған, жағы суалып, қабағы кіртиіп кеткен, – қысқасы, бұл адамның бір жаманатқа ұшырағаны айтпай-ақ көрініп тұрды. Оның үстіне бір кездері екеуі өзара тайгада ұшырасқан...

	– Бас пайдаң үшін тентіреп жүрсің бе? – деп төтесінен қойып қалды Гуров.

	– Солай, – деді Лева мәймөңкелеп жатпастан. – Бірақ осымен бітті, сапарымның соңы осы. Үлкен жерге, әке- шешемнің жылы құшағына баратын мезгіл жетті, менің әкем мен шешем, үлкен кооператив пәтеріміз және Леля мен Егор деген екі итіміз бар. Қарапайым аттар ғой, рас па? Бірақ қарапайым болғанмен, үйлесіп тұр.

	Лева ит жайын айтқан кезде, кенет Гуровтың есіне Нинаның әпкесі қыдырып келгені есіне түсті, ол Нинаға мүлде ұқсамайтын, етжеңділіктен аяқ-қолдары ісініп кеткен, келбетті әйел еді, кеселге ұшыраған аяқ-қолын қыздырып емдеу үшін әлдебір құмырсқаның құжынаған ұясына салып қоюды аңсайтын еді – құмырсқа қышқылы, олардың уы кез келген сырқатты қоймайды деседі. Тайгалық құмырсқа ұясына барудан Нинаның әпкесін әзер-әзер жабылып айнытты. Соғыс кезі әпкейдің есінде қалыпты – бірақ еміс- еміс көмескі елестей ғана, соғыс жылдары, бүкіл отбасымен Калинин облысында тұрыпты. Нина онда дүниеге келмеген болатын, сонда бұлардың атасы мен әжесінің де иті – деревнялық жәй үй төбеті болыпты. Күзет итінің күзет жайы белгілі ғой, бірақ ол өзгеше ақылды болыпты. Әжей сиырын сауып жатқан кезде, әлгі сібірткі құйрығын бұлғаңдатпауы үшін, сүтке тезек түсірмеуі үшін, әжейді қамшыдай қатты құйрығымен соқпауы үшін төбет сиыр құйрығынан тістеп тырт еткізбейді екен. Сол үшін сыбағасына сүт ішіп тұрыпты. Күн сайын таңертең, күн енді көкжиектен көтеріле берген кезде, төбет деревняны бастан-аяқ кезіп шығады, әрбір көшесі мен түкпірін, қырманы мен шарбағын тіміскілеп «амур бикелердің» («амур бикелері» әпкейдің өз аузынан шыққан сөзі) – қыздардың түсіріп алған заттарын – орамалдарын, шашына тағатын ленталарын, тарақтарын, сырғаларын іздейді. Таңертең, егістікке жұмысқа шығар алдында «амур бикелері» әжейге жолай соғып:

	– Тарақ бар ма екен, әжей? Қарап жіберші, – дейтін.

	Әжей ақылды төбет демалып жатқан күркеге қарай аяңдап, есігін шалқасынан ашып, шынында да одан тарақ тауып алатын. Әйтпесе тағы да бірдеңе...

	Бір айдан кейін соғыс басталды. Атай, әжей және төбет эвакуацияға жете алмады – қоршауда қалғандарды үйінде жасырғаны үшін үшеуін бірдей эсэстер атып тастады.

	Леваның Лилиясы мен Егоры қаншама «қарапайым» аттың иелері болғанымен, сол кездегі Нинаның ақжарқын да моп-момақан атасы мен әжесінің қолындағы үй төбетіне ұқсай қоюы екіталай шығар. Онымен салыстырғанда Леля мен Егор кісіні тек ермек үшін ғана қызықтыратын жануарлар. Мұндай итпен тайгада жолда қаласың, ең алдымен кездескен бұтаның астында, әлдебір жәй сужүрек қоянның өзі түбіне жетеді. Сүйегіне шейін қылғытып қояды.

	– Эх, Нина, Нина! – деп іштей күрсінген Гуров жетімсірей жан-жағына алақтады, ішінің жанып бара жатқанын басу үшін тісінің арасынан сыздықтата салқын ауа жұтты. Бір пәлеге тап болды бұл, серігін де күдікті адамнан тапты – әнеки, мейрамханаға жетектейді, ақтарыла сырласпақшы. Жалғыздықтың құрты жегідей жеп, ішің өртеніп бара жатқанда, басқа амал бар ма – қайда барып паналайсың? Басқа ешбір лаж жоқ.

	– Жарайды, кеттік! – деп келісті Гуров.



	Әлгі мейрамхананың бірнеше залы бар еді – біреуі жертөледе, жапон тағамдары, онда сіркесуға бұқтырылған шикі сегізаяқ – су жәндігін, ақшылтым-қышқыл, қияр тұздығына ұқсас соустағы теңіз капустасын және пияз қосып қуырған папортниктің жас жапырақтарын береді. Гуров оның дәмін татқан және сүйсініп жеген, жоғарыда екі зал бар – біреуі дөңгелек маңдайшалы бастырмасында оркестранттар орналасқан, тұтас орындықтарда мың-сан жолаушылар иін тіресе отырған вокзал ғимаратына ұқсас үлкен жоғары зал, екіншісі – тіпті шағын, ыңғайлы да жайлы, қақ ортасын жылжымалы темір шымылдықпен бөлген, банкет залы деп аталады, онда негізінде шетелдік – буржуйлар өзара кеңесіп, тура сол жерде шарт жасасып жатады.

	– Жапон залына, төменге кеттік, – деп ұсыныс айтты Гуров.

	– Сол немеге баруға тұра ма? – бич Лева қынжылып күмән білдірді. – Онда адам аз, музыка да жоқ. Ішің пысып, зерігіп кетесің. Одан да үлкен залға тартсақ қайтеді. Оған қалай қарайсың?

	– Жарайды, – қуырған папоротник пен шикі сегізаяққа әуесқой шағын топқа қосылып, аздап болса да өзіне-өзі келу үшін тып-тыныш жапон залына аңсары ауып тұрса да, Леваның бойынан оқыс буырқана тасыған темірдей табандылығы, жапон залынан еріксіз бас тартуға мәжбүр етті де, Гуров онымен селқос келісе кетті

	– Көрерсің, біз қазір өзімізге де, әрі маңайымызға да сондай пейіш орнатамыз, оған Амур атайдың өзі де қызығатын болады. И-еһ! – Лева кенет өзіне-өзі ұқсамай аяқ астынан мүлде өзгеріп шыға келді, тайгалық тәкаппарлық пен ұсақ пәлсапа соғуға бейімділіктің арасынан оспадарлық пен тентектікке тән бірдеңе шиыршық атты. Ол қарнын алақанымен шапақтап қойып, аяғы-аяғынан жұқпастан билеп кеп кетіп еді, кіре берісте қолына қызыл байлап отырған иман жүзді жуан кісі секем алып мойнын созып, көзімен Леваны нысанаға алды.

	Бұл көзқарасты бірден сезіп қалған Лева әп-сәтте жым болды да, кәдімгі сөзуар кейпі мен ежелгі бич қалпына қайта келді.



	Үлкен залда бұлар оркестранттар орналасқан бастырмаға жақын, маңдайшаның тұсындағы үстелді тандады – өйткені тыңдауға да, маңайды шолуға да ыңғайлы, бұл арадан бәрі естіліп, бәрі көрініп тұрды.

	Лева тапсырыс беріп жатқан кезде Гуров залда отырғандарға көзін жүгіртіп шықты, тайгада жалғыз- дара қыстауға қалған адамдай көңілі құлазып кетті, онда кепенің әр түкпірінде бір-бір аруақ тығылып отырғандай көрінеді, сырттағы қарғап-сілеген боранның сұмдық үрейлі сұңқылынан төбе шашың тік тұрып, ал түн ортасында денесіз перизат елестеп, кісіні мазақтап, әзәзіл ойынға желіктіреді. Залда мерекедегідей сәнді киінген сұлу әйелдер көп екен... Бірақ олардың бірде-біреуі Гуровты қызықтырмады, оларды қайтсін, Гуров үшін ең қымбат, ең сұлу, теңдесі жоқ әйел Нина ғана. Ниночка – Нина, Нина – сурет...

	Кеудесіндегі жаралы күйік балауыз шамдай сытырлай қайта тұтанып, тұла бойы ысып кетті, осы оттың жалынына қуырылып қақтала бастаған жаңа жарасы шикідей шыжылдап қоя берді. Көңілі жалғызсырап, мүлде құлазып кетіп, мынау дүние қараң қалды, булығып шыққан көз жасы тамағына тіреліп тұла бойын қалтыратып жіберді, өзін-өзі әрең ұстаған Гуров ыңырсып жылап жіберуге шақ қалды. Нина – Ниночка, Ниночка – Нина, бұл бір шатақ іс болды ғой, жүрегіңе қалай жол тауып, қалай сені кері қайтарамын?

	– Сүйіктіңіздің артынан Москваға ілесіп барғанда қай жерлерді аралап үлгердіңіз? – Гуровтың ойын бич Леваның дөрекі оспадар сөзі бөліп жіберді. – Не қызық көрдің? Третьяковкада болдың ба? Үлкен театрда ше? Сандунов моншасында? Тынық тоғандағы кафеде? Жоқ па? – Ал Гуров сұрақтарына ләм-мим деп жауап қатпағаннан кейін, ол еріксіз басын шайқады. – Өкінішті.

	– Москваның бірде-бір көшесін аралаған жоқпын, – деп ақыры сөзге келді Гуров, – үш күн бойы тырп етпестен Домодедованың вокзалында қай самолеттің қайда ұшатынын бақылап отырдым. Міне, бар жасаған экскурсиям осы.

	– Жарайды, ей-ей, қамықпа, – деп жұбатты Лева. – Мен саған Москвадағы телефонымды жазып тастап кетемін. Москвада ендігі болғаныңда – саған сондай ғажаптарды көрсетемін – өле-өлгенше есіңнен кетпейтін болады. Құдай ақы, аһ ұрасың, ондай ғаламат жерлер Москвада әлі де сақталған. Оларды кезінде Гиляровскийдің өзі суреттеген – ол үлкен білгір адам болған, – деп көзін сығырайтты Лева.

	– Не, тағы да қайғыға батып кеттің бе? Мынау өмірден қайта бездің бе?

	Бич Лева орындыққа кейін шалқайып, қарнына қолын айқастырып қойып еді, алдына деревняның жас қызы мінәжат етіп келген священникке ұқсап кетті.

	– Өмірде әр нәрсенің сұрауы бар – тіпті абайсызда жіберген болмашы қателік үшін де, әйтеуір бір жауап беруге тура келеді. Сәттілік пен бақ қонғанына, қызметте табысқа бөленгеніңе пешенеңе сұлу әйел бұйырғаны үшін де ақысын төлеуің керек. Аспандағы біреу – Лева бары анық, бәріміздің тағдырымызды өз тізгініне алып, – ернін тістеледі, – біз оның кім екенін білмейміз, бірақ байланысты бұрын өзара жұптастырып, ал қазір шорт есеп-қисаптық жауыр сөз еді, әлгі зиян, жапа шектің деу – мұның пешенесіне жазған мынау қиын тағдырына не істеп, не қойғанымызды мұқият бақылап отырады.

	– Мәселен, әйелің сені тастап кетіп, сен өмірден зиян шектің, – осы тұста Гуров еріксіз тыжырынды, қылдай үзілген Нинамен екеуінің арасындағы бүкіл жақсылыққа, беріктікке қатыстырып айтылған оның мұнысын тіпті әдепсіздік десе де болады, енді сол жарасымдылықтың бәрі тек қылдың үстінде ғана ілініп тұр, қалай ширатып, нығайтып алары белгісіз, – бірақ ол зиян шеккендіктен мүлде бөтен нәрсе ғой.

	Лева шашын сипап, құлағын шұқи бастады.

	Гуров қайта тыжырынды. Тайганың асқақтығына басып қараңды тез өшір деп төтесінен бір-ақ қайыру керек еді, бірақ өйтуге Гуровтың шамасы келмеді, ол бұрынғысынша жалғыз қалудан, Нинамен жеке жүздесуден жүрексінді, оны көргенде аяқ-қолынан жан кетіп, талып түсуден үрейленді. Ал ол үшін міндетті түрде қасыңда біреу болуы керек. Бастапқыда тіпті мынау берекесіз Леваның өзі. Тек бастапқы кезде ғана... кейінгісін көре жатар, соңынан Леваны сөзсіз қуып жібереді.



	– Жоқ, сен зиян шекпейсің, – деп ызыңдай гүжілдеді бич Лева. – Өмірдің өзі-ақ есесін қайтарады. Сенің ғажап әйелің болады. Сұлудың сұлуы. Сөзіме сен. Мүмкін, тіпті бүгін-ақ бұйырып қалар... Өйткені ол, – осы тұста Лева көзін маңыздана жоғары көтеріп аспанға қарады, – біздің тағдырымыз өз тізгініндегі жаратқан ием, бәрін қадағалап, адамдардың ара қатынасын жүйеге салып отырады, бүкіл реніш пен қуанышты теңдей етіп бөледі. Ол ешкімді бай, кедей, бақытты, бақытсыз деп алаламайды, ол үшін барлығы бірдей қымбат.

	Осы тұста даяшы әйел арақ әкеліп үстелге қойды. Арақ қазір ғана тоңазытқыштан шығып, графинге құйылыпты, графиннің қырлы бүйірінен көз жасындай мөлдір тамшылар сырғанап ағып жатыр, графиннің аузы тершіп, бусанып тұр.

	– Есіміңіз кім? – деп сұрады Лева даяшыдан.

	– Таня.

	– Танюшечка, арақты бүйтіп графинге құйып, бізді нақ бір оқушы баладай кемсіткеніңіз не? Неге тұтас бөтелке емес? Мас болып қалады деп қорқасыз ба?

	– Бүгіннен бастап арақты біз тек графинмен ғана әкелетін болдық. Нормасы – кісі басына жүз грамнан, ал сіздер бес жүз грамға тапсырыс бердіңіздер. Егер мен сіздерге бөтелкесімен әкелсем, әкімші әйел көріп қояды да, маған... Жаман болады, қысқасы... – даяшы мүләйімси күлімсіреді. Ол ұзын бойлы, аяғына биік өкшелі сәнді туфли киген, тік жауырынды және шымыр балтырлы әйел еді. Онысын бірден бағалаған бич Лева көзін қысып қырындай бастады – даяшы оған ұнап қалған еді. Ал Гуровқа бәрібір болатын.

	– Бізге закуска әкелсеңіз, Танюшечка, – деп өтінді Лева.

	– Қазір, – деді де Таня кетіп қалды.

	– Ой, сайтан алғыр, тіпті оңды қыз екен, – деп міңгірледі Лева, Таняның артынан құмарта қарап қалып. Сонымен, неге тоқтап едік? – Өз тақырыбының аясына қайта оралды.

	– Өмірдің мәніне тоқтадық па? Ғұмыр, ғұмыр. Біздің еншімізге неге соншама ұзақ боп тиген? Он тоғызыншы ғасырда өмір сүру әлдеқайда оңай болған, ә? Адамның орташа өмірі ол кезде отыз бес жасқа тең екен. Ал жақында журналдан оқыдым, қазір АҚШ-та еркектердің орташа жасы – жетпіс екі, ал әйелдердікі – жетпіс төрт. Ал бұл – екі есе көп машақат. Он тоғызыншы ғасырдың адамдарының өмірін тіпті қызғануға болады. Біріншіден, артық ақша табу үшін қаншама еңбектену керектігін елестетесің бе? Қосымша отыз бес жыл. Киім-кешекке, тамаққа, – бич Лева графиннің бүйірінен шертіп қалды, – араққа. Қыруар. Әйтпесе өмір емес, жәй әншейін бейшара тіршілік болады. Екіншіден... Ә-ә... Танюшечка. – Біреу тағы да жүз сом сыйлағандай жүзі жайнап кетіп, рахаттана алақанын ысқылады, охо, – қаншама деликатестер. Тіпті уылдырық та ма? Рақмет, Танюшечка.

	– Мархабат, – деп жауап қайтарған даяшы, мықынын ойнатып, үстелдердің арасымен асхананы залдан бөліп тұрған нақышты оюмен әшекейленген ағаш қалқаға қарай кетті.

	– Әнеки, мына қызды қарашы, – Лева қолымен Таняның ту сыртынан нұсқап көрсетті. – Осыған қара да әйеліңді ұмыт. Ей-ей. Осы қызды өзіңе қарат, оған бұл әбден лайықты. Кісіге сенгіш, бұзылмаған таза қыз... Бұларды апта сайын дәрігерлер тексеріп тұрады. Ал, қане.

	Леваның тұмсығынан Гуровтың бір сүйкеп өткісі келді, тіпті қолы да қышыды, бірақ өзін-өзі тежеді.

	Ал Лева әлгі сөзін ұмытып үлгіріп, басқа әңгімеге көшті

	– ол әртүрлі себеппен, жөн-жосықсыз кез келген тақырыпта әңгіме шертіп, тез бірінен-біріне ауысып сырғып отырады.

	Бірінші стопкадан кейін оның жүзі нұрланып, тіпті шамалы ісініп те кетті, жағы томпайып мұрнымен теңесті. Сақалы жауға шабатындай үрпиіп кетті, қазір Николай Екінші патшаға мүлде ұқсамайтын еді.

	– Адам өзін-өзі үнемі жетілдіріп отыруы керек, – деді бич Лева – үнемі ілгері жылжып, жаңалықты бойына сіңіріп, қашан да үйреніп отыруы керек, бұл процесс қалай тоқтасымен – бітті, ол адам жағымдыдан жағымсызға айналып, жылаңқы да күйрек болады, сонда төмен құлдырау басталады – сол құлдырағаннан құлдырап отырып, көзі біржолата жұмылғанша өзін-өзі тоқтата алмайды...

	«Құдай-ау, мұның бәрін неге айтып, не тантып отыр бұл? Бұл сөздің бәрі – артық, артық. Мен болсам – әйелім тастап кетіп, өз басыммен қайғы боп отырсам, ал мұның не лепіріп отырғанын бір құдайдың өзі біледі. Әлдебір түсініксіз ұғымдар туралы, рух пен тәнді жетілдіру туралы. Кімнің рухы, кімнің тәні? Төмен құлдырау деген не? Кімнің құлдырауы, кімнің ақтық демі таусылуы тиіс?

	– Құлақ салшы. – Гуров Леваның сөзін шорт үзіп тастады, – шахматты өте ылдым-жылдым ойнайды екенсің, оп-оңай мені ұтып кеттің. Көз жұмып отырып шешіндірдің. Сенің не, разрядың бар ма?

	– Бар, – деп сыпайы жауап берді Лева.

	– Қандай?

	– Спорт шеберімін мен, – деді Лева.

	Гуров басын шайқады – ол ферзяны офицерден әрең айыратын жаңа үйреніп жүрген боқмұрын баладай көрінген- ді... Алайда офицерден, ол фигуралар тек Гуровтың жастық шағында ғана солай аталған, ал қазіргі шахмат терминологиясы бойынша, олар – пілдер. Әй, спорт шебері, әй боқмұрындар...

	Өстіп бүркенгеніңді біліп қалса қорықпайсың ба? Әйтпесе жұрттың бәрі бірдей емес, тайгадағы мұжықтардың мінезі тік болады, байқа...

	Лева бойын жинап, көзін инеге сабақтаған жіпше сығырайтты, серігі шынымен-ақ ашулана бастағаны ма? Егер көтерілсе – онда әңгіме басқаша, керісінше тәсілге көшу керек.

	Бірақ Гуровтың жүзі сабырлы еді.

	– Бірдеңе болған жағдайда – заң әрқашан менің жағымда,

	– Лева саусағымен сақалын тарады. – Тайгада да.

	– Заңды дәлелдеу үшін куәлар керек. Ал тайгада олар үнемі бола бермейді.

	– Түсінбей тұрмын, бұл не – сес көрсету ме?

	– Жоқ, – Гуровтың дауысы ақырын да салмақты шықты, онда ешқандай қауіпті зіл жоқ еді, сондықтан Лева тез тыншыды.

	– Кел, тағы да бір-бірден тартып жіберелік, – деді ол,

	– ей-ей, екеуміздің арамыздан жанжалдың әзәзіл қара құсы ешқашан ұшып өтпеуі үшін.

	«Солай ма?» – Гуровтың ақырып жібергісі келіп еді, бірақ өзін-өзі тежеп қалды.



	Бұлардың жанына сымбатты, сұңғақ бойлы, айналадағы адамдар қызыға қараған – даяшы Таня бірнеше рет келіп кетті, әйелдер жағы осындай сымбатты мүсіннің, әйел затына тән мынау нәзіктік пен тартымдылықтың өздеріне бұйырмағанын қызғаныш етсе, ал еркектер осы сұлулықтың бұларға жазбағанына қанағат етуге тура келетінін мойындай қызығады. Осы көзқарастардың астарында қайта айналып келмейтін өткен күндеріңді, алаңсыз балалық шағыңды, алғашқы махаббатыңды аңсағандай әлдебір сағыныш мұңы жасырынып жатты.

	Гуровтың көз алдына талдырмаш денелі, тана көз, аңғырт пішінді Нина дәл қарсы алдында отырғандай қайта елестеді, өктем, қатқыл бірдеңе алқымына тіреліп, арқасынан әлдебір қисық аяқ құмырсқалар жүгіріп өткендей, денесін түршіктіріп, иықтарын, жүрегін, кеудесін, қабырғаларын мұздатып жіберді. Аузы құрғап кетті. Гуров стопкасына жылдам арақ құйып, тартып жіберді, арақ аузын, тілін, таңдайын күйдіріп, көзінен жас ытқытып жіберді. Нинаның өзі, сақалды бич Лева, маңайда отырған жұрт осы дымқыл жастың арасынан бұлдырап көрінбей кетті.

	– Ішкен кезде, артынан закуска жеп отыр, – деп кеңес берді Лева.





Гуров көзінің жасын сүртті. Бәрі өз орындарында екен – маңайдағы жұрт та, бич Лева да, тек Нина ғана жоқ еді. Ол жоғары қарап күйіне мырс етті. Нина біткен ән, соған көндігу керек, енді бұл әйелі тастап кеткен соқа басты салт еркек, бұдан былай сол тұрмысқа бейімделіп, ілгері басуы керек – өйткені өмір жолы осымен аяқталған жоқ қой, әне, алда әлі қанша шақырым бар. – Гуров қазір бақсының моласындай жалғыз қалды. Көрге жападан-жалғыз, оқшау көміп тастағандай сезінді. Өктем және мұздай шеңгел тұншықтыра тамағын қысты.

	«Аһ, Нина, Нина...» Бірақ амал нешік, – көз жасымен, күйінішпен және күрсінумен қайғыны сейілте алмайсың. Өзіңді өзің қолға алуың керек, – есіңді жи, бауырым, есіңді жи.

	– Кел, тағы да бір-бірден алып жіберейік, – деп ұсыныс айтты бич Лева.



	– Ішпеймін, – деп бас тартты Гуров. Есіне Нина екеуі тұрған деревняны алды, тік жартасты жағаны қуалай жүгірген суы салқын арынды өзен, тау сілемдеріндегі мұзарттар жазда қатты еріп, сол себепті өзеннің суы тасып жатады, қардың суы болғандықтан тастай суық, сондықтан тек тісіңді ғана қақсатып қоймайды, шекеңе дейін сырқыратады, күнге қаратып бөренеден салынған терезелері үлкен ағаш үйлерін, іргедегі шаңды Чегдомынды, сондағы «Ургал» шахтасы басқармасының бастығы болып істейтін жан досын есіне алды, есіне жаз айларында қауіпті, аттың күшіндей күші бар, жасыл жонды, шұбарлау-алқызыл желбезектері біртүрлі айбат шегіп тұратын елу келілік таймендерімен жұртқа ұнаған ағысы қатты асау өзен Бира түсті. Судың ішінен тоқмейіл торай көздерін ежірейтіп қараған осындай алпамса, мынау екі аяқтыны қылғытып қоюға бола ма, болмай ма? – деп, сынай қараған кезде шеміршегіңнің асты бірден мұздап қоя береді, өйткені бұл алпамсаның тістері шегеден өткір, жеп қоймағанмен, қан-жоса етіп тастайды. Есіне «тышқан» салып түнде балық аулайтын кездер түсті, Гуров сонда бүлініп кетпес үшін үстін қалақайдың жапырағымен бастырып қоятын. Жапырақтың балықты екі апта бойы борсытпай сақтайтын қасиеті бар). Есіне Нина екеуінің ырғай, саңырауқұлақ теруге баратын жорықтары түсті, қайтып келгеннен кейін үйдің терезелерінің перделерін қымтап, тырдай жалаңаш шешініп, бірінің үсті-басын бірі мұқият қарай бастайтын, кене жабысып қалмады ма екен? Гуровтың үстінен Нина жиырмалап-отыздап кене алатын кездер де ұшырасатын. Құдайға шүкір, олардың бірде- біреуі улы болған жоқ. Нина бал қосып дайындайтын тіпті бүлдірген квасына шейін ұмытпапты. Ол бір стопка емес, толық бір стақан тартып жібергендей аузы біртүрлі өртеніп барады. Сақалды бич Леваның айтқаны дұрыс, арақ ішкенде ең болмаса закуска қаужап отыр. Осы ащылықтан бойынан әл кетіп, қауіпті безгекпен ауырып, оңбай суық тиіп, жарық дүниеде санаулы күні қалған адамдай қалтырап-дірілдеп кетті. Мейлі, Нинасыз бәрібір өмір өмір ме.

	«Зарлама», – деп өзіне-өзі қатал да салқын бұйырған Гуров дәл сол минутта жарықтан, мейрамхананың қапырығынан және музыкадан көзін сығырайтып залға кіріп келген Люськаны көрді. Ол жалғыз емес еді – Люськаның қасында ұзын бойлы, сүйір иекті, жақ сүйектері шығыңқылау, қысқа тікенек шашты – футболшы мен ұшқышқа қатар ұқсайтын ширақ жігіт бар. Гуров шамалы ойланып, дегенмен ұшқыш деп шешті, жіңішке саусақтары тарамыс, күтімді де мықты, – футболшының қолы мұндай болмайды. Доп көп тигеннен саусақтары арбиып, тырнақтары көгеріп кететін жағдайлар бола береді, нұрлы көздері өткір де ойлы – футболшының көзі мұндай болмайды, басына доп қатты бір тигенде көзін де, миын да ақшитып жібереді.

	Демек, ұшқыш деп шешті Гуров, жалпақ мықынды, алды-артынан да бірдей ағаштай қатқан Люськаның залдың бұрышына қарай ентелей басып, ал оның соңынан, көзін мысқылдай сығырайтып, – серігі ілесіп бара жатқанын бақылап отырып.

	– Оларға қарай даяшы бірден құрақ ұшып жүгіре жөнелді, демек, Люськаны, осы қырықаяқ шабақты, мейрамхана біледі. Мүмкін, керісінше, оның серігін таниды.

	Гуровтардың үстеліне де дәл осы сәтте даяшы келді.

	Таня:

	– Жігіттер, басқа ештеңе керек емес пе? – жәй ғана сұрай салды да, оның өзімсініп айтқан осы сөздеріне қарап, Гуров мана қиялға, естеліктерге шомып, өзімен-өзі болған кезде, бич Лева мен Таняның арасында әлдебір жылы сөздер айтылған – әйтпесе бүйтіп соншама неге бәйек қағады?

	– Таня, айтыңызшы, анау екеу кім? Әнеки, мейрамханаға тап қазір кірді, – ақырын ғана біртүрлі сылбыр дауыспен сұрады Гуров.

	– Жігіт – ол Алехин, футболшы, өлкелік құрамада ойнайды, спорт шебері. «Демек, дегенмен футболшы болып шықты». Ал оның қасындағы, – Таня кібіртіктеп қалды, шамасы, Люськаны білмесе керек, – бұл қыз бірнеше рет осында келген, түсі таныс секілді... көруін көргенмен, бірақ кім екенін анық білмеймін.

	Люська біршама батыл да тез тапсырыс берді, сұсты, тыртық беті бедірейген футболшы Алехин оған қарама- қарсы отырды. Ол қалтасынан сигарет алып, үгітті де, темекіні алақанына салып, иіскей бастады. Темекі тартуға оған тыйым салса керек, шамасы, міне, енді ол иіскеумен ғана қанағаттанып отыр.

	Гуровтың көзқарасын көзімен қуалаған Лева да сигаретті, футболшының әлгі айласын көріп, былай түсіндірді.

	– «Кент». Жасырын базарда бір пачкасы үш сомнан.

	Осының бәрін тайгалық бич қайдан біледі, а? Тіпті жасырын базарда ненің қанша тұратынына шейін жатқа айтады. Алғыр жігіт.

	Люська қатып киініп, сыланып-таранып алыпты – шамасы, хабаровскілік атақты адамды өзіне қаратып алғысы келсе керек, міне, сондықтан да бар өнерін салған. Қызу қимылына, тіпті шамадан тыс қолын ербеңдеткеніне, бет құбылысына қарағанда қазір ол футболшыны сөзсіз қызықтыратын аса тартымды әңгіме айтып жатса керек, бірақ футболшы селқос, бөтен адамдай, будда секілді міз бақпаған күйі, темекісін иіскеп, өз ойымен болып отыр. Люська қолын бекер ербеңдетіп, босқа арам тер болады. Гуров оны осынысы үшін табалауы керек сияқты еді, бірақ шаршаудан, тоқыраудан, басының, кеудесінің, қолдарының сырқырағанынан бөтен ондай ештеңе сезген жоқ. Ол өзін- өзі қалжыраңкы, жаншылған, тіпті тағдырдың болмашы қиындығына да қарсы тұруға дәрменсіз екенін сезінді – әне, Нинасын үйден азғырып әкеткен Люськаның өзіне ашу шақыруға шамасы келмей отыр. Әйтсе де, Нинаның кетуіне тек қана Люська кінәлі ме – ол жағы белгісіз. Мүмкін, мұның өзінен де бар шығар. Кезінде көңіл бөлмей, уысынан шығарып алды – Нинаны бір жұмысқа орналастыру керек еді, ал бұл оны аяды, жұмыс қиын болып, Нина денсаулығын құртып алар деп қорықты, сол себепті әйелін үйде отырғызып қойып, өзі күндіз-түні тыным таппады. Перзент жағын ұйымдастыру керек еді кезінде – екі мәрте оның сәті де түскендей болған, бірақ Нинаның тарапынан үнсіз қарсылыққа ұшырап, екі жолы да соның ыңғайына жығылды. Міне, енді нәтижесі...

	Гуровтың іші-бауыры біртүрлі қалтырап-дірілдеп кетіп еді, ол лықсыған өксік пен булыққан көз жасын тұншықтырғысы келіп жанталаса ауа жұтты, қайдан пайда болғаны белгісіз, көз алдын торлаған түтінді қуалады. – Ал бич Лева болса, Гуровтың қазіргі көңіл-күйіне мән берместен әңгімесін онан әрі жалғастыра берді.

	– Кішкентай кезімде мен мамамның еркетайы болатынмын, – бақуатты ата-анамның жалғыз перзенті едім. Ей-ей. Былайша айтқанда, өмірде жиі кездесетін штамп, бай әулеттің жалғыз еркек кіндігі. Шектен тыс еркелету, мен мол ықылас, ақшаның көптігі, түптің түбінде – осының бәрі желкемнен шықты. Мен жағымсыз кейіпкер, арамтамақ- тайгалық әріптестерім айтқандай, шыбық тимес шыңқ етер болдым. Е-ех... Лева, – қиялдай керіліп, қолын жоғары созды... – Бір кезде актер болуды армандаған едім. Жақсы актер. Ол ақиқат. Сол себептен қаншама өсиет оқылып, қаншама ант ішілмеді дейсің... О-о-о-... Жақсы актерге аздап баланың аңғырттығы керек. Ол таңырқау қасиетін, әртістік қабілетін жоймауы керек. Өнер адамы таңдану қасиетінен айрылысымен-ақ құрыды дей бер, күннен-күнге төмен құлдырай береді, ей-ей. Мынау тіршілікке көпті көрген дана адамның көзімен қарап, күнкөрісі үшін сегіз сағатын өткеріп, жұмыстан кейін сыраханаға тартса, немесе отыратын орын іздеп мөлиіп кезекте тұрса, онда бітті дей бер – ондай суреткер өнерге ешқандай жаңалық әкеле алмайды. Ол енді суреткер емес, тоғышар. Актер үшін күнделікті тұрмыстың рахаты, сән мен салтанаты қауіпті құбылыс. Мұнан былайғы тіршіліктің бәрі – әннің қайырмасы ғана болады. Сахнада енді ол сом тұлға жасай алмайды, қалған өмірінің бәрі қолжаулық болумен ғана өтеді. «Ас даяр» немесе «граф Иван Андреевич келді». Ал бұл, меніңше, қорлық. Өзіңді өзің сыйламау, актерлік тегіңді құрметтемеу. Мұндай артист болғанша арамтамақ, мен сияқты тайганың бичі болғанның өзі артық. Суреткер үшін әл-ауқаттылық қауіпті, ол соған біржолата батып, дандайсып кетеді. Ал онан құтқаратын ем әлі ойлап табылған жоқ – қасірет сонда. Мүмкін әлде, керісінше бақыттылық шығар. Ей-ей. Кім білсін, оның астарында не жатқанын. Бәлкім, әркім өз пешенесінен көрер...

	Гуров тыжырынып, орнынан оқыс атып тұрды да Люська мен футболшы отырған үстелге қарай жүрді. Жолшыбай Люськаның зәр шашқан көздеріне көзі түсіп, қасарыса басын шайқады, тоқтамау керек. Ал Люськадан жалғыз-ақ нәрсе, небәрі бір ғана сұрақ сұрағысы келді... Ал ол бұдан шаншылған зәрлі көзін алмастан, мұны көзқарасымен тоқтатқысы келіп, өңменінен өткізіп жіберердей тікенше қадалып қалды. «Тоқта», бірақ мұның тоқтағысы келмеді, шабуылға шыққан солдат секілді, майлы паркет еденнің әрбір метрін, осы жылтыр ағаштың әрбір сүйемін қиындықпен бағындыра отырып, Люськаның көзқарасы әлдебір кәдімгі тосқауыл секілді, тікенек сымдай жолын бөгеді, ол осы сым тосқауылды қолына әрбір шумақтан соң шумақты, шумақтан соң шумақты орай түсіп келе жатты. Жо-жоқ, бұл шабақ қазір Нинаның, мұның Нинасының қайда жүргені туралы сұраққа жауап беруі керек.

	Оның әрбір адымы басына шаншу болып қадалып, мазасыз ызыңдап тұрды, миына біз сұққандай Гуровтың тұла бойы қақсап, ауа жетпестен тынысы тарылып кетті...

	Ол үстелдің жанына келіп кілт тоқтады. Футболшыға Гуров көзінің қиығын да салмады, футболшы Алехинда мұның ешқандай шаруасы жоқ еді, – ол Люськаға қарап бежірейіп қатып қалды. Люськаның беті мас кісінің бетіндей оңды-солды қозғала бастады, сағаттың тіліндей ырғалып, қосарланып кетті, Люськаның үлкен, көкшіл, зәрлі, зәлім көздері төртеу болып көрінді. Оның осы көзқарасы Гуровтың алдындағы кеңістікті тарылтып, күйдіріп, есеңгіретіп, еңсесін басып барады... Гуров қазіргі дәрменсіздігінен, масаңдығынан, тұла бойындағы бүкіл күйректіктен арылғысы келіп, қасарыса басын шайқады. Бірақ оған шамасы келмей қалды, теңселіп кеткен ол Люськаның отырған орындығының ар жағындағы орындықтан сығымдай ұстай алып, қатты қысқаны соншалық, тырнақтары ағаштың жұмсақ тысына бойлай еніп кеткендей болды.

	– Сені мұнда кім шақырды? Біздің дастарқанға? – деп сұрады Люська салқын, ызғарлы дауыспен, аузына нақ бір қар толтырып алғандай. – Жоғал, қайтып көзіме көрінуші болма. Ұқтың ба?

	Өктем сөйлегені соншалық, қатардағы қарапайым стюардесса емес, ең кемі азаматтық авиацияның министрінің орынбасары, Қиыр Шығыс әскери округінің қолбасшысы деп қаласың.

	– Жоқ, түсінікті емес, – Гуровтың үні, Люськаның даусына қарама-қарсы ұяң да, мінәйі шықты, қазіргі еңсесін басқан жағдайда, шиыршық атқан ашудың үстіндегі ызалы күйде дауысының бұлай шыққанына Гуровтың өзі де қайран қалды. – Мен тек Нинаның қайда екенін айтсаң ғана кетемін, қайда Нина?

	– Нина қайда? – Люська бойын түзетіп, ағаштай қатып қалды да, Гуровты бастан-аяқ ала көзімен ата бір шолып шықты. – Сенен о баста кетіп қалмағаныңа таңым бар. Ұзақ, тым ұзақ шыдап келген саған... Өзіңе сырт көзбен қарап көрші. Неменеге шамаң келеді, еркексымақ неме? Тек бақшадағы құс үркітетін қарақшылыққа ғана жарайсың. Торғайларды үркіту – саған лайық кәсіп. Нина сені неге баяғыда тастап, қалай кетіп қалмаған? Мұны ол бұдан екі жыл бұрын жасауы керек еді. Сонда айтып едім оған – уақытты бекер созасың деп... Қапы қалма! Ал ол ақымақ, бірдеңеден үміт етті ғой. Ұсқыныңа қарашы, – Люська футболшының алақанынан бір шымшып темекі алып иіскеді де, басын Гуровқа қарай бұрды.

	Шамасы, сөзінің растығын құптауды талап етіп, футболшыны куәлікке шақырса керек.

	Өз ойына бұйыққан футболшы үнсіз түксиіп отырды, ол Люськаның шаптыққанын да, Гуровтың келгенін де елең еткен жоқ. Алайда дәл осыған арқа сүйегендік Люськаға батылдық беріп, оны сорақы қатын ұрысқа итермеледі, оның мұнысы қандай жанжалдан болсын бас тартпайтын базар толы шайпау әйелдердей еді, мейлі, ол балшық я құм болсын, әйтеуір сауда жасаса болды, олар үшін кез келген жанжал қаймақ жаққан ананастан, сарымсақ қосқан бұзаудың сан етінен және сібірдің қақаған аязында ерекше құнды күнгей мандариннен де қымбат, дәмді. Егер Люськаның жалғыз өзі болса, бүйтіп базардағыдай шаптықпас еді.

	– Нина қайда? Менің оған жолығуым керек, – деп мейлінше биязы сөйлеуге өзін-өзі күштеп бағындырды Гуров.



	– Оһо. Дәмесінің зорын... Маған салса ың-шыңсыз, ажырасу үшін тезірек ЗАГС-тен кезек алған болар едім... Нинаны мен тә-ә-әуір адаммен табыстырдым, ол сен сияқты ынжық емес. Жақсы адам, ол оны ренжітпейді, алақанына салып, мәпелеп күтеді. Өйткені ол, сенің Нинаң, көрікті әйел ғой, – Люська бас бармағын жоғары көтеріп еді, ойламаған жерде тепе-теңдікпен айналысатын, әлдебір құдірет жөнінде пайымдаған бич Леваға ұқсап кетті кенеттен.

	Ал Гуровтың көз алдын дымқыл тұман басып, Люська өзінің футболшы серігімен әлдебір қоймалжың жылбысқы қарға көмілгендей осы тұманға сіңіп кетті, кескіндері жайыла бұлдырап, екеуінің су-су беті төртеу болды. Ыза мен қорлықтан запы шеккен Гуровтың шекесіне қан теуіп, солқылдап кетті. Біреу бүйірінің астынан қойып қалып, соққыдан тынысы бітіп қалғандай Гуров жанталаса аузын ашты – Нинаның мұнымен емес, басқа біреудің қасында деген Люськаның мәлімдемесі төбесінен жай түскендей әсер етті, – мұндай опасыздықты өңі түгіл түсінде де күткен емес. «Жо-оқ», – Гуров күйіне басын шайқады. Люська жауап ретінде мазақтай күліп жіберді.

	– Түріне қарашы, – деді ол футболшыға. – Айтқаным өтірік пе? Қарақшы емес пе, а?

	Футболшы тіс жарған жоқ.

	Ал Гуров бетін үнсіз қисайтып, еңіреп жылап жіберді

	– қышқылдай өткір ыстық жас бетін баяу жауып барады. Жылаған еркектің кескіні сорақы да қорқынышты болады

	– қашанда жылаған еркектің жүзін көрген жұрт абдырып сасып қалады, еркекті жылатуға мәжбүр еткен соққы аса қатал әрі естен тандырардай сұмдық соққы болса керек. Осы өксіктің астарында шер тарқатудың нақты бір тікелей үлесі болса керек, бәлкім, өйткені көздің жасымен бірге іштегі зұлымдық, арам қан, өрескел рух қосыла шығып, адам жылағаннан кейін жеңілдеп қалады. Әрқашан жылаған еркекті аяңыздар – оны жылатуға мәжбүр еткен аса күрделі себептер болғаны, яғни.

	Гуровтың көз алдындағы заттардың бәрі қалшылдап, билеп кетті, бұлдырай жайылып, қосарланып, үш еселенді, сұмдық бір тас қараңғы өлі тыныштық орнады, тіпті көтеріле берген ұшақтың гүрілін де басып тастауға шамасы бар қуатты оркестр мүлде жоқ сияқты – оркестр Люськаның үстелінен небәрі он-ақ қадамдай жерде еді, Гуровтың ту сыртында керней-сырнайлар залды басына көтеріп, ударниктің мыс табақшалары азан-қазан соққылауда, былғары тоқпақ барабанның местей тырсиған бүйірін тесіп жіберердей күмпілдетіп жатыр, саксафонның үні ышқына шығып, аршын төс, қыпша бел, өңі уыздай жас әнші кең тараған кейінгі әнді орындауда, – мейрамхана іші у-шуға, күмбір-самбырға, тарсылға, аяқтардың тарс-тұрс дыбысына толы еді. Бірақ Гуров мұның бірде-біреуін естіген жоқ. Ол жертөледе отырғандай, үңірейген жылбысқы меңіреу тыныштықта жападан-жалғыз қалды. Люська тапанша атқандай Гуров тұрған жаққа қарай сұқ саусағын безеді.

	– Бұл жерде кермек суды көлдетудің ешқандай реті жоқ. Гуров оқтай атылған осы сөзді де естіген жоқ, буалдыр тұманның арасынан жалғыз байқағаны, әлдебір оғаш қозғалыс болды, ернін тістелеп, жусанның дәмін еске түсіретін кермек жасты жұтқан күйі міңгірледі:

	– Н-нина қайда?

	Футболшы басын оқыс жұлып алып, Гуровқа тесіле қарады, жағы ойнақшып қоя берді, осы дірілде біртүрлі жеркеніш бар еді, ол өз ойының тұңғиығынан қалқып шығып, енді қазіргі көрініске таңырқап қарап қалған.

	– Мен саған адамша айтып түсіндірдім ғой – Нина бөтен кісімен. Бұдан былай ізін бағуыңды қой. Оның да, менің де. Ұқтың ба? – ол футболшыға бұрылды. – Ең болмаса сен кіріссең етті, Алехин. Әйтпесе бұл тыныштықпен тамағымызды да ішкізбейді, – деді ол Гуров жайында әлдебір жансыз, әншейін бөтен зат тұрғысында сөйлегендей. Гуровтың құлағына ешқандай дыбыстың мүлде жетпей жатқанына қарамастан, ол соңғы сөздерді естіп қалды. Гуровтың көз алдын көлегейлеп, айналадағы заттарды, маңайдағы қимыл, қозғалысты бұлдыратып, әлі сейілмеген жылбысқы тұтқыр тұманға, дымқыл ылғалға араласып, сөздер жарым-жартылай шала естілді.

	Футболшы мысқыл аралас ойлы көздерімен Гуровқа ызғарлана қарады.



	– Ей, достым, біз қазір ас ішеміз, сенің мынау түріңнен тәбетіміздің бұзылмағанын қалар едік. Дәм үстінде тәбетті бұзбастан, қайта шақыра түсу керек, – деді ол аса ділмәр тәрбиешідей ғибрат айтып.

	– Осы ойын-сауығыңды сахнаның басқа шетіне көшірсең.

	Гуров басын шайқап, жыламсырай өксіген сөздерді тісінің арасынан сыздықтата шығарды.

	– С-салдақысың сен, Люська. Сені өз үйімде адамша күтіп едім ғой. Ал с-сен...

	– Ал, бауырым, кісіні салдақы деу – ол адамды қорлау, ал кісіні қорлағандық үшін жауапсыз қалдырмайды. Олар әрқашан жазасын алуға тиіс, – деді футболшы, қатқыл да кекті үнмен, сөйтті де орнынан көтерілді.

	Көз алдын қызғылт тұман басып, қайғыға тұншығып, әлсіреген Гуров, қауіп-қатерді түйсіну сезімінен біржола айрылғандықтан, бұл алмағайып қимылды байқаған жоқ. Соққы үшін бүкіл денесінің, кеудесінің де, тұмсығының да, бүйірінің де ашық тұрғанын аңғармады... Футболшы, неге екені белгісіз, сәл кідіріп қалды – шамасы, арты шатаққа айналып кетпес пе екен деп бір сәт ойланса керек. Қанша дегенмен «Интурист» қонақжайы ғой, шетелдіктер көп, әнеки, жарты залды алып, Хабаровскінің кереметтерін, Қиыр Шығыс табиғатының әсемдігін, жергілікті жердің ерекшеліктерін, Амур өзенін табада шыжғырғандай отыз төрт градус қапырық ыстықты, жергілікті музейден көрген тарихи байлықтарды өзара әңгімелеп отыр.

	– Ал, кәне, – деп Люська футболшыны қыздырды. – Салдақы деп мұнан былай атамауы үшін.

	Люськаның қозғауы дегеніне жеткізді – қорғансыз, мүсәпір Гуровтың жүзіне қараған күйі, футболшы онан сайын созыла түсіп, алақанын сәл жоғары көтерді де, Гуровтан басқа ешкімге көрінбеген қызғылт дымқыл тұманды пышақпен кескендей шалт қимылмен күректей қолының қырымен Гуровтың бүйірінен бар күшімен періп қалды. Гуровтың басы кекжең ете қалып, қас-қағым сәттің ішінде санасы шыныланып, көзін буалдыр перде тұмшалап, қайыңның бұлтығындай шодырайған, шандыр кеңірдегін ілгері созған күйі көзі алайып, серейіп қатып қалды...



	Футболшының кенет жағы суалып, өңі боп-боз болып кетті – шынымен-ақ өлтіріп қойғаны ма? Мәссаған. Әншейін түрте салған еді ғой, футбол алаңында мұнан әлдеқайда қатты соғады. Футболшының қабағының асты қанттай ағарып, ерні ысқа қақталғандай көгеріп кетіп, үрейлене дір-дір етіп қалтырап қоя берді.

	Ал қатты соққы Гуровтың күре тамырын қырқып, жанын шығарып жібергендей болды. Тек қана әлдеқайдан, сонау бір алыстан, баяу, жаназа-ырғақпен, «бом-бом – бом» деген дыбыс, көрден шыққандай талмаусырап еміс-еміс жетіп жатты. Және ол мұны тірілей өртеп жатқан ыстық жалынның сытырлаған құрғақ дыбысын сезді. Артынша адам төзгісіз жанына батқан азаптан қатты қиналды. – Мына қызықты қараңызшы – осы қиналыс оны тіршілікке қайта жетелеп әкелді. Ол орындықтың арқасына жабысқан күйі тас мүсіндей қатып қалды, өз кеудесі мен жүрегін сипалап тауып алып, қаумалауға тырысты – бірақ жүрегі қайда, қайда? – Көкірегінде соғып тұр, бірақ ұстатпайды, тұла бойының бәрі қаусап қалып, соққыдан жаншылып- езілген Гуров қазір тек бір-ақ нәрседен қорықты – жүрегі кеудесінен шығып кетпесе екен, сөйтті де ақырындап еденге шөге бастады.

	Осы нәзік құсты, жүректі, жаралап алмас үшін, қанатын майыстырып алмас үшін, ақырындап құлап бара жатты. Міне, еденге де жетті, ол азапты күйзелістің арасынан паркетті көріп қалды, демек, жүрегі мұны тастап ешқайда кетпейді – ол қолды-аяқта тұрмайтын тентек балапан емес қой.

	Таяқтан есеңгіреген Гуров Люськаның үстелінің қасында төрт тағандап тұрып қалды. Футболшының ернінің дірілдеп- қалшылдағаны басылып, жанкүйерлердің нақсүйері, Хабаровск өлкесінің мақтанышы, бұрынғы маңғаз да сабырлы қалпына қайта оралды.

	Люськаның да көңілі орнына түсіп, футболшыдан сыбырлай сұрады.

	– Өлтіріп қойғаннан саумысың?

	– Жоқ.



	– Енді не істейміз? Өйткені бұл төрттағандаған күйі біздің үстеліміздің жанында түн ауғанша өстіп тұра береді ғой. Қарашы, жұрттың бәрінің көзі бізде... Шетелдіктер.

	– Түкіргенім бар ма, – деді футболшы қатуланып. Мырс ете қалды. – Шетелдіктер үшін бәрібір, мұндайды елең де қылмайды олар. Олар өз көңілдерін көтеріп, өз қотырларын өздері қасыса болды, басқада шаруасы жоқ. Ал содан соң, кісінің неге тізерлеп тұрғанын кім білсін? Мүмкін, өзіне ұнайтын шығар? Бәлкім, бес сомын түсіріп алып, енді соны үстелдің астынан іздеп жатқан шығар.

	– Әкімші әйел келе жатыр.

	– Ендеше, сенің серігіңді шығарып жібер деп соған айтамын.

	– Шығармайды. Отырған үстелі бар ғой, тапсырыс берілген, шамасы... – Тамағымен, ішімдігімен. Есеп айырыспайынша – шығармайды. Қалтасынан ақшасын алып, ішкен-жегенін есептеп, мейрамхананың кассасына өткізеді. Өзін масханаға жібереді.

	– Саған кесірі тиіп кетпей ме?

	– Маған ба? – футболшы мырс етті. Қолын созып Люськаның жағынан еркелетіп сипады. – Тентегім.

	Бірақ Гуровты мейрамханадан шығаруға ешкімнің көмегінің қажеті болмады, тарамыс, сүйегі асыл, тайга шынықтырып, от пен судан өткен ол ақырындап көтеріп бастады да біржола тік тұрып кетті. Тек қана бұрынғы тотыққанынан айырылып, қазір қуарып кеткен бетінен бұршақ-бұршақ тер пайда болды. Футболшы таңдана қараған күйі Гуровтың қимылын бақылады. Япыр-ау, қалайша тұрып кетті. Соққы жөнінде жәй ғана түрте салдым деп футболшы өтірік айтқан еді, өзіне де, Люськаға да жалған айтты, бар ашуын, бойындағы бар күшін салып ұрған еді, «салдақы» деген шамына қатты тиіп кетті. Өйткені дәл осы сөзді ол бүгін команданың бапкерінен естіген болатын. Футболшы Алеинді басқа жерге азғырып шақырған еді, пәтер беруге, жақсы жалақы төлеуге уәде берді – ол соған келісті, өйткені Свердловскіден кейін міндетті түрде футбол командалары қазір сұйылып, нашарлап кеткен Москвадан бір-ақ шығады, жаңа толқын оларға ауадай қажет. Свердловскіден Москваға баруға бұған төте жол бар, өйткені Оралдың орталығы ақ мәрмәрлі астанаға тиіп тұр. Ал Хабаровскіден ол мүлде қашық, сондықтан ара-қатынас жоқ. Қысқасы, футболшы бәрін дәл есептеген еді.

	Гуров біржола тік тұрып, құлағын ауыртқан шыңылды кетіру үшін басын сілкіді – бірақ шаншу босатқан жоқ, тарамыс денесіне сыналай еніп кеткен сияқты, өзін-өзі қолға алу үшін бар күшін салуға тура келді.

	Бала кезінде, мектеп табалдырығында, тіпті үйленген жылдары да Гуров төбелестің шебері еді, бірде-бір қарсыласынан жеңіліп көрген емес – ал қазір ашық алаңға аңдаусыз шыға келген қоян секілді сұлатып түсірді. Қалай абайсыз қалған. Соққыға, осындай ауыр екі соққыға өз денесін ашықтан-ашық тосты. Ол ыңырсып жіберіп, өзін- өзі қайта қолға алды да, шыңылдап тұрған ап-ауыр болған басын қайта шайқады.

	Ақырын ғана «р-рақмет» деген ол, ыдыс-аяқтары жиналмай, желінбей қалған тамақтары мынау ыстықтан кебе бастаған, бүйірлерінде саусақтың ізі қалған бос графин тұрған өзінің үстеліне қарай жайлап басып кете барды.

	Бич Лева орнында жоқ – ғайып болыпты Лева. Ауадай, сағымдай, буалдыр елестей ғайып болыпты. Тұла бойының ауырғанын, басының зыңылдағанын басқысы келіп, Гуров орындыққа бар салмағымен қолайсыз отыра кетті.

	Қасына даяшы Таня келді. Қан-сөлі жоқ, тістелеп тастаған еріндерін әзер-әзер жазып жіберіп, Гуров оған зорлана жымиды.

	– Жай ма, Таня? – деп сұрады ол қырылдаған бөтен сыбырмен.

	– Қиналып отырсыз ба? Мүмкін, сізге көмек керек шығар?

	– Жоқ, Таня. – деп басын шайқады ол. – Рақмет. Өзім бірдеңе етіп амалдармын...

	Ол Гуровқа аяныш лықсып тұрған мөлтілдеген көздерімен

	– Гуровтың емес, өзінің жанына батқандай, жаны аши қарады.

	– Менің серігім қайда? – деп сұрады ол.

	– Кетіп қалды. Ақшасын сіз төлейді деп айтты.

	– Түсінікті. Есептеңіз, Таня. Қанша төлеу керек?

	– Кофе ішесіз бе?

	– Жоқ.

	Таня фартугының қалтасынан титімдей есепшотын шығарып, көз ілеспес жылдамдықпен шотты әрлі-берлі қағып есептей бастады, сосын цифр жазылған қағазды үнсіз Гуровтың алдына тастады. Тұла бойының ауырғанына, кеудесінің шаншығанына шыдай алмаған Гуров тыжырынып, қалтасынан ақша шығарып, санамастан үстелдің үстіне қоя салды. Сөйтті де орнынан тұрды.

	– Қайда кеттіңіз? Артық бердіңіз ғой.

	– Рақмет. Қажеті жоқ.

	Артына бұрылмастан есікке қарай ілбіп кете барды.

	Кешке қарай әдетте ыстық қайтады. Осыдан жарты сағат бұрын ғана ми қайнатқан ыстықтың күштілігі соншалық, асфальттың үстіне емін-еркін картошка қуырып, бауырсақ пісіруге, үш жұмыртқадан глазунья жасауға болатын еді – мұнан былай Гуровқа көндігуге тура келетін бойдақтық, үйреншікті тағам түрлері, күннің көзіне ыдыспен сүт қойсаң, әп-сәтте қайнатып шығарады, міне, енді сонау бір шалғайдағы буалдыр тұманның арасынан салқын, өткір жел тұрып, күннің көзіне қоп-қою сабалақ майда бұлттарды айдап әкелді, аптапты тайгаға қарай қуалап, Амурдың суын шымырлата шайқады, бірнеше оқыс тепкімен күнді көкжиекке тықсырды да, жұмысын бітірді – салқын кеш өз күшіне мінді.

	Өз нөміріне көтерілгеннен кейін кереуетіне етпетінен сұлай кетті де, шекесіне тиген таяқтың әсерінен, көрген қорлығынан, шеккен жәбірінен бірнеше рет өксіп-өксіп жіберіп, ауыр да қапырық ұйқыға шомды.

	Ол көп ұйықтаған жоқ, ал оянған кезде алқызыл – сұрғылт тымық кеш терек жапырақтарын мекендеген әлдебір қанатты шыбын-шіркейлерді, жерге қарай жойқын қолдарын созып, соңғы күшпен қарсыласып жатқан күнді сықырлата тықсырып, Хабаровскінің үстімен баяу үйіріліп жатты. Тұншықтырған қапырық басылып, ауа салқындап қалыпты, көшеге, Амурдың жағасына халық қаптап кетіпті – жоғарыдағы Гуровтың нөмірінен, бөлменің балконынан – серуендеп жүрген сәнді киімді адамдар, жұптасып жүрген



	жастар, күндізгі ыстықтан әлі қызуы басыла қоймаған топырлаған аяқтардың астында тапталған асфальт көрініп тұрды.

	Гуров тікендей үрпиіп жағын сипалап, жетімсірей күрсінді, – әнеки, тайгада жүргенде күніне екі мәрте қырынып, қаланың адамындай сыланып-сипанып жүретін еді, енді тіпті үсті-басына да қарамайтын болды. Төмен құлдыраудың алды емес пе екен бұл?

	Бүйірі, кеудесінің дәл асты қол тигізбейді. Қақсатып әкетіп барады. Ол әдеттегіден сәл қаттырақ тыныстап еді, өрттей ыстық шаншу кесек боп тамағына тірелді. Бәрі түсінікті – футболшы мұны баудай қырқып, оңдырмай соққан...

	Кенет Гуров бүйірінің қақсағанынан да бетер жанына батқан күйінішті сезді. Төменде, тоғызыншы қабаттың биігінен қонақүйдің алдындағы анық көрінген шаршы тас алаңда, мүлде кішірейген, құмырсқаның үлкендігіндей дерлік төрт кісі тұрды. Люська, футболшы, Нина және осынау биіктің өзінен кең иығы көзге ұрып тұрған көк көйлекті бейтаныс адам.

	– Нина, Нина, сурет, Ниночка – көгершін, – Гуров заттарын бөлменің ішіне шашып тастап, бос әбігерге түсті – сөмкеде мыж-мыж болып бүктеліп қалған көйлектерін, шалбарларын, өзімен неге алғаны белгісіз жылы тельняжкасын, носкилерін, тозығы жетіп резеңке жіптері шіріп кеткен – жіп-жіңішке, жіп галстугын жан-жаққа лақтырды.

	Қайыршыға жел қарсы дегендей – мына қырсықты қараңызшы – қонақүйдегі екі лифтінің екеуі де бос емес еді. Осыншама биіктіктен баспалдақпен жүгіріп түсетін болса – шыдамы таусылғаннан бір орнында билеп тұрған кавказдық пішінді кісі айтқандай, вах-вах, екі жылың кетеді.

	Ақыр аяғында бұлардың тұсынан топ адамның дабырлаған дауысына толы үйдей бірдеңе сықырлап шамалы өтіп кетті де, содан кейін барып қана Гуров пен кавказдықтың жанына тоқтады.

	Бұлар лифтінің ішіне кірді – ол әр қабатқа тоқтайды, әрі тоқтаған сайын ішке жаңа жолаушы кіреді, уақыттың созылып, кешігіп бара жатқанына, Нинаға ұшыраса алмай, «мәңгілік» айырылып қалатынына ызаланған Гуровтың «мәңгілік» деген абстрактылы ұғымды кәдімгідей елестеткені соншалық, тамағына өкініштің ағаштай қатты кесегі тіреліп қалды.

	Міне, шыны сызықшада «в» деген әріптің жануы мұң екен, «вестибюль», яғни Гуров мәрмәр дәлізді жүгіре басып өтіп, көшеден бір-ақ шықты.

	Көшеде Нина да, көк көйлекті иықты келген кісі де, әлгі сужұқпас Люська да – бірде-біреуі көрінбейді. Бірақ артынша Гуровтың қырағы көзі бетон алаңның ар жағындағы қалың бұталардың қою көлеңкесінен көрініп тұрған биік мүсінді шалып қалды. Футболшы. Ештеңе болмағандай қаннен- қаперсіз шәниіп тұр, қолын тұмсығына апарады – шамасы, темекі иіскеп тұрса керек. Қарашы, қалай кергуін, өте қымбат, таптырмас сигаретті сындырып қор қылуда, мұндай сигаретті Гуров өзі-өз болып тартып көрген емес.

	Арық денесінің бірден қорғасын тартып, шомбалдана түсіп, бұлшық еттерінің сұмдық қатайып кеткенін сезді. Гуров футболшының ағараңдаған биік мүсінінен көзін алмастан алаңның үстімен баяу ілгері жылжыды. Бойындағы бүкіл жаманшылықтың бәрі, соңғы күндері – Люськадан, Нинадан, бич Левадан, футболшыдан көрген қорлығы ашудың тұтас бір тас түйін шумағына айналып, сол тас түйін сыртқа шыққысы келіп, түрткілеп, қоярға жер таптырмады. Гуровтың бар ашуы, ыза-кегі қазір көзіне көрініп тұрған әлгі футболшыға шүйілді.

	Футболшы иегін көтерді, сол бұрынғы тәкаппар, маңғаз, менмен қалпы. Кешкі қызғылт ымыртта, қызара бөрткен аспанның аясында, зеңбіректен атқандай оқтын-оқтын жарқылдар пайда болады, тылсым ауада бір мазасыздық бар, футболшы міз бақпастан, тіпті шамадан тыс бедірейіп, айрықша көзге ұрады, тас мүсін сияқты, жымқырылған еріндері тұтас жіңішке сызыққа айналып, шүңірейген көздері бас сүйегіне кіріп кеткен. Гуровты көрген футболшы танып, паңдана басын көтерді – тағы да сен бе? Тағы да әлгі Саяқ-тайгалық, жаман-жәутік, етіктің сірісі, ескі башмақ сүйреткен шикі өкпе, сол баяғы түкке тұрмайтын құл-құтан ба? Әлдебір меңіреу түкпірдегі жеркепеге тығылып алып, тып-тыныш отыра берудің орнына, қалаға қайта келіпті... Жо-жоқ, бұларды бүйтіп еркінсітіп жіберуге болмайды. Футболшының көзіндегі әлгі менмендік пен тәкаппарлық жоғалып, қатулана сығырайып кетті, ол Гуровтан көзін алмаған күйі, шетелдік темекісін бір иіскеді де, сосын алақанындағы ұнтақты бетонның үстіне кесірлене шашып жіберді.

	«Тас түйін боп қатып қал», – деп бұйырды Гуров өзіне- өзі, бүкіл назарын футболшыға, оның зәрлі көздеріне, тістенген еріндерінің қатқыл сызықтарына, жиырылған денесіне қадаған күйі.

	Түк болмағандай биязы ғана сұрады.

	– Жаныңыздағы құрбыңыз қайда кеткен, пан спортсмен?

	Люська ше, а?

	Жауап қайтармаған футболшы, бүкіл денесімен шұғыл бұрылып, алақанының қырымен дәл өткен жолғыдай Гуровтың бүйіріне сілтеп қалды. Гуров мысықша оқыс бұрылып, мейлінше шалқалай жантая түсіп, бір аяғын ілгері тоса қойып еді, футболшы алақанын созған күйі бар салмағымен Гуровтың темірдей қатты өкшесіне жерді сүзе гүрс етті. Гүрс еткен дыбыстан кейін тіпті футболшының қолының кірш ете қалғанын да естіді – шамасы, екі не үш саусағы шығып кетсе керек. Бәлкім, сынып кетуі де ғажап емес... Футболшы ауырсына қиналғаннан көзін жұмып, қолын ауада сілкілеген күйі қыңсылай бебеуледі.

	– С-саусағым, хайуан, – деп ыңырсыған ол, бебеу қағып, асфальттың үстінде ұршықша шыр айналып дөңбекшіді. Көйлегінің қалтасынан кешкі ымыртта ағараң ете қалған бір қорап сигареті бетонның үстіне ұшып түсті. Бір буда кілті ыршып кетіп, шылдыр ете қалды. Бірақ футболшының оған қарауға шамасы келмеді – жанымен азап болып, ештеңені көрмеді де, ештеңені сезбеді де – кілтпен бұрап қойғандай шыр айналып, қатты ыңырсыған күйі қолын сілкілей берді.

	Мейрамханада қол жұмсағаны, сондағы көрсеткен қорлығы, бүкіл озбырлығы үшін футболшыдан жақсылап өш алғысы келіп тағы да оқтала берген Гуров, енді тимеу керек деп шешті – жеткілікті. Дәл осы минуттарда санасы ап-айқын, сап-сау да рақымсыз болған Гуров (соңғысы ол үшін мүлде жат еді) осы тұста күтпеген ойға келді, мүмкін, футболшыға жәрдем керек шығар, шынында да бірдеңе болып қалған шығар – құлындай шыңғырып жатыр ғой... Бірақ дәл осы сәтте қонақүйдің үлкен шыны есігінен, шолақ жең көйлегінің сәл төменгі тұсын ала беріп, жалаңаш білегіне қызыл байлаған швейцар асыға басып келе жатқанын, оны паналап, шамасы, Гуровтан сескенген болса керек, Люська және вестюбильде отырған адамдардың бірнешеуі ілесіп келеді. Кідіруге болмайтынын Гуров түсінді, өйткені жағдай солай, қайткенде де бұл айыпты болып шығады, бұталардың қаракөлеңкесіне баяу кейін шегініп, ойбай салған футболшының бетон алаңның үстінде дөңбекшігенін, қолын сілкілегенін, бетінің қисайып, түрінің өзгеріп кеткенін бақылаған күйі – қараңғылыққа сіңіп кетті.

	Ол Люськаның өлген адамды жоқтағандай дауыс көтере бажылдағанын естіді.

	– Мен ол адамды білемін. Михаил Семеновичті темір шыбықпен ұрса керек. Немесе, велосипед шынжырымен. Айтшы, Миша, сені немен ұрды?

	Гуров мырс ете қалды, футболшының тек фамилиясы ғана емес, аты-жөні де бар болып шықты ғой. Михаил Семенович, оны жәй, көптің біріндей, әншейін Миша деп атауға да болады.

	– Немен ұрды сені? – деп қазбалай бастады Люська. – Велосипед шынжырымен. Милиция қайда? – деп кенет шыңғырып жіберді ол. – Милицияға мәлімдеймін қазір. Мен ол адамды танимын.

	– Жап аузыңды, – деп кесіп тастады футболшы дөрекі үнмен, ыңырсуын күшпен бағындырып, Люська сол бойда бірдеңеге сүрініп кеткен адамдай үнін өшіре қойды.

	Тым-тырыс болғаны соншалық, бұтаның панасында отырған Гуровка сабырлы Амурдың жартасты жағаға қалай шолпылдап соғылып жатқан дыбысы естілді. Біреу бұтаның арасына кіруге ыңғайланып тұрды да ізінше кері қайтты.

	– Сұмдық қорқынышты, қараңыз. Бр-р-р... Екі көздің арасынан періп жіберуі де мүмкін.

	Бұтаның арасынан біраз уақытқа шейін дабырлаған дауыстар естіліп тұрды, сосын футболшыны алып кетіп еді, бәрі басылып, тыныштық орнады.



	Хабаровскінің түндері, па, шіркін, қандай әсем еді. Шаңқан көк аспан мөлдір ымырттың бозамығына шомылған күйі, баяу ғана, қалықтап жылжып барады, аспан түсінің көз қарықтыратыны соншалық, еріксіз демің бітіп, тамырың тоқтап қалады, аспан тұңғиығының тереңдігі нақ бір түпсіз шыңырау секілді, содан еріксіз басың айналып, есің шығады. Осынау аспанға қараған кезде қиялдың бұлтына мініп, армансыз шарықтағың келеді. Жұлдыздар жылап тұрғандай, діріл қағады, жердегі жас тамшылары – бүкіл адамзаттың ащы да тұңғиық көз жасы сонда бу болып ұшып барады, соның әсерінен жұлдыздың біресе біреуін, біресе екіншісін бұлт шарпиды, міне, дәл сол кезде жұлдыздар жылап тұрғандай көрінеді. Көз жасын сығып-сығып алғаннан кейін қайта мөлдіреп шыға келеді, артынша жиегін көмкеріп тұңғиық мөлдір иірімдер тағы да дірілдей шоғырланады. Жұлдыздың кірпіктерін қайта дірілдетуге, төменге нұр сәулесін қайта төгуге мәжбүр ету үшін әдейі жиналады.

	Гуровтың халі мүшкіл еді. Ол аспанға, жұлдыздарға қарап, өзінің қара басы туралы, жалғыздық тіршілігі, болашағы мен балалық шағы, әлдеқашан ұмыт болған сонау өткені туралы, өзінің үйі мен сап-салқын, дауыл мен селдің айдап әкелген жаппай койыртпақ үйіндіге толып кеткен Бира өзені туралы, орман тіршілігі мен бұрғылау бригадасындағы су қорын іздеп жүрген өз жігіттері туралы ойлады. Ол Нинаның опасыздығынан жігері құм болып, тірідей көрге кіргендей еді – ол қазір бөтен біреудің құшағында – сіздер түсінесіздер ме, бөтен. Бөтен.

	Осы ойдан Гуровтың кеудесі әрқашан мұз жегендей бірден азынап қоя береді – сол тоң енді енді ғана жіби бастай бергенде, көз алдына қонақүйдің аспанға тірелген балконынан көрген әлгі суреті қайта келеді, Люська, футболшы, Нина және кәк көйлекті бейтаныс біреу.

	Иә, Нина Гуровтан жәй ғана кетіп қалған жоқ, оның үстіне опасыздық жасап кетті. Сатып кетті... осы ойдан Гуровтың үстіндегі киіміне шейін денесіне тікендей қадалып, біреудің үстінен шешіп алып, мұның арық, ырсиған денесіне қондыра салғандай олпы-солпы көрінді. Нинаны ойлап, ол өз жарасын өзі тырнап жараның аузына тұз септі – ол мұны біле тұра әдейі жасады, өйткені ішіндегі құсаның қайнап-қайнап, күл боп өртеніп кету керектігін түсінген еді. Шамасы, бұл, тым артта қалған ескінің адамы болса керек. Нинаны бөтен біреумен көрді де, Нинамен сол бөтен біреудің әлгі жақындығын әлдебір белгісіз себептермен қатар біршама нақты жағдайларға сайып жорыды, өз түйсігіне жүгініп, екеуінің қылмысты жақындығын бар тәнімен сезді. Бұған сол екеуінің жаңағы жақындығы қан-жыны өзара араласып кеткен табиғи жақындық болып көрінді, әлгіні Нинаға енді ешқашан кешіре алмайды, Нина бұған қайтып келгеннің өзінде.

	Нинаны онан әрі іздегісі де, онымен ұшырасқысы да, тілдескісі де келмеді. Тайгаға, өзінің жігіттеріне, қараң қалған үйіне кері қайтуы керек. Өмір Гуровтың жоғалтқан жоғына бола тоқтап қалуы міндетті емес қой, өз арнасымен ілгері жалғаса береді. Өзін-өзі мынау тіршіліктен біржола сызып тастап, осынау жарық дүниеден біржолата безіп кетуге болмайды, тіпті бір сағатқа, бір минутке де...

	«Интурист» қонақүйінен троллейбус аялдамасына апаратын жолда қолына сөмке ұстаған сұңғақ бойлы әйел көрінді. Ол жолдың қараңғы қапталымен жүргенмен, Гуров әйелді шырамытып үлгірді. Таныс сияқты. Бірақ қайдан көріп еді? Мүлде ұмытшақ болып кеткенін қарашы... Сол бойда есіне түсірді – қалай қара басты, бұл Таня ғой, қонақүй мейрамханасының даяшысы. Сұңғақ бойлы, сымбатты, аршын төс, шамасы, Амур казактарынан болса керек.

	Қолына сөмке ұстаған Таня өз ойымен болып, ақырын жүріп келе жатты. Басын көтеріп, Гуровты көрді.

	– Сіз бе? – дауысы таңдана шықты. – Мұнда неғып жүрсіз түнделетіп.

	– Қызық сұрақ. Шала тұтанған қиялымды мұздатып жүрмін, – аяқ астынан лепіре және дөрекі жауап қатты Гуров.

	Таня күліп жіберді.

	– Тіліңіз өткір екен. Өзімнің түсінігім бойынша өз бетінше оқығандар қатарынансыз, бірақ тапқырсыз.

	– Сонда не, өз бетімен оқығандардың тіршілік етуге хақысы жоқ па?

	– Дұрыс қой, – деді Таня. – Мейрамханада әлгі футболшымен неге жанжалдасып қалдыңыз.

	– Тек мейрамханада ғана емес.

	– Тағы да қай жерде?

	– Сәті түсті ғой, – деді Гуров көңілсіз.

	– Тағы да таяқ жедіңіз бе?

	– Бұйырғаны болды...

	– Сізді сөзге тарту мүмкін емес екен. Сіз кәдімгі судағы балықсыз. – Таня үнсіз қалып, оқыс күліп жіберді. – Сіз қазір тағы да, «сәті түсті – деп айтатын шығар-ау деп күдіктенген едім, бірақ үндемей қалдыңыз... Мұныңыз жақсы. Бір жайсыз жағдай болды ма? – Шамасы, оның әйел жүрегі өзгеше сезімталдықпен, мұны әйтеуір бір қырсық шалғанын айқын сезсе керек. Әйел жүрегі еркектің жүрегіне қарағанда әлдеқайда нәзік те сезімтал. – Иә, тегін емес, – деді сенімді дауыспен Таня.

	– Әйелім кетіп қалды, – деді Гуров жәй ғана, пәлендей ештеңе бола қоймағандай.

	– Солай ма? Иә-иә. Не жетпеді сонда?

	– Тәптіштеп жатудың, меніңше, ешқандай қажеті жоқ қой деймін, – деді ол ескінің адамынша, заң қызметкері секілді сыздана сөйлеп. Гәп – әйелім мені тастап кетті.

	– Қызық екен. – Таняның дауысы ақырын да мүсіркей шықты, – әдетте ондай жағдайды көп адам айтпайды, жасырып қалады. Өзім-өз болып, әйелін бұл емес, әйелі мұны тастап кеткенін ашық айтқан адамды бірінші рет кездестіріп тұрмын.

	– Мен – тайганың перзентімін, Таня. – Сол селқос сарынмен, ептеп лепіре түсіп, өзіне тәуелді өзге біреу жайында айтып тұрғандай екпіндей сөйледі Гуров, – ал тайгада өтірік жүрмейді, жұрт тек шындықпен ғана өмір сүреді. Тайгалықтар қашанда өз көздерімен көрген ақиқатты ғана айтады, оларға мәймөңкелеп жату жат қылық...

	– Шетінен шындыққа жүгініп, бетке баса ма? Алайда айыпқа бұйырмаңыз, турашыл тік мінез – жақсы ма сонда? Ал сыпайылық қайда қалады?

	– Ең әдемі сыпайылық – ол шындықты бетке айту. Таня күліп жіберді.



	– Біздің сөзіміз бітті осымен. Тайгалық ақжүрек ер жігіт, сау болып тұр, ендеше.

	Гуров орнынан тұрып, аспандағы лапылдап өксіген жұлдыздарға, айналасына шыбын-шіркей үймелеген жеке- дара шамдарға, түнгі көбелектерге, теректің қараңғы бұтақтарына қарап, бойындағы жалғыздық қайғысын, күйінішін, жүрегінің сыздап ауырғанын тұншықтырып, ұсыныс айтты.

	– Мен сізді шығарып салсам. Оған рұқсат па?

	– Жол-жөнекей маған Хабаровск қаласының бұзақылары тиісе қоймас деп ойлаймын. Оның үстіне бір кездесуден сытылып кеттім. Сіздің сақалды досыңыз қатты тырысқан еді. Есімі ұмытпасам Лева ғой деймін? Иә, Лева. Екеуіңіз мейрамханада бірге болдыңыздар ғой, сіздің сол Лева досыңыз, жаңа мені қыдыруға шақырған. Бірақ бетін қайтарып тастадым.

	– Ол менің досым емес, пайдакүнем біреу.

	– Ендеше ондай пайдакүнеммен бір үстелге неге отырдыңыз?

	– Мен оған шахматтан жүз сом ұтылып қалдым.

	– Егер әйеліңіз бар болса жүндей түтер еді. Былайша оқасы жоқ. Жүз сом аз ақша емес.

	Гуров үнсіз қалды.

	– Он екіде отель жабылады. Шекара тиіп тұр ғой, қаламыз шекарада, сондықтан тәртіп қатаң. Сізді қайтып кіргізбеуі мүмкін. Бүгінгі кезекші сондай қиын адам.

	Отельдің кезекшісін сипаттауға бірден сөз таба алмаған Таня сасқанынан саусақтарына жармаса кетті, Гуров сонда бұған және футболшыға қарай ентелей жүгіріп келе жатқан жып-жылмағай, алпамсадай адамды көзіне елестетті. Қызыл мата жалаң білегінде, ал жүгіргенде кеудесі мен қарны қосарласып қатар бүлкілдейді. Мұндай дүлейдің қолына түсуден сақтасын – жүгірісінен-ақ рахымсыздық байқалып тұрды, мейірім-шапағаттан жұрдай, ұстаса – оңдырмайды.

	– Қысқасы, бізде оны жан адам ұнатпайды, ұр да жық топас кісі. Нағыз унтер Пришибаев. Бірде жазықсыз бір кісіні отельден теуіп-теуіп қуып шыққаны бар, әлгі кісі бетонға құлап түсіп, бетін қанатып алды.

	– Оған бәріңіз бірдей қайтіп шыдап жүрсіздер. Ұйымдасып газетке жазыңыздар, жиналып қонақүйдің директорына шағым айтыңыздар. Сөйтіп қуып жіберіңіздер.

	– Болмайды. Пенсионер. Отставкада. Еңбегі сіңген адам.

	– Мейлі, кім болса ол болсын, қартың есікті бекітсе бекіте берсін. Бәрібір онда қайтып бармаймын. Білесіз бе, менің де не жоспарлағанымды?

	Гуров жұлдыздарға қайта қарады. – Айтсам мазақ қыласыз... Түнгі қаламен қыдырғым келген еді. Бұрын- соңды түнгі қаламен өзім-өз болып қыдырып көрген емеспін. Жұрттың бәрі ұйқыда, сен ғана жападан-жалғызсың... Өз аяғыңның дыбысынан бөтен дыбыс жоқ.

	– Романтик. – Таняның аузынан абайсыз шығып кеткен осы сөз Гуровты тезге салды. – Терезелерде де шам жоқ, қап- қараңғы, тек жалғыз-жарым көше шамдары ғана сығырайып тұрады. Солай ма? Және мысықтар жортып жүреді. Шетінен ыңғай сұр мысықтар.

	– Жүріңіз, Таня, – деген Гуров қыздың сөмкесіне жармасты. Таня сөмкесін қарсыласпай бере салды, – ол ап- ауыр еді, шамасы, мейрамхана тағамдарымен толтырылса керек, – басқа кезде болса Гуров тіксініп қалар ма еді, кім білсін, ал қазір Таняның күнкөрісі, сірә, мейрамхананың есебінен-ау деген күдікті тіпті дел-сал қабылдады.

	– Көшенің шамдары, – деп толғана сөйледі Таня, – қараңызшы, қандай көмескі. Тіпті қараңғы деуге де болады. Олар да жанды нәрсе, кәдімгі тіршілік иелері сияқты – өткен- кеткен адамдарды бақылайды, солардың әрқайсысы туралы өзіндік пікірлері бар. Ту-у, қандай бюрократтық сөз тіркесі,

	«Өзіндік пікірлері бар». Тіпті тісіме дейін қақсап кетті ғой.

	– Сіз бұрын-соңды тұрмысқа шығып көрдіңіз бе? – деп сұрады Гуров, мұңлы көздерін сығырайта түсіп, екеуі басып өтіп бара жатқан асфальт соқпақтың дөңесіне үңіліп. Оның көздерін Танядан мынау ымырт қараңғылығы көлегейлегенмен, бірақ ол мұның қапалы екенін көрмей- ақ сезді. Тағы да бір аңғарғаны, Гуровтың бұл сұрағының түпкі мақсаты біреу-ақ – ол дәл қазір өзімен тағдырлас адам табуды көксеп тұр.

	– Болғанмын, – деп жауап берді Таня сәл кідіріп.

	– Жараса алмадыңыздар ма?

	– Жарастық-жараспадық, жарастық-жараспадық... Жоқ, олай емес. Менің де жағдайым сіздің жағдайыңызбен өте ұқсас – күйеуім мені тастап үйден тайып отырды.

	– Ол сирек жағдай ғой.

	– Қателесесіз. Хабаровскіде әйелдер саны еркектерден гөрі бір ширекке артық. Міне, әлемнің мықты жаратылыстары соны пайдаланады... Ол қандай артықшылық? Таңдау мүмкіндігінің артықшылығы ма, қалай... Бүгін біреуімен, ертең екіншісімен қосылады. Менің Евгенийім де сөйтті.

	– Сұлу жігіт пе еді?

	– Сұлу, – деп күрсініп қалды Таня, осы шолақ та өзгеше ащы күрсіністен бұрынғы күйеуі әлі де өзіне қымбат екенін, оны Таняның әлі де ұмытпағанын анғарды Гуров. Таня өкініштің тозаңын саусағымен сылып тастағандай қолын бетіне апарды, күйректіктің ырқына бағынған ол өзінің осы әлсіздігін тұқыртып, күңгірттеу дауыспен былай деді.

	«Менің Женям қайтып келуге әрекет жасап көріп еді, онысынан ештеңе шықпады. Қайтар жол кесілген. Тәмам.

	– Екеуміздің қайғымыз бір екен.

	– Оныңыз рас. – Таняның дауысы толқып шықты. Шамасы, тақырыпты өзгерткісі келген болу керек, іле-шала жылдам сұрады. – Тайгада күнелту қиын ба?

	– Үйреніп кеткеннен кейін қиын емес.

	– Аңдар тимей ме?

	– Ал карабин не үшін?

	– Аюды көрдіңіз бе? – Күтпеген жерден жас балаша сұрақ қойды Таня.

	– Бірнеше рет бетпе-бет ұшырастық, қорыққанымыздан екеуміз де сасып қалдық. Мен бір жаққа, Миша ағай екінші жаққа қарай зытып отырдық.

	– Құлаққа жағымды екен, «Миша ағай». Ал ұрғашы аюды ше?

	– Кірекей ме? Маша тәтей ғой, – жылдам, тіпті жұлып алғандай тез жауап қайтарды Гуров.

	Таня сықылықтап күліп жіберіп еді, оның сол күлкісі Гуровты елжірете түсті де, оң қолындағы ауыр сөмкені әзер игеріп, қолын жайды:

	– Кірекейдің өзі аса алып болады, екі жүз келідей, кәдімгі паровоздың өзі, ал жаңа туған қонжықтары мынадай- ақ – ол екі жұдырығын бір-біріне қосты, тіп-титімдей, сілекейлері ағып тұрады – үлкендігі иттің немесе қасқырдың күшіктеріндей ғана, тіпті дем шығаруға қорқасың. Міне, тайганың жұмбақтары осындай.

	– Аюдың еті – дәмді ме? Бұрын-соңды дәмін татып көрген жоқпын.

	– Мен де көрген емеспін, – Гуров тыжырынып жүрісін баяулатты.

	Таня оның мұнысын байқап қалды.

	– Өзің тайгалықсың, ал аюдың етін әлі күнге жеп көрмепсің? Бір себебі бар ма?

	– Бар, – деп көңілсіз жауап берді Гуров. – Көп бұрын бір жағдай болған.

	Бір жолы мұжықтар тайгада кірекейді ұстап алып, атпен жетектеп қыстауға алып келеді де, терісін сыдырып, мүшелеп тастайды, – қысқасы, бәрін жөн-жосығымен жасайды. Оны сәкінің үстіне жатқызып қойып, өздері қуырдақ қуырып, спирт құйып жатыр екен. Қыстаудың ішіне кіріп барсам, терісі сылынған жалаңаш әйел сұлап жатыр. Қолдары да, балтырлары да әйелдікі, ал төсі – тіпті аумайды. Бір боқтап жіберіп, қыстаудан атып шықтым. Мұжықтар дүрлігіп, мылтықтарына жармаса кетті де, соңымнан тұра жүгірді. Бір жыртқыш аң тұтқиылдан бас салды ма деп ойлапты... Дүрліктіргенім үшін кейін жазамды берді.

	– Брр, қалай қорқынышты, тіпті денем түршігіп кетті ғой, – деп иығын қиқаңдатты Таня, – терісі сыпырылған жалаңаш әйел... Төсі де әйелдің төсі. Шынымен-ақ кірекей әйелге ұқсай ма?

	– Шындық. Аумайды. Қысқасы, соған дейін де аюдың етін жеудің сәті түспеп еді, одан кейін біржола жерініп кеттім.

	Одан әрмен екеуі үнсіз келе жатты. Таняның бойында Гуровты өзіне тартатын бірдеңе бар еді – шынайылық, байсалдылық па, қалай... Тағы да бір ерекше қасиеті, әйелге тән нәзік мейірбандық, сырыңды ұға білу қабілеті, тым қысқа уақыттың ішінде етене жақын тарту, сонымен бірге санаулы секундтың ішінде жағдайды дәл түсініп, қолынан келген жәрдемін беру. Калай болғанда да Гуровқа ол осылай көрінді.

	Хабаровскінің түнгі көшелері жым-жырт және адам жоқтың қасы, оқта-текте әлдеқайдан еркек немесе әйел көлеңкесі қараң ете қалады, табанын сүйретіп жалғыз қарт өте шығады, қараңғы түкпірдегі сәкілердің бірінен бірен- саран ұрланған ғашық жұптардың өртене сыбырлаған демдері құлаққа шалынып қалады, – бар болғаны сол ғана. Романтикалық асқақ, адам таңғаларлықтай, қайғыны сейілтерліктей айрықша ештеңе жоқ. – Гуровтың көңілінен шықпады. Қаланың кәдімгі қаңыраған көшелері.

	– Еһ, қазір тартып жіберер ме еді, шіркін, – деді Гуров.

	– Не, қапаланып тұрсың ба? – деп Таня сұрақпен тіл қатты.

	– Қапаланып та, қапаланбай да.

	Гуров қайдағы бір бос түкпірге, бәрі өртеніп кетіп, уланып бітіп, енді тек күлі ғана шала бықсып жатқан өзінің ішкі сарайына үңіліп, қазіргі күйін білдіретін лайықты сөздерді іздеп, аз-кем үнсіз қалды да, сосын:

	– Қапаланайын-қапаланбайын, бірақ жетісіп тұрған жоқпын, – деді. Сірә, тайгаға кету керек шығар.

	– Жараңызды емдеуге ме? – Таня ақырын мырс ете қалды.

	– Ал ішімдікке келетін болсақ – менің сөмкемде бір шөлмегі бар. Әкеме апара жатырмын.

	– Мен ол жөнінде емес, – Гуров алақанымен ауаны осқылады, – әкеңізге арнаған екенсіз, ендеше, өзіне бұйырсын. Оған, бәлкім, менен де гөрі қажеттірек шығар.

	– Былай болсын... – Таня кенет тоқтай қалып, шамның сәулесіне шағылысқан қолын жоғары көтерді, – әлі уақыт бар екен, – менің құрбымның үйіне кіріп, шамалы әңгімелесіп отыруға болады.

	Гуровқа кенет Таня мұны шаруасы біткен, қайғысын бір стақан арақпен басатын, жатыпішер маскүнем деп қабылдады ма деген күдікті ой жылт ете қалды. Жұмыстағы жігіттер не деуші еді? Ә. «Удың бетін у қайтарар».

	Өйткені Гуров бүгін шын мәнінде өзін-өзі нағыз ішкіштердей ұстады – табандылық пен өжеттік көрсеткен күйі, мейрамханада қырық градустық алпауытпен аянбай арпалысты, сосын футболшыдан өш қайтарғандағы мерейі үстем болған – заңды кек алу, ең соңында, бұтаға қарай зып беру. Басы ауған жаққа қарай зыта жөнеліп еді, ойламаған жерде даяшы Таняны жолықтырды. Ішкілікке салынып кеткен маскүнемнің ғана тірлігі осындай болады.

	– Ол кісіге, сіздің құрбыңызға телефон соғуға бола ма?

	Әйтпесе әлден уақыт болып қалды ғой.

	– Жоқ, болмайды. Құрбым телефонсыз.

	– Шақырусыз барғанымыз ыңғайсыз болмай ма? Өйткені бұл тайга емес қой...

	– Біз де пендеміз ғой, – деп іліп әкетті Таня. – Жағдайымды түсініп, ыңғайыма жығылғандықтан да құрбы. Өзара бәрі жарасады. Әйтпесе мен оны құрбы қатарынан шығарып тастаған болар едім...

	– Ал егер ол сізді тізімнен сызып тастаса ше?

	– Егер мен оған бір қиянат жасап, теріс қылық көрсетсем, онда өкпем жоқ.

	Бұлар бұрыштағы бір қараңғы көшеге бұрылды, кедір- бұдыр жолдың асфальты ойылып-ойылып, тілімдене жарылып кеткен, жиекке қарай ойысып, қиыс кеткен жүдеу тротуардың асфальты тастай қатып, қатпар-қатпар шойынға айналыпты. Көшенің екі жақ қапталында ұшар найза бастары жұлдыздарға тірелген зәулім теректер өсіп тұр. Бұлардың аяқтарының дыбысынан шошып оянған құстар ағаш бұтақтарында пырылдай қанат қағады.

	Көп үйлердің бірінің қабырғасына қаңылтыр белгі қағылыпты. Гуров «Примор бульвары» деген жазуды оқыды. Жол ылдиға құлады. Кезекті сай. Хабаровскіде осы сайлардың саны, шамасы, жүзге таяу болса керек, көбі тегістелген, бірақ тұтас бір шоғыры қалып қойған. Гуров қарттардан, байырғы тұрғындардан революцияға дейінгі бір оқиғаны осында келгелі бері сан рет есітіп үлгірді. Бір бейшара жүк арбасымен батпақ көшенің бірімен келе жатады да, кезекті бір шалшықты сайдан өтерде, арбасы балшыққа тығылып қалады. Бейшараны аман алып қалудың сәті түседі, оны түпке тартып әкетіп бара жатқан алапат батпақтан суырып алады, ал атты, немістер шегінген кезде он төртінші жылы қолға түсірген аса ірі тұқымды – жұмыс көлігін құтқарудың реті келмейді – сорлы көтерем сол күйі батпаққа тірідей батып кетеді.

	Гуров іштей ойлады, кенет Таня да жергілікті тұрғындар шеттен келгендердің бәріне жарыса айтатын осы оқиғаны қайталайтын шығар, бәлкім? Бірақ Таня, былайша айтқанда, қазіргінің адамы еді, байқауынша, бір айтылған нәрсені қайталауды ұнатпайды, ол Гуровтың қасында үнсіз келе жатты.

	Таняның құрбысы ірі панельді бес қабатты үйде тұрады екен. Подъезд тас қараңғы еді, – шамасы, қайсы уақытта да, қай мезгілде де, тіпті күндіздің өзінде бұл подъезд жарық көрмесе керек, электрдің де, жасанды жарықтың да, табиғи жарықтың да сәулесі түсіп көрмесе керек.

	Гуров қараңғылыққа алдымен сүңгіп кетті, сол бойда подъезде әлдекім күтіп тұрғандай көрінді, ол аз дегендей – сол «әлдекімнің» қақалып-шашалып, қатты шуылдап демалғанын естіді, оның денесі, миы бұлшық еттері шиыршық атып, жемтігін күткен жыртқыш аңдай тағаты кетіп атылуға дайын тұр. Гуровтың денесі аяқ астынан түршігіп кетті, ол мойнын созып, тұрған орнында мелшиіп қатып қалды. Артынан келе жатқан Таня байқамай ту сыртынан қағып кетіп еді, ол жауырынымен, жұлынымен, бүкіл тәнімен қыздың төсін сезді.

	– Сенің мұның не? – «сенге» көшкен Таня сыбырлай сұрады.

	– Тсс, – деп ескерткен Гуров, подъездің үңірейген алмағайып тыныштығына құлағын тігіп, аз-кем үнсіз қалды. Бірақ әншейін елес екен, – подъезде ешкім де жоқ еді. – Біреу қолына пышақ ұстап тұрғандай көрінді. Төбелес болады екен деп қалдым.

	– Қой, – деді онан шегініп, бірден қараңғылыққа сіңіп көрінбей кеткен Таня мырс ете қалып. – Хабаровскі – тыныш қала. Мұнда төбелес атаулы күннің тұтылғаны сияқты сирек ұшырасатын жағдай.

	Гуровты басып озып сұп-суық бетон баспалдақпен көтеріле бастады.



	– Түн ортасында біртүрлі ыңғайсыз сияқты... Мүмкін, алдын ала телефон соқсаң қайтеді? А? – Таняның құрбысының телефоны жоқ екенін ұмытып кеткен Гуров қобалжи түсті.

	– Иә, соғамыз, – деп келісе мақұлдады Таня. – Есіктегі қоңырауды.

	Түн ішінде кісінің ұйқысын бұзып, төсегінен тұрғызған кезде, өзіңді-өзің ыңғайсыз, қылмысты сезінесің, өйткені ол адамның жұмысы бар, ерте тұруы керек, ал сен оның ұйқысын бөліп, түсінде теңіздің көбікті суына шомылып, рахаттануына мүмкіндік бермейсің. Есіктің ар жағынан үй шәркейінің тарпылын, есік құлпының қатқыл шықырын естігенде орны толмас өкініш пайда болды.

	Таняның құрбысы құлаққа біршама ерсілеу естілетін Августа деген есімнің иесі екен. Ол арық келген, денесі еркектің денесіндей тарамыс, осындай әлжуаз денесіне мүлде сәйкес емес, бұғанасы ірі қушықтөс әйел еді. Ал керісінше халаттың етегінен сығалап тұрған жирен түкті ақшыл балтырлары топ-толық, – бетінен қаны тамып тұрған етжеңді әйелдің аяғымен алмастыра салғандай.

	– Біз саған кіріп-шыққалы ғана келдік, Августа.

	– Төрлетіңіздер, – деп Августа шолақ қайырды. Есінеп қойды. Үшеулеп асүйге өтті. Асүйдің терезесінен бөлмеге түннің қараңғы түнегі құйылып тұр, теректердің, қап-қара жапырақтарының арасынан жұлдыздардың көмескі де зәрлі сәулесі қақ жарып ішке өткір енген. Гуров бірден байқап өтті, олардың жарығы әлсіреп, кешкі ымырттағы өткір сиқырлы қасиетінен айырылыпты, жап-жасыл жұлдыздар онда күндізгідей жарқыраған жарнамалардың қызыл-жасыл оттарымен жарысып, жымыңдап тұрған болатын, ал қазір олай емес, жұлдыздардың көзін бұлыңғыр перде көлегейлеп, жарығын әлсіретіп тастапты.

	– Неғып түрегеп тұрсыңдар, отырыңдар, – Августа асүйдегі орындықтарды нұсқады. Бояудың иісі бұрқырап тұр – шамасы, еденді жақында ғана жаңғыртқан болса керек, желдеп үлгірмеген. – Тек дабырламай сөйлеңдер, – бөпем ұйқыда жатыр.



	– Неге балалар бақшасында емес? Ол бескүндікте сияқты еді ғой?

	– Үйге сұранды. Әкелдім. – Августа сіріңке шағып, терезенің жақтауында тұрған қос балауызды тұтатып еді, асүйдің іші бірден құлпырып, жайнап сала берді. Балауыздар сытырлай жалындады. Хош иіс аңқып қоя берді.

	– Біздің арағымыз бар, – деді Таня.

	– Ал менің колбасам дайын, – деді Августа.

	– Міне, дастарқан да әзір, – деді Таня. – Тура ертегідегі сияқты.

	Ұйықтап жатқан бала қозғала бастады, солай тұра жүгірген Августа, бірақ ізінше қайтып оралды.

	– Оятып жібердік қой деп қорқып едім. Оқасы жоқ, күндіз шаршап қалыпты, алаңсыз ұйықтап жатыр.

	Августаның өстіп емін-еркін, қабақ шытпастан, тіпті бір үйдің қыздарындай өзімсініп қабылдағанына қарағанда Таняның бүйтіп беймезгіл келуі оған таңсық болмаса керек, бұларды асүйге апарды, шам жақты, колбаса турап, дастарқан жайды – оллаһи, Таняның түнделетіп жүргені Августаға таңсық емес. Әйтпесе ол бүйтіп құрақ ұшып жүгірмес еді.

	Гуров осы тұста өзінің қақ жарылып екіге бөлінгенін сезіп қалды. Қапалы, зардап шеккен, түңілген, қансыраған бір бөлігі – аузына тұз сепкендей қан қақсатып сол іріңді жара күйінде Нинамен бірге ұмыт қалды, ал екінші жартысы аяқ астынан қазіргі жағдайға бейімделе кетті, тіпті сасатын емес – әп-сәтте күш алып үлгірді, ұрық сеуіп, тамыр жайды, әнеки, соның көпе-көрінеу алғашқы белгісі, жөпелдемеде бүртүрлі қызғаныш оты тұтанып, Таняның өз құрбысына түнделетіп жиі келуіне өзінше қарсылық білдіріп жатыр.

	Таня Гуровтың қабағы түсіп кеткенін көріп, іш тарта сұрады.

	– Өртеп әкетіп бара ма? Өзегіңді? Гуров үнсіз басын изеді.

	– Қазір саған арақ құямын – аздап шеріңді тарқат. Өткен өмірің ешқашан оп-оңай ұмытыла қоймайды, – деді ол ойлы парасаттылықпен, – әрқашан жаныңды қинап, азаппен кетеді. Үнемі зардап шегіп жүресің – жартылықтың тығынын оп-оңай жәукемдеді – мейрамхана тәжірибесінің әсері айқын көрініп тұрды. Гуровтың алдындағы қырлы стақанның жартысынан асыра арақ құйды да, өзіне және Августаға шамалы тамызып қана қойды. – Бірақ ең бастысы, мына бір ережені бұлжытпай ұстау керек – ол кейінге қайтып оралмау. Өйткені қайтып қиюын келтіре алмайсың ғой. Ешқашан. Өліп кетсең де! Ал дегенмен қиюын келтіруге тырысқан қайсыбіреулер оңбай опық жейді. Таяқтың қаттылығы соншалық, кейбіреулері оған төтеп бере алмайды, түбіне заһардай ащы сұйық құйылған стақанын жоғары көтерді. – Өткен тағдырымызды біржола ұмытуымыз үшін!

	Дауысы шерлі шыққандай көрінді. Жүзінде реніш көлеңкесі дірілдейді. Кеудесінде ұзақ уақыт булығып жатқан көз жасы, ортасынан үзіліп қалған сөзі жүрегінде тұншығып қалып қойды, енді, бәлкім, сол сөзін бітіру ешқашан бұған жазбаған да шығар.

	– Кәне! Жасай берелік! – деп міңгірлеген Гуров, бір-ақ қағып салды.

	Арақ оның әп-сәтте буындарын босатып тастады, асүйдің едені билей жөнеліп, жұлдыздардың күңгірт сәулесі төңкеріліп түсті де, енді керісінше, бөлмеден көшеге қарай төгіле бастады. Таняның жүзі бұлдырап көрініп, екеу, үшеуге айналды.

	– Алғашқыдан кейін әдетте саусақтың ұшы, тырнағың көгереді, – деп мырс ете қалды Гуров. – Сондықтан да бірінші мен екіншінің арасына үзіліс салмау керек. Саусақтың ұшы көгермеуі үшін.

	Гуровқа таңдана қараған Таня тағы да жарты стақан арақ құйып берді.

	Гуров тағы да қағып салды. Сол бойда мұрттай ұшты.

	Ол асүйдің терезесінен біреудің сығалап қарағанынан оянып кетті. Мойнын созып еді, теректің бұтақтарында қонақтап отырған айдарлы, жирендеу, сұрғылт, шұбар-ала торғайларға көзі түсті. Әжуалай сығалап, көздерін қисайта қара ноқаттарын қадайды. Әлдеқашан жарық тартып, сырттың ауасы сұйылып, тазарып қалыпты. Енді көп ұзамай – күннің көзі көтеріліп, аспанды қан-қызыл түске бояп, ағаштар мен үйдің төбелерін алтын арайға шомылдырады.



	Майлы бояудың иісі бұрқырап тұрған тас еденге, ішін темір жоңқамен нығыздап қойғандай қатты матрац төселіпті, жамбасына батып кеткеннен сүйектері сырқырап барады. Гуров іш киімшең еді, пиджагы мен шалбары орындықтың арқасына мұқият ілініп қойылыпты, пиджагының қос жеңі еденнің шаңын сыпырмас үшін әшекейлі отырғыштың үстіне қайырылған. Мынау қамқорлықты көрген Гуровтың тамағын түрпідей қатты бірдеңе қырнап өтіп, құлағы тарс- тұрс етіп шыңылдап кетті, ұйып қалған қаны өз қарсылығын білдіріп, сыртқа шығаруды талап етуде.

	Гуровтың ұяты бетіне шығып, аяқ-қолы былқ-сылқ етіп, ырыққа көнбей қойды, жеңі, өңірі кестеленген үлбіреген сәнді ішкөйлегінен бар тәні көрініп тұрған Таня қасында жатыр екен, қап-қалың, өзіндік ерекше бір тіршілікпен тыныстайтын қолаң шашы, ап-ауыр бұрым-бұрым болып жастыққа жайылған, өңірінен көкшіл тамырлары тарамданып, аппақтығы көз қарықтыратын аршын төсі ағараңдайды.

	Гуров шегіншектей түсіп, осынау жайсыз көріністен бозарып кетті. Төсекке қалай жатқаны, Таняның мұның қасына қалай тап болғаны есінде жоқ, – екінші жарты стақан арақтан кейінгісін мүлде білмейді.

	Есін жиюына мұрша берместен жүрегі қатты тарсылдап кетті, бом-бом-бом-бом-бом, – дамылсыз шылдырлайтын қоңырау сағат сияқты, басына шапшыған қан құлағын онан бетер дүңкілдетіп жіберді. «Мәссаған! – деді Гуров үнсіз, іштей аһылап. – Бұл қалай болды? Неге бірде-бірі есімде жоқ менің? Айтыңдаршы, халайық, а?

	Ол құлағының шуылын, тарсылын, шекесінің, желкесінің солқылын тоқтатуға, ең болмаса бәсеңдетуге, денесінің дірілін, аяғының сырқырағанын басуға тырысты, аяғының, сырқырағаны соншалық, қатып-семіп, тырысып қалғандай болды. Ол Таняның мұнымен неге қалғанын енді ұқты, бұған жаны ашығандықтан, әйел жүрегінің опық жеген адамға деген ерекше бір аянышынан, ұрыста жеңілген мұжықтың есеңгіреп қалып, бірнеше күн бойы – өзіне-өзі келе алмай жүргендігін аңғарып, аяғы сұмдық, сан соқтыратын бірдеңеге апарып соқтыратынын түсінгендіктен осылай еткен.

	Гуров тістеніп алып, басын жастыққа самарқау үйкеледі, аяныш – ол кісіні кемсіту ғой, лайықсыз қылық, ол адамның сағын сындыруға, бұлшық етті, сүйекті, миды жасытып, дәрменсіздікке, ойлау қабілетін жоғалтуға итермелейді.

	Еһ, Таня, Таня, неге бүйттің сен?

	Көздері кіртиіп, кішірейе түсіп, мылқау кісідей үнсіз ыржиған мұны Таняның қалай шешіндіргені кенет есіне түскендей болды, ақырын ғана іштей кейіп қойып, сосын бағынуын талап етіп еркелете жағынан шапалақтады да, төсекке жатқызды.

	Сосын өзі шешініп, қасына жатты.

	Содан кейін не болды? Шынымен-ақ Нинаның көзіне шөп салды ма? Кірпінің тікеніндей қадалған осы ой ақылына сыймай қойды.

	Біздің бүкіл өміріміз жоғалту мен тауып алудан тұрады. Ол яғни тіршілік ешқашан бір нүктеде тоқталмайды, қатып қалмайды, тек іркілуі-ақ мұң екен, дүние қараң қалып, шіриді, мәңгі өлі ұйқыға кетеді, қара жер сызға, молаға, ағаш табытқа айналады. Ойша, іштей «ағаш тон» деген сөзді айтып аузын жиып үлгірместен, Гуров тіпті көзін жұмып жіберді. Жоғалту мен табуды таразыға салып өлшеген кезде, қайсысының басым екеніне байланысты, біздің күндеріміз қуанышты және қуанышсыз болып екіге бөлінеді. Тепе- теңдік кезеңі – ол із-түзсіз өткен сүреңсіз күндер, олар есте сақталмастан тез ұмытылып қалады.

	Гуровтың басына туған соңғы күндер қап-қара еді, тек жоғалтудан көз ашпады. Ол Нинаны жоғалтты, өткенін жоғалтты, Танямен түнегеннен кейін өзін-өзі жоғалтты, себебі өстіп ол өзінің өткеніне опасыздық жасады, сүйген әйелінің көзіне шөп салды.

	Ал ол ше? Нинаның бұған шөп салмағаны ма сонда! Кенет көкшіл көйлек киген иықты еркек көз алдына келіп тұрып алды, оның жүзін Гуров көрген жоқ. Алайда соншама биіктен не көресің бірақ? Шашы, иығы, қысқарған денесі, онан сәл төменіректе – бетон алаңның тікелей көрінісі, біртүрлі еңсені басып, түрмені елестететін плиталар, плиталар, плиталар. Арасынан тас еденнің сызы уілдеп тұрған тастай қатты жайсыз төсектің үстінде Гуров дөңбекши түсті. Таня тұяқ серіппестен ұйықтап жатты, тіпті демі де білінбейді.

	Еһ, Гуров, Гуров... Жараңды тіліңмен жалап жазуың үшін, жатып әл жинауың үшін, өзіңе-өзің келуің үшін атыңа мініп, бекінісіңе қайтатын уақыт болды.

	Ал, Таня... Таняға бұл риза болуға тиіс. Ауыр минуттарда құтқарып алғаны үшін, суға кетіп бара жатқан жерінен аман алып қалғаны үшін, әйел жүрегінің жылуын беріп, көңілін аулап, өмірге қайта әкелгені үшін. Таняға ол тағы да кейін шегінетін жолды, Нинаға – өткеніне деген бұрылысты үзілді-кесілді қырқып тастағаны үшін риза. Нинаның көзіне шөп салғаннан кейін бұл оны енді қайтып іздемейтін болады. Оны жиыстырып қойғанда, әлгі байланысты қазіргі жағдайдың өзі, уақыт қозғалысы талап етті. Тіфу, тіфу, «уақыт қозғалысы», қалай лепіріп шығады. Ешқандай да уақыт қозғалысы мұны талап еткен жоқ – Гуровқа жай әншейін, өткенге жетелейтін шегінер жолды біржола кесіп тастауы керек еді. Түйіні осы. Ешқандай «уақыттың қозғалысынсыз».

	Неге?

	Болашаққа тура қарау үшін, есепті қайта құру үшін, діңкесін құртқан күйініші саябырлап, жаны жай табуы үшін. Мән-мағынасыз тіршіліктің жойылып, үміт шоғының пайда болуы үшін, төсектен өзін-өзі бақытты сезініп тұруы үшін, біреудің тарапынан күнделікті ісіне, тіршілігіне, бүкіл өміріне құптау алу үшін. Бірақ осының бәрі үшін есеп айырысу керек, – бұл тұста, пайдакүнем Леваның айтқаны өте дұрыс, дегенмен ол ақылсыз адам емес, – бүгінгі қайғысымен, өмірден түңілгендігімен, зәбірленгенімен, жұмсақ мінезді, жүрегінің жылуы мол, дәл Нинадай теңдесі жоқ сұлу да ғажап әйел Танямен бірге болуымен сұрауын берді. Уақыт жылжыды – сонда осының барлығы диірменнен өтіп, ұнша үгітіліп кетеді, бәрі қалпына келіп, тіршілік үйреншікті ежелгі дағдысымен бірқалыпты жылжып өте береді.

	Бірақ неге бұл Нинаны жоғалтқанына көндіге алмайды, неге? Неге бұрынғысынша Нина жетіспейді, ол бұған ауадай, қасық қанындай ащы шыңғырықтай, үйіне деген сағыныштай, алаңсыз ұйқыдай, балалық шақтың өзеніндей қажет, неге олай? Бұған Гуров жауап таба алмады.

	Ол басқа нәрсе туралы ойлауға тырысты. Тайга туралы, Чегдомын туралы, хариус пен таймен балықтарын аулағаны туралы, Софийск қаласы туралы... Чегдомыннан сәл жоғарырақ тұста картадан сондай қала орналасқан, онда атам заманғы – ежелгі алтын кені бар. Әлі, соғысқа дейін Софийскіге темір жол тармақтары тартылған болатын, оның құрылысына Нинаның ата-анасы атсалысқан еді. Міне, тағы да Нина, Нина, Нина! Соғыс жылдары ол тармақ бұзылып, рельстері жиналып-теріліп, қоршаудағы Ленинградқа қайта балқытылуға жөнелтілді, – шамасы, танкілерге арнайы сауыт құйса керек. Шоқылардың арасындағы орман сайларын қуалап, күні ертең, тіпті бірнеше күннен кейін «патша жемісін», Гуровтың туған ауылында бүлдіргенді осылай атайды, теретіні жайлы ойлауға әрекет жасады. Алдымен тез пісетіндерін теріп алады да, сосын кезек екінші «терімге» келеді, ал іле-шала – үшіншісі де пісіп қалады. Жеміс теруге Нинаның ептілгі соншалық, бір сағаттың ішінде үш шелекке шейін жинап алатын. Оһ, тағы да Нина, тағы да сол туралы. Сол туралы, сол туралы!

	Дәрменсіз күйінген Гуров жұдырығымен матрацты қойып қалды, қарымтасына еден солқ етіп жауап қайтарды. Таня қозғалып кетіп, ұйықтап жатқан күйі іш көйлегімен апыл-ғұпыл төсін жапты. Аузы жас баланың аузындай бұртиып, әлдебір бейкүнә сыр сақтағандай Гуров Таняның бетіне абыржу мен өкініші қатар шыққан көзқараспен үңілді.

	Еһ, Гуров, Гуров, неғып қара басты сені?

	Таң шапағының бұлыңғыр бозамығында, аспан түсі мүлде селдірей түсіп, асүйдің терезесіне тұтылған тым жұпыны қос пердесі ысырылып, бөлмедегі заттың бәрі ақшыл тартқан кезде Гуровтың көзі ілініп кетті. Осы құс ұйқының кезінде, бұл өмірден өтіп кеткен, өзінің ет жақын туыстарын аса құштарлықпен көргісі келді – ең жақын, қымбат адамдары әлдеқашан дүние салған, олардың әрқайсысы – тұтас бір әлем, өзіндік дауылы мен шуағы, қайғысы мен қуанышы, дербес корольдері мен сыртқы істер министрі бар жеке- жеке мемлекет еді, әр адам өзіндік ауа райы бар, күні мен түні, соғысы мен бейбітшілігі кезек алмасып отыратын нағыз планетаның өзі, осы жақын адамдардың әрқайсысы өз жанының бөлшегін Гуровқа суырып беруге тырысты. Болмыстың үлесіндей бөлшек. Жарықтың жасуындай бөлшек. Гуров сол үшін оларға дән риза еді. Қазір ол соларды өзіне шақырып жатыр, жүздерін көргісі келген еді. Бірақ қанша шақырғанмен, бірде-біреуі аян берген жоқ... Түсі еңсені басқан ауыр да, бірыңғай ақшыл-қара түсті, (алайда қызыл-жасыл түсті тек қиялилар ғана көреді деседі), тұңғиық, біртүрлі арынды еді...

	Гуров ұйқысынан өзегі өртене, қатты қынжылып, өкінген сезіммен оянды. Егер шақырғанда қимас адамдары түсіне аян бермеген екен, демек, бұл жападан-жалғыз қалды деген сөз, яғни жалғыздық сияқты күрделі тағдырға көндігуге тура келеді. Бәлки, оған жас кезінде бойсұнғанның өзі аса маңызды шығар қанша қиын болғанмен, бірақ қажет, – жас кезінде оған көндігу оңайлау, ауыртпалығын тигізбестен, жеңілірек соға ма қалай, ал қартайған шағыңда үңірейген жалғыздық әлдеқайда ауыр тиіп, қаусатып кетеді. Жалпы қартайған кезде міндетті түрде екеудің біреуі ғана қалатын күн туады. Ері. Немесе зайыбы. Есеп бойынша көбіне әйел заты жалғыз қалады. Егер жалғыздыққа алдын ала бейімделіп, көндіге алмаса, онда қайғыдан, кеудеде лықсыған шерден, тіпті түсінде де жай таппағандықтан, тірі қалғаны көп ұзамай кеткеннің артынан аттанады. Жалғыздықты көтере алмайды, мінеки, гәп қайда жатыр. Алайда жалғыз басты адамдар қайда болса да бар. Тіпті дастарқан басындағы көңілді отырыстың өзінен мұңайып отырған бір адам, құлазыған аралдағы Робинзон табылады.

	«Жалғыз қалдың Гуров, мүлде жалғыз қалдың. Кері шегінетін жол жоқ енді, Танямен арадағы қарым-қатынастан кейін шорт кесілген.

	Бәріне кінәлі Нина. Нина және иықты келген көкшіл көйлекті бейтаныс адам. Нина-Нина...

	Соқыр ыза бойын қайта кернеп, сабасынан шығарып, сағын сындырып, бұлшық еті сіңірлерін үзіп, жаныштап тастайды ма деп ойлады ол, бірақ мына қызықты қараңызшы – шамасы, екінші мәрте болса керек, Нина бұған мүлде бөтен кісідей, тағдыры ешқандай қызықтырмайтындай ол туралы жайбарақат ойлады. Опасыздықтан опасыздық, сүлесоқтықтан сүлесоқтық туып, бәрі араласып кетіп, плюстер минуспен тұйықталып, аяғы нөлге, жоққа айналды, бүгінгі мен кешегіні біржолата сызып тастады. Қараңызшы... Ол тамағы қарлыға тыныс алды – шамасы, түнде ашық терезеден суық тиіп қалса керек, осының бәрінен сілесі қатып, қатты шаршады.

	Үйіне, тайгаға, бұрғылау бригадасына, сондағы туған бауырындай болып кеткен өз жігіттеріне қайтатын кез болды, олармен бұл отты да, соңғы сіріңкені де, тіпті бос қапшықтың түбінде қалған бір үзім кепкен нанға шейін, тайганың ауыр өткелінде бір жұтым ауыз суға шейін тең бөлісетін еді.

	Осы сырыл аралас күрсіністен Таня оянып кетіп, рақаттана керілді.

	– Неге ерте оянғансың?

	– Жәй әншейін, – деп екіұшты жауап қатты ол.

	– Жаның шамалы жай тапты ма, әйтеуір?

	– Жай тапты.

	– Рас па?

	Гуров жауап қатпады. Жауап қатқанда не дейді. Қазіргі жағдай солай, сөз айтпастан-ақ өзінен-өзі түсінікті болуға тиіс, мұнда маңыздысы текстің өзі емес, – астары. Мұндай кезде үндемегеннің өзі түсіндіріп жатқаннан гөрі әлдеқайда әсерлі болады. Оның үстіне бәрін бүлдіріп алу оп-оңай, тіпті жөнсіз бірдеңе айтып қалып, өз қолыңмен тұрғызған сарайды тас-талқан етіп құлатып алуың мүмкін. Соңында көңілсіз бір кірбің қалып, тісіңді қамағандай қан қақсатады. Мүмкін, мұның бәрі – сандырақ, я түс шығар? Бәлкім, Танямен екеуінің арасында бұл ойлағандай дәнеңе де болмаған шығар, бұл парықсыз неме, тамырлары әрең соғып, Таняның қасында әйел затын құлпыртуға шамасы келместен тірі өліктей, кескен томардай, жансыз ағаштай қимылсыз жатқан шығар, – сұлқ түсіп? Мүмкін, шынында да солай болған шығар, а?

	– Ал сен мықты еркек екенсің, – деді кенет Таня. – Ризамын.



	Гуров төсекте жатқан күйі қынжыла тыжырынды. Неге келді мұнда, не үшін?

	«Еһ, Таня, Таня... Жеке басыма, өзге жұртқа, Таня саған, өзімнің өткеніме опасыздық жасағанымды қалайша түсіндіремін? Зайыбыңды, я сүйікті әйеліңді сатып кеткеннен де мұның әлдеқайда ауыр екенін»...

	– Бұрын-соңды еркекпен болып көріп пе едің? – қисынсыз сұрақ қойды. Өз сұрағының ерсілігін түсініп, мырс ете қалды, өйткені күйеуі болды ғой. Бірақ үндемеді.

	– Болған, – деді сәл кідіріп Таня. – Екеу. Күйеуім және тағы бір адам. Оны неге сұрадың?

	Гуров Таняның көздерінің нұр шашып, күлімдеп тұрғанын көрді. Жалпы, Таня аса сұлу еді.

	– Жай әншейін, байқамай аузымнан шығып кетті, – деді тура жауаптан жалтарған Гуров.

	– Айтшы, сен маған үйленер ме едің, сірә? – деп сұрады Таня.

	– Біл-л-мей-мін.

	– Ақымақсың, ендеше. Әлемдегі ең жақсы жар мендей-ақ болар.

	«Мүмкін... мүмкін.».

	Таня ақырын, күмісше сыңғырлап күліп жіберді, оның күлкісі жез таңдай әнші қоңырауды жел тербеткендей, әлдебір мұңға, сағынышқа, қателікті мойындатқан өкінішке жетеледі.

	Гуров үстіңгі пәтерден аққан судың кез келген түсті сіңіріп алатын, жұқа әк-бояудың бетінде қалдырған әлсіз дақтарына, ойсыз көздерімен Августаның үйінің төбесіне абыржи қараған күйі қимылсыз жатты. Бұл пәтерге мүлде белгісіз, бейтаныс, еріктен тыс күштің итермелеуінің арқасында, себеп мырзаның арқасында тап болды – егер ол футболшының қамқоршыларынан қашып, бұтаның арасына тығылмағанда, ұнжырғасы түсіп, жападан-жалғыз скамейкада отырмағанда, – Таня да бұған кездеспес еді, онда төбесі жағал-жағал осы кездейсоқ пәтер де, әлі өзіне- өзі сол үшін есеп беретін, кеудесіне тас боп тығылған бүгінгі түн де болмас еді.



	Таня қайта ұйықтап кетті. Гуров тағы да біраз уақыт қимылсыз жатты да, ұйқысынан оянған Августа қыбырлап дыбыс бере бастағанда, шамасы, елең-алаңнан баласын бақшаға апаратын болса керек, Гуров дыбысын білдірмей орнынан тұрып, тез киінді де, аяғының ұшымен басып оқушының пеналына ұқсас тар қараңғы дәлізге өтіп, бірде- бір дыбыс, бірде-бір қимыл сездірмеуге тырысып, жалаңаяқ көшеге шықты. Нақ бір «ұры сияқты – деп өзін-өзі іштей сөкті ол.

	Бірақ мұның өзі кімнен не ұрлағаны, өзінен басқаға не ұрлатып алғаны белгісіз еді.

	Енді ол таңғы жарықта түнде келген ізімен кері қайтып бара жатты.

	Күннің көзін үйдің төбелері әлі де көлегейлеп, ал үйлердің арасындағы алаңдарды ұштары араның тісіндей өткір биік қоршаулар жасырып, шуақ түсірмей тұр. Алайда күннің көзін бүркеп қанша жасырғанмен, қызуы мықтап сезіліп тұрды, аспан, уақыттың тым ертелігіне қарамастан, әрі ыстық, мидай жазық, шаңқан атластай қызара жарқырап жатыр.

	Көшелер әлі тып-тыныш, бірде-бір адам, бірде-бір машина жоқ. Тек қана үйдің қызғылт шамдары, шайдай ашық аспан, таңның атысымен абыр-сабыр жұмысқа жиналып жатқан жұрт...

	Түнгі көше сай-салалы, ойқылы-шойқылы шалшық сулы болып көрініп еді, ал күндіз – әлдеқайда көлбеу, тегіс, сыпайылау ма қалай... Өкшенің астындағы асфальт жол жаңғыра тарсылдайды. Гуровты теректер үнсіз ұзатып салды, тіпті құс екеш құстардың өзі қанаттарын сусылдатпай, өзара сыбырласпай мелшиіп қатып қалған, бірде-бір шақылдаған дыбыс, шырылдаған үн, тарс-тұрсы аралас құйқылжыта сайраған дауыс естілмейді. Меңіреу тыныштық, қанатты атаулының бәрі ұйымдасып, қоңыр салқын өлкеге қарай бірі қалмастан түгел тартып кеткен сияқты – тіпті теріскейге, Гуровтың мекеніне де кетуі ғажап емес.

	Ақыры алғашқы жүргінші де ұшырасты. Оның өзін жүргінші деп те атау қиын – көйлегі адам көргісіз мыж-тыж, он екі қабат үйдің бүкіл шаң-шаң терезелерін түгел сүртіп шыққандай қап-қара, шалбарының қос тізесі – майы шығып жылтыраған нән қапшықтар, оны ешқандай өтекпен тегістей алмайсың, сақал-мұрты тікірейіп, бет-аузы шошқаның тұмсығындай кір-қожалақ, астыңғы ернінен шылым сорайып шығып тұр, мәңгілікке жабысып қалғандай, шашының арасында шалқанның сабақтары, шамасы, жүргінші түнде бұтаның арасында рақаттанса керек. Бұрқыраған иістің күштілігі соншалық, кідірмей закускаға жармасқың келеді.

	Азамат тек өзінен басқа жан адамға белгісіз жұмбақ бағытпен тартып отырды, Гуров қайта жалғыз қалды, осы ұзыннан-ұзақ бүкіл көшеде. Теңіз жағалауы деп аталатын бульварда тағы да бір өзі қалды, жападан-жалғыз Гуров, асфальтты өкшесімен жаныштап тапай береді, ащы уайым, ауыр ой өзегін өртеп барады. Біржола шатасты Гуров, оңбай шатасты, тіл тартпай өліп кетуі үшін мылтықтың ұңғысын көмейіне тақап шүріппені басып салсаң да мейлің.

	Кенет Гуровтың ішінен біреу періп қалғандай тынысы оқыс тарылып кетті. Таныс жағдай, ауыр тиетіні соншалық, тіпті жаның шығып кететіндей. Шекесі, құлағы тарсылдап, жүрегін біреу күс-күс, дөрекі де темірдей алақанына уыстап, жіберместен қыса түседі, қыса түседі... Гуров қиналғаннан әп-сәтте жеркенішті, жабысқақ та ып-ыстық қара терге малшынып шыға келді, – көшенің арғы бетінде, кедір-бұдыр, жаппай жарылып-жарылып кеткен ойқы-шойқы тротуармен қыпша бел, танакөз, ең сәнді киімдерін киіп сылаңдаған, көңілі тоқ, сұлу балтырлы Нина маңғаз басып кетіп бара жатты. Ол жалғыз емес еді, Нинаны кеше кешке өзі көрген, көк көйлекті, сол кәдімгі қапсағай жауырынды, бейтаныс кісі қолтықтап алған.

	Гуров сасқанынан көзін жұмды, аузы тұз, кермек татығанын сезіп басын шайқады, елең-алаңда Нинаның бұл қай жүрісі және Нина жалғыз да емес, қасында бейтаныс бөтен адамы бар, о несі? «Мұнысы не? Бұл жүрісін қалай түсіну керек?.. Не?», – деп өзіне-өзі сұрақ берген ол, ойына келген жауаптан төбе шашы тік тұрды.

	Ең алдымен, Гуров көшенің арғы бетіне жетіп барып, қақпақ жауырындыны сұлатып салып, табанымен шаңға жаныштап, кеңірдегінен ала кеткісі келіп, қаны қызды.



	Бірақ өйтуге шамасы да жоқ, батылы да жетпеді, аузымен ауа қармаған Гуров, аяғын енжар сүйретіп басып, кермек иісті жуан терекке барып сүйеніп, жасырынып қалды. Міне, жаза деген осы, мінеки... Тосын кездесу бейнесінде, өзіңнің өткеніңмен ұшырасу түрінде кезікті, жүрегіңді елжіретіп, қимас сезіммен өзіне тартады. Келмеске кеткен өткен күндерге қайтып оралғың келіп тұрады, соны аңсағаннан көзіңе жас үйіріліп, көңілің құлазып жалғызсырап кетесің, бірақ оған ешқандай амал істей алмайсың, ешқандай, – енді ол күндермен біржола мәңгі қоштасып, ешқашан қайтып еске алмау керек. Оны өлген адамды жоқтағандай жоқтау айтып шығарып салу керек.

	– Ни-на, – деп Гуров ішінен күйіне сыбырлады. Қабықтары кедір-бұдыр, өне бойын жырым-жырым жара басып кеткен томпақ ісіктерге толы теректің бағанасына бетін тақап, ащы қоймалжың ауа жұтты, қазір ғана көрген көріністен, бітеу жара болып алқымынан алып, ісініп шыға келген қайғының күйігінен сілейіп қатып қалды.

	– Ни-на-а-а-а...

	Гуровтың дәл қазіргі жағдайы, қаншама ұзақ ғұмыр кешсең де, қаншама тауқымет тартып, сақалың жерге тисе де тіпті көндіге алмайтын жағдай еді. Қайғыға, реніштің күйігіне, қорлыққа шыдауға адамзат баласына жазбаған.

	Гуров құрғақ, темірдей қатқыл қабақтарын түйіп ұзап бара жатқан Нинаға, оның қақпақ жауырынды серігіне қарап, өксігін тұншықтырған күйі тістене жұлқынып қалды, ал көз қиығын солға ауыстырып, тротуардың өзі басып өткен дөңесіне салған кезде ақ көйлек киген сұңғақ бойлы әйелдің шашы желбірей түсіп, бұған қарай жүгіріп келе жатқанын көрді. Осы қалықтап ұшқандай, жеп-жеңіл екпінді жүгірісте біртүрлі таныс, қасық қандай ыстық, емешегің үзілердей етене жақын бір сыр жатты.

	Бұл Таня еді.

	Ол Гуровқа қарай жүгіріп келе жатты. Бірте-бірте жақындай түсті, жақындай түсті, жақындай түсті...

	Ертеңіне Гуров Танямен бірге, қос чемоданға Таняның заттарын толтырып алып, әлі де сол есеңгіреген қалпы, ұйқыға мас болған кісідей өзіне-өзі келе алмаған күйі Чегдомынға тартып отырды, ал онан әрі ұлы трассаға тиіп тұрған өз деревнясына барады.

	Ми қайнатқан ыстыққа, күннің құтырынған қызуына қарамастан көп ұзамай жаздың қуаты қайтуға тиіс, ал содан соң, асау желге ұқсап зымырап өте шығатын күздің артынан қыс келеді. Бұл жақтың қысы жын-перідей сақылдап күліп, долы бұрқасын мен қаһарлы аязға ұласады, соғыста өлген күйеуін жоқтаған әйелдің зарындай аңырап, ұзаққа созылады. Осы қысқа жақсылап әзірлену керек еді. Соған төтеп беру үшін, барлық сынағынан өтіп, аман қалу үшін, және осы ауыртпалықтың бәрін көтерісетін қасыңда сенімді адамың болғаны қандай жақсы.

	Бұл жақтың тіршілік заңы осындай. Жалпы тіршіліктің заңы осы.





