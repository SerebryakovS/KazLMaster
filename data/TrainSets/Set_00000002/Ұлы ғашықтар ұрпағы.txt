	Нұрдәулет Ақыш

	Ұлы ғашықтар ұрпағы





	Повесть





	Есікті аштым да, табанымды табалдырықпен табыстыра бере, қалт кідірдім. Төргі бөлмеден бұрала толқып, лекілдеп келіп құлаққа тиген домбыра үні. Жұпыны үйдің көзқашырар көңілсіз көрінісін өзінше жұмсартып, сыңқылдай төгілген керімсал әсем саз жан дүниеммен жамыраса келіп, табыса кеткендей. Алатаудың төсін тесіп, құлдыраңдай ағатын бұлақ үніне ұқсап толассыз сыңқылдайды. Жібек жіптей зыңылдай созылған әуен арқауынан я нәзік еркелікті, я тұншыққан қуанышты мегзейтін тентектеу үн де аракідік бұлқынып қалады.

	«Мынау мәнерді мен қайдан естідім?» – деген ой көкейімде жылт ете түссе де, өзіме таныс күйлердің ешқайсысы қапелімде есіме түспей-ақ қойғаны. Тынымсыз зырлаған күйші бармағына маған белгісіз бірер қағыс, тосын саз да ілініп қалатын сияқты. Құбыла түсіп, шымырлай үзілгенде барып беймәлім күйдің бар сана-сезімімді иіріміне қарай аңдаусыз тартып, ұйытып әкетіп бара жатқанын түйсіндім. Босағадан әрі аттағаным да осы сәт.

	Жақан өңін сыртқа бере, терезе алдына жайғасқан екен. Тықырды естіп, мойнын бұрған ол: «О-о!» – деп, лып етіп орнынан ұшып тұрды. Жайшылықта ілби басып, сылбырлау қозғалатын жігіттің қимылы ширақ, қос қолымен алақанымды уыстай ұстады да, ортасы түскен темір кереуетке мені сылқ еткізіп отырғыза салды. Жұмбақ жымиыс жаңғыртқан бидай өңі жайнаң қағып, масайрай қарайды.

	– От ала келген жоқсың ғой, әйтеуір. Ендеше кішкене уақытыңды бөлші. Салалы саусақтар еппен қозғалып, күй арнасы қос ішекте тұншығып тұрған жаңағы самала сазды дүр тірілтіп, шайқай жөнелді. Пернелермен ғашығындай шапшаң аймаласқан саусақтардан көз ала алмай қадалып тұрған мені күй құдіреті тағы да елітіп, еліктіріп әкетіп барады.

	Шағын бөлменің іші ыбырсып жатыр: салақ баланың бетіндей айғыз-айғыз еденнің дымқыл шүберекті көрмегеніне көп болған секілді. Әр жерде шашылған ақ парақтар, стол, орындық үстіне асығыста құлаған әр түрлі киім-кешек.

	Бар зейінімді салып, ықыласпен қайыра тыңдағаным мен, бұл күйдің қандай туынды екенін, кімдікі екенін ажырата алмай, әлі де далмын.

	– Япыр-ау, мынауың... Тәттімбеттікі емес болар. Кейбір иірімдері ұқсағанымен, келмейтін сияқты. Сүгірдің мен естімеген мұрасы ма екен? Бұл өзі жә деген шертпе. Шертпе болғанда да, өрнегі өзгеше көрінеді.

	– Ореке, – деді Жақан осы сәтте. – Басқа жағын айтпай-ақ қояйын... Күй мәселесіне келгенде... сенің кішігірім энциклопедия екеніңді білем ғой. Бірақ, менің сенен сұрайын деп отырғаным басқа. Қалай өзі, әсер етті ме саған? Бірдеме ұға алдың ба?

	Жақанның сөз сөйлеу мәнері бәрімізден өзгешелеу. Кейде менің тіпті радио тыңдап отырғандай сезінетінім бар. «Жастайынан кітапты көп оқығандықтың әсері-ау» деп қоямын іштей.

	– Тап қазір не дерімді білмей тұрмын-ау осы. Сенің қалай орындағаныңды қайдам? Адамды еріксіз елітіп әкете ме деймін. Бір-екі жеріндегі дыбыс бояуы жаңа сияқты... Жалпы жә деген жақсы күй екен өзі.

	– Жақсы дейсің бе? Шынымен бе? Сонда несі жақсы? Ал айтшы.

	Бұл сұрақтарға күйді тағы бір рет мұқият тыңдап алмай, жауап беру қиын еді. Байқауымша, осы жолы Жақан жаңағы әуенді бар өнерін салып өрнектеуге тырысты. Сұйықтау кірпіктерін сирек қағып, үлкен қой көздер қайта қадалған кезде мен де күйден түсінгенімді пышыратпай, жинақтап айтып бердім. Домбырасын кереуетке құлата салған Жақан енді маған шұғыл бұрыла қарады. Жұқа еріндері болмашы дірілге бағынып бара ма, қалай?

	– Егер ұнаса... сен шынымен жақсы деп бағалай алсаң, мені құттықтауыңа болады. Жаман досыңның тырнақалды дүниесі бұл.

	– Не дейді? – Оқыс шығып кеткен өз даусым екенін келесі секундта ғана аңғардым. – Мына күй сенікі ме? Қойшы-ей? Мәссаған, қымбатты физик жолдас!

	Бұдан ары жібі түзу ақылды сөздің ауызға ілігуін тосып тұрмай-ақ, досымның тыриған арық денесін құшағыма бір-ақ тоғыттым. Жақанның жалған сөйлеуге епсіздеу екенін білсем де, «рас өзі шығарды ма бұл күйді?» деген күдіктің көлденеңдеп келіп қалғаны рас. Дәл қазіргі қуанышты сәтте оны ашып айтудың қажетсіздігін, өйтсем, Жақанның қуанышына күл шашқандай болатынымды жылдам аңғардым да, ыржалаңтап құрғақ күле бердім.

	– Сен келмеген үш-төрт күннің ішінде әурелеп жатқаным осы домбыра. Жаңа да сол күйдің кей жерлерін түзеп отырғанмын. Содан бері тіпті ұйқы да көргемін жоқ. Саған басынан бастап айтайыншы. Былай болды өзі.

	Жұмыстан келсем, Сағыныштан хат жатыр екен. – Шалқыған қуаныштың әсері болса к, жастықтың астынан мұқият бүктелген қол орамал суырып алды да, арасындағы конвертті маған ұстатты. – Біраздан бері хабар жоқ деп айтып едім ғой өзіңе. Соған ептеп уайым жеп, енді бүгін болмас па екен деп үміттеніп келген едім. Сағыныштың хаты екенін көргенде, жүрегім ойнап қоя берді. Білесің бе, шынымды айтайын, хатта жазылған әріптердің әрқайсысы көзіме тұп-тура оттай басылды. Керемет толқып кеттім. Осы сәтте сыртта аздап жаңбыр жауып тұр еді. Хатты бір емес, екі қайыра оқып шықтым да, терезеге қарадым. Табиғат сондай әдемі болып тұр екен. Тура менің қуанышымды сезгендей, жаңбыр да саябырланып, аспан жарқырап ашыла бастапты. Шатыр астын паналаған торғайлар да бұлдырай ұшып жатыр.

	Көңіл шіркін ала қашып, әндете жөнелгендей болды. Хатты төсіме басқан бойы қыздар құсап бөлме ішінде айнала беріппін. Оны тағы қайталап оқып, өзімнен-өзім жетісіп отырғанымда бұрышта сүйеулі тұрған домбыраға көзімнің түсе кеткені. Соны қолыма ұстай алдым да, жаңағы әсермен қағып-қағып жібердім. Өз қуанышымды өзімше бейнелегім келді-ау деймін, саусақтарым қос ішектің бойында басқаша қозғалып жатқан сияқты. Көңілімде ояна кеткен бір тосын әуеннің сарыны бар сияқты ма, қалай? Қойшы әйтеуір, құлағымдағы сол ызыңды саламын деп кешке дейін отырыппын.

	Қатты толқығаннан кейін бе, әйтеуір өзім бір түрлі болып кеттім. Бір түрлі Сағынышты қатты сағынып кеттім. Көз алдымда тұрып алғандай бір түрлі ішім елжіреп... Құлағымнан сыбырлаған үні, мойнымды сипалаған ыстық демі... Бірге жүрген сол бір кездер. Білмеймін, әнеу күннен бергі сағынышым жиналып келіп, тұтас бір құбылысқа айналғандай. Енді соның ақыры... осы. Білмеймін...

	Үніне жұқалаң діріл араласты да, сөзінің соңы толқыныс деміне жұтылды. Әлгінде күлкімен арайланған үлкен көздер енді жасаурай түсіп, күрт мұңая қалғандай. Артынша-ақ, сол жас қабыздаған жанарларға мұң емес, манағы қуаныштың ұшқыны жарқырап шыға келгендей көрінді.

	Жақан – менің мектептес досым. Екеуіміздің осы уақытқа дейінгі ғұмырымыздағы елеулі кезеңдердің көбі ортақ, біріміздің басымыздан өткен қуаныш-қайғыдан екіншіміз ешқашан қалып көрген емеспіз. Ол Алматыдағы энергетика институтын бітіргеннен кейін жолдама бойынша индустриясы енді ғана дамып келе жатқан шағын қалада екі жыл жүріп қайтты. Айтқанына сенсек, сол екі жыл еш нәтижесіз босқа өткен сияқты. Студент кезінен-ақ өзін бүтіндей ғылым жолына бағыттаған жігіттің негізгі мақсаты ол жақта орындала қоймаған.

	Алдымен барып түскен жері – таза өндіріс ошағы. Күні-түні сартылдаған қауырт жұмыс ортасына келген кімді де болса тереңіне қарай дедектетіп ала жөнеледі. Қала тіршілігінің соғып тұрған жүрегіндей көрінетін жылу электр станциясы – тәулік бойы тыным таппай істейтін обьекті. Кейде бел шешпей кесімді уақыттан артық цех ішінде жүріп қалуға тура келеді. Жасыратыны жоқ, ірілі-уақтылы өндірістік авариялар болған жағдайда объекті басында қалып та қоясың. Күнделікті тіршіліктің осындай қарбаласына барыңды салып түсіп кеткен кезде ғылым деген қасиетті әлемді былай қойып, көз қиығыңа қызыл көйлекті құмырсқа бел қыздың да іліне беруі екіталай.

	Бұрын-соңды жұмыс ауыртпашылығын көп көре қоймаған жас маман кей жағдайда шынымен қиналса да, төзімін тірек етіп шыдап бағыпты. Әйтеуір бір жақсысы – баспана мәселесі оңай шешіліп, ә дегеннен-ақ жатақханаға орналасты. Бір жақсысы – қаржыдан тарығу деген студенттік кездегі ұғымды тез арада-ақ ұмытып үлгерген. Бір басын асырауға табысы да жеткілікті еді. Өз ісіне тиянақты, міндетіне адал жігіт турбина цехы машинистігінен кезекші инженер дәрежесіне көтерілген. Өстіп істей беруге, бұдан да әрі жауапты жұмыстарға жылжи беруіне қабілеті толық жетер еді.

	Жақанның «мансапқа да, билікке де қызыққамын жоқ, маған керегі басқа болды» дегеніне қалай сенбессің? Бар ниеті ғылымға ауған жігіттің зерттеу жұмыстарын жасасам, өндіріске пайдалы бір тосын жаңалықтар ашсам деген ойы сол екі жылда тіпті де бәсеңдемеген екен.

	Ақыры тиісті мерзімі біткеннен кейін ол өз бойында жоқ тәуекелге барып, бері қарай ауысты да кетті. Бұл жаққа келуінде екі түрлі мән бар еді. Біздің қалада республикалық ғылыми-зерттеу институтының бөлімшесі жұмыс істейді. Жақанның көптен аңсап, тиянақ іздеп жүргені нақ осындай жер емес пе?

	Екіншіден, өзі ең жақын адамым деп есептейтін маған қарай қара тартып, менімен қатар болғысы келген ниеті тағы бар.

	Әрине, енді тұрмыстық жағдайдың біршама төмендегені рас. Салулы төсек, салқын үйді оған аяқ астынан кім бере қойсын. Қаланың шетінен оңаша пәтер жалдап тұруына тура келген. Бұрынғысына қарағанда табысы да аз. «Шайлығыма жетер айлық алсам болды» деп қанағат қылады. Ең бастысы – қанша жыл армандаған мақсатына, өзі қалаған саласы бойынша ғылыми-зерттеу жұмыстарымен шұғылдануға қолы жетті ғой.

	ТЭЦ-те де лаборатория бар еді. Бірақ онда дәйекті зерттеулер жасап, тереңдей айналысуға мүмкіндікті қайдан табарсың. Табысы төмен демесе, кіші ғылыми қызметкерлік дәл қазіргі жағдайда Жақан үшін аз олжа емес.

	Оқыған мамандығымыз әр түрлі болғанмен, жоғары бідімді бір қалада жүріп қатар алғанымыз тағы бар. Оның студенттік өмірі де түгелге жуық менің көз алдымда. Өзім жақсы көретін жігіттің басты кемшілігінің қандай екенін де қатасыз танимын. Адам өмірінің, оның ішінде жастық шақтың ең бір әдемі, әсерлі кезеңі, менің түсінуімше, студенттік жылдар. Міне, тыныс-тіршілігі алаулап тұрған осындай өзгеше заманның өзінде де қыздар қауымының қатардағы өкіліне көз салып, көңіл бөлуді Жақан қаперіне де алмаушы еді.

	– Соны құнттауға тіпті уақыт та болмапты ғой. Толық меңгеріп оқимын деген адамға институт сабағы ауыр. Оның үстіне өзім айналысып жүрген ғылыми жұмыстарым тағы бар. Онан қалса әр түрлі үйірмелер, жиналыстар... Бес жыл бойы үздіксіз домбыра оркестріне қатысып келгенімді білесің.

	Қыз, махаббат хақында хикая қозғала қалған жерде Жақанның өзін-өзі ақтау үшін айтатын бірден-бір сылтауы осы сипаттас.

	«Қызбен жүруге мойным жар бермеді, қолым тимеді» деген сөз – естіген құлаққа ерсі, арзан күлкіге азық. Әсіресе, жігіттер жағы мұндай сылтаудың сырына мүлде түсіне алмайтын.

	Бала күнгі достың қыз-қырқын, махаббат туралы таным-түсінігі маған жақсы мәлім. Өзі басынан өткізіп көрмеген адамның сол бір асыл сезім жайлы қалыптасқан қандай көзқарасы болуы мүмкін дерсіз. Әр жерде қайталап айтып жүретін жігіттің ойы бұл төңіректе былайша түйінделетін:

	– Өзіңді әркіммен бір былғап, көрінген қызбен жүру асыл сезімнің қадірін кетіру емес пе? Махаббат деген ғажайып ұғымның қасиеті қайда сонда? Сендер не десеңдер, о деңдер. Мен өзім әркімнің соңынан бір еріп, уақытымды өткізіп әуреленіп жүргім келмейді. Болашақ жұбайыңды бірден тауып, соған үйлене салғанға не жетсін, шіркін.

	Институт бітіргеннен бері екеуара әңгіменің негізгі азығы осы. Дәйім дәмді әңгіме дәметіп, қаншама ынтықсам да, досымның аузынан бір тұщымды сөз ұға алмай, дымым құрып жүрді. Еститінім ылғи да: «Оны ойлауға уақытым да, мүмкіндігім де болмай жүр», «Өмірді аз да болса зерттеп, үйрене түсейін. Әлі үлгеремін ғой», «Апыр-ай, қоймадың-ау. Осыдан басқа тақырып жоқ па, тегі? Әйтеуір біреуі кездесер» деген шолақ-шолақ жауаптар ғана.

	Мұндайда Жақанның жанын ауырта, қасақана батырып-батырып айтып тастайтыным бар: «Қашан кездеседі енді? Біздің үйдегі құрбың менің ғұмырымды жалғастыра тын тағы бір жаманды дүниеге әкелгелі жүр. Есіл жастығыңды шет-шегі көрінбейтін ғылымға қор қылған не ғылған адамсың өзі? Жаспын деп отырмысың, жиырма алтыға келіп». Оның орнында басқа біреу болса бүйтіп күйініп, таусыла сөйлемес те едім. Жастай бірге желкілдеп өскен Жақанның жөні бөлек қой мен үшін. Кейбір артықтау сөзді көңіліне алып қалатынын ескермей, аузым қызған сәтте осылайша ерсілі-қарсылы сөйлеп қалатыным бар.

	Міне, менің сөйткен досым бұл қалаға алғаш рет махаббат атты құдіретті сезімнің күмәнсіз иесі болып оралды. Көңіл түпкіріне жинап жүрген тарау-тарау құпиясына бірінші кездескен күні-ақ түгелдей қанығып алдым. Қайта-қайта суыртпақтап сұрай отырып байқағаным – Жақанның қызбен таныстығында елең етер ештеңе жоқ. Бұған дейін де мыңдаған жастардың басынан өткен белгілі танысу тарихының кезекті қайталауы ғана. Ал өзіне салсаң, бұл оқиғаның өзі бір керемет.

	– Демалысымды бітіріп, ауылдан қайтып келе жатыр едім... – дейді ол, жайшылықта бозаңдау көрінетін сирек кірпікті үлкен көздері жалт-жұлт ұшқындап. – Жолда біздің купеге бір қыз мінді. Қыз болғанда бейнесі тек он тоғызыншы ғасырдағы романдардан ғана табылатын әсем ару...

	Кітап оқып отыр едім. Соны қоя салып, аузымды аша қарап қалыппын ғой. Бірақ не деп сөйлерімді білмеймін. Қасымдағы кісілерге айтқан болып сөзшеңденіп, оны да әңгімеге тартқым келеді. Құр жымияды да қояды. Бір-екі рет өзінің маған қарап отырғанын байқадым. Менің көзім де қайта-қайта солай қарай ауа береді. Екеуіміз бір-бірімізге қараймыз. Оның керемет әдемі көздерінен бір түсініксіз сыр ұққан сияқтанамын. Екеуміз де бір-бірімізге әлдене айтқымыз келеді. Бірақ батылымыз бармайды. Қасымыздағы кісілерден ғана емес, өзімізден өзіміз де қатты қысылып отырмыз.

	– Сонымен қалай сөйлестіңдер өзі? – деймін мен Жақанның ұзын-сонар лирикалық шегінісін байыппен тыңдап отыруға шыдамым жетпей.

	– Жаңа айттым ғой, әлсін-әлі бір-бірімізге қарап қоямыз деп. Жолдағы станцияда қасымдағы кісілер түсіп қалды. Біздің бөлікте екеуақпыз. Қарама-қарсы отырып, көздеріміз жиі кездесе берді тіпті. Мен ұзағырақ қарап қалсам, қыз кірпігін түсіріп, жанарын тайдырып ала қояды.

	– Сөйтіп алғаш рет қалай сөйлестіңдер деймін?

	– Сол жолы жөндеп тілдесе алғамыз жоқ. Бірақ ішімізден бір-бірімізді кәдімгідей ұнатып қалғанымыз, сондықтан да дұрыстап сөйлесе алмай отырғанымыз белгілі еді. Қасындағы дос қызы болмаса, істейтін жерін де біле алмайды екенмін. Екеуінің бір әңгімесінен жұмыс жағдайын байқап қалдым. Не керек, айтылмаған тәтті сезімдер сол қалпы ішімізде кетті ғой.

	Осы жерге келгенде шыдамсыздығым тағы да сыр беріп, жеңілтек баладай сықылықтап күліп жібердім:

	– Ойпыр-ай, мыналарың жә деген махаббат қой өзі. Құдды қауызы әлі ашылмаған жеткіншектердің тірлігі сияқты екен. Жиырма алты жастағы азамат ұнатқан қызымен адамша дұрыстап таныса алмай, үнсіз ғана махаббат болып айрылысыпты дегенге кім сенер осы күні?

	Еркін желпініп, есіп сөйлеймін деп сәл артығырақ кетіп қалғанымды артынан сездім. Әркімге айтыла бермейтін шынайы сезімнен туындаған сырды енді болмағанда пәтуасыз күлкіге азық етіп, қылжаққа айналдыра жаздаппын. «Жаздым, жаңылдым, кешіре гөр» деп жалына сөйлеп, Жақанның жүзіне түскен көңілсіздік көлеңкесін сейілтіп алу үшін де біраз жігер жұмсауыма тура келді.

	Осы шаққа дейін махаббат деп бұлқынуды білмей келген жүрегін сүйкімді бойжеткеннің әсем бейнесімен сырттай ғана жылыта жүріп, әйтеуір танысудың сәтін келтіріпті. Сонымен менің әулиедей пәк, күнәсіз досым ширек ғасырлық ғұмырында тұңғыш рет бір ұрғашыны ұнатып, бұған дейін оянбай жатқан сері сезімнің көзсіз қақпақылында кетсе керек.

	Мектеп бітіргеннен кейін екі жыл бойына оқуға түсе алмай, қалада қалып қойған. Ажар-көркі ешкімнен кем емес. Тәрбиелі отбасында өскен, туған-туысқаны да көп. Жақанмен бірге осы қалаға ілесе кетуді ниет еткенімен, жағдайы келмеген. Жас босанған әпкесін шырғалап, шыға алмай жүр.

	Сөз аңғарынан байқасам, Жақан алды-артын абайлап жатпастан, осы қалаға ауысып келе салғанына кейде өкінетін де сияқты. Ғылым ғылым деп жүріп, Сағынышты қиып қалай ұзап кеткеніне өзі де таң. Ұлғая келе ұшыратқан ғазиз жанды бұлайша сағынып-сарғайып, өліп-өшіп аңсайтынын уақтысында ұқпаған болуы да керек.

	Жақанның қызы туралы айтқан мәліметінің басты-бастылары осындай еді...

	Домбыра мойнында жоғары-төменді еркін сырғыған саусақтар әлгі соны әуенді және бір желпінтіп, құлпырта жөнелді. Осы арада саңылауланған санамның түбінен жалпақ жұртқа баяғыдан белгілі болуы ықтимал, өзім үшін дәл қазіргі сәтте жаңалықтай көрінген бір тізбек ой желіп өтті. Көкейіме оп-оңай ұялай кеткен ол ойлардың ұзын-ырғасы мынау еді: «Махаббат атты құдірет өзін шын мойындап, сыйынған пендесін өсіре де алады, өшіре де біледі деп ұғушы едім. Қарашы, кеше ғана ғылым-білімнен басқаны міндет тұтпай, өзімен өзі жүрген жігіттің жан дүниесін махаббат деген жарықтық қалай құлпыртып әкеткен? Егер ағыл-тегіл тасыған мұхит сезім арманын шарықтатпаса, Жақанның талант бұлағы ашылмас та еді-ау.

	Музыканы бақайшағына дейін талдап, талғап түсінуге жетікпін деп айта алмаймын. Кім біледі, менің естіп тұрғаным төрт аяғын тең басқан тұлғалы туынды емес те шығар. Бірақ теңіздей тебіренген шынайы сезімнен шырылдап түскен сәби дүние екені анық. Бұғынған таланттың тамырын тауып, жалынын жаққан, сөйтіп оны төңірекке танытқан сол бір әсем бойжеткен не деген бақытты еді!

	Қаншама қымбатты болғанымен, кез келген аруға мынадай жауһар сыйлық тартыла бермес. Ендеше менің әлі көріп-білмеген сол бір құрбым екі есе бақытты-ау! Ал ғұмырында қызға тұңғыш рет ғашық болып тұрып, махаббат атты асыл сезімді талантпен ұштастыра білген менің досым ше? Оның маңдайы жарқырап тұрғанында сөз бар ма? Бұның қасында біздің күйдік-сүйдік дегеніміз жадағай түсінік, жалаң айқай ғой, әкем-ау!

	Қас-қағым сәтте басымның ішін аралап шауып өткен лек – осындай шұбалаңқы шұбарлау ойлардың бір парасы еді.

	Кертіктеу танауы тершігенде барып домбыраға дамыл берді де, Жақан жастықтан суырып алған конвертті лепірген көңілмен:

	– Хаты мынау, – деп қолыма ұстата қойды.



	«Жақан, сәлеметсің бе? Хал қалай? Жұмыс барысы ше? Сендерде ауа райы қалай?

	Менің жағдайым жақсы. Бұрынғы орнымда істеп жүрмін. Әзірше жаман емес.

	Жұпарлар пәтер алды. Екі бөлмелі, ложасы бар. Ана жолда саған хат жаза алмағаным, соған көшіп, новоселье жасадық. Айтпақшы, Әділбекті көрдің бе? Если увидишь, привет передай от меня.



	Басқа не жазам?

	Өзің хат жаз маған.

	С приветом: Сағыныш.

	12 май 1988 жыл».



	Мүлтіксіз тізілген харіптер қауышқан көзді суырардай айқын да жатық. Көркем жазуға баулитын мұғалімнің қолтаңбасы да мұндай әдемі, көрнекі болмас. Небәрі жарты беттей хатта өз ісіне тиянақты қолдың ізі байқалады.

	Асықпай және бір оқып шықтым. Мөлдірей тізілген әріптер қандай әсем! Аппақ қағаздың еш жерінде артық қылау жоқ. Бәрі әдемі, бәрі орнында. Бірақ тап-тұйнақтай жазылған осынау хатқа толық қанағаттана алмай, әлденеге қоңылтақсып қалған сияқтымын. Бір бетке жетер-жетпес амандық хабардың мазмұнында әлдебір нәрсенің және дәл осы қағазға жазылуы тиіс ең қажетті сөздің жетіспей тұрғанын сәлден кейін аңғардым. Ол сөздің не екенін де әуелі толық парықтай қойғаным жоқ.

	Бұл – кәдімгі амандық хабар деп аталатын хаттың қарапайым үлгісі ғана еді. Мектепте оқып жүрген кезімізде хат жазуға біртүрлі құштар болатынбыз. Басқа бір жақтан өзіңе арналып жазылған сөздерді оқудың қызығы бөлек. Сондықтан көрші ауылдарда тұратын таныс, шала таныс балаларға жиі-жиі хабар салып, жауап күтетінбіз. Мынау дәл сондағы біз жазатын кезекті хаттың біреуіндей ғана.

	Сарғая хабар күткен жігіт үшін ең керегі асық жардың қанатымен соны леп әкелер көктем қарлығашындай сағынтып жеткен бір ауыз жылы лебізі емес пе еді? Жан дүниесін жалынға ораған ұлы махаббатын сыңар сөзбен ишаралап болса да сездіре алған қыздың жүрек үні емес пе еді ең керегі? Бар айтарын, бар ынтызарлығын бір-біріне шексіз мәрте қайталаумен сарқып қойды деп ұққан күннің өзінде де сүйген жардың сағынышты хатында жүректі шымыр еткізіп, жаныңа жылу берер сыңар сөйлемнің болуы парыз емес пе? Мұндай хаттың әрі, ажары сол болмаушы ма еді?

	Қағаздың екінші жағын аударып, көз қырыммен елеусіздеу ғана сүйкеп өттім: із түсіп үлгірмеген ақша қардың бетіндей тап-таза.

	– Әділбек дегені кім? – дедім сәл тарғылданған дауыспен.

	– Кластасы ғой. Осында жұмыс істейтін жігіт.

	Көз кідіртсе, қиналмай оқитын менің жүзімдегі толқыныс ізін тәрк етпестен, сол екі арада Жақан домбырасын аңқылдата жөнелді. Таза ынтызарлықтың кәусары сорғалаған әуен менің әлгі күдікті қарадүрсін ойларымды дем арасында шайып әкетіп бара жатты.

	* * *

	– Әйгерімді балабақшадан кешке өзің алып қайтарсың, – дедім аяғымды туфлиге сұғып жатып.

	– Жұмыстан соң ательеге соғайын деп едім. Өзің ала салсаңшы, – деген Балнұрдың даусы ас үй жақтан естілді. – Әлде шаруа болып қалды ма?

	– Әлгі Жақанның жұмысына байланысты еді. Өзі ұмтылып жүрген жылу-плазма бөлімі бар еді ғой. Содан бір орын босапты. Сондағы таныс кісімен сөйлесіп қою керек болып тұр.

	– Соны арнайы шаруа қылғанша, жұмыс уақытында барып сөйлесе салмайсың ба? Кешке қарай өз тіршілігің де бар ғой жасайтын.

	– Болмайды, Балеке, болмайды. Қазір тәртіп мәселесінің қалай қойылып жатқанын білемісің. Тіпті жұмыс арасында темекі тартуға да бастықтар тыйым салып жүр.

	Қолындағы тарелканы сүлгісімен ысқылай түсіп, Балнұр ас үйден бері шығып та кетті:

	– Ендеше, телефон арқылы айта сал. Жақсы танитын кісің бе еді өзі?

	– Болмайды деп тұрмын ғой. Жақан мұндай жұмысты қанша уақыттан бері армандап жүр. Енді соны жеңіл-желпі атүсті сөйлесе салсам, орындала қалады деп ойлаймысың. Болмайды ол. Ақыр айттым екен, былай орындалатындай ғып нәтижелі етіп айту керек.

	– Сол тірлік осы саған қарап қала қоймаған шығар. Онан да өз бастықтарымен Жақан өзі сөйлесіп көрмей ме?

	– Қой, Балеке, сенімен тәжікелесіп тұруға шама жоқ. Түскі тамақтың мезгілі 45-ақ минут. Ал мен кеттім. Ана баланы бірдеме етіп аларсың, – дедім де, есіктің құлпын шылдыр еткізіп ашып жібердім.

	Бөлімдегі орынның босағанын Жақан маған түске дейін телефон шалып айтқан. Өз мекемесінде кеше болған жаңалықты естігені бүгін екен. Жұмысқа жуырда ғана әрең орналасқан жас маманның тосын тілегін қай мекеме басшысы оңайлықпен қабыл ала қоюшы еді. Ғылымның осы саласында өз мүмкіндігін Жақанның әлі толық көрсете алмай жүрген жайы тағы бар. «Осы орынды ұнатамын, мені соған ауыстыруларыңызды сұраймын» деген құрғақ өтінішін басшылар қабылдай қойса жақсы. Қабылдамаса ше? Оған қарағанда менің сөзім өтімділеу болар деп ойлауымның себебі де жоқ емес. Филиал директорының орынбасары кезінде біздің әкеймен дәмдес кісі болған көрінеді. Бұрын алдына шаруамен барып, салмақ салып көрмеген адамым бір өтінішімді орындап қалар деген үміттің жетегі де баяғы.

	Бастығымнан сәл ертерек сұранып кеттім де, іздеген адамыма қызмет уақыты аяқталар кезде барып жолықтым.

	Қысқа ғана амандық сұрасқаннан кейін мәймөңкелеп жатпай, тіке көшкенім – өз шаруам. Жақанның жақын досым екенін айта келіп, оның институтты қызыл дипломмен бітіргенін, ғылымға деген құштарлығының шексіз екендігін, әсіресе мына сала оның нағыз оң жамбасына келетінін бірер ауыз сөзбен түгел тізіп шықтым. Беттің арын белбеуге түйіп келіп отырғанымды да жасырғамын жоқ.

	Жұмыс аяғындағы өлшеулі мерзім үшін сәл ұзақтау болып көрінген менің әңгімемді шыдаммен тыңдап шыққан орынбасар «түгесіп айттың ба?» дегендей бетіме бажырая қарап алды да:

	– Реті келмейді-ау осының, – деді қағаздарын жинастыруға кірісіп. – Бұл жерге көптен лайықтап жүрген адам бар. Жақанға қарағанда тәжірибелі, іскер кісі. Оның үстіне сенің ол жігітіңді біз әлі толық білмейміз. Біртүрлі жасықтау ма, қиялилау ма, сондай біреу ғой өзі. Ал егер шынында да сен айтқандай мықты болса, кейін көре жатармыз. Әзірше қазіргі орны да жаман емес қой.

	Өтінішімді жалынышқа жақын мүсәпірсіген дауыспен қайталап шықсам да, орынбасар әлгі айтқанынан айни қойған жоқ. «Қайтемін, қолымнан келмейді» дегендей шарасыздық білдірді.

	Менің хабарымды естіген сәтте Жақан алдымен шөгіп, жасып қалғандай көрінді де, үмітті үзуге болмайтынын ұққан соң, қайтадан сергиін деді. Бұдан арғы әңгіме қанша айтылса да, таптаурын болмайтын, таусылмайтын таныс тақырыпқа ауыса берді.

	– Жарайды, қойшы. Жұмыс деген немене ол? «Кейін көрерміз» депті ғой ағай. Рас, қызметке орналасқаныма жарты жыл болмай жатып, тәуір орын сұрап қиғылық салуым да ыңғайсыздау екен-ау. Әйтеуір түбі орналасатыным анық қой. Онан да менің Сағынышым не істеп жүр екен, соны айтсаңшы, – деп сөз арнасын түзеп әкеткен өзі.

	Сенбі күні жақын-жақыбайлар менің туған күніме жиналды. Бұндай отбасылық мерекелерге қатты мән беретін Балнұр туыстарды бір жөнелтіп болған соң, жақын достарды іріктеп арнайы шақырған. Әр түрлі әңгіме айтып, ән шырқап көңілді отырған жігіттердің барлығы біраз уақыт өткеннен кейін, өздеріне қатысы шамалы бір әңгімеге жаппай ортақтаса кетті. Оларды қызықтырған – Жақанның басындағы, дәл қазіргі жағдай. Әңгіме тиегін ағытып берген – біздің достың өзі. Ішімдікке құлқы кем жігіттің ептеп қызыңқырағанын көптен бері көргенім осы. Алда тұрған келелі іске қарай сөз арнасы еріксіз бұрылып жүре берген:

	– Сенің ғылым адамы болып шығатыныңа біз имандай сенеміз. Уақытша қиыншылықтар біртіндеп артын қыса, береді. Сөз бе сол? Енді саған қалып тұрғаны – үйлену. Давай, енді бір қатын... – деп көсіле сілтеп, күжіле келе жатқан Нұржан қасындағы құрбыларына аңдаусыз көзі түсіп кетті де, бос қолын ербең еткізіп, тұтығып қалды: – Жо-жоқ. Мен байқамай... Общы, менікі дұрыс емес. Бір әйел алуың керек. То есть, қыз болғаны дұрыс. Менің айтайын дегенім... әйтеуір, бас құрасаң... Бала-шаға таптырып... Сөз бе сол! То есть, мен не деп кеттім? Но, қысқасы, қатын алып... – деумен әбден шатысты да, қысылғанынан сөзін аяқтай алмай, үлкен бокалмен аузын көлегейлей берді.

	– Енді тезірек үйленуің қалып тұр. Басқасы сонан кейін бола жатады ғой, – дедік Балнұр екеуміз де.

	Жақанның бар білері – біздің айтқан сөзімізге «дұрыс, дұрыс» деп бас изей беру ғана. Жатық сөзге олақтау жігіт кейде сәл бозарыңқы көрінетін бидай өңі шырайлана түсіп, сүйіктісі Сағыныш хақында біраз әңгіме шертті. Қанша рет естісем де, әр тыңдаған сайын жаңғырып, құлпырып жатқан хикая – ғашық жар туралы сөздер. Тек ынта қойып, шыдаммен тыңдай біл. Біртіндеп жан дүниеңді жібітіп, еріксіз елжіретіп әкетері анық. Кереметтей шебер айтылғандығымен емес, Сағыныш есімді қыздың жан баласынан табыла бермес ерекшелігі, екеуінің арасындағы ғажайып махаббат туралы терең мазмұнымен...

	Әдемі әсеріңді одан әрі домбыраның үздіккен үні толқындатып жалғастыра жөнеледі. Өзі шығарған әсем күйдің мағынасы жаңағы әңгіменің жүрек тілімен қабылдауға болар нәзік арқауына ұласып, екеуі бірін-бірі толықтыра түскенде, осындағы бар тыңдаушы бір ақиқатты еріксіз мойындап қалғандай болдық.

	Бағзы заманның ғашықтары жайлы қиссалар жаңа бір әсем хикаямен толыға түскендей көрінеді...

	Ол – цивилизация кемеліне келе дамыған бүгінгі заманымызда да шынайы махаббаттың қауыз ашып, шешек ататындығы; кезінде Ләйлі-Мәжнүндер от қойып, тұтатып берген асқақ ұғымды сол ұлы ғашықтардың бүгінгі ұрпақтары да мәңгілік эстафета алауындай болашаққа заулатып алып бара жатқандығы.

	Менің достарым риясыз адал көңілдерімен Жақанға тамсанып, таңырқай, шындап қызыға әрі сәл-пәл қызғана қарасты. Екпіндей сөйлеп келіп:

	– Келесі аптаның аяғында мен оған барып қайтпақпын. Жаңағы айтылған ескертулерден қорытынды шығарып, үйлену жайында сөз байласып қайтам. Тездетуге ол қарсы болмауы тиісті. Білемін ғой, қарсы болмайды. Сонан кейін... тойға дайындаламыз, – деді отырыс қаһарманы жүзіндегі бақыттылық арайынан әрқайсымызға үлестіре күлімдей қарап.

	* * *

	Н. қаласында екі күн еру болған Жақан үшінші тәулікте бір-ақ оралды. Мен оны күтіп алуға автовокзалға барып әуреленіп жүрсем, самолетпен келіп қойыпты.

	– Екі қаланың арасы автобусқа сегіз сағаттық жол. Самолет мені бар болғаны қырық-ақ минутта жеткізді, – деді ол бастапқы сөзін ұстай алмағанына ақталып. – Аз уақыт болса да қасында жүре тұрғым келді. Тіпті бар ғой, қиып кете алар емеспін. Айналсоқтап жүрдім-жүрдім келіп... Әрең қоштастым. Қазірдің өзінде ол дәл қасымда тұрғандай. Мен, мысалы, осы қазір сені көріп тұрғамын жоқ. Елес дейсің бе, галлюцинация дейсің бе, өзің біл... Қалай қарасам да, сол бір жанарлар... аппақ пішіні. Ыстық демінің өзі әлі күнге мойнымды қытықтап тұрғандай. Уһ!..

	Өз сөзіне өзі мас болып елтіген адамдай көзін тарс жұмған бойы қанатын жайып келді де, бас салып мені құшақтай алды. Жіңішке білектері тастай.

	– Оу, өлтіресің бе? – деп жүріп, ессіз қысқан құрсаудан жаң далбасалап әрең босағаным. – Иә, не болды? Не шештіңдер? Бәрі жақсылық қой әйтеуір?

	– Барлығы да жүз процент дұрыс, Ореке! Осы жолғы екі күнім сондай жақсы өтті. Сағыныштың әпке-жездесі кереметтей алтын адамдар ғой. Маған жақсы қабақ білдіріп, қатты күтті өздері. Оларды қойшы, менің барғаныма Сағыныштың қуанғанын көрсең... Түу, әрең қиып кеттім-ау. Енді келесі кездескенше қалай ғана шыдар екенмін? Иә, айтпақшы, ең бастысын ұмытып барады екенмін ғой. – Ентігіңкі екпініп тежеп, өзін-өзі сабырға шақырғандай Жақан кенет байсалдана қалды. – Келісіп те қойдық.

	– Нені? Үйлену мәселесін бе?

	– Иә. Өзіне жеке жүрер алдында ғана айттым. «Келесі жолы келгенде, алып кетемін. Қалай қарайсың?» деп едім, кәдімгідей қызарып кетті. «Үйдегі кісілермен ақылдасайын. Олар қарсы болмайды» деді. Сонымен енді маған дайындалу ғана қалып тұр... Үлкен белеске...

	Бұл зор қуанышқа біз де шын көңілімізбен қосыла кеттік. Ертеңінде жұмыстан соң Жақан бар, Нұржан бар, басымыз біздің үйде бірікті. Балнұрдың көк шайын ұрттай отырып, алдағы ұлы оқиғаға байланысты жан-жақты кеңестік. Менің көңіліме жақпағаны – қалыңдықты барам да алып қайтамын деген Жақанның шолақ кесімі.

	– Ау, айналайын-ау, қай қазақ қызды аты-жөні жоқ бас салып алып қайтушы еді? Алдымен барып үлкендердің алдынан өту керек емес пе былай? (Жақанның кейбір қазақы әдет-ғұрыпты ұнатпайтынын білген соң, «құда түсу» дегенді әдейі айтпадым).

	– Үлкендері алыс ауылда жатыр ғой. Сағыныш өзі «ол жаққа кейін барамыз. Мен әпке-жездемнің қолынан кетемін» деген.

	– Ендеше сол әпке-жездесімен келісу керек емес пе? Қалай ойлайсың? Сол үйден алып жүре беретін Сағыныш буылып-түйілген зат па екен соншама?.. – дей бергенімде, әлдекімнің табаны аяғымның үстінен жұмсақ баса қойды.

	Жалт қарадым да, Балнұрдың жүзінен «қайтесің, көңіліне алып қалар» деген райды таныдым. Өз пікірін тәптіштеп дәлелдеуді сүйетін Жақан бұл жолы да бар ойын жүйе-жүйесімен жеткізуге тырысып әуре. Сондағы оның келтірген дәлелдері мынау. Негізгі адамның өзінен мәселені тастүйін етіп келіскеннен кейін басқалардың басын қатырып қажеті қанша? Тіпті керек болып бара жатқан жағдайда телефон арқылы сөйлесіп қою қиын емес. Әлгі ырым-сырымын, кәдесін жасап, салтанат құрып жүруге қалтадағы қаржының жағдайы да белгілі. Әрине, егер хабар жіберсе, ауылдағы әке-шеше жинап-терген бірдемелерін қалталарына салып келіп те қалар. Ауылдан шығып көрмеген шал-кемпірді қайта-қайта әуреге түсіріп жүргісі келмейтіні рас. Сағыныштың әпке-жездесі өзімізден бірер жас қана үлкен қатар құрбы адамдар – түсінеді ғой, қазақшылық қуалап жоқтан өзгені талап етеді деп ойламаймын.

	Жігіттің өзінің жүрегі соқпай тұрған соң, бір пікірді шиырлап қайталай беру де ыңғайсыз. Сондықтан бұл төңіректе ақылдасуды кейінге қалдырдық та, тез арада шешілуі қажет өзге жайларды талқыға салып әкеттік.

	Өздері келіскен уағда бойынша қалындықты алып қайтуға дейін әлі бір айдай уақыт бар. Жан-жақты талқылай келгенде, бәріміздің мойнымызда тұрған біраз жайдың басы ашылды. Менің алдымдағы қағазға бұл айтылғандар былайша жүйеленіп түсті:

	а) жас жұбайлар тұратын жөні түзу пәтер керек. Жақанның қазіргі тұрағы жас отбасы үшін қолайлы болмасы анық. Жатын бөлмесі ғана бөлек демесең, үй иелерімен араласып тұрғанның несі рақат дейсің. Қаланың шетінен табылса да, міндетті түрде оңаша баспана қарастырған жөн. Әрине, тұрмысқа ыңғайлы болғаны абзал. Осы арада Балнұрдың ұсынысымен де санасуға тура келді «Бұл қалада Сағыныштың танитын ешкімі жоқ қой. Алғашқы уақытта қатты жалғызсырауы мүмкін. Сондықтан пәтерді өзіміз тұратын маңайдан қарастырайық. Ара арасында үйге келіп, бас сұғып тұрса да. Ашық-жарқын адам болса, Сағыныш екеуміз тіл табысып, тіпті достасып кетерміз»;

	ә) Бұл қалада Жақанның жақын туыс ешкімі жоқ. Біраз достары бар. Ресторандатып үлкен той жасамасақ та, жас шаңырақтың көтерілгенін атап өту парыз. Шақырылатын кісілердің тізімін жасап, жиын өтетін орынды осы бастан тауып қойған жөн. Тойға керек ұсақ-түйек жабдықтарды дайындау осы отырған бәріміздің мойнымызда;

	б) Ең негізгі шаруа – әрине, Н. қаласына барып, қалыңдықты алып қайту. Жақанның қасына ілесіп күйеу қосшылық міндетті атқаруға менен басқа адамның орайы жоқ. Тағы кісі қажет болып бара жатса, Нұржан сықылды басы бос жігіттердің біреуін ертіп алармыз. «Қалыңсыз қыз болса да, кәдесіз қыз болмайды» дегенге сүйенсек, Сағыныштың әпке-жездесіне ырым жасауды ұмытпағанымыз жөн;

	в) Сағынышқа лайықты жұмыс тауып беру. Ертеңнен бастап жан-жағымызға құлақ түріп, ыңғайлы қызмет қарастыра бастаймыз. Арнаулы мамандығы жоқ жас қызды әзірше жан қиналмайтын бір жерге орналастырған жөн. Болмаса техникум, училище сияқты арнаулы оқу орындарының біріне документ тапсырып, бағын сынап көрсін. Бұл жөнінде Жақан Сағынышпен тиянақтап келісіп алуы тиіс;

	г) Осы шаруалардың барлығын кідіріссіз шешетін басты кілт – қаржы. Қызмет істегелі бір-екі-ақ жыл болған Жақан қай бір маңдытып ақша жия қойды дейсің. Қолында бар біраз тиын-тебенін осы қалаға ауысып, жұмысқа орналасамын деп жүріп-ақ тауысып алған. Ауылдағы шиеттей жеті бала асырап отырған әке-шешесінен (Жақан – тұңғыштары ғой) көмек сұрағаннан басқа амал жоқ. Тіпті болмаса біз де тірі адамбыз ғой, шама жеткенше қарастырып көрерміз.

	Біраз қауқылдасып отырып, алдағы маңызды шаруаға осы жүйеде кіріспек болып та, кешті еңсеріп барып тарасқан едік. Мұнан кейін бәріміз де уәделесіп қойғандай, Сағыныштың келетін уағын қайта-қайта жаттап, күн санауды дағдыға айналдырайық. Алғашында белгіленген мерзім тым ұзақ болып көрінді бәрімізге. Жоспарланған шаруалар шет-пұшпақтап ыңғайға келе бастаған. Той өткізетін кафемен тас-түйін болып келісіп қойдық. Әсіресе қуанғанымыз – өзіміз тұрған ауданның маңайынан дені дұрыс бір баспананың табыла кетуі. Пәтерақысы сәл қымбаттау көрініп еді. «Әй, қойшы. Бұндай жайлы мекен ұшыраса бермейді. Бағасы қайтер дейсің, ойланып жүріп, айрылып қалармыз» деп осыған кенедей жабысқан Жақанның өзі. Ақысын да қолма-қол төлеп қойды. Бұрынғы пәтершілерінен босаған соң, иесі жөндеу жұмыстарын жүргізіп, дұрыстап бермек.

	Ұзамай Жақанның ауылынан да хабар келіп қалды. Қысқа ғана хатты жазған – бұл жолы әкесі. Көптен бері күтіп жүрген армандарының әйтеуір орындалатын болғанын, бұндай қуаныштан ештеңесін аямайтынын, қолдағы екі сиырдың біреуін сатып, той жабдығына жарататынын нықтай келіп: «Дәл уақытын айтып хабар бер. Сол кезде бауырларыңның бір-екеуін ілестіріп я шешеңді жіберермін, я өзім барып қайтармын» депті.

	Енді бір сәті түсіңкіремей тұрған нәрсе – Сағыныш келгенде шұғылданатын қаракет жайы еді. Өткен жолғы пәтуалы сөзді суытпай жеткізген Жақанға қалыңдығы қазіргі кәсібіне сәйкес қызмет немесе одан гөрі оңдылау орын табылса болар еді депті. Егер бұл жақтағы жұрт қол ұшын бере алса, оқуға түсуге де ықыласты екенін білдірген.

	– Егер тілімді алса, – дедім мен Жақанға, – үйлену сияқты үлкен іспен қабаттастырмай, оқуға түсуді қоя тұрғаны дұрыс. Және өзінің нақты қай мамандықты қалайтынын, қай пәндерге бейім екенін толық шешіп алмай тұрып, бұндай тірлікке тәуекел етудің қажеті не? Қазір атүсті, асығыс шаруа болады. Сондықтан әзірше сол қызмет жағын қаузай берейік.

	Жетісіне екі рет телефон арқылы тілдесіп тұратын Жақан бұл әңгімені де қалыңдығына құлағдар етіп үлгірді. Сырттай ғана танитын құрбымыздың жөн сөзге тоқтай білетін есті адам екенін осы жолы жете аңғардық. Екі сөзге келместен: «Сендер солай ұйғарып отырсаңдар, мен қарсы емеспін» деген сәлемі менің көңіліме жаға кетті

	Қызға хабар жіберіп, енді әне-міне жүреміз деп отырған уақытта облыстық ауыл шаруашылығы басқармасына менің атыма шұғыл телеграмма келіп қалды. Тиісті қағаздарымызды алып, дереу Алматыға жүруім керек екен. Салып ұрып бастығыма кірдім. «Осылай да осылай, ет дегенде ең жақын досым үйленгелі жатыр еді. Оның тойын өткізетін – менің өзім. Менсіз қиын-ақ болатын түрі бар» деп мүлде төндіре сөйледім. Әншейінде әр қызметкерінің жағдайын түсіне білетін адам менің жалынышты сөздеріме шарасыздық білдіріп, алақанын ғана жайды.

	Басқа ешкімнің реті келмейді. Бөлімдегі үш адамның біреуі демалыста, біреуі сырқаттанып жатыр. Маған жүктеліп отырған мына шаруа бас тартуға болмайтын аса тығыз. Алып-ұшып кіріп барғанымда, басқарма бастығының да маған айтқаны осы. Онда-мұнда жүгіріп, әрлі-берлі тыпырлағаннан кейін аттанудан басқа амал қалмады. Кетер алдында Жақанның шаруасына қатысы бар бар адамдар тағы бас қостық. Досымның көңілі жарымданып-ақ қалыпты.

	– Мүмкін, өзің келгенше тоса тұрармыз, а? Сенсіз қалай болады енді? – дейді маған абыржи қарап.

	Пәстеңкіреп қалған жігіттің көңіл-күйін қалыбына келтіру үшін онсыз да құрғақ, қатқыл даусымды көтеріп, әдейі дабырлай күлдім.

	– Жо-жоқ, игілікке бастаған істі кешеуілдету ырымға жаман. Мына Нұржан бар, Балнұр бар, атқарасыңдар ғой өздерің. Сағынышты әбден сағынған шығарсың. Енді ол арудың көзімізге көрінбей сары майдай сақталғаны жетер. Әкеле беріңдер. Тек тойдың күнін шегерсеңдер болғаны.

	Діттеген шаруамды тезірек тәмамдап қайтуға қанша асықсам да, Алматыда бір жетіден аса жүріп қалғаным. Жолаушылардың көбейіп, ешқандай билет табылмай, жол қатынасының ұшынып тұрған уақыты. Самолеттен түсісімен қызмет орныма да, үйге де соқпай бірден Жақанға тарттым. Лабораторияда жүр екен, шақырады дегенге қара халатының етегі желбіреп жүгіре шықты есік алдына. Ай-шайға қарамастан бас салып құшақтадым да, иықтан бір қағып жіберіп, қолымды создым. Менің ақтарыла келіп құттықтағаныма, Жақанның онша елпендей қоймағаны несі? Бұнысы біртүрлі көрініп кетті де, үңіле қарадым. Өңі сәл жұқалаң тартып, көз алды көгістеніп тұр ма, қалай?

	Әлденеге күдіктеніп те үлгірдім.

	– Қа-қалай? Әкелдің бе?..

	Әншейінде сөзге есе бермей, сартылдап тұратын басым өзімнен өзім тұтығып қалдым. Алғашқы секундтарда маған кінәлі пендедей тайғанақтай қараған Жақан шапшаң өзіне-өзі келіп, күлімсіреуге тырысты. Қыртыстанып кеткен бет терісінен, жасаураған отсыз көздерінен болар, сол сәтте өңінің біртүрлі аянышты көрініп кеткені.

	– Әкеле алмадым. Жоқ, не... әкеле алмағанда, оның бір жағдайы болып... Аз уақытқа кейінге қалдырдық. Қажетсіз жерде эгоист болмай, оның да жағдайымен санасу керек қой. Ештеңе етпейді, енді әкелеміз ғой... Сен де келдің, міне? – деді іле өзін-өзі жұбатқандай.

	– Не, бірдеме болып қалды ма? Жайшылық па әйтеуір?..

	– Жай ғой, жай. Сен сияқты оның жездесін де бір жаққа командировкаға жіберген екен. «Ол жоқта үйден қалай кетемін. Әрі әпкем де баламен жалғыз қалады ғой» деді... Сосын... осылай еттік.

	– Ә, сол ғана ма сонша абыржып тұрғаның? Мен бір қиын жағдай болып қалған екен десем. Барып қайттыңдар ма, жоқ телефонмен сөйлестіңдер ме?

	– Телефонмен айтты. Нұржан екеуміз барсақ, барып қайтайық деп, билет алмастан бұрын сөйлесуге заказ бергеміз.

	– Е, онда ештеңе емес екен ғой. – Сөзге әдейі су жүгіртіп, дарылдай сөйлейтін әдетіммен лезде желпініп кеттім. Жақанның еңсесін көтеру үшін ғой баяғы. – Қалай, өзге шаруалар сол қалпында ғой?

	– Бәрі орнынша. Тойдың уақытын кейінге шегеріп қойдық. Өзің айттың ғой солай деп. Жаңа пәтерге көшіп алғанмын.

	– Е, жөнге келіп қалыпты ғой. Бар қызықтан құралақан қалдым ба деп, алқын-жұлқын асығып жетсем.

	Жаңағы күдіктен жылдам арылып, күрт сергіген қалыппен енді Алматыға қалай барып қайтқанымды зуылдатып әңгімелей жөнелдім. Менің жігерлене сөйлегеніме досымның онша елпеңдей қоймай, салғырттау тұрғанын аңғарып:

	– Пішінің біртүрлі солғын ғой. Ауырып қалған жоқсың ба? – дедім енді көзімді жүзіне сабырмен аялдата қарап.

	– Жоқ, организмнің жұмысына ренішім жоқ. Әншейін басқа... нәрсе.

	– Немене, Сағынышты айтқан уақытта әкеле алмағаныңа қынжылып жүрмісің?

	– Сол кісіден хабар болмай тұрғаны. Переговорға шақырып едім, келмеді.

	– Е, онда тұрған не бар? Сағыныш, болған соң, сағына түссін деп әдейі кергіп жатқан шығар саған. Ерке қалыңдықтар өзі солай болып келеді. Баяғыда біздің Балнұр да кездесуге уақытында шықпай, тым-тырыс жатып алатын, – дедім тағы да даусымды лекіте көтеріп. Көкейінде күмән жоқ көңілді адамның кейпімен иығынан тағы да жігерлене қағып-қағып қойдым.

	– Махаббат дегеннің иісі біздің де танауымызға барады, Жәке. Ғашық болу деген жоқтан өзгеге өстіп мүжіліп, жаси беру емес шығар. Сенің ғылымыңа керек төзім бұған да керек. Қане, қашан үзіліске шығасың өзі? Ендеше, давай, жүр. Мені апарып өз қолыңмен Балнұрға табыста.

	Осыдан кейін барып қана Жақанның қуқылт жүзіне аздап шырай жүгірейін деді.

	Ертеңінде командировка барысы жайында көшқұлаш етіп анықтама жазып отыр едім, телефонға шақырды. Жақан.

	– Ореке, Сағыныштан хат келді. Аман-есен екен. Көңіл-күйі де жақсы көрінеді. Сендерге сәлем айтып жатыр. Соны өзіңе жеткізейін деп... Хатты осы әлгінде ғана алдым, – деді толқығаннан үнін игере алмай, ентіге сөйлеп.

	– Е, саламат болсын. Кеше ғана айттым емес пе саған? Не деп едім сонда? Әне, менің дегенім келді де қойды. Иә, не айтып жатыр Сағыныш атты ару? Жағдайы жақсы ма екен өзінің? Үндемей тым-тырыс жатып алып, бәрімізді қорқытқаны несі сонша?

	– Сол баяғы уақыты болмаған көрінеді. Күндіз-түні жұмысында. Машинка деген адамды мүлде қалжыратып тастайды екен ғой. Кешке болса әпкесінің балаларымен айналысады. Жездесі командировкадан әлі оралмай жатқан көрінеді.

	– Е, е, дұрыс, – деп құптай сөйлесем де, ар жағымнан: «Ойбай-ау, осы да сылтау ма сонда? Жазуға ықыласы болған адам қашанда уақыт таппай ма? Құрбымыздың бұл қай қиқаңы?» деген кіділеу ой да жарыса шауып өтті. Ашып айтсам, дос көңіліне жара салған болам, әрі ренжіп қалуы да ықтимал». – Ал жауапты қашан жазасың енді?

	– Кешке үйге барғаннан кейін деп отырмын.

	– Сен былай істеп көрші ендеше. – Менің байыпқа шақырып, салмақтана қалған үніме бағынып, Жақанның тынысын тежей, құлақ түре қойды. – Телефонмен сөйлесуге заказ берші. Саған ілесе барып, аңсатқан арудың үнін мен де естіп қайтайын. Әрине, егер қызғанып жүрмесең.

	Осы сөзді айтқандағы менің жаман ойым мынау еді: «Ақыр өзін көре алмай, зарығып жүрген адамның тым құрыса телефон арқылы болса да даусын естиін. Бірер сауал қойып, неғылған жан екенін аңғаруға тырысайын. Хабарсыз қалуының да мәнісін біліп алғаным жөн. Қанша айтқанмен әйел затының жәй-жапсарын сырттай болса да ұғып-білуге жарап қалдым емес пе?».

	Бұл ұсынысқа досым қуана-қуана келісті. Бірақ, амал не, сөйлесу сәтін сәтсіз сағатқа белгілеппіз. Жақанның айтуынша, жер түбінен жүздеген шақырым сымды бойлап телефонға талып жетсе де, құлаққа майдай жағатын Сағыныштың балғын әуезін ести алмай, пұшайман болып бір сағат отырдық. Ақыры күшейткіш арқылы қатая түскен диспетчердің шыңылтыр үні мейірімсіздікпен мынаны хабарлады: «Номер жетінші заказ. Сіздің абонентіңіз сөйлесу пункітіне келген жоқ. Төртінші терезеден есептесіп, ақшаңызды алыңыз».

	Күйініш деген күйік сезімнің не екенін, шынын айтқанда, өз басым бүгінге дейін анық тұщынбай жүр екенмін. Жақанды былай қойып, осы сапар менің жүйкем де күрт жұқарып кеткендей болды. Өзімді-өзім сабырға шақырып, досыма қарасам, оның да қабағы сызданып, иығы бүкшиіп барады. Үннен айрылған жігіттің бар білетіні – түнере түсіп, бас шайқай берді ғана.

	Біраз ұзаған соң болған жайға іштей талдау жасай келіп, жайма-шуақ еркін күйде жаңағы еңсені езген сол бір ауыр сезімді өзімше ыдыратуға тырыстым. Қызды кінәдан тазартып, арашалай сөйлеуге, құлаққа сіңер нанымды сылтаулар да табылды.

	Дегенмен Сағыныш жайлы досыма сездірмей, қатты ойланып қалғаным шын. Соңғы кездері осы бір бейтаныс жан мен үшін кәдімгідей жұмбақ түйінге айналып барады. Жақанның айтуымен істеген тіршілігін салыстыра байқасам, үйлеспейтін шаргез жайлар көп сияқты. Бар болғаны жалғыз-ақ кісінің айтуымен құлаққа сіңген, жүзбе-жүз кездесіп көрмеген сырттаныс жан туралы қандай мардымды ой түйіп жарытуға болады? Ғашық адамы оның тек жақсы жағын ғана әсем хикаядай дәмдеп жеткізіп отырса, «жоқ, олай емес» деп жөн-жобасыз дауласа кетудің не қисыны бар? Көзге бақырайып көрініп тұрған кемшілігі кәні? Ендеше жоқтан өзгеден күдік алып: «Ойбай, бұнда бір бәле бар» деп байбалам салсам, байғұс досымның тұнық көңілін құйын ұрғандай еткізуім сөзсіз. Мұның өзі қауызын жаңа ашқан гүлге күл шашқандай Құдай алдында да, махаббат алдында да күнәһарлық болмай ма?

	Аздан кейін айтқан сөздерім қаны тамған шындықтың өзінен суырылып шыққандай әсер етті ме, қалай, Жақанның да еңсесі көтеріліп қалды. Бірақ тұманды көңіл күйінің сарқыншағы тағы да жанарын жасытып, жасауратып тұрғанын қоштасар сәтте қапысыз аңғардым. Тура өткен жолғыдай.

	...Екі арадағы байланысты қайта сабақтаған – Сағыныштың өзі. Өткен жолы келе алмағанына қатты қиналып, кешірім сұраған оның сөзінің соңы үйлену сәтін тағы бір он күн әріге жылжытайық дегенге тіреліпті. Командировкадан оралған жездесінің: «Азын-аулақ дайындықсыз қалай болады, сәл шыдай тұрыңдар» деген ұтырлы сөзіне тоқталмасқа лаж қайсы? Кібіртіктей күңкілдесе де, заты жуас жігіт қалыңдықтың кесімді сөзімен келіскен сыңай танытыпты. Бұл әңгімеге мен қатыса алмай қалғандықтан, осының бәрін артынан досымның өзі құлағдар етті.

	– Істің барысы солай болып тұр. Енді азы қалды ғой, шыдаймын. Әйтеуір үйленетініміз анық қой, – деді Жақан шаршаңқы үнмен көзі жасаурай есінеп. Үйленіп тынғанша қандай жағдайға да көніп бағатынын, жалпы Сағыныштың меселін қайтармай, осы бастан соның сөзіне икемделе беретінін тәсілдеп жеткізгендей болды. Құдіреті күшті қалыңдықтың айтқанын істеп, айдағанына жүріп, әлден-ақ илеуіне әбден көніп қалған түрі бар. Осындай бостығын көрген кей сәтте қатты сөзбен қатайтып, қайрап тастағым келіп тұрса да, сағын сындырып, бетін қайырып алардай тартына беруші едім. Бұл жолы ар жағымнан лықсып төгілген ашудың екпінін ұстай алмадым:

	– Әй, Жақа-ай! Саған не айтсам рауа осы, ә? Сен оны жан-тәніңмен сүйеді екенсің. Жарайды, дұрыс-ақ дейік. Бірақ сен Сағыныштың, дөрекі болса кешір, болашақ күйеуі екенінді ұмытпауың керек қой. Ендігі бүкіл тағдырын сенің қолыңа біржола тапсырып отырса, дүниедегі қалаулы адамы жалғыз сен болсаң, енді ойланатын не қалды? Екеуіңнің ортаңа кіріп, кедергі келтіріп тұрған ешкім жоқ. Ендеше осы тірліктің бәрі сенің қолыңда емес пе? Қысқасы, үйленеміз деп алдымен ұсыныс жасайтын – жігіт, ақырына дейін аяқтап шығатын да – сол. Тізгінді қалыңдыққа ұстатып қойып, еріп жүре берген жігітті, мысалы, мен өзім көргемін жоқ.

	Тіпті мұның бәрін былай қойғанда, сенің жағдайыңмен ол да санасуы тиіс қой. Қызметің болса, әлі толық орнықпай жатыр. Уақытты бос жібермей, ғылыммен айналысуың керек. Солай емес пе? Мұндағы жұртты, ауылдағы кісілерді әбігерге салып жүргеніміз мынау. Бәріміздің дайындалып тосып отырғанымыз – сен екеуіңнің тойларың.

	Бір жағы босбелбеу жігітті қайрауға септігі тиер деген дәмемен ауызға келіп қалған адуындау сөздерді іріктеп, тігісін жатқызып, әлектенбей-ақ, түгелдей төгіп салдым. Жөні түзу қонымды сөзге тоқтай білетін есті жігіт қой, ар жағын ақылмен пайымдай жатар.

	Межелі уақытқа тура бір апта қалғанда тойдың шақыру билеттерін тараттық. Әлденеше сызылып, қайыра жасалған тізімдегі адамдардың ұзын саны отызға тарта. Жеңіл машинаға мінгізіп әкелген бойы қалыңдықты тұп-тура Жақанның пәтеріне түсірмекпіз.

	Елден келген кісілерден басқа біраз қыз-жігіт бүгінгі күннің ғұрпынша дайындалып, келінді сол үйде тосып отырмақ. Жас жұбайлар туыстарымен алғашқы күнді өз босағаларында қарсы алған соң, негізгі салтанатты кеш қаладағы ең бір үлгілі «Арман» кафесінде өткізіледі. Қашықтағы бірнеше жүз километр екі қала арасын күйеу мен қалыңдық әсем безендірілген жеңіл машинамен салтанатты түрде жүріп өтетіні де есепте.

	– «Қалыңдығын бұлайша құрметтеп әкеліпті» дегенді өз басым естіген де, көрген де жоқпын, – дедім Жақанның өсіп отырған мерейін одан әрмен көтере түсейін деген ниетпен. – Ендеше сенің үйленуің ешкімдікіне ұқсамайтын ерекше болайын деп тұрғаны сөзсіз. Құдай біледі, дәл қазір Сағыныштай бақытты қалыңдық жоқ шығар осы. Өзге құрбыларының ешқайсысына арналмаған әдемі күй оған арналады. Жігіт ағасы жасқа келгенше әйел атаулының қолын ұстап көрмеген бұл заманның сәби жүректі ең бір таза жігіті – оның жары. Және қандай жігіт десеңші ол. Жігіттердің төресі. Маңдайы жарқырап тұрған ол шын бақытқа енді кенелмек. Болашақтарың бақытты болмақ екеуіңнің.

	Шабытыма әбден мініп алған мен қыза-қыза келе, той үстінде айтуға тиісті ірікті ойларымды осылайша төгіп-төгіп жіберіппін. Ықыласын ірке алмай, Нұржан да доғалдау тілімен бірер пікір айтып тастады.

	Тиянақтап таныса келе, осы Нұржанды ортамызға, дос-жарандар қатарына тартқан мен болатынмын. Өзге қызметтестеріне қарағанда бір табан жақын жүрді демесең, өзінің Жақанмен жолдас болып кетер реті де жоқ екен. Қайдан жуыссын, біздің досты мүлдем басқаша түсініп жүрсе. Нұржанның пайымдауынша, бір мекемеде істейтін бұл жігіт ақылы тайыз, ұғымы төмен, ішкі мәдениеті кемдеу қарадүрсін біреу. Ұнататыны – адалдығы, момындығы ғана. Әйтпесе, коллективте бар-жоғы белгісіз осы бір шалалау жігітке қайбір емешесі езіле қалды дейсің.

	Енді, міне, сол үшін ешқайсысымыздан қалыспай, зыр жүгіріп, қызмет етіп жүр. Жақанның адамгершілігін ғана емес, талантын да бәрімізден гөрі қаттырақ мойындайтын өзі сияқты.

	Атқарылмақ жұмыстарды өзара былай бөлістік:

	Көлік мәселесі – бір автобус, бір жеңіл машина керек. Кейінгісін бір жолдастар арқылы ыңғайлап та қойғанмын.

	Той үстінде киетін күйеу киімі. Балнұрдың нұсқауымен ательеге заказ берілген. Енді даяр костюмді алуы ғана тұр.

	Жақанның пәтерін реттеп, дүкендерден қажетті ол-пұл заттарды алу. Бұл шаруаларды Балнұр мен Нұржан басқарады.

	Құдалық. Бұл – тікелей менің міндетім. Ауылдан келген кісі: «Жастар, ақыры өздерің бастаған іс екен, өздерің аяқтасаңдаршы. Сөйлесетін адамдарың баланың әпке-жездесі болса, өз қатарларың ғой. Кейінгісіне біз-ақ барайық» деп бар салмақты өзімізге қарататын ыңғай танытты. «Кейінгісі» дегеннің Сағыныштың әке-шешесі екенін де түсіне қойғанбыз.

	Жас жұбайларға сыйлық даярлау (әрине, Жақанға сездірмей). Өзімнің інім мен жөн білетін көрші келіншектерге тапсырып қойдым.

	Тойды басқару. Бұған да лайықты адамдар табылды.

	Адамның артынан үнсіз еріп отырып, шап еткізіп балақтан ала түсетін қанден тектес тексіз құбылыс – қырсық па деймін. Енді әне-міне шығып кетеміз деп отырған сәтте аяқ астынан бір кедергінің тап бола кеткені. Шыр ете түскен телефоннан:

	– Ореке, маған тез келіп қайтшы. Бір шаруа болып қалғаны, – деп дірілдей шыққан Жақанның даусын естігенде әуелі жаным қысылып кетті. Трубканы орнына тастай салып, таксилетіп ұшайын. Сөйтсем, Жақанды бірер аптаға ауыл шаруашылық жұмысына жіберетін болып қалыпты. Адамның өзімен келісу, күні бұрын ескерту жоқ, тек жүрердің алдында ғана арнайы хабарлапты.

	Шынын айту керек, жайшылықта ештеңеге былқ ете қоймайтын менің де жаным қысылып кетті. Арыз-арманымызды айтатын ана жолғы таныс ағай жоқ, кезекті еңбек демалысын алғанына біраз күн болыпты. Қайдан шықса онан шықсын деген оймен баса көктеп, бірден директордың өзіне кіріп бардым.

	Үлкен-үлкен ғылыми жұмыстармен айналысып жатқан іргелі мекеменің бастығы үшін менің өтінішім, әрине, төменгі жақтан-ақ біте беретін ұсақ-түйек шаруа. Ол кісі екі сөзге келместен жергілікті комитеттің бастығына сілтеді.

	– Досыңыз болса Жақан өзі қызық жігіт, – деді менімен біраз сөз таластырып, қызарақтасып алған орта жастардағы әйел. – Ондай үлкен шаруасы бар екенін бізге алдын-ала ескертіп қоймай ма? Райисполком қысып жатқасын, жұмысқа жіберетін адам табылмай, әр жақтан жинап, тізімді әрең толтырып отырмыз. Міне, қараңызшы, біздің мекеме осы жолы он жеті адам жіберу керек. Ал қазір тауып отырғанымыз он екі-ақ кісі. Өзі жас, бойдақ болған соң Жақан сияқтылар тізімге бірінші кезекте ілінеді. Онысына мен кінәлі емеспін. Қайдан табам енді басқа адамды...

	Ұзақ-сонар шығарып салма сөзге мен де оңайшылықпен жіби қойғаным жоқ. Өлердегі сөзімді айтып жалынып-жалбарынып жүріп, қарсы бұтақтай қақиған кісіні әйтеуір көндірдім-ау.

	Есіктен ытқып шыға бере, жанасалай жүгірген Жақанды қағып өттім. Келіссөздің ақыры немен бітерін білуге асығып, әдейілеп есік көзін торып жүрген сыңайлы. «Өз коллективіңде әлі күнге беделің жоқ неғылған адамсың? Өстіп салпиып жүре бер енді әркімнің бір жемі болып» деген ашулы сөздердің көмейіме тіреліп-ақ қалғаны. Қазіргі жағдайды ескеріп қана орайы келген одан тартына тұруға тура келді.

	– Қойшы, шынымен келісті ме? Босатты ма мені? – деді Жақан нанар-нанбасын білмейтін адамның кейпімен апалақтай сөйлеп. – Апыр-ай, мен телеграмма да беріп жіберіп едім.

	– Қандай телеграмма?

	– «Жұмыс барысына байланысты бірер күн кідіретін болдым. Өзімнен хабар барғанша тоса тұрарсың» деген.

	– Сонша асыққаның не? Мен сөйлесіп шыққанша шыдамағаның ба?

	– Қайдан білейін, бағана мен өтініш жасаған кезде ешқайсысы илікпей қойып еді. Сен де босқа арам тер боларсың деп ойлағамын. Қалайша оңай келісе кетті бұлар, ә?

	– Мекеме қызметкерлері сызып қойған заңмен ғана жүріп, карап отыратын робот емес қой. Адам баласы болған соң оларда да сезім бар, саңылау бар, жағдайды неғып ұкпасын. Тек олармен былай, жә деп сөйлесе білу керек. Бар құпия – сол сөйлесе алуда ғана. Қой, енді дереу жолға дайындалайық.

	– Жаңағы салған телеграмманы қайтем?

	– Ой, соны да сөз деп. Артынан бәлен күні баратын болдық деген тағы біреуін жөнелте салу қиын болып па сонша?

	* * *

	…Шіліңгір ыстық шамырқана түскен шаңқай түстің кезі. «Жигули» терезесінен сарылдай соққан асфальт иісті самалдың маңдайдағы шып-шып терді құрғатуға септігі шамалы. Тезірек бір көлеңкеден сая тапсақ деген тілекпен әупірімдей отырып, жуанның жіңішкеріп, жіңішкенің үзілер осы бір сағатында қалаға да кірдік-ау. Двигательдің қызып келе жатқанына қарамастан, әп-сәтте орталық көшеге де доңғалақ артып үлгірдік. Машина бір кварталға кілт бұрылды да, жас желектер көмкерген тротуарды жиектей тоқтады.

	– Келдік, – деді Жақан жіпсіп күреңіте түскен жүзін маған бұрып. – Жаңағы келісім бойынша кіреміз ғой енді. Алдымен өзің, онан кейін мен, мына ағай үшінші.

	Осындай шешуші сәттерде қасақана салқынқанды бола қалатын ежелгі әдетім. Бұл жолы да даусымды қоңырлата сөйлеп, дереу байсалды қалыпқа ене қойдым:

	– Бекер апалақтай бермейік. Алдымен үсті-басымызға қарап, жөнделіп алғанымыз дұрыс. Әсіресе сен. Қазіргі негізгі адам өзіңсің ғой. Теріңді құрғатып, қобыратпай шашыңды жөнде. Галстугыңды шешіп қой. Ми шұрқылдаған мына ыстықта қалындығына галстуксыз келіпті деп күйеу баланы ешкім жазғыра қоймас. Жан-жағыңа жалтақтап, сасқалақтай бермей, былай дұрыстап жүр. Қолыңдағы гүлді неғып мыжғылап тұрсың сонша...

	Не істеп, не қоятынымызды машина ішінде отырып тағы бір тәптіштеп алдық та, «я сәт» деп Жақан нұсқаған ұятасқа (подъезге) қарай беттедік. Мен кеудемді көтеріңкіреп, баппен аяңдап келемін. Езуіндегі темекі тұқылын тамсана сорған шоферіміз бұл ауланың асфальтін сан мәрте таптап жүргендей мүлде бейғам. Жан-жағына самарқау ғана көз тастайды.

	Бойына біткен сасқалақ мінездің кіріптары болып, есі шыға абдырап келе жатқан – баяғы Жақан. Жүзіне сабыр шақырып, қабағын қанша түйгенімен, үлкендеу ала көздері жедел жәрдем машинасының шамындай жыпылықтап кеткен. Маңдайына бүршіктеніп шыға берген түйірлерді қайта-қайта жеңімен сыпырып тастайды. Кеудені кере ыстық ауаны ішке қарай бір тартып алдым да, қолымды баппен көтеріп, қоңырауға қозғау салдым. Жобалауымызша үйдегілер бізді күтіп алуға қам жасап жатуы тиіс. Өзімізді салтанатты жағдай тосып тұрғанын енді ғана шындап пайымдадық-ау деймін, асығыста өзара көз жүгіртісіп өттік.

	Аздан кейін есіктің кілті қимылдады да, жапсарға жастау әйелдің жарты жүзі жабыса қалды. Сәл дағдарғандай болып кідіре берген ол:

	– Кіріңіздер, – деді Жақанды танып.

	Мамыражай тыныштыққа пана болған қоңыр салқын жайлы пәтер. Шақырайған күн астынан келгендіктен бе, ұядай дәліз қаракөлеңкелеу көрінді. Бері қараған үш бөлменің де есігі ашық. Біз манадан елестетіп келген қым-қуат дуылдақ үндер де, тіпті сол көңілді жағдайды жасайтын адамдар да сап. Үйдің тосын райынан ішіме мұз баса қойғандай сәл тітіреніп қалдым.

	Төргі бөлмеден жүгіре шыққан төрт-бес жасар қыз бала бөтен адамдарға аңырая бір қарап алды да, қайта шегініп, босағадан сығалап тұрды.

	– Төрлетіңіздер, – деді сәл абдыраңқы халдегі қараторы келіншек күрең гүлді халатын асығыс қамсаулай жүріп. Бұдан өзге қарсы алушының болмайтынын енді аңғарған біздер көздерімізді өзара мәнсіз ұшырастырдық та, сылбыр қимылмен аяқ киімнен босанып шықтық. Мығымсып тұрып, оқыс абыржып қалған соң ба, Жақанға бәлендей назар аудара қоймаппын. Әйтеуір оның түбінен дымқыл дәкемен ораған гүл будасын кімге ұсынарын, қайда қоярын білмей, қибыжықтап, мыжғылай бергені есімде...

	Бәріміз ыңғайсыздау қалыпта төрге шықтық та, шашақты сары пүлішпен тысталған диванға тізіле жайғастық. Бесік арбада қылтиып отырған емшек жасындағы сәби, беті жабулы телевизор, қабырғада өзім ата-тегін ажырата алмайтын қалы кілем, едендегі төсеніш үстіне шашылған әр түрлі ойыншықтар – ілкі сәтте көзіме іліккендер.

	Сол екі арада есімді жиып үлгірдім де, қысылыңқырап қысқа шашын түзей берген үй иесіне жағдайға тәуелді емес ашық-жарқын дауыспен сөз тастадым:

	– Біз кеше телеграмма жіберіп едік келеміз деп. Ала алмадыңыздар ма?

	– Иә, кеше осында Қанат ұстап отырған. Балалар жыртып тастамасын деп бір жерге қойды-ау деймін соны. Телеграмма келуін келді ғой... – Келіншек тұқыра түсіп, түсініктемесін тыйды да: – Ермек қыла отырыңыздар, – деп су жаңа ойын қартасын алдымызға тастады. Сосын бесік арбаны жетектей, бет алғаны – ас үй жақ.

	Үшеуіміз өзара тағы қарасып, көзімізді көлегейлеген жалғыз сауалды үнсіз қайталай оқыдық. Мына жұмбақты неге жоруды білмей далмыз. Істің жай-жапсарына оңаша жүрген сәтте қанығып алу үшін ытып тұрып ана келіншектің қасына жетіп баруға да оқталдым. Тек жеңілтектеніп, бір нәрсені бүлдіріп алармын деген сабырлы сақтық қана тіземнен қағып, тыныштыққа шақырды.

	Шофер жігіт күректей қолдарымен картаны араластырып жіберіп, дереу үлестіруге кіріскен. Бізді қонақ етіп отырған тап өзі секілді тым жайбарақат. Жақан екеуміз бір-бірімізден көз ала алмай, ұзағырақ қарап қалыппыз.

	«Осында бір шикілік бар сияқты. Сенің кесіріңнен емес пе сол?» – дегенді қабағыммен танытуға тырыстым.

	Тылсым ауырлық иектеп бара жатқан кезде орнынан сылбыр түрегелген Жақан батылсыздау басып, сылдырлап ыдыс-аяқ қозғала бастаған ас үйге қарай беттеді. Ол жақтан хабар келгенше мен шофердің ыңғайымен карта ойнаған болып отырдым.

	– Жүрші, – деді ас үйден иығы түсіңкіреп шыққан Жақан. Жағдайға есік алдында оңашада тұрып қанықтым.

	Әпкесінің айтуына қарағанда, бәрін бүлдірген – өткен жолғы «жұмыс барысына байланысты бірер күн кідіретін болдым» деген телеграмма екен.

	«Бұнысы несі Жақанның? Мені сендердің алдарыңда әбден ұятты қылды ғой» – деп Сағыныш оған қатты күйзеледі. Келісім бойынша Жақан келіп алып кетеді деген оймен жұмысынан шығып, бір жеті бойы үйде тосып отырған қызды аяқ астынан сарт ете түскен телеграмма едәуір есеңгіретіп тастапты. Сонан не істерін білмей, ашуланып, әбден күйінген ол арт жағын тосып әуреленбей-ақ, қайтадан қызметіне кіріп кетеді.

	– Неге өйткен сонда?

	– «Тоса тұр» дегенді «мүлде келмеймін» деп ұққан көрінеді.

	– Бәлі, сондай да бола ма екен? Іле-шала екінші телеграмманы жібергеніміз қайда?

	– Онысын... білмеймін, – деді Жақан төмен қараған бойы жұқа ернін жымыра түсіп. – Сен ілеспей-ақ қой, мен өзім Сағыныштың жұмысына барып қайтайын.

	Үйге кірсем, шофер мен келіншек ежелгі таныстардай жадырай сөйлесіп отыр. Сөзге доғал ноқайлау жігіттің қабағы қатыңқы келіншекпен сол екі арада қалай тіл табысып үлгіргені беймәлім. Сырттан ой арқалап, біртүрлі түйіліңкіреп келсем де, екеуара әңгімеге еркінсіп араласа кеттім.

	Біраздан кейін тұрып, ас үй жаққа кеткен келіншек содан қайтып оралмай қойды. «Қыз қайда қашады дейсің. Қазір-ақ түзеледі барлығы» деген оймен жаңағы бір жайсыздау сезімді сілкіп тастап, мен де картаға кірістім.

	Бір кезде есіктің қоңырауы жанданды да, ас үйде жүрген Жұпар келушілерді қарсы алуға ұмтылды. Әлдекімдер дәлізде аяқтарын шешіп, үн-түнсіз бері кіруге дайындалып жатты. Картаны уыстап тастай салған менің екі көзім – есік жақта. Алдымен сылбырлау қозғалған Жақан босағадан бері аттады. Манағыдай емес, қуаныштың нұр шұғыласы жалап өткендей өңіне қызғылт арай жүгірген. Әншейінде бозарыңқы көрінетін үлкендеу көзінде жылтылдаған жанды ұшқын пайда болыпты.

	Аздан кейін бөлменің есігі ашылып, осынша уақыт бір көруге зар қылған, бәріміздің де сағына күткен адамымыз бұрала басып кіріп келе жатты. Біздің досымыздың «жер жаһандағы жалғыз-ақ дана ару» деп есептейтін қалыңдығы осы кісі екенін айтқызбай таныған соң, алғашқы әсерімді қапысыз ұстағым кеп, сәл әбестеу болса да, зейін сала қарап қалыппын. Қалың кірпіктердің қамауында мөлдіреген қос жанар әрқайсымызға жұлдызды түннің тазалығын үлестіре қарап өткендей көрінді маған. Үлбіреген жұқа еріні мен жіңішкелеу қыр мұрны әдемі үйлескен ақшыл пішінде жөпшөңкі жанға иіліге бермес байсалдылық, тіпті тәкаппарлық бар сияқты. Қалың қолаң шашы еппен төбеге жиылып, сағақты мойыны жарқырата аршылған, сұңғақ бойлы бойжеткеннің бет-пішіні, аяқ-қолы, жалпы ұлы бітімі балғын да жұмыр келген.

	Бізбен иек қағып, баяу амандасқан ол кеудесін шайқай, сәл бұрала басқан күйі ас үйге қарай беттеді. Бақылау объектісін ұзатып салған қадалғыш көздердің ендігі аңдығаны – Жақанның қас-қабағы. Екеуін алғаш рет салыстыра қарағаннан кейін-ақ маған бұл екеуі, неге екені белгісіз, бір-біріне жуыспайтын екі басқа жаратылыс тәрізді көрініп кетті. Өзіннің қораштау бітімімен Жақан Сағыныштың қапталында ақ жібекке жөргеп тіккен сұрғылт кенептей ғана екен...

	Алғашқы қытымыр қысылыстан дастарқан басына жайғасқан кезде мүлде жадырап, өз үйімізге келгендей еркін отыруға айналдық. Аңқамыз кеуіп қалған біздер шайға шайлықпай бас қойып жатырмыз. Сағыныштың әпкесі әлпетінен бөтен құбылыс танытпай, бірқалыпты қимылмен қонақтарға қызмет жасап жүр. Дөңгелек жүзіндегі бет мүшелері шағындау біткен қазақи келбетті келіншектің қабағында мана біз кірген кезде қатыңқылау бір нәрсе бар сияқты еді. Қазір онысы да тараған. Келген шаруамызға қатысты еш нәрсенің байыбына өзім әзірше бара қойғамын жоқ.

	Екі жақтың сөзі де күнделікті ұсақ-түйек тірліктің төңірегінен арыға жылжыр емес.

	Кезі енді келген шығар деп дастарқанға таяған бетте іліп-шалып, бұйымтайымыздың шетін шығара бастап едім, үй иесі әйелдің тартыншақтап, ол жаққа қарай тіпті баспай-ақ қойғаны. «Демек үйдің қожасын күтетін болдық қой» деп ойлаған мен де бұл мәселеге қайта айналып соққамын жоқ.

	Сөз ұшығын тарқатып отырған – негізінен Жұпар, шофер үшеуіміз. Түсі солғын тартып, әлденеге елеңдей берген Жақан анда-санда өзінше үн қатқан болып қояды. Ешкімге ашық сездірмесем де, кіргеннен бері көңілімнің көзі – Сағынышта. Қасындағы кішкене қызбен, сосын әпкесімен тілдескені болмаса, ол мүлде ешкіммен сөйлескен жоқ. Түр-тұлғасы, қимыл-қозғалысына қарап, ашық-жарқын сөзуарлау қыз шығар деген алғашқы ойымның сәл артықтау екенін енді байқап отырмын.

	Өзін-өзі ұстауынан көрінгендей, керісінше, тұйық адам болуы да әбден ықтимал. Ал тұйық кісіні ішкі сырын танымай жатып, «мынау сондай жан» деп белгілі бір топқа қоса салу тағы қиын. Сондықтан сыртынан сайлаулы бағасын жеткізе алмай жүрген адамымның көзін көріп, бір дастарқанда дәмдес болып отырып та, ол туралы тиянақты бір пікірге келе алатын емеспін.

	Тағы бір аңғарғаным – айналада болып жатқан ірілі-уақты құбылыстар Сағынышқа пәлендей әсер ете қоймайтын сыңайлы. Мұның жасындағы қыздардың жоқтан өзгені көңіліне жақын қабылдайтын әсершіл, ішкі толқыныс күйін сыртына тез шығарып қоятын сезімтал болып келетіні белгілі.

	Аяқ астынан оқыс күлкі шыға қалса да, кішкене бала паластың үстіне айран ақтарып тастаса да, төрдегі телевизорға жарқ етіп эстрада жұлдызы шыға келсе де, көрінбейтін ішкі «фотоаппаратымды» Сағынышқа қарай бағыттай қоямын. Бәрібір, сол әсем жасалған маскадай «өзгеріссіз бет-пішін, ештеңеге селт етпейтін баяғы тып-тымық салқынқандылық. Мынандай бірқалыпты мінезді табиғилыққа балау асығыстық болар еді.

	Өзін ешнәрсе таңырқатпайтын сияқты. Өмірдің ұсақ-түйегіне дейін тәптіштеп түгел біліп алып, енді назарын аударар ештеңе қалмағандай айналасына тым самарқау. Жанын қинаған әлдебір жұмбақтың түйінін шеше алмай, өзімен-өзі ойсоқты болып отыруы да ықтимал ғой. Әйтеуір қалай десек те, досымның асыл жарын дәл қазір түсіне алар емеспін. Мүмкін, менің ол туралы алғашқы бағамдауым түбірімен қате шығар. Мүмкін, Сағыныш мен ойлағаннан мүлде басқаша жан болар. Дәл қазір тиянақты байлам жасауға асығып қайтемін, көз жеткізетін уақыт бар ғой әлі де.

	Жақан мен Сағыныштың арасында әлгінде қандай әңгіме болғаны маған әзірше белгісіздеу. Менің көңілімді күпті етіп отырғаны – жігіт назарының пәстеп, сөзден тартыншақтай беруі. Өзінше күліп, қабағын жадыратуға тырысады, бірақ ойында тұрған әлдене мазасын кетіре беретін сияқты. Дастарқаннан тұрғаннан кейінгі қағаберіс бір сәтте:

	– Не болды? Әлде бірнәрсеге келіспей жүрсіңдер ме? – деп сұрадым күбірлеп қана.

	– Жо-жоқ. Дұрыс қой бәрі... Тек... кішкене түсініспей жатырмыз.

	– Телеграммаға байланысты манағы жағдай ма? Уақыт тауып, оңаша шығарып ал да, әбден сөйлес. Онда тұрған ештеңе жоқ қой.

	Дастарқанды жинастырып жатқан кезде әдейі жақындай түсіп, Сағынышты сөзге тартудың әрекетін жасадым. Ондағы ойым – жобалап болса да, қалыңдықтың қандай адам екенін, неғылған жан екенін суыртпақтап біле түсу.

	Бірақ әңгімеміз жараса қоймады. Менің қиялай соғып, әзілге сүйеп берген сауалдарыма «жоқ, бар, иә» деген сияқты тақ-тұқ жауап берумен ғана шектеліп отырды. Емтихан алып, я тергеп отырған адамдай әлденелерді сұрап қадала берудің қисыны жоқ. Қайсыбір адамға бұның өзі әдепсіздік болып көрінуі де мүмкін. Сондықтан сөздің арнасын бірауық әзіл-қалжыңға қарай бұрып, тіліме оралған жеңіл-желпі анекдоттарды да айтып жатырмын. Кейбіріне Сағыныш үнемдеп қана езу тартқанымен, кей біріне «солай ма еді» дегендей, жай сүлесоқ тыңдайды. Жымиған кезде өзінің өңі жұмсарып, өзгеріп кететін де тәрізденді. Қарақат көздері тірі ұшқын шашып, бетіне жұмсақ нұр шұғыласы тарағанда, жанын қарадай жадырап, сүйсініп қарай бергің келеді. Бірақ, өкінішке орай, ажарын тез салқындатып ала қояды, жымиюы да сирек.

	Аздан соң Жақан екеуі көшеге шығып кетті де, сонан көпке шейін оралған жоқ. Біраз тынығып қалған біздер де машинамен қаланы аралап қайтуды жөн көрдік.

	– Ұзақ айналмаңыздар. Қанатқа бағана телефон соққам, бүгін үйге ерте қайтады, – деді келіншек.

	Негізгі әңгіме дастарқан үстінде басталды.

	Манағы күткен адамымыз келіп, қатарымыз түгелденген соң, енді уақытты созып, не сәні бар? Сағыныштың жездесі өзім сияқты ашық-жарқын, тіпті маған қарағанда да сөзуарлау жігіт екен. Есіктен кіргелі аузында тыным жоқ. Бірақ көбінесе жоқтан өзге қайдағы-жайдағыны сөз қылып, бос сөйлей беруге әуес сияқты. Өстіп отырып-ақ, жұртты әңгімеге үйіріп, үй ішінің ауанын бірден өзгертіп жіберді.

	«Таныстық үшін» деп, «Қуаныштың алды» деп бірер рюмка көтеріп тастағаннан кейін, кідірместен, құдалық міндетіме кірісуді жөн деп таптым.

	Сөзімді әзілмен өре отырып, көнекөз қарияларша әріден орағыта бастадым. Үй иесі болғандықтан, алдымен Қанатқа, сосын оның жұбайына, онан кейін Сағынышқа бағыттадым ықыласымды. Бізге берілген жалғыз ғұмырдағы тіршіліктің қызығы, жастық шақ, отбасы жөніндегі белгілі жайларды өзім ашқан жаңалықтай етіп, тебірене еске салып өттім. Сөйтіп, біраз сілтей келіп, сөздің түбін қасымызда отырған екі жастың қазіргі жағдайына әкеп тіредім-ау бір кезде. Күн ілгері дайындап алған сөздерімді әсерлі мақамға салып, асықпай, баппен тұжырымдай айтып шықтым.

	...Қысқасы, біз екі жастың бұрыннан байласқан уәдесі бойынша, ертең Сағынышты алын кетпекшіміз.

	Ертеңгі шығар күн бұл екеуінің біріккен өмірінің бастауына айналмақ.

	Бізді күтіп тұрған алдағы ұзақ жол жас жұбайлардың үлкен өмірге қол ұстасып бірге аттанған алғашқы сапары, жарқын келешектерінің басы ретінде бәріміздің есімізде мәңгі сақталмақ.

	Шабытпен айтылған әсерлі сөздердің ақырғысы аузынан шығып, маған мәлімсіз әсермен түрілген құлақтарға сіңіп кеткен соң, бөлме ішінде сәттік тыныштық орныға қалды. Әркім өз ойына шырмалып, пікір-толғамдарын жүйелеп, іштей әбігерге түсіп жатқандай. Ыңғайсыздау жайды екпіндей сөйлеп, ыдыратып жіберген Қанаттың өзі болды. Жаңағы менің сөзімнің әсері-ау деймін, орнықты пікір айтатын адам құсап бірден-ақ шалқи сөйлеп кеткен. Әлде сөзінің реңі солай ма, әлде ішке түскен арақтың әсері ме, бірді айтып, бірге кетіп, ойын шашыратып ала береді. Тіпті сөзді қанша көпірткенімен, жібі түзу айтар ойы да жоқ болуы мүмкін. Әйтеуір өз басым ықыласымды салып қанша тыңдасам да, Қанаттың соншама мол әңгімесінен көкейге тұтылып қалардай тұщымды ештеңе аңғара алмадым. Бар ұққаным – «Бұл жайды мен жуырда естідім… Жалпы жастардың үйленуіне қарсы емеспін… Үй болып, бас құрғанға не жетсін, шіркін. Енді осыған әпкесі қалай қарар екен?» – деген тәріздес жалпылама сөздер ғана.

	Барлық көз жағалай самсап, Жұпардың сәл қалыңдау келген қараторы пішініне қадалды. Жалпы бет құрылысы, дене бітімі онша ұқсамағанымен, апалы-сіңлілі екеуіне ортақ бір нәрсенің бары сұғынған көзге сезіліп-ақ тұр.

	Жұпардың жүзінде де Сағыныштікі сияқты ішін бере қоймайтын сабырлылық, ұстамдылық бар секілді. Бірақ сіңлісіндей мүлде салқын емес, әр нәрсеге араласып, ара-арасында күліп, қабақ шытып қояды. Көрші бөлмеге барып, кішкенесін жатқызып келген ол сәл төмен қарап отырды да, бірқалыпты әуенмен сөйлеп кетті:

	– Игілікті іс қашанда дұрыс қой. Жастар екеуара келісіп жатса, әрине, біздің сөзіміз сөз бола ма? Бұл арада ойланып шешуді керек ететін біраз жағдай болып тұр. Соны сендердің аңғармағандарыңа таң қалып отырмын. Ораз, өзің естияр, ақылды жігіт көрінесің. Осы келістерің қай келіс өзі? Не деп ұғамыз мына жүрістеріңді?

	Бұлайша ұрымтал сауал қойып, жанды жерден қаусырып ұстайды деп күтпеген мен кәдімгідей абыржып қалдым. Бірақ қандай қысылшаңда да тез есімді жиып ала қоятын жастайғы әдетім.

	– Ойбай, қымбатты құдаша-ау! Бұл не дегеніңіз? Бәрін жаңа айтып берген сияқты едім. Жеткізіп ұқтыра алмай жатсам, кінә менен.

	– «Құдаша», «құда» дегенді қоя тұрсақ қайтеді осы? Ауылдың шал-кемпірі емеспіз ғой қайдағы-жайдағыны айтып, қазақшылықты қопсытып отыратын. Бәріміз де жас, замандас адамдармыз, ойымызды бүкпесіз ашық айтқанымыз жөн болар. Қыз алатын кісілер өстіп келе салушы ма еді?

	Осылайша бастырмалата түсіп, Жұпар біздің бас жоқ, аяқ жоқ, ұмытқан заты қалып қойған жолаушыдай салып ұрып жетіп келгенімізді, екі арада құда-құдандалық туралы ешқандай келісімнің болмағанын бетімізге салық етіп өтті. Менің ол туралы құр солбырайған жуас адам деген долбарым теріске шығайын деді. Сөздері түйеден түскендей ірі, әрі күйеуі сияқты емес, нақты шаруаны, атқарар істі ғана тілге тиек ете сөйлейді.

	Бастан өткен білместікті аймандай қылып тізіп бергендіктен, дәмі қышқыл шындықты іштей болса да, мойындамасқа лаж жоқ. Ашудың жебесін бірінші кезекте Жақанға бағыштай отырып, алды-артыма қарап, естиярлық көрсетпеген өзімді де іштей сыбап өттім. Бірақ бұл да қолмен істегенді мойынмен көтеріп, шындыққа тура қарауды ерлік деп ұғар әділ сын, адал төрешінің алды емес, жауапты іске бел буып отырғандықтан, қалай болғанда да, өз позициямызды бермеу, кемшілікті түп көтере өз арқамызға аударсақ та, ешқандай солқылдамауымыз керек.

	Мен Жұпардың жаңағы «шал-кемпір емеспіз қазақшылықты қопсытып отыратын, бәріміз де қатар-құрбы жастамыз ғой» деген бір ауыз еөзіне жармаса кеттім де, «азын-аулақ кемшіліктің болғаны рас та шығар. Бірақ соған бола бүлінетіндей әкетіп бара жатқан ештеңе жоқ. Кәде, ырым-сырымы түгелімен сәл кейіндеу болады, үлкендер өздері барлық тәртібімен келісе жатады ғой. Ал қазіргі шаруа мынадай болып тұр...» – деген бытыраңқы ойларды тағы да түйіндеп өттім.

	Осынау қысқа-қысқа қақтығыстардан кейін Жұпар екеуміз екі жақтың намысын қорғайтын бас балуандардай жырылып шыға бердік. Кейбір жекелеген жайлар жөнінде түсінісуімізге тура келерін ептеп болжасам да, істің бет алысы мына құсап шұғыл шиеленісіп кетер деген ой мүлде қаперімде жоқ. Кейбір шикіліктерді мойындап, даусымды неғұрлым жұқарта жаймалай сөйлегеннен кейін барып қана «құдашамыз» сабасына түсіңкіреді. Сондағы айтқаны мынау:

	– Сағынышты білмеймін, ал біздің Қанат екеуміздің Жақанмен танысқанымызға көп болған жоқ. Екеуінің ара қатынасы қандай деңгейде екенін анық білмеймін. Білетінім – бұлар бізге кешегі күнге дейін ашып ештеңе айтқан емес. Тек өткен жолы Сағыныш переговормен сөйлесіп келді де, бас-аяғы жоқ жұмыстан шығамын деді. Қанат жоқ еді үйде. Сонда барып бір-ақ білгенім бұлардың не істеп жүргенін. «Неге айтпайсың, неге бізбен ақылдаспайсың?» – деп біраз ұрсып алдым сол жерде. «Өзіміз келіскенбіз» дейді. Сонан жарайды, бетінен қақпайын дедім. Өткен жолы телеграмманы алды да, сабындай бұзылды өзі... Екеуінің не деп шешіп отырғандарын мен білмеймін. Ал менің ойым жаңағы. Қанат та осыдан басқа не айтпақ? Бірдемең бар ма айтатын? – деді сосын күйеуін ашық әңгімеге шақырған адамның ыңғайын танытып. Бет терісі кебірлеу, жұқалаң сары жігіт қиықтанып біткен көздерін бір ноқатқа қадап, ойланып қалғандай екен. Тіпті ешнәрсені де ойлауға ықыласы болмай, өзімен-өзі меңірейіп отыр ма, кім білсін. Әйелінің қаратпа сөзінен кейін ұйқыдан оянғандай бірден сергіп кетті.

	– Неге, айтатын нәрсе көп қой. Бәрін жаңа айттым емес пе? Өзің жастардың жайын менен жақсы біледі екенсің. Бәрі дұрыс болса, мен не айтып қарық қылады дейсің. Общым, ойлану керек, ойланбаса, болмайды.

	– Сонда нені ойлану керек дейсіз?

	Сөзінің түбін ұстатпай, сиырқұйымшақтата сөйлеген жігітті нақты сауалмен қақпайлап, тура жауап беруге еріксіз кіріптар еткен түрім.

	– Осы жағдайды да. Үйлену деген бір жақсы нәрсе ғой. Үйлі-баранды болып семья құрғанға не жетсін. – Әйелінің күңк еткен сөзіне ес жиып ала қойды-ау деймін. – Бірақ... әлгі жағдайды Жұпар жаңа айтты ғой. (Жақанға қарап). Осы сен бала біздің балдызды ертерек қолқалап отырған жоқсың ба? Сен ойлағандай арзан қыз емес біздің балдыз. Сондықтан ойлан, бәріміз де ойланайық.

	– Ойланатын не бар? – деді шофер бір қозғалып қойып. – Үйленгені дұрыс балалардың. Бас құрап, семья болсын, бала-шағалы болсын. Біз алыстан машина айдап сол үшін келіп отыр емеспіз бе? Ақыр келген соң, алып кету керек қызды.

	– Ал өздерің не айтасыңдар? Мына жұрттың басын қатырып, әуре қылмай, бірден шешіңдер, – деді Жұпар қатыңқылау қабағын екі жасқа кезек салып. Осы сәтте ол көптен ашу буып отырған адамдай кәдімгіше сұстанып кетті.

	Жақан тамағын кенеп, тұқшыңдап бөгеле бергеннен кейін иі жұмсақ неме бірдемені бүлдіріп қояр деген қауіппен киіп кетуіме тура келді:

	– Арнайы келіп отырған соң, не айтатыны бар? Мақсат белгілі емес пе? Мұндайда күйеу баланың ділмарсып сөйлей беруі ыңғайсыз да ғой. Сағыныш екеуі келісіп отырған соң, оны қайтадан талқыға салып жатудың жөні жоқ деп ойлаймын. Бірін-бірі ұнатқан жастарға оң батамызды беріп, қарап отыруымыз керек қой біздің. Сағыныш өзі ақылды бала көрінеді. Не айтары бар. Тіпті барамын деп ашық айтуға көптің алдында ұялатын да шығар. Солай емес пе, Сағыныш?.. Әне, көрдіңіздер ғой.

	Екі жас әлі сол үндемеген күйі. Менің қабағымды таныған Жақан да сөйлеуге талап қылып әуреленбеді.

	Сонан біз Қанат, шофер үшеуіміз ыстығы қайтқан кешкі қоңыржай ауамен тыныстау үшін сыртқа беттедік. Әлгінде саудың да, мастың да қылығына жатпайтын түсініксіздеу мінез көрсетіп отырған Қанат есік алдына шығысымен, кенет сергіп кеткен адамдай күрт өзгере қалды. Біздің кейпімізге көзі түскен ол жаңағы дау-дамайға үш қайнаса сорпасы қосылмайтын тосын әңгімені желдіртіп ала жөнелді. Ашық алаңда тұрған «Жигулидің» алды-артына қарап, асты-үстіне үңіле жүріп, аузы да тыным табар емес. Әртүрлі жеңіл машиналар мен двигатель түрлерін салыстыра талдай сөйлегенде, әр сөзін дұрыс түсініп, құйып ала білетін, техникадан түсінігі мол құлақ қана керек. Бәрі де нақпа-нақ, жүйе-жүйесімен. Біздің шофер сияқты ол да төрт дөңгелек десе, ішкен асын жерге қоятын нағыз автоәуесқой болып шықты.

	Сырттай бір-біріне мүлде жуыспастай көрінген екі адамның сөздері жоқ жерден қиысып, қабыса кеткендеріне таңырқай қарап мен тұрмын. Машина жөнінде өзімнің де қара жаяу емес екенімді, әңгімеге шындап кіріссем, бұлардан қалыса қоймайтынымды да ұмытып кетіппін. Қыза-қыза келе, әңгіменің қызығына әбден берілген ол бір грамм арақ ішпеген, ақыл-есі жүз процент түзу сап-сау адамға айналып шыға келді.

	Сонысына анық көзім жеткеннен кейін, манадан өзімді мазалап отырған көп сауалдың ең бір қиынын тосыннан қойып кеп қалдым. Маған жалт қарап, сәл қызарыңқырап кеткен Қанат алақан сыртымен аузын қалқалап, бір сәт ойлана түсті де:

	– Бері жүріңдерші, бері, – деп машина қасынан екеумізді оңашалап алып шықты. Қасымызда сөзге құлақ түрер бөтен ешкімнің жоғын көріп тұрып, бұндай жөнсіз сақтық жасаудың мәнісін тіпті де түсіне алмадым.

	– Жігіттер, – деді бізді «оңаша» шығарып алған Қанат екеумізді де құшақтай, өзіне тартып. – Сөзді көбейтіп, түкке тұрмайтын нәрсеге бас ауыртып қайтесіңдер. Құда-құдаң да, ырым-жырым, анау-мынау бәрі – жай сөз. Одан да бос әңгімені қойып, тұп-тура іске көшу керек қой?

	– Қайтіп? – дедім мен сөздің аяғын тосып тұруға тағатым жетпей.

	– Ақылымды алсаңдар, қызды мына машинаға тығыңдар да, тұп-тура алып қашыңдар.

	– Ой, мынауыңыз болмайтын шаруа ғой, Қақа. Қыз алып қашу дегенді елдің ұмытқаны қашан? Мал басқандай ғып аты-жөні жоқ... Өзгесін былай қойғанда, тіпті естіген құлаққа ыңғайсыздау ғой өзі, – дедім үркіп қалғанымды жасыра алмаған үнмен.

	– Ұят-сұятты қайтесіңдер? Сендерге керегі қыз ба? Ендеше басқа қандай сөз болуы мүмкін? Алыңдар да, жөнеліңдер.

	– Ойбай-ау, алып қашатындай не жанымызға зор келді? Бәрі дұрыс сияқты ғой. Ептеп күмілжіп тұрған адам – сіздің әйеліңіз ғана. Өзіңіз жатарда жақсылап сөйлессеңіз, ол кісі де көніп қалар. Қанша айтқанмен, әйелі ерінің айтқанынан шығушы ма еді? – деп сөз астарына әзіл де жүгірткен болдым.

	– Мына сөздеріңе қарағанда, әңгіме көбейіп кете ме деп тұрмын. Бәріміз де жігітпіз ғой, мен сендер жақтамын қашанда. Жұпармен келіспейтінімді жаңа сездірдім ғой, байқаған шығарсыңдар. Ана досың өзі бостау неме сияқты. Біздің үйге неше рет келіп жүр, үйленетін ниеті болса, шаруасын баяғыда ыңғайлап қоймай ма, қыз тырп ете алмайтындай ғып? Оқасы жоқ. Жігіттің үзеңгілес жолдасы мықты болса, қыздың көнбегені сөз бе, тәйірі? – Үнін сыбырға дейін төмендеткен Қанат тайғанақ көздерін маңайда бөгде адам болмаса да, жан-жағына ұрлана тастады. – Жігіттер, айтқаным айтқан. Мен барымша көмектесем. Бәрін жиып қойып, давай, алып қашыңдар. Түк те етпейді.

	Аздан кейін қасымдағы Қанат пен шофердің әңгімесі алыс-беріс, ауыс-күйіс туралы жеке бастарының шаруасына қарай ойысып бара жатты да, мен елеусіз жырылып шығып, үйге қарай бет алдым. Ондағы ойым – оңашада Жұпарды мәмілеге шақырып, жаңағы теріс райынан қайтару.

	Мен кіргенде, ол екі кішкененің шаруасымен әбігер болып жатыр екен. Тіпті ыдыс-аяққа қарауға да мұршасы жоқ сияқты. Соны жылдам аңғарған мен қалжыңды үсті-үстіне бастырмалата түсіп, ұсақ-түйек шаруаға қол ұшын беретін ыңғай таныттым. Сөйтіп тұрғанымызда баяу сөйлесіп, Жақан мен Сағыныш келіп қалды. Жүрегімнің шым етіп жыли кеткені – екеуінің де қабағы жыдыраңқырап, қуаныш арайы жүздеріне жұқалаң нұр жалатқандай. Іштей әбден ұғысып кеткен, құпиялары ортақ адамдардай бір-біріне қарап, ақырын күлісіп те қояды.

	Екеуінің арасындағы осындай жылылықты аңғарысымен, мен де лезде көңілденіп шыға келдім. Сағыныш дереу мойнына алжапқыш іліп, әпкесіне қолғабыс жасауға кірісті де, біз екеуіміз теледидарды ермек етіп, отырып қалдық. Сәл-пәл оңашаланған сәтте:

	– Қалай? – деп сұрадым Жақаннан көкейімді тескен бар сауалды жалғыз сөзге сыйғызып. Кейде тіпті сөйлеспей-ақ қас-қабағымызбен ұғысып жүрген жандар емеспіз бе, ол да менің ойымды бір демнен түсіне қалды. Манағы тосырқаудан құтылып, екеуінің бұрынғыдай жарасым тапқанын, жаңағы бір әредікте жазғы кафеге кіріп, балмұздақ жеп қайтқандарын да аңғартып өтті. Ымырт үйірілісімен қалалық баққа барып, сейілдеп келуге де келісіпті.

	Ара-арасында Сағынышты да ортақ әңгімеге тартуды ұмытқамын жоқ. Жұпар жүрген жаққа жанар жүгіртіп қойып, еркіндеу кететін қытықты қалжыңға да жел беріп аламын.

	Алғашында сәл-пәл тартынған сияқты көрінгенмен, қалыңдық шешіле сөйлеуге бейім екенін сездіріп өтті. Кеңесіміз қазіргі жастардың жанына жақын тақырыптар төңірегінде өрбіп қояды. Біресе теледидардан жалт етіп көрінген актриса тағдырын сөз етіп кетсек, келесі сәтте эстрадалық ансамбльдер жөнінде пікір таластырып қаламыз. Іле-шала шет елдік қалада өтіп жатқан көркем гимнастика жарысының бет алысы да әңгіменің өзегіне айналып жүре береді.

	Осылайша ашық-жарқын сөйлесе отырып, Сағыныш деген жұмбақ әлемнің ішіне ене түсемін. Ол жөніндегі сезімге салқын, самарқау адам деген ойымның жансақ екені де байқалып қалды. Қазіргі мәдени өмірдің тынысын жақсы сезінетін, жалпы тіршілік жөнінде өз көзқарасы бар, бойынан әйел затына ғана тән нәзік әдеміліктің жылы лебі аңқып тұрған жас қызды олай бағалауым тым қаталдық қой.

	Қиығын тастаса, қиып түсер отты жанардың жалғыз жалтылының өзі неге тұрады? Естіген сайын сырын білуге амалсыз іңкәр етіп, сыңғыр ете түсетін созаңдау күлкісі ше? Іштей сүйсіне отырып, мына секілді әсем жар тапқан досыма деген ризашылығым, құрметім арта түседі. Туған жездесінің осындай аяулы аруды «машинаға басып алып қашыңдар» деп айтуға қайтіп аузы барып, сондай тағылық әрекетке қалай қиып беретіні және санама сияр емес. Жағдайға қарай құйқылжи түсіп, мінезінің қандай екенін де аңғартпайтын, кейбір қылығы түсініксіз Қанат жөніндегі пікірім бұзылған прибордың стрелкасындай ойнақши береді.

	Сырттағы кісілер дабырлай кіріп, бас-аяғымыз жиналғаннан кейін Қанат екеуіміз қоңырлата әуендетіп, ән бастап кеттік. Мен секілді оның да қара жаяу емес екеніне, бір адамдай әу дей алатынына дастарқанның сәні келді деп қуанып та қалғандаймыз.

	Аздан кейін бізге басқалар да қосылып, отырысты көңіл көтерер әжептәуір жиынға айналдырып әкетті. Қатарымыз тағы бір жастармен нығайып, толыға түскенін де осы уақытта да байқадым. Сәл-пәл қысыла түсіп, сыбырласып жүрген бір-екі қыз, екі-үш жігіт бізден бірер жас төмен болған соң әдеп сақтап, жағдайды алыстан ғана барлап қоятын сияқты.

	Бір әредікте:

	– Бұлар кім? – деп сұрап үлгірдім аузымды Жұпардың құлағына тигізе тақап. Шулы даңғазаның арасындағы жауап та қысқа болды:

	– Сағыныштың достары.

	Біздің қатарымызға жаңа келген жастар жасқана қысылып отырды.

	Сәлден кейін жан-жағыма қаранып, домбыра іздестіре бастадым.

	– Ол неге керек? – деп сұраған үй иелеріне:

	– Табылса, көрерсіздер неге керек болғанын, – дедім әлденені жұмбақтай түсіп. Өкінішке орай, бұл үйде ондай аспап болмай шықты да, Қанаттың жобалауымен шеткі подъезде тұратын біреудікінен әрең табылды. Бір кісідей ән айтарлық қауқарым болғанымен, домбыраға шорқақтау екенімді жұртқа әйгілеп қайтейін. Сондықтан құлағын бұрап, шамалы тыңқылдатып отырдым да:

	– Құрметті Қанат, Жұпар, – дедім кенет кәнігі асабалардай тамағымды кенеп, даусымды әуелете сөйлеп. – Құрметті қонақтар! Мынау біздің шағын отырыс үлкен тойдың басы болып отыр ғой. Мына екі жастың қуанышы қазірден басталмақ. Бүгінгі күн әзілдессек те, өлең оқысақ та, бәрі-бәрі жарасымды. Манадан даурығып, көңілденіп жатқанымыз да сондықтан. Енді мен сіздерге бір жаңалық айтайын деп едім. Мана біраз сездіріп айтып өттім ғой, күйеу балаларыңыз тамаша, ғажап жігіт деп. Басқа өнерін былай қойғанда, өзі жә деген домбырашы. Мына Сағыныш естіген болар, Жақан жуырда бір керемет күшті күй шығарды. Оның кімге арналғанын артынан айта жатармыз. Қазір өзінен сол шығармасын орындап беруін сұрайық.

	Моншадан шыққандай күреңіте терлеп, кәдімгідей қобалжи бастаған Жақан саусақтары жүрісін тауып, қағысы түзеле келе, еңсесі де көтеріле түсті. Екпіндей сілтеп, баяғы әсем әуенді құбылтып, құйқылжытып әкеткен. Үй ішіндегілердің кәдімгідей назар аударып, ұйып тыңдап қалғаны байқалады.

	Болашақ қайын жұртының алдында Жақанның мерейін өстіп бір көтеріп алдым. Аздан соң ересектеу кісілер дастарқаннан серпіліп, жігіттердің бірі өздерімен ала келген шағын магнитофонды ток көзіне қосып жіберді. Ендігі кезек бидікі екен. Тентек судан ептен ұрттап алғандықтан болар, бойыма біткен жеңілтектікті тия алмай, жастар бастаған асау қимылдың еркіне мен де жығылдым. Төңіректі тарс естен шығарып, шабыттана біраз билеп тастаппыз.

	– Қыздырыңдар, жігіттер. Қыздар, сендер де қоймаңдар, – деп аракідік ышқына айқайлап та қоямын. Сонан үсті-басым бой-бой болып ағып, үй ішіндегі қапырық ауаға қақалып-шашала бастаған кезде барып қана жейдемді желпіне, балконға шықтым. Айналаға қаранып тұрып, көзімнің кідіргені – төменде, есік көзінде қатар тізілген үш таныс бас. Аракідік маңдай тұстары түйісіп, изеңдесіп те қалады. Бесік арбаны арлы-берлі ырғап, тербетіп отырған – Қанат. Біздің шофер ағамыз – ортада. Үй иелерін аузына қаратып, әңгіме көрігін басып жатқан да сол сияқты. «Өздері тіпті шүйіркелесіп тіл табысып кетіпті ғой. Бұрыннан таныс-біліс қулар болып жүрмесін осылар. Әншейіндегі әңгімешіл, сөзуар мен мына ерлі-зайыптылармен жөндеп сөйлесе алмаймын да, әңгімеге шорқақ шофердің аузы жабыса қалады» деген оспадарсыз ой басымда бір сәт қылт ете түсті.

	Ертеңінде көзімді ашып, сырқыраған басымды көтерсем, менен өзге жұрттың төсегі түгел жинаулы. Қанат жоқ. Тығыз шаруамен қала сыртындағы бір ауылға кеткен ол түске қарай бір-ақ оралатын көрінеді.

	Шайдан соң шоферіміз машинасының оны-мұнысын шұқылап, жүруге әзірлік жасай бастады да, бес жасар қызды жетелеген Жақан мен Сағыныш асықпайтын адамдардың қалыбымен ұятастан төмен түсе берді. «Осылардікі неғылған қыдырыс? – деген ой келіп қалды маған. – Енді бізге де қам жасау керек қой.

	Кететін уақыт таяп қалды емес пе?» Мені осы үйдің түбі берік қазығы секілді көрінген Жұпарға қарай еріксіз жетектеген де сол сауал.

	Бөлмесіне рұқсат сұрап кірсем, келіншек кішкенесін тамақтандыру үстінде екен. Тағы да жағдайға қарай қалжың қаузап, жымия түсіп, көкейдегі күмәнді нәрселерді, уақытымыздың санаулы екенін, реті келсе, жолға дайындала беру керектігін тіпті қытымыр жанның да қытығына тимейтін майда тілмен сыпайылап жеткіздім. Адамның мінезіне, істің әлпетіне орай тез икемделіп кететін шала-пұла артистік өнерім бұрыннан бар-тын.

	Қалыңдау қабағына шытқыл із түсе қалған Жұпар өз бағасын білетін нығыз жанның кейпімен біразға дейін жауаптан зарықтырып, өз шаруасымен болды. Сонан кейін менің көкейімді тескен әңгімені естімеген я түсінбеген кісі сияқтанып:

	– Осы... ана Жақан қандай жігіт? – деп сұрады салқындау ғана. Досымның абыройын асырудың орайы келіп тұрған соң, несіне тартынайын. Кешегі айтылғаннан арман нәшіне келтіріп, мақтауын жеткізіп-ақ жатырмын. Менің суреттеуімде ондай жақсы азамат мыңнан біреу кездессе, кездесті, әйтпесе кездесе қоюы неғайбыл. Жеке басының адамгершілік қасиеттерінен бастап, керемет білімділігі, ғылымға құштарлығы, өнерпаздығы түгесіле айтылды. «Осындай жігіттің төресіне жолығып, өз тендесін айна қатесіз дәл тапқан Сағыныштың өз тағдырына айтар алғысы ұшан теңіз болмақшы» дедім.

	Менің бар өнерімді салып, нанымды жеткізуге тырысқан мақтауым шытқыл қабаққа бәлендей әсер ете қоймаған сыңайлы. Кішкене сәбидің аузына бал қасықпен ағызып-тамызбай, сүтті тағам сала отырып, әлі де ішін берер емес. Мұнан кейін ол ойындағысын жүйе-жүйесімен тиянақтап сұрай бастады. Сонда әсіресе білгісі келіп, көбірек қазбалағаны – Жақанның ата-анасының жағдайы, қызметі мен пәтер мәселесі.

	Мен шамамның келгенінше бұл сауалдарға «бәрі жақсы», «болашағы алда», «болады» деген сөздерді қоюырақ қосып, тігісін жатқыза отырып, жауап беріп шықтым. Сонда да болса келіншектің қабағы жадыраудың орнына жиырылып, шытынай түскендей. Баланың қыңқылдағанына да қарамай, шаруасын тоқтатып, бар ықыласын бері аударып алған ол үнсіздікті тағы да соза түсіп, келесі сұрағына көшті:

	– Өзі қандай жігіт осы жолдасың? Үйге неше келіп жүріп, неғылған адам екенін біле алмай-ақ қойдық.

	– Мен бұл жағдайды жаңа сізге түп-түгел айтқан сияқты едім ғой, – дедім Жұпардың жүзіне таңырқай көз тоқтатып.

	– Ол айтқандарыңыз дұрыс қой енді. Менің білейін дегенім – өмір сүруге ебі жете ме өзінің? Қулық-сұмдықпен шаруасы қалай?

	Мен кеңкілдей күліп жібердім. Жақан жайында жоғарыда айтқаным айтқан. Керемет жақсы жігіт. Бір басын алып жүре алмаса, не болғаны? Қулық-сұмдық?.. Атамаңыз. Әрине, ол судан таза, сүттен ақ, періштедей адал жан. Өмір бойы біреудің ала жібін аттап, я алдап көрген емес. Жаңағыдай сіз күдіктеніп отырған жаман қылықтар үш қайнаса сорпасы қосылмайтын, оның адамгершілігімен мүлде сыйыспайтын мүлде жат нәрсе.

	Осыдан кейінгі бірер минут Жұпарды үнсіздік иіріміне тартып әкеткендей болды. Жақанның мінсіз мінезіне мақтау күтіп мен отырмын. Кенет көршім қабақ түсірген ауыр ойды сілкіп тастады да, жылдамдатып сөйлей жөнелді:

	– Онысы болмаған екен ендеше... Қай заманда, қай кезде де жұрттан артық өмір сүретін қулық-сұмдығы, пысықтығы бар адамдар. Айналасын алдап-арбап, таласып-тармасып тіршілік еткен адамның жағдайы да жақсы, тұрмысы да озық. Әрі-беріден соң байқап қарасаң, қулықтың өзі бұл күнде өнер болып кетті ғой. Құдайға шүкір, біздің Қанаттың ептеп ондай пысықтығы бар. Бүйтіп, бір-екі жыл ішінде пәтерге кіріп отырғанымыз, машина алғалы жатқанымыз – сол тіршілігінің арқасы ғой. Ал енді Жақан өзі көп балалы үйдің үлкені көрінеді. Әке-шешесі ауылдан ұзап шықпаған жай адамдар. Ондай кісілердің табысы да белгілі ғой. Беделді орында отырған жақын туысқаны да жоқ дейсің. Сонда не ақшасыз, не сүйенішсіз қалай өмір сүрмек бұл жігітің? Қалай семья құрмақ? Соны айтшы маған әуелі.

	Біреу келтекпен қақ маңдайдан ұрып, қонжита салғандай, дыбыс шығармастан отырып қалыппын. Мәссаған, керек болса. Құдашамыздың қабағына ілінген кірбіңнің сыры, міне, қайда жатыр? Кешеден бері дәл осы шабуылға іштей дайындалып, қатты түйіліп жүрген адамның түрі ғой мынау. Қолға түсірген арыстандай етіп бұлқынуға мұрша бермей, айналамды қым-қиғаш сұрау торымен шырмап тастағанын көрдің бе? Жоқ, бұныңызға көне қоймаспыз, қымбатты «құдаша».

	Қанға сіңген баяғы мінездің ырқымен келесі секундта-ақ бұлыңғыр сезім тұманынан айығып, есімді жиып алдым. Алғаш басыма келгені – сөзінің мүлде теріс екенін ашудың арынымен жанын ауыртатындай етіп айтып-айтып салсам деген ой болды. Бұл пікірден мені қолма-қол айнытқан – қазіргі жағдайымыз, Жақан мен Сағыныштың бұлжымас махаббаты ғана. Маған ұлы миссия жүктелгеннен кейін, әсіресе досымның абыройы үшін жоқ жерден жолыққан кедергінің бәріне сабырмен төзе білуім керек. Сондықтан да шамалы қиыншылықтардың кімнің басынан да кездесе беретінін, оның өзі келе-келе біртіндеп жөнделіп кететінін,қысқасы, бұл турасында көңіл қылудың жөні жоқ екенін құдашама асқан сыпайгершілікпен түсіндіргендей болдым.

	– Әй, қайдам, – ол бұндай жөпшөңкі сөзге оңайшылықпен илана қоймайтын, тәжірибелі, сақ адамның кейпімен. – Босбелбеу кісінің әсіресе қалалы жерде күнелтуі қиын. Өзі қызмет ауыстырып жатқан жас кадр болса, жуық арада оған ешкім үй бере қоймас. Көмектесер адамы, я ақшасы жоқ. Пәтерден пәтерге көшіп, қанша жыл тентіреп жүрерін кім біліпті. Сөйтіп жүріп балалы шағалы болу, дұрыс семья құру... Жоқ, атама, өмір сүре алмайды. Не келіп жатқан көлденең табысы тағы жоқ. Ғылыми-зерттеу институты деген жеке басқа пайдасы шамалы әншейін мекеме емес пе? Ана Жақаның ертең ғылым-ғылым деп жүріп семьясы жайына қалса, мүлде тозып кетті дей бер. Ондайға көне білетін біздің қыздың да жайы белгілі.

	–Сағыныш былай сабырлы жақсы бала сияқты ғой. Жақанды түсінсе, ұсақ-түйек қиындыққа шыдамай, қайда барар дейсіз?

	– Ой, шырағым-ай, қайдан білуші едің сен? Үйдің еркесі болып өскен кенжеміз, тіршілікке ебі шамалы бала бір. Әке-көкелеп оның тілін тауып отыру ана сенің «тамаша» жігітіңнің қолынан келе қоймас. Ауылда өскенімен, бұлғаңдап түк қиындық көрмей жүрген қыз емес пе? Жақанның тірлігі жаңағыдай болса, Сағыныш ондай жағдайда бір күн де тұрмайды Ел аман, жұрт тынышта өзін өзі азапқа итеріп, жынды деймісің?

	Енді жаңағыдан гөрі байсалды мақамға түскен мен қазіргі әңгімеге лайықтай отырып, шынайы ынтызарлық сезім, оның күш-қуаты, жеңілмес жастық рух жөнінде бәрімізге белгілі бірсыпыра жайлардың басын қайырып тастадым. Менің барынша нанымды, түсінікті ғып жеткізе айтқаныма жібігені сол – Жұпар одан әрі шытынап, қатулана түскендей «Кітаптан алған қияли, бос сөз» дейді жаңағының бәрін.

	– Ендеше, – дедім ашудың құйыны әріден ұйытқи бастағанын сезіп, – осы уақытқа дейін Жақанды несіне әуре қылып жүрсіздер? Сағынышты іздеп келе бастаған кезде бірден ескерту керек еді.

	– Оның мұндай үйленетін ойын қайдан білейік. Бар-жоғы белгісіздеу болып, анда-санда келіп кететін осында.

	– Қызық екенсіздер. Қыздың үйіне жігіт тегіннен-тегін келуші ме еді?

	Белгілі емес пе қандай ниетпен келетіні?

	– Әйтеуір осы үйге келіп жататын жігіттер... ұл-қыздар көп. Енді оның әрқайсысын сен кімсің деп тергеп отырмаймыз ғой. Қазіргі жастарға бір-ақ адаммен жүр, соның етегінен ұста деп шек қоя алмайсың тағы. Бәрі шетінен саналы не істейтіндерін өздері-ақ жақсы түсінеді.

	– А, а, солай екен-ау! – деппін мынадай жаңалықты естімеген мен таң-тамаша болып. Тамағым кеберсіп, әлденеге қайта-қайта жұтына бергім келді. Шыдай алмай, орнымнан түрегелдім де, кешірім сұрап, шүмектен бір кесе су ағызып іштім: – Сонымен сіз не істеу керек дейсіз енді? Сөзді көбейтіп отыруға уақыт жоқ қой, турасын айтыңызшы өзі.

	– Манадан бері мен не сөйлеп отырмын, Ораз. Сендердің бұл істерің – асығыстық. Қоя тұрыңдар шамалы уақытқа. Кешегі Қанаттың айтқаны шын, ойлану керек. Ойланбаса, болмайды. Әлі аулына Сағыныштың әке-шешесі бар. Олар не дейді? Ертең қызымызды бізбен келіспей, жалаңаяқ біреуге беріп жіберіпсіңдер десе, біз не бетімізді айтамыз?..

	Мен тағы да өз жайымызды, тойға сақадай сай болып дайындалып отырғанымызды, бізді қаншама жұрттың күтіп отырғанын пысықтап өттім. Ол жақтағы қазіргі тіршілік есіме түскенде, тағатымнан айырылып, көмейімнен біртүрлі жалынышты үн де шығып кетті. Жаңағы әңгімеден кейінгі тиянақ таппай, аунақшыған сөзіне күйіп, сан-саққа жүгірген аумалы ойды да бір сәтке ұмытып кеткендеймін. Бар болғаны – құлағымда «абырой, ұят, намыс» деген сөздер тынымсыз жаңғыра берді.

	Екі жас түске қарай төбе көрсеткен сәтте ретін тауып, Сағынышты есік алдына алып шықтым. Қандай да болса маңызды шаруаны төтесінен қойып қалмай, тәсілдеп жеткізгенді дұрыс санайтын мен өз басыма қатысты әлдебір оқиғаларды желдірте әңгімелеп келемін. Ықыласы әбден ауа бастады-ау деген шақта сөзді ақырын иіп әкеп, дәл қазіргі жағдайға тіредім. Енді «бүгін қалайда алып кетеміз» дегенге келтіріп, істің турасына көше бастағанмын.

	Доғаша кербездене керілген қою қастары шұғыл жиналып, түйіле қалды да, қарашықтар жалт етіп көтеріле беріп, аяқ астын қайта тапты. Сол секундта-ақ досымның есінен адаса ғашық болуының мәнісін қапысыз түсіне қойдым. Саңылауы бар жұмыр басты пенденің қай-қайсысының да жүрегін шырқырата паршалап өтетін өткір сұлулыққа қарсы қасқая қарап, шыдас беретін жүрегі түкті ер-азамат қане? Талантты табиғаттың қасымдағы асқаралы туындысын шынымен мойындап, оған іштей біржола табынып үлгірген шақта құлағыммен мынаны естідім:

	– Сіз әлі білмеген екенсіз ғой. Кеше Жақанға да бір рет ескерткемін, мен қазір бара алмаймын...

	Таңырқап үлгіре алмадым. Әлдекім құлақ-шекемнен құлаштап тұрып періп жібергендей есеңгіреп, қаусап түсіппін. Даусым күрт құбылып, берекесіз сұрақтарды үсті-үстіне бастырмалатып жатсам да, ол бірқалыпты сөйлеу мәнерінен жаңылар емес:

	– Білесіз бе?.. Мен не деп айтсам екен сізге?.. Мен Жақан үйленейік деген соң, көңілін қимай, «жарайды» дей салғамын. Сөйтсем, асығыс айтыппын оны.

	– Неге? Неге олай дейсің? Аяқ астынан мұның не?

	– Әнеукүні Қанат үйде жоқта жұмыстан шығып, даярланып отырдым ғой. Сонан кейін «сәл кешігіп келемін» деген телеграмма сарт ете түсті. Сосын Жақан мені мазақ қылғалы жүр екен деп ойладым. Енді соны тосып аламын ба қашан келеді деп. Өтпей отырған қыз құсап... Қандай позор! Ашуландым да, жұмысқа қайта шығып кеттім Және ойладым пока үйленбейін деп. Вот, сізге де айтқаным осы.

	– Ал сен білесің бе Жақанның өзіңді қалай сүйетінін? Ондай сезім, ондай махаббат үшін, сондай тамаша жігіт үшін бәрін-бәрін құрбан етуге болады ғой, жаным-ау. Көңіліңе келмесін, мына айтып тұрғандарың шіп-шикі баланың сөзі.

	– Сүйеді деймісіз? Өзі де талай айтқан онысын. Екінің бірі айта береді ондай сөзді. Жалғыз Жақаннан өзгенің көзіне түспейтін әшейін қыз емеспіз. Сондайдың бәріне сүйеді екен деп келісім бере беруім керек пе?

	– Енді сенің үйленбек болып келіскен адамың Жақан емес пе?

	– Алғаш үйленейік деп қоймаған соң, жарайды дегенім рас. Жаңа айттым ғой қайтадан ойландым деп. Әлі жаспыз, үйленуге үлгереміз ғой. Менің оқуға түсуім керек оның үстіне...

	– Ойбай-ау, онда... – Аузымнан өмірі айтып көрмеген сөздерім шығып жатыр. Даусы құбылып сөйлеп тұрған мен емес, басқа біреу секілді. – Бізді сонша әуре еткенің не?

	– Егер айтқан уақытта келе қойсаңыздар, мен кетіп те қалар ма едім.

	Енді болмайды.

	Қыз баланың жан дүниесіне мейлінше мықты әсер ететін ұғым сол-ау деген оймен тағы да махаббат төңірегінде сөйлей жөнелдім. Тебіреніп, толғана шыққан ұтырлы ойлар қалыңдықты райынан қайтарар деген дәме ғой баяғы.

	– Түптеп келгенде, қазір аспанда күннің жарқырап тұрғаны қандай рас болса, Жақанның саған деген сезімі де сондай ақиқат. Өзгесін қояйық, оның саған арнап шығарған күйі қандай керемет! Түнде естідің ғой өзің. Түсінемісің, сол күй тек өзіңе деген сүйіспеншіліктен туған, – деп бір қайырып қойдым.

	– Енді ол жағын мен қайдан білейін? Өзім домбыраны онша түсіне алмаймын. Гитара болса бір сәрі. Өзі шығарды ма, жоқ, басқалардан алды ма, мен айыра алмаймын ғой, – деді Сағыныш сабырлы реңін бір өзгертпей.

	Құрғақ сөзбен ұзақ ырғастық. Ашуым асқына түссе де, Жақан үшін, оның кіршіксіз махаббаты үшін өзімде жоқ шыдамдылықты жәрдемге шақырып, әлім келгенше майдалап бақтым. Әпкесімен әңгімелескеннен бері Сағыныш туралы көзқарасымның сан құбылып, өзгере бастағанын, тіпті оны іштей біртүрлі жақтырмауға айналғанымды да ұмыттым. Жан-жағымда таныс ешкімнің жоқ екенін пайдаланып, әрі-беріден кейін кәдімгідей жалындым да. Дәл қазір ұятты жағдайда тұрғанымызды да қайта-қайта жаңғыртып айта бердім.

	Айналып келгенде, мен естіген шешімді жауап мынау болды: «Ата-анамның алдынан өтіп, жағдайды бірыңғайлы етпей, ешқайда бара алмаймын. Мені қинамаңыздар».

	Қаншама үгіттеп, қаншама жалынып-жалбарынғанмен, бәрібір көнбейтініне көз жете бастады. Енді не істеу керек? Ойлап-ойлап тапқаным – жалғыз-ақ амал. Ол – Қанат қайталап айта берген алып қашу. Кеше өзім жездесі осы сөзді қалай дәті барып айтты екен деп көңілім суынып еді, бүгін енді жағдайдың өзі сол тіршілікті істеуге лажсыз тіреліп тұрған сияқты. Ащы шындық, бәрібір, адамды өз дегеніне түбі көндіре ме деймін. Сағыныш алғашында сөз жоқ, біраз тулайды. Ал кейін Жақандай азаматтың алып қашқанына мәңгі-бақи риза болып өтер.

	Оңаша қалуға аз ғана уақыт тауып, үшеуміз құпия кеңес өткіздік. Сағатын санап, тықыршып тұрған шофер бұл істі кідіріссіз қолдады. Бар сескенгені – жол бойының сақшылары, ГАИ қызметкерлері. Бірақ, тәуекелге бассақ, олардан да ретін тауып өтіп кете аламыз деді. Ұнжырғасы түсіңкі Жақанның солғын көздерінде жылт етіп үміт оты тұтанғандай болды да, пышақ жүзіндегі сәуледей келесі сәтте қайта сөнді.

	– Сен шынымен осыны айтып отырсың ба? – деп маған күмәндана бір қарап алған. – Неужели соған тәуекел етпексің, а? Тіршілігіміз осындай ренішпен басталса, арты не болмақ? Алып қашу деген мүлде варварлық тәсіл ғой. Әрі мына ағай айтып отырғандай (Жақан шамалы ғана үлкендігіне қарамай, шоферді «ағай» дейтін) ұзақ жолда қандай боларын кім біліпті. Ойланғанша тоса тұрайық, а? Шынында да бекер асықтық-ау осы?

	– Күйдірме мені! – дедім ызадан қырылдай дауыстап. Жеңгесімен де, қызбен де ашуымды тежеп, барынша мәймөңкелей сөйлеймін деп жүйкем әбден жұқарып қалған екен, өшімді Жақаннан алғым келгендей шытынап қоя бердім. – Жүрген жерің осы сенің. Ең құрығанда, үйленер кезде ши шығармай, қоя тұрсаң қайтер еді? Өмірдегі осындай шешуші сәтте дұрыстап іс тындыра алмау деген не масқара! Ең құрығанда қыздың әпке-жездесімен бір рет әңгімелесіп, істің бетін ашып алу ойыңа келмеді ме? Сөз де, іс те піспеген, түп-түгел шикі әшейін. Енді, міне, тағы солқылдайды келіп. Қазір үшеуіңнің бастарыңлы біріктіріп, жақсылап сөйлесейін. Сонан кейінгісін мына шофер екеумізге жібер.

	Сыртқы есік саңлауланып ашық тұр екен. Дәлізге дыбыссыз кіріп, аяқ киімімнің ілгегін ағыта бердім. Сол екі арада құлағыма тиген ас үй жақтан естілген әңгіменің сарыны. Әлдекімді сырттай қыжыртып, сынап-мінеп жатқан Жұпардың даусы сияқты:

	– ...деп ұғам өзім. Қайтіп сонымен жараса қалғаның-ды... Не түр дейтін түр жоқ, не мәдениет жоқ. Тамақ жегенде аузын сылпылдата береді екен. Киім киісі анау – олпы-солпы. Туфлиінің өкшесі қисайып кеткен. Қырқыншы жылғы колхозниктер сияқты.

	Кімді сөз ғып жатқанында шаруам не, қамал алатындай ентіге кіріп бардым. Апалы-сіңлілі екеуі айылын да жияр емес, ештеңе болмағандай жайбарақат. Бізге қарсы әбден келісіп, сайланып алғаны аздан кейін-ақ айқындалып қалды. Менің айтқан барлық сөзіме тізе қоса жауап қайырып, бет бақтырар емес. Негізінен қытымырланып, қарсы сөйлеп отырған – Жұпардың өзі. Сөз ләміне қарағанда, бізді ендігәрі жоламастай мүлде бездіріп жібергісі келетін сияқты. Анда-санда тіл қататын Сағыныш та соның ыңғайымен теріс жауап беруге бейім. Әкпесінің сөзі айналып келгенде, «бұл әңгімені осымен доғарайық. Бара беріңдер бас ауыртпай» деген төңіректе.

	...Болмайтын болды. Қысылғанда бір-біріне қайшы алуан түрлі ойдың бірі келіп, бірі кетіп жатыр. Екіұдай күйдің, екі түрлі сезімнің ортасында торға түскен көжектей қамалып, бас десең, мұрнын көрсетіп мәңгіріп отырған Жақаннан дәл қазір бәрібір қайыр жоқ.

	Шофер екеуміз сөзді бір пысықтап алғаннан кейін қалғаны – шұғыл қимыл ғана. Менің ишараммен серігім көкшіл түсті көлігін бір ұрымтал тұсқа тақап әкеп қойды. Жақанға: «Сағыныш екеуің машинаға бара беріңдер. Тез ауылдан Қанатты алып қайтайық» дедім түпкі пиғылымды танытқым келмей. Ашық айтсам, өзі болмаса да, сезімі сатқындық жасап, іске кедергі келтіруі ықтимал ғой. Іштей азаматтың басын қимай ма, әлде әйтеуір қыдырыстай беруді жөн көре ме, Жақан туралы тиянақсыз пікір айтқанымен, Сағыныш жігітке тартынбай ілесе береді.

	Сәл кідіріп барып, темекі шегетін адамдай сыртқа мен де шықтым. Қалыңдық жөнінде қайдағы бір күдікті ойлар кешеден бері жылтыңдап мазамды кетіріп жүрсе де, «жарайды, ол жағын артынан көрерміз. Қазіргі шаруа – мына операцияны жүзеге асыру» деп, ендігі тілеуім бір-ақ мәселенің төңірегінде болып кетті. Кісімсініп қырсыққан мықтыларды осылай қатырайық бәлем деймін ішімнен.

	Бірақ бәрімізден де қабағы қату келіншек әлдеқайда айлалы болып шықты. Бізге назар аудармаған, өз тірлігімен жүрген адам тәрізденіп отырып-ақ, арғы ниетімізді қалай ғана танып қойған десеңізші.

	Двигательге от алдырған шофер қазір-ақ ұшырта жөнеуге әзір кейіппен рульде, қаперсіз жымия күлген Сағыныштың қолын ұстап Жақан артта отырғанын анадайдан-ақ байқағам. Машинаға ентелей таяй бергенімде, желкемнен тарпылдаған қатты дыбыс естілді. Жайсыздана шіміркеніп, жалт қарасам – тапочкасын іле салып, халатшаң ұшын келе жатқан Жұпар.

	– Әй, Сағыныш, әй! – деді ол әрлі-берлі өткен жұртты өзіне қарата айғайлап: – Қайда барасың, әй? Түс машинадан жаныңның барында!

	– Қазір келеді ғой. Сонша шошынғаныңыз не, құдаша-ау? – деп менің түк білмейтін адамдай бейбіт дауыстағаныма мойын да бұрған жоқ. Келе, машинаның есігін ашып жіберіп, Жақанның ар жағындағы қызды қажырлы қимылымен лып еткізіп, суырып алды.

	– Қайда барасың, әй, мыналармен? – деп шаншылып тұр.

	– Қанатты алып келмейміз бе? – деді түкке түсінбеген қыз.

	– Қанатты?.. Қанаттың қайда кеткенін білуші ме едің сен? Ой, сорлы сол, сорлы! Жүр әр жігітке осылайша алданып. Неғылған мақау қыз едің өзі дым сезбейтін?

	Бірер ауыз сөзбен сіңлісінің шаңын қағып алды да, жалт бұрылып, қатулана түскен көзқарасын маған қарай бағыттай салды:

	– Ал сендер тайып тұрыңдар дәл қазір! Әйтпесе бар ғой, тұп-тура милиция шақыртам.

	– Ойбай, құдаша-ау, қарадан-қарап мұныңыз не? – деп жаймалап келе жатыр едім, өршеленіп алған әйел құлақ асар деген не:

	– Тапқан екенсіңдер соңынан ерген сіңлісін көлденең келген көк аттыға жетектетіп коя беретін ашық ауызды. Жаңа алып қашып кетсеңдер де, тырп ете алмайтын едіңдер. Кеше келісімен-ақ машиналарыңның нөмерін жазып қойғанмын. Оқыған, білімді, данышпан дейді. Бұрынғының надан адамындай қыз алып қашпақ сондағысы. Ой, колхозниктер сол!..

	Қатарласа ілесіп, мәмілеге шақырған мені итпісің, кісімісің деп елеместен, Жұпар сіңлісін қолынан жетектеп үйге қарай дедектеп барады. Осы қалыбында көшеде жүріп шаптығатын ауылдың кейбір ашушаң әйелдерінен бір аусашы.

	Үйдің алдында назарларын бізге қадап, жастау екі-үш жігіт тұр екен. Солардың тұсына жеткенде Сағынышқа әлденелерді қатты-қатты тапсырыстап, әпкесі үйіне жөнеле берді. Маған тіпті көз де салған жоқ. Сағыныш жаңағы бозбалалармен сөйлесіп тұрып қалған соң, неде болса, келіншектің соңынан мен де салдым. Енді не үшін бара жатқанымды өзім де анық білмеймін. Маңдайдағы көзшеден сығалап көрді-ау деймін. Қоңырауды далбасалап қанша басқаныммен, есікті ашпай-ақ қойғаны.

	Әрлі-берлі тұрдым да, бұл тіршіліктен ештеңе өнбейтінін сезген соң, ойланған адамдай кібіртіктей басып сыртқа шықтым. Бірден-ақ дабырласа күліскен үш жігіттің ортасындағы Сағынышқа көзім түсті. Дәнеңе болмағандай әлденелерді айтып, мәз-майрам. Қасына таяған маған назар аударар емес тіпті. Тонның ішкі бауындай араласып кеткен, бір-бірімен еркін қалжыңдаса беретін дос-жар адамдардың қылығы. Енді байырқалай қарасам, ұзындауы – түнде магнитофонын көтеріп, би ұйымдастырып жүрген бозбала. Ішімнен әлдеқандай қызғаныш қоламтасы бықси жөнелді. Біртүрлі жүрегім шаншып, іле-шала әлдекімді қатты аяғанымды түсіндім.

	Шыдай алмай:

	– Сағыныш, – деп қалдым өзіме жат қырылдақ дауыспен. Обалы не керек, мен күткендей бәлсініп тұрып алмай, сәл-пәл бұрыла басқан жүріспен қасыма келді. Еш қымсынуды білмейтін отты жанарлар кірпік қақпастан, жүрегіңді шайлықтыра қарайды. Бұйралап толқындана түскен самай шаштың түбі сәл-пәл тершіп, алаулаған жұп-жұмыр жүзіне қоңырлау рең кірген.

	– Сау болыңыз, – деді ол маған қолын ұсынып. Алақанымда ып-ыстық саусақтардың табы қалды.

	– Жақанмен қоштаспайсың ба?

	– Жоқ... не... жаңа айттым ғой. Машинаға жақындасам, Жұпар ұрсады.

	– Мен ертіп әкелейін оны.

	– Жоқ, әуре болмаңызшы. Не айтам оған?

	Биік бойлы жауырынды бозбаланың серіктерінен бөлініп, қасымызға келгені осы кез. Амандаспай-ақ, маған өктемси көз тастаған ол:

	– Кешір, достым, – деді де, қызды қолтығынан ұстап жүре берді. Сосын Сағынышты былайырақ апарып, серіктеріне қарай бағыттап жіберген ол қайта бұрылды:

	– Байқа, жігіт! Алып қашам деген ой енді басыңа келуші болмасын. Өзің де, машинаң да аман-есен тұрғанда қайқайғаның дұрыс.

	Ішіме жиналған улы зәрді кімге төгерімді білмей, көзімнің қарайып тұрғанын сонда барып бір-ақ сездім. Дәл қазір қарсы келген ешкімнен қорқу да, тайыну да жоқ, шайнап тастағанша бас салып алыса кетсем, ісімізге кедергі келтіргеннің бәрін қырып-жойсам деп құтырынған тентек тілек қана бар. Келесі секундта жалғыз-ақ қарғып, бозбаланың қасына жетіп барғанымды білем... Сатыр-сұтыр алыс... «Алик!» деп шыңғырған Сағыныштың даусы.

	Төбелеске оның жігіттері де, менің серіктерім де араласа кетті. Алғашқы қарқынмен олар мені біраз мендетіп тастаған тәрізді. Бізді шофердің ақыра ұмтылып, ауыр кілтімен оңды-солды соққылауы құтқарды ғой деймін. Есейгеніне қарамай, әлі күнге дейін жанжал тілеп жүретін қарулы жігіт Жақан екеумізге қарағанда төбелестің «техникасын» әбден игеріп алыпты.

	Мұндайда оқиға болған жерге жұрттың тез жиналып қалатын әдеті. Айналамызда тұрғандардың көпшілігі жігіттер мен Сағыныштың таныстары сияқты. Жапырлап келіп бәрі бізге өшпенділікпен қарайтындай. «Бұзақылар өңшең», «Қыз алып қаша жаздапты», «Сойып салу керек өздерін» «Милицияға тапсыру керек» деген жуан-жіңішкелі дауыстар жарыса естіліп жатыр. Біреулер өздерінің жігіттерін кінәлайды.

	Азын-аулақ таяқ жеп қалғанымызды қойшы, сол екі арада заң адамдарының сап етіп төбемізден түспегеніне шүкір. Әйтпесе, басымыз біраз шатылып, өзімізбен қоса шоферді де күйдіргендей екенбіз. Тағы бір тәубе еткеніміз – тасаға қойғандықтан ба, машинамыз да сол сап-сау қалпы. Қастық қылғысы келген біреуі жұдырықтай тас жіберіп қалса, бітіп жатыр емес пе? Бұрыш айнала бергенімізді бас сауғалады деп ұқса керек, біреулер тасырлата басып, ілескендей болды. Біздің есікті ашып, ішке бас сұққанымыз сол екен – машина лып берген киіктей ытқып ала жөнелді...

	* * *

	...Барлық ұятты бастан өткеріп алдық. Ауызбіршіліктің мықтылығы жұртты былайша нандырды.

	Қалыңдық аяқ астынан дертті болып, ауруханаға түскен. Енді ол жерде бірер ай жататын түрі бар. Оған дейін лаж жоқ, тойға қатысты тірліктің барлығын бөгей тұруға тура келеді. Бәрінен бұрын қатты қысылғаным – тұңғышының қызығы үшін сонау ауылдан артынып-тартынып келіп, тосып жатқан көңілінде кірбің жоқ қарапайым еңбеккер адам – Жақанның әкесі еді. Бар іске кінәлі өзім секілді көзіне тура қарай алмай, тайсақтай беремін.

	– Ораз, – деді ол кісі кетерінде мені оңаша шығарып алып. – Түбі игілікке беттеген іс қой, ақыры қайырын берсін. Балалар қашан бас құрар екен деп ана шешесі екеуіміздің тағатсызданып жүргеніміз шын. Тіпті болмаса әскерден келген ана екінші ұлдың аяғын шырмайық деп отырмыз. Тек сенен сұрарым – мына жолдасыңа бас-көз бол. Өзге балаларға ұқсамайтын біртүрлілеу болып өсті өзі. Оқу соғып аурулы болып қалар ма екен деп қорқамыз шешесі екеуміз. Ақылыңды да, жәрдеміңді де аямайтыныңды көріп отырмын. Әйтеуір, бұл жақта сенеріміз өзіңсің, шырағым...

	«Бәрі болады, аға. Түк те саспаңыз. Тек бас аман болсын деңізші өзі» деп істің тігісін жатқызып, ауызша бәрін қатырып тастадым. Осындай жылы ықыласқа малданып, көңілі тоғая түскен отағасы ертіп жүрген баласы екеуі кідірместен ауылға аттанып кетті.

	Әркімнің өз тіршілігі, өз қамы бар. Біздің сапарымыздың жөнін ел-жұрт тақуалап сұрап, қашанғы қадала берсін. Уақыт өте, болмай қалған той туралы әңгіме ескіре түсіп, ұмытылып та кетті. Тек Балнұр, Нұржан үшеуіміз ғана қайта-қайта өкінішпен жадымызға алып, жаңғыртып қоямыз.

	Сол оқиғадан кейін келіншегімнің Жақанға деген көзқарасы да өзгеріп қалған секілді.

	– Сенің сол досыңның тіршілікке ебі жоқ шалағай екенін бұрыннан білуші едім. Бірақ дәл мынадай шіп-шикі деп ойлағамын жоқ. Не сұмдық, елдің бәрін осынша әуреге салып? Қой ендеше, – дейді көңілі қалған адамдай.

	«Бәрін бүлдірген сенің алып қашайық дегенің болды. Енді қалай хабарласамын мен онымен? Қайтіп бетін көремін?» – деп Жақан келгелі бір жағы маған да ренжулі. Менің: «Басқадай амал болмады ғой, қайтеміз? Ақылы болса өзі-ақ түсінер» дегенім – ол үшін көкейге қонбас келеңсіз сылтаудай. Осы ренішті құлағы шалған Балнұр: «әне, сен дос-дос деп болмайсың. Сенің жақсылығыңды ұққаны осы ма соның? Айналып келгенде, өзіңді жаманатты қылып отыр. Көңілім қалып барады осы Жақаныңнан» деген сөздерді де именбей айтып тастады. Бір тәуірі – өзі туралы Балнұрдың пікірі бұлайша өзгергенін Жақан аңғарған жоқ. Қайта соның көзінше маған өкпе артып, кінәласып қояды.

	Қалай дегенде де, өмір қиындығын шет жағалап көріп жүрген азамат емес пе, Сағыныш жөнінде біліп-түйгенімді көкейіме көмбе қылып сақтай бермей, өзіне айтып тастайын, сөйтіп одан көңілін суытуға тырысайын деген ниетпен бір күні көлденең құлақ жоқ жерде екеуара ашық әңгімеге шақырдым. Осылай жасасам, бітеу жараға айналған дерттен айығып, менің көзқарасымша құнсыз болған алыңдықты ұмытып кетер деген үміт.

	Сағыныш туралы пікірімді жанын шабақтап алмауға тырысып, жіңішкертіп, бипаздап отырып жеткіздім.

	Қыдырысты, көңіл көтеруді тәуір көретін, алды-артын көп ойлай бермейтін қыз екені сезіліп қалған жоқ па? Бармайтынын айтып тұрып, кетер-кеткенше Жақанның бірге қыдырыстау жөніндегі ілтипатын жерге тастамай, ілесе беретінін қалай ұғамыз. Ана бір төңіректеген бозбалалар, әлсін-әлі сыртқа шақырыс... Соның бәрі тегін деймісің... Бұл өзіміз қасында жүрген екі күн ішінде байқап-білгеніміз ғана.

	«Оның үстіне, апайының сен туралы пікірі тағы бар» дегелі тұрдым да, іштей іркіліп қалдым. Өткен жолы ат құйрығын кесісер алдында ас үйден естіген әңгіменің Жақан жайында болып жатқанын артынан ұқтым ғой. Онда да досымның қисайған өкшесіне көзім түсіп кеткен кезде: «Қап, сол сәтінде білгенімде, ит терісін басына қаптар едім бәлемнің» деген өкініш те келген.

	Әпке-жездесінің сыры шет-жағалап мәлім болып қалған жоқ па? Тіпті кейбір жөнсіз қылықтарын артынан шоферіміз айтып берді ғой. Ерлі-зайыпты екеуінің бізден гөрі сонымен жылыұшырай сөйлесуінің, қымс етсе оңашалай беруінің мәнісі бар болып шықты.

	Сол қаладағы ГАИ-да таныстары істейтінін, олардың жеке меншік машинаның документтерін реттеуге мүмкіндігі барын айтып қойған шоферді үй иелері бізге сездірмей майлы ішекше айналдырған.

	Сондай-ақ дау-дамайға араласқысы келмеген Қанаттың біздер кеткенше бір жерде бой тасалап қалғанын да сол серігіміз айтты. Қонақтарының кеткен-кетпегенін сұрап, көрші үйдің телефонын бір-екі рет мазалаған көрінеді. Жұпар қақсап айта берген қулық-сұмдықтың, өмір сүруге ептіліктің жеңіл-желпі көріністері.

	– Ақылы келте жаңағыдай қызға үйленіп, жаңағыдай адамдармен туыс болмай қалғаның үшін қайта тағдырға рахмет айтуың керек, мен білсем. Мына тіршілікке шыдай алмай, бүгін болмаса ертең-ақ өзі кетер еді. Ұмыт оны. Жібі түзу басқа қыз табылмаса, мен мұрнымды кесіп берейін, – деп түйдім сөзімнің соңын. Жайсыз тыныштықтың құшағында біраз отырғаннан кейін:

	– Ол мүмкін емес, – деді Жақан күңгірт көлеңке тұтылған көздерін ауыр қадап. – Сол сапардан оралғалы менің бар ойлайтыным – тек сол ғана. Тіпті жұмыс істеуден қалдым. Өзін бұлдағаны оны мен үшін тіпті қымбаттата түскендей. Өмірде қателеспейтін адам бола ма? Әсіресе жас кезде. Сүйген жанды кешіре білу керек.

	Мен екеуінің жан дүниесі мүлде қабыспайтынын, арман-мүддесі, сана-сезімі де басқа екенін, сондықтан Сағыныштың өзіне лайықсыз мүлде басқаша жан екенін дәлелдеп бақтым. Бұдан ары ол өңешін созып, менімен өлгенше дауласқан жоқ. Тек ескі дипломатын ашып, ішінен газетпен қаптаулы бір кітапты суырып алды да, белгілеп қойған бетін ашып, бәсең үнмен асықпай оқи бастады:

	– «Өзінің физикалық кемшіліктерін ер адам кейде еркінің күшімен басып кетеді. Бұл турасында Талейранның өмірбаяны өте қызықты. Оң аяғы ақсақ, көріксіз бұл демон салқын скептик, өз тағдырын шебер меңгеруші, екіжүзділік пен елшіліктің данышпаны мадам де Сталь бастаған талай-талай әйелдің назарын аударыпты».

	– Бұның біздің әңгімемізге қатысы қанша? – дедім Жақанның тыныс алған сәтін кезекті сұрақпен сыналай қалып.

	– Қалай қатысы жоқ? Менің пайымдауымша, сен Сағыныш екеумізді екі басқа адам деп тұрған сияқтысың. Мен Сағынышпен тең емеспін, ол маған қарамайтын секілді сенің түсіндіруіңше. Ал менің оқып жатқаным – сол сөзіңнің қате екенін дәлелдеу ғана.

	– Ой, Жақатай, айтқанды қашаннан бері теріс ұғатын болғансың өзің? Мен, керісінше, қанша сұлу болса да Сағыныш саған тең емес деп тұрмын. Сен Алтайдай биікте тұрсаң, оның ой дүниесі жер бауырлап, тырмалап жатқан жоқ па? Түсінігі тайыз адамның саған рухани теңесе алуына күмәнім бар.

	– Жоқ, олай емес, – деп Жақан жеңістік берер емес. – Сағынышты рухани тайыз дегенге мүлде келіспеймін. Қазіргі өнер жайлы дауласқанда, өзіңді бірнеше рет тақырға отырғызғанын ұмытып кеткен екенсің. Оның орта мектепті жаңа ғана бітірген жас екенін де есіңе сақта. Ал ол екеуіміз екі басқа жан десең, оған да жауап мына кітаптан табылады. Қазір... қазір. Міне, таптым: «Бір-бірін мүлде бейтаныс, жұмбақ та қызық тіршілік иелері ретінде идеал тұтуы үшін, қаракөлеңке жағдайда бір-бірінің кемшіліктерін мүлде аңғармауы үшін, өзара құмарлык құбылыстарында әлдебір құиия болуы үшін әрқайсысының өз бойында жетіспейтін бір нәрсенің екіншісінде бар екенін сезіну үшін ғашықтар бір-біріне мүлде ұқсамауы тиіс».

	Жақан осылайша қызбаланып, ентіге оқып келді де, «енді түсіндің бе?» дегенді көзімен ұқтырып, маған назар салған бойы үндемей тұрып қалды.

	– Ойпырым-ай, мынау өзі махаббаттың теориясы ғой. Бұндай кітапты қайдан тауып ала қойып едің тағы? – дедім аузыма басқа ештеңе түспеген қаптаулы кітапқа белгісіз күйдің ырқымен далбасалай қол созып. Сөйтсем, бұл болгар ғалымы Кирилл Василевтің «Махаббат» деген еңбегі екен. Бұл тақырыпта Жақанның басқа бірнеше кітапты қатар оқып жатқанын білгенде, таң қалғанымнан өзімде жоқ әдетпен қасқа тісімнің арасынан сыздықтата, «шу-ут» деп ысқырып та қойдым. Тіл ұшына ілініп қалған арынды ойдың алдыңғысын тежей алмай:

	– Апырм-ай, махаббат дегенің тұтас бір ғылым екенін жаңа білдім ғой. Ол жөнінде бір парақ та теория оқымай, күйдім-жандым деп үйленіп жүрген біздікі әшейін сауатсыздық екен ғой, – деп салғаным. Сол-ақ екен, Жақаным ақырын түрегелген бойы қоштаспастан шығып жүре бергені.

	– Өзі көңілі жарым байғұсты бекер-ақ ренжіттің, – деді соңғы кездері Жақанға салқындау болып жүрген Балнұр да шыдай алмай. – Бар, қуып жетіп, кешірім сұра. Сонымен екеулеп жүріп, өкпешіл жітітті бетін әрең бері қаратқанымыз.

	...Ғашығының тырс етпестен жауапсыз жатуы мұң торлаған көңілді одан ары күпті етіп, дымын құрта түскендей. Іштей ширыққан осындай шақтарда жан дәрмен жармасатыны — ежелгі серігі домбыра. Ең жақын адамы маған ашпаған сырын қайғыны да, қуанышты да қос ішекке сыйдырған осы бір көне аспаппен бөлісіп, оңаша қалуды жиілете түскен. Сондықтан болар, ешкімге тіс жарып, сыр ашпауға айналғаны. Әсіресе, көп қайырып, қайта айналып соға беретіні – өзінің тырнақалды күйі «Жанарыңның жұлдызы-ай». Уайымына дару, мұңына серік болар сүйенішті содан табатындай ұзақ шүйіледі.

	Екі жетіге ауыл шаруашылығы жұмысына кеткен ол бұдан кейін мүлде көрінбей қойды. Қала түбіндегі бір совхозға өз тобымен күн сайын қатынап жұмыс істейтін Жақанның кешке қарайғы уақыты бос. Ендеше бізге неғып хабарласпай жатқаны мүлде түсініксіз.

	Кішкентайды балабақшадан әкеп, есіктен енгіздім де, тік тұрған қалпы Балнұрға бүгін Жақанға барын қайтатынымды мәлім еттім.

	– Тағы да Жақан ба? – деді маған кейісті қабақпен қиғаштай қараған келіншегім. – Шыныңды айтшы, шаршатқан жоқ па сол сені?

	– Не деп тұрсың, Балнұр? Бұл қай сөзің?

	– Ішек-бауырың қанша араласып тұрса да, көзің жетіп, азайтатын кезің болды емес пе? Сүйресең де, ештеңе шықпайтын адамға сонша жабысып. Міне, жарты жыл болды Жақаннан басқа тірліктің бәрін ұмытқаның.

	– Балнұр-ау, бері қарашы. Денсаулығы түзу ғой, түзу. Тұрмыс жақсы ма, жақсы. Енді не қыл дейсің маған?

	Мұнан соң Балнұр Жақаннан өзге жақын жандарды мүлде қаперге алмайтынымды, соның салдарынан кейбір туыс, достармен арамыздың суып бара жатқанын, тіпті үй ішіне де қарамауға айналғанымды нақты мысалдармен есіме салып өтті. Өзінің де Жақанды түсінетінін, мүсіркейтінін айта келіп, әңгімені бұл өзі таусылып бітетін жыр ма, жоқ па дегенге тіреді.

	Енді қайдағы жоқты дәлелдеп, қызылкеңірдек бола тәжікелесіп жатсам сонымен. Онікі өзінше дұрыс қой, ал шындап ойлап қараған адам менің қылығымды да теріс дей алмас еді. Балнұр сөзін сарқып болғанша төзіммен тыңдап тұрдым да, бұл жөнінде артынан сөйлесетінімізді айтып, жайымен айналып, оған жотамды ғана көрсеттім.

	...Жақанның үйіне тақаған сәтте-ақ ылғи да мені күмбір-күмбір етіп, бұрала толықсыған домбыра үні қарсы алатын еді. Бұл жолы есігі шала ашылған ескі пәтердің маңайы мұндай дыбыстан сап. «Осы жұпыны баспанада тұруға Сағыныш келісер ме еді?» деген қайдағы бір көңілсіз ой бөлмеге менімен ілесе кірді.

	Үй ішінде орныққан тым-тырыс тыныштықтың табалдырығын таңырқай әрі қобалжи аттандым. Темір торлы ескі кереуетте өңін іргеге беріп, шалқасынан жатқан адам Жақаннан өзге кім болсын, әрине. Шаң-шаң туфлиі таза жапқышты былғай, аяқтары айқасқан күйі қақайып қалыпты. Бөгде дыбысты естіп, мойнын селқос қана бұрған.

	– Оу, батыр, бұл не жатыс? – деген сұрауыма естімеген адамдай әуелі тіпті жауап та берген жоқ. Мен қасына келіп қайталаған соң барып қана иегімен столды нұсқады. Конверті жұлмалана жыртылып, асығыс ашылған хат екен. Сыртындағы маржандай әріптер көзіме шоқтай басылды. Сағыныштың жазуы!

	Бір қызығы – ішінен шыққан хаттағы таңбалар ирелеңдеп түскен Жақанның өз қолы. Көзім дағдыланған қолтаңба ғой, бір демде мүдірмей оқып шықтым:



	«Сағыныш!

	Сәлеметсің бе? Жағдайың қалай? Жұмыс бәрі бұрынғысынша ма? Қанат пен Жұпар аман-есен бе? Сағыныш! Мен саған сөйлесуге төрт рет переговорға заказ бердім. (Үш рет хат жаздым). Соның бір де біреуіне келген жоқсың. Оған не себеп болғанын мен, әрине, білмеймін. Мүмкін, сырқаттанып қалған шығарсың, мүмкін ауылға, я Алматыға кетіп қалдың ба? Тіпті мен білмейтін басқадай бір жағдай болып қалды ма? Өзіңді ойлап әбден сағындым.

	Жаным! Рас, екеуміздің арамызда сәл ренішті жағдай болды. Сенің сол жолы маған неге ілесіп кетпегеніңді жақсы түсіндім. Асығып телеграмма беріп, көңіліңді бұзған мен кінәлімін. Сенің алдыңда азын-аулақ кеткен басқа кінәларымды да толық мойындаймын. Осы болмашы реніштің әйтеуір кейін ұмытылатыны – көңілге медеу.

	Айым! Бар ренішті өкпені ұмытайықшы. Шынында да үйленейік деп мен асығыстық жасаған екенмін. Сенің оқып, жоғары білім алуың керек. Қазір барлығын жиып қойып, соған дайындалғаның дұрыс.

	Үлкен тіршілікке әлі үлгереміз ғой.

	Күнім! Мені сағыныштан сарғайтпай, тым құрыса бір рет хат жазшы.

	Егер уақытың жетпесе, тек амандығыңды білдіре салсаң болғаны.

	Күн сайын түсіме кіресің. Тіпті қазір жұмыс істеуге де ықыласым жоқ.

	Саған арнап тағы бір күй шығарғалы жүрмін. Өзің келіп тыңдайсың ғой.

	Сағындырған Сағынышым, көріскенше!».



	Мен басымды шайқап, жүзін қараңғыға қашыра қырындай жатқан досыма көз астыммен бір қарадым. Тағы бір күй шығаруға талап қылып жүргенін қарай гөр. Менің «шамалы уақыт хабарласпай қоя тұр. Сонда өзі-ақ іздейтін болады егер түсінсе» деген кеңесіме мүлде құлақ аспаған екен ғой.

	Досымды ұзынынан сұлатып салып, иектеп жатқан көңілсіздік төркінін әлі парықтай алғаным жоқ. Оқып болғанымды желкесімен сезген жігіт:

	– Хаттың келесі бетін аударшы, – деді қарлығыңқы бәсең үнмен.

	Топырағы кеппеген жас қабырдың басынан ғана шығаруға лайық ауыр үн.

	Екі-үш жолды сыдырта оқып шықсам да, сөзіне тайғанақтап түк түсінсем бұйырсашы.



	«Жақан!

	Өзің ештеңе түсінбейтін неғылған мақаусың. Біздің арамыз баяғыда біткен. Маған енді ешқашан хат жазба, хабарласпа, келме! Бітті осымен.

	Сағыныш»





	ЭПИЛОГ



	Мұнан кейін Жақан бас құрамастан бір-екі жылдай жүріп қалды. Бұл уақыттың ішінде өзі де пысыңқырап, ширай түскен сияқты. Жігерсіз жігіт айтқан ақылға тоқтамай, ғашықтықтан жүнжіп, мәңгіріп кете ме деп едім, қайта шыдады. Сәтсіз әрекеттен соң барлығын ұмытып, құлшына берілгені ғылым жолы болды. Еңбегінің жемісі әлі жарқырап көріне қоймаса да, азды-көпті біраз жұмыстар тындырып жатырмын, әлі нәтиже шығарамын деп сендіреді бізді, қайдан білейік. Бірге істейтін кейбір таныс жігіттердің, Нұржанның айтуына қарағанда, бұнысы жаны бар сөз сияқты. Өзі қалаған бөліміне ауысуы да қабілеті мен тынымсыз еңбегінің арқасы екенін де солар айтып жүр.

	Бір қызығы – отасқан адамы өзімен бірге істейді. Жақан екеуінің мамандығы ұқсас, ол да – ғылым жолын қуалаған жан. Маңайымыздан шыққан қалыңдыққа лайық әр түрлі кандидатураның ешқайсысына тоқтамай, қалаған жалғыз адамы сол. Қараған көзді қызықтыратын Сағыныштай сұлу болмаса да тұрмысқа икемді екеніне қуандық. Кішкене жаман үйлерінде екеуінің жарасып отыранын көргенде: «Әр қызбен бір былғанып қайтемін. Одан да сүйгенімді өмірден бірден тауып, соған бір-ақ үйленбеймін бе» деген Жақанның сөзі есіме түседі. Аузым қышып әлденені айтып салғым келеді де, іштей әлденеге тәубе етемін. «Тағдыр осы тірліктеріңнен айырмасын» деген тілекті сан рет қайталап айтқамын да. Әрине, қай ошақтың басынан да ыдыс-аяқ сылдырламай тұрмайды, ондай-ондайды елей беріп қайтеміз.

	Басын құрағанымен, Жақанның семьялық өмірінде де шешілмеген мәселелер көп. Әсіресе баспана жағдайы қиын.

	«Жанарыңның жұлдызы-ай» туындысынан кейін талап қылған келесі күйін Жақан қанша әуреленсе де, шығара алмай-ақ қойды. Оңашада күндіз-түні домбыра бебеулететін әдеті тағы азайған. Көне серігін қолына алып, өнер көрсете қалса, өзінің төлтумасын орындамай қоймайды.

	Қалалы жерде домбыраны тұщынып, түсіне білетін құлақ аз. Сондықтан болар, осы күйді автордың өзінен басқа адамның шертіп жүргенін естігем жоқ. Оның есесіне командировкамен шығып жүріп, бұл күйдің ел ішіне әжептәуір тарап кеткенін аңғардым. Бірақ мен көрген домбырашылар оның кей тұстарын өзгертіп орындайды, әрі автордың кім екенінен де бейхабар болып шағады. «Халықтікі деп саналатын кей шығармалар, міне, қалай тарайды» деп ойладым мен.

	«Мұның авторы – қазақтан шыққан тұңғыш физик-композитор» деген сөзіме біреулері қарқылдап күлді, біреулері сенер-сенбесін білмей, таңырқай қарайды.

	Бір рет жолым түсіп Н. қаласына барғанымда, Қанаттың үйіне әдейі соқтым. Сөйтсем, олар қаланың басқа тұсынан кең, жайлы пәтер алып, көшіп кетіпті. Нақты адресін жаңа тұрғындар білмейді. «Өмір сүруге ебі бар пысықтардың тұрмысы шынында да осы екен-ау» дедім ішімнен. Сол арада есіме екі-үш жылдан бері әркімнің босағасында жүрген, жалдамалы пәтер іздеп әлі қанша қаңғитыны белгісіз Жақан түсті. Қалаға ғылым үшін келген жігіт өз мақсаты жолында әлі талай тұрмыс тауқыметін басынан өткізуі, қиналуы мүмкін. Бас салып кімді кінәларсың оған?

	Сөйтіп, Сағыныштың одан арғы тағдыры бізге белгісіз бопып қала берді. Мүмкін, ол арманы (мақсаты дегенім дұрыс-ау) орындалып, астанадағы жоғары оқу орындарының бірінде дәріс алып жүрген шығар. Мүмкін, бақытын тауып, баяғыда-ақ үйлі-баранды болып кетті ме? Егер тұрмыс құра қойса, ата-анасы ірі қызметтегі, семьясы күйлі жігітке шығары сөзсіз.

	Мүмкін, ол...

	Иә, бәрі де мүмкін...





	https://t.me/kzkitap





