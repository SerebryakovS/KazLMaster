	Әди Шәріпов

	Тон





	Әңгіме





	Сүйікті ұлым Мәдиге арнаймын.

	Автор.





	Апрель, 1965 жыл. Алматы қаласы енді-енді жазғы әдемі көркіне бөленген. Ағаш бұтақтары бусанып, бүршік атып келе жатқан мезгіл. Айдын аспанның әр жерінде ақ мамық бұлттар қалқиды. Күмістей жайнаған күннің көзі бүтін әлемге нұрын шашып, күллі табиғат біткенді бір әсем кескінге бөлеп, жанға жайлы тиетін жылы лебін беріп, көңілді жадыратып тұр. Бұл шақта адам да, жан-жануар да көңілді.

	Осы күннің бірінде мен Панфиловшылар атындағы паркте жүр едім. Онда шекелері торсықтай боп, доп-домалақ балалар асыр салып ойнап жүр екен. Бірі балмұздақ жеп, бірі әткеншек теуіп, енді бірі ата-аналарын айнала жүгіріп, жіппен секіріп қарық болып жатыр. Бейбіт ойнап, еркін жүр. Бұлардың қуанышын көргенде есіңе өткен күндер түседі. Ішіңнен: «Сендер кешегі қанды майданды көрмеңдер, өмірлерің осындай бейбіт бола берсін», – деп ойлайсың. Бүлдіршіндей балалардың асыр салған ойынын тамашалап, паркті бірнеше рет айналып та шықтым. Республикалық музейдің алдына келгенімде таныс жігіттерге жолыға кеттім. Сөйлесе қалсам, олар да паркке дем алуға келген болып шықты.

	– Музейдің алдына келіп қалыппыз, көре кеткеніміз жөн болар. Оған қалай қарайсыз? – деді біреуі.

	– Менің де көңілімде сол тұр. Жүріңдер, көре кетейік.

	Оларға бұл музейге келуге көптен-ақ ынтық екенімді айтпадым.

	Біз музейге кірдік. Сыртқы есіктің табалдырығын аттасымен, бөлменің сол жағында жаңа дайындалып жатқан стендаға тап болдық. Бұл – Шоқан Уәлихановтың қайтыс болғанына 100 жыл толуына арналған көрме екен. Орта бойлы, бурыл шашты, қара торы әйел біреулерге сөйлеп тұр. Бұл музейдің директоры, қарт коммунист Сара Есова.

	– Қош келіпсіздер. Шоқан көрмесі әлі дайын емес. Дегенмен, көріңіздер, – деп Сара Шоқанның салған суреттерін, қолжазбаларын, әркімдерге жазған хаттарының көшірмелерін, тағы көптеген документтерін көрсетті.

	Одан кейін белгілі суретші Николай Гаврилович Хлудовтың қазақ өмірінен, Қазақстан табиғатынан салған суреттерін, қазақ әндерін алғаш жинаған композитор, Қазақ ССР халық артисі деген атақты ең тұңғыш алған Александр Викторович Затаевичтің кітаптарын, СССР халық артисі Күләш Бәйсейітова мен Мұқан Төлебаевқа арналған бөлмені көрсетті.

	Бізді ертіп ол кісі музейдің екінші қабатына шықты. Онда қазақ халқының Октябрь революциясына дейінгі мәдениетіне, тұрмысына және Қазақстанда Совет өкіметін орнатуға белсене қатысқан Әліби Жанкелдинге, Сәкен Сейфуллинге, тағы басқаларға арналған көрмені көрсетті.

	Ұлы Отан соғысына арналған стенданың қасында тұрмыз. Менің көзім Совет Одағының Батыры Төлеген Тоқтаровтың мүсініне түсті. Қасына келіп, көз тоқтатып қарасам, Төлегеннің мүсінін сонша тамаша етіп, ағаштан шебер ойып жасаған екен. Төлегеннің батыр келбеті, көз қарасы, талай аласапыран айқаста, жорыққа қатынасып, шаршағаны бет келбетінен ақаусыз-ақ көрінеді.

	– Бұл мүсінді ағаштан ойып жасаған Лениногорск қаласының тұрғыны, Төлегеннің өзімен бірге қызметтес болған Александр Михайлович Чикин деген кісі. Ол екеуі бір цехта жұмыс істеп, жақсы жолдас болған көрінеді. Содан да мүсіндеуші Төлегеннің образын айнытпай жасай білген, – деді Сара Сәтбаевна.

	– Иә, Төлегенді жақсы білген кісінің қолынан шыққан мүсін екені көрініп-ақ тұр, – дедік.

	Төлегеннің мүсініне бар ілтипатыммен қарасам да, көңілімнің түкпірінде басқа нәрсе жатқандай еді. Соғыс, жауынгер туралы әңгіме менің есіме сонау бір кездегі өз өмірімді, оның үстіне осында жатқан бір асыл бұйымымды еске салды. Құлағым Сара Сәтбаевнаның түсіндірмесінде болса да, екі көзім сол затты іздегендей, әлсін-әлсін жан-жақты шолумен болды. Сара Сәтбаевнадан ойымдағымды сұрасам ба екен деп ойладым. Мүмкін, осы бөлменің бір жерінде жатуы да ықтимал деп, өзіме өзім тоқтау салдым. Музейге барсам деп жүргендегі ойым да осы затқа байланысты еді-ау. Қайда екен деп аңырамын. Басқаларға әшейін бір зат болып көрінгенмен өзіме ыстық. Әркімнің өзіне ерекше, қадірлі заты болмай ма? Менің көңіліммен, көзбен іздеп жүргенім сондай бір қымбаттым еді.

	– Мынау – Отан соғысы партизандарына арналған бөліміміз, – дегенде жүрегім шым ете түсті. Сара Сәтбаевна нұсқаған, әлгі партизандарға арналған бөлімге қарадым.

	Соғысты есіме алмайын-ақ деуші едім, бірақ амал не, өткен өмірді еске түсіретін айғақты зат алдымда жатыр. Ол – менің майданда айлап, жылдап киген тоным. Өзіме ыстық, көңіліме жылы тонымды көргенде дәл осы музейдің, осы шынының астында он екі мүшемнің бірі жатқандай сезіндім. Ойлап кеттім. Екі көзім тонда. «Саған терім де, қаным да сіңді ғой, денемді суықтан, кеудемді желден, өкпемді сыздан сақтаған да сенсің. Сонымен қатар сен достықтың да белгісі, ескерткішісің. Сені көргенде, көз алдыма орыс қызының сымбатты тұлғасы келеді».

	Осы тонға, музейдің шынысының астында жатқан өз тоныма қарап тұрып, өткен күнді, соғыс жылын еске алдым...

	Декабрь, 1941 жыл. Қар қалың. Солтүстіктен соққан үскірік жел бет қаратпайды. Аяздың қаттылығы сондай, түкірігің жерге түспейді. Мостицкая деревнясының күншығыс жағындағы қалың орманға біздің партизан отряды келіп тоқтады. Ертеңінде біз маңайдағы елді пункттерді барлауға шықтық. Төрт партизан Мормозовка деген деревняға таң ата келдік. Деревняда екі жүзден астам үй бар екен. Жартысы дөңестеу жерге, екінші бір бөлегі ойпаңға орналасқан. Халыққа радиоқабылдағыш арқылы «Үлкен жерден» алған хабарымызды жеткіздік. Халық майдан жағдайының шындығын өз құлақтарымен естіді. Бізге алғыс айтты. Әңгіме бітіп, ел тарайын деп жатқанда көпшіліктің ішінен жетпістен асқан, шоқша сақалды, орта бойлы, ашаңдау келген бір қарт бізге жақындап келіп:

	– Шырақтарым, менің үйіме кіре кетіңдер. Кемпірімнің даяр тұрған асы бар. Дәм татыңдар. Көп уақыттарың кетпейді, – деп үйіне шақырды.

	Бірнеше күннен бері орта құрсақ болып, қоңылтақсып жүрген біз өзара келістік те, әлгі қарттың үйіне беттедік.

	Біз апыл-құпыл тамақтанып, шығар алдымызда әлгі қарт:

	– Колхоз басқармасы фермадағы шошқаның барлығын қызыл вагонға тиеп әкеткен. Сол шошқаның біреуі қаға берісте қалып қойыпты. Өзін әбден семірттім. Соны сендерге сыйлайын деген едім, ала кетіңдер, – деп жалынды.

	Біз қарт тілегін қайтарғымыз келмей, семіз шошқаны сойып шанаға басып алдық. Осылайша олжалы келе жатқанымызда, жаудың тосқауылына тап болдық. Кенет пулемет оғы жауып кетті. Виктор оққа ұшты. Қалған екеуіміз шанадан сырғып түсіп, жан ұшыра жаумен атыса бастадық. Біздің бағымызға Әбдіғалидің лақтырған қос гранатасы жау пулеметінің дәл үстіне түсіп, күл-талқанын шығарды. Құрған қоршауы сетінегенін білген жау бізді оқтың астына алды.

	Пулемет ұясының күлін аспанға ұшырып, жолын ашқан Әбдіғали бізді шанасына мінгізіп алып, үні өшкен пулеметтің тұсынан сытылып, орманға қарай тартты. Қолға өзіміз келіп түскен бізден айырылып қалғанына намыстанған жау қуып берді. Төрт-бес шақырым қуған соң жете алмайтынын біліп, кейін қайтты.

	Біз біраз жүріп, қалың орманның ішіне тоқтадық. Орта бойлы, төртбақ денелі, кеудесі керген төстіктей, жалпақ бет қара бұжыр Әбдіғали пұшық мұрнын жеңімен сүртті де, орнынан тұрып, шанадан қарғып түсті. Ол мені мен Костенкоға қарап:

	– Неге тұрмайсыңдар, біреуің мына арттағы шошқа тиелген бос шанаға отырыңдар, – деді, бірақ біз еңсемізді көтере алмадық. Екеуміз де жаралы болғанбыз.

	Әбдіғали жарамызды шала-пұла байлап, өзіміздің базамызға қарай жүріп кетті.

	Көрмеген жердің ой-шұқыры көп дегендей, Әбдіғали түн ішінде орманда адасып кетіп, жаудың көзіне ілініп қаламын ба деп те сасады. Бірақ келе жатқан беті дұрыс сияқты. Бір кезде қалың орман арасынан жылтылдаған от көрінді. Әбдіғали атын тоқтатып қарап еді, Мостицкая деревнясындағы үйлердің терезесінен көрінген жарық болып шықты. Жау солдаттары бізді сезіп қойып, оқ жаудыра бастады. «Бір жоқты бір жоқ табады» дегендей, Әбдіғали көлденең жолға түсіп, тура өзіміздің базаға алып келді.

	Жаралы Костенко екеуміз терең сайдың жағасында өскен қалың қарағай ішіне орналастық. Дәу қарағайдың түбінде отырмыз. Түтінсіз жанатын құрғақ ағашты лаулатып жағып қойған. Маздаған оттың жалыны жалаң-жалаң етеді. Бізде қозғалуға шама жоқ. Кеудеміз жылынғанымен арқамыздан суық өтіп барады. Қасымыздағы жігіттер біресе арқасын, біресе кеудесін отқа тосып жылынып отыр.

	Бізге жуық арада қосылған жергілікті жердің тұрғыны Карп Носовец өзінің жерлестерімен байланыс жасауға деревняға кеткен. Ондағы мақсат – жаралы болған бізді сонда орналастырмақ. Қайтатын кезі болды. Бірақ әлі хабарсыз. Отырған жігіттердің бірі:

	– Карп Ермолаевич жоғалды. Әлде, мына тұрған жерден адасып кетті ме екен? Жолының бәрін білетін сияқты еді. Кеше осы жерге әкелген де сол емес пе?

	– Туып-өскен жерінде жүріп, адасқандардың талайын білеміз.

	– Сендер қорықпаңдар. Ол адаспайды. Мүмкін деревня толған жау болар. Солардың кетуін тосып, бір жерде бұғып отырған шығар.

	– Оны жау ұстап әкетіп, масқара болып жүрмейік.

	– Қой, жаманға жорымаңдар. Келетін болар. Ол – сақ адам. Жау қолына оңайлықпен түсе қоймас. Қолында автомат, шайқаспай берілмейді. Бүгін атылған мылтық даусы естілген жоқ.

	– Естілмесе қайтейін. Жау солдаттары тығылып жатып, байқатпай ұстап алуы мүмкін. Мылтық атуға шамасын да келтіртпеуі.

	– Қойыңдар. Ол қу шал қайда кетер дейсің. Келеді. Қасындағы Әбдіғали да талайды көрген. Ол жауды жолата қоймас.

	От басында алқа-қотан отырған жұрт Карп Ермолаевичтің кешігуін әр нәрсеге жорып, өздерінше топшылау жасады.

	Күн батуға арқан бойы қалды. Партизандар сорпа-су ішіп отыр. Азық-түлік тапшы болғандықтан кешегі шалдың берген шошқасының етін талшық етіп жатыр. Адам басы бір тілім ет, бір ожау сорпа. Нан көрмегелі бірнеше күн. Өткен түні деревнядан әкелген картоп үсіңкіреп кеткен. Қоңылтақсып отырған жұрт.

	Орман іші қара көлеңкеленіп қалды. Карп Ермолаевич күні бойы Лузганки хуторының күнбатыс жағындағы қалың орманның шетіне жақын өскен зәулім қарағайға шығып, хуторды бақылаумен бопты. Денені суық қысып барады. Күн бата осы хуторға түс мезгілінде келген бір топ жау солдаттары жүгірісе бастады.

	– Бұлар енді не істер екен? Әлде қонып қала ма? Келген жеріне қайтып кететін мезгілі жетті, – деп ойлаған ол дүрбісін қолынан тастамай ағаш басында отыр.

	Бір мезгілде ең шеткі үйдің ық жағында тұрған екі шанаға үштен-төрттен тиелген жау солдаттары Денгубовкаға қарай жүріп кетті. Олар кетісімен хутордың адамдары үйлерінен шыға бастады.

	– Жау кетті. Енді біздің хуторға баруымызға болады, – деді Карп Ермолаевич төменде отырған Әбдіғалиға. Көп ұзамай екеуі Лузганки хуторының тұрғыны орманшы Роман Анодин қарттың үйіне келді.

	– Кеш жарық. Жау солдаттары түгел жүріп кетті ме? Әлде хуторда бұғып қалғандары бар ма?

	– Сен Карп Ермолаевич емессің бе?

	– Иә, мен Карп Ермолаевичпын. Сен Роман Анодинсың.

	– Иә, солмын. Мен үйге жаңа ғана кірдім. Олар де Денгубовка деревнясына қарай жүріп кетті. Жау солдаттары түн баласында сендерден қорқады, – деді төр алдында отырған Роман қарт.

	– Түнде қонбайтынын біз де білеміз. Күн бойы не істеді олар?

	– Не істеді дейсің. «Партизанды тығып қойдыңдар», деп күні бойы істемегенді істеді. Үйімізді, мал қораны, сарай біткеннің бәрін тінтіп астан-кестеңін шығарды.

	– Хутор халықтарына тиіспеді ме?

	– Неге тиіспесін. «Сен партизансың», – деп менің әлегімді шығарды, екі рет далаға апарып атпақ болды. Бірақ мен онан құтылу үшін, «Хайль Гитлер!» десем, әлгі жас неміс менің бетіме сұқтана қарады да, маған қолды бір сілтеп, үйге кіріп жоқ болды.

	– Біздің сөйлесіп тұруға уақытымыз жоқ.

	– Сен, Әбдіғали, осында қал. Мен ормандағы жолдастарға барып, жаралыларды әкелейін, – деді де, сақалына енді ғана қылау түсіп, бозара бастаған, ашаң жүзді Карп Ермолаевич үйден шығып кетті.

	Аттың басын жұмыр қарағайдан қиып салған ағаш үйдің қасына келгенде бір-ақ тартты. Есік алдына бір топ адамдардың тоқтағанын терезеден көрген үй иесі орта бойлы, бурыл шаш, беті нарттай қызыл, сом денелі Роман Анодин тысқа шықты.

	– Қош келдіңдер. Тезірек үйге кіріңдер. Мен Роман Анодин деген қартпын. Танысып қояйық, – деді де, ізінше үйіне бастады.

	– Кіріңдер, кіріңдер, – деп ол бір қолымен есікті ашып, екінші қолымен ішке қарай жүріңдер дегендей ауыз үйді нұсқап, аталық пейіл білдіріп тұр.

	Екі жігіт екі қолтығымнан сүйемелдеп, ауыздағы бөлмеге енгізгенде менің көзім төр алдындағы ілулі тұрған айнаға түсе кетті.

	Өзім әбден жүдегенмін. Жағым семген. Бетім шүберектей боп-боз. Айыр сақалыма боз қырау қатып, аяз атаға ұқсаппын. Төр алдындағы табуреткаға отырдым. Екі жігіт оқ тескен шинелімді шешті. Мен сақалыма қатқан мұзды тазаладым. Сол аяғының екі жеріне оқ тиіп жараланған Павел Демидович төр жақтағы төсекте жатыр. Сәл уақыттан соң:

	– Сен жылындың ба? Бері, маған жақын кел. Алдымен сенің жараңды байлайын, – деп дәрігерлік сумкасының аузын ашып, қышқашты алды да, пештің алдында тұрған егде тартқан әйелге ұсынып:

	– Жақсылап қайнатып беріңіз, – деді.

	– Котелокқа қайнатсам болады ғой.

	– Болғанда қандай.

	– Ендеше қазір, елімізге лаң салған жау жастар түгіл, мына қартты да азаптауын қарашы, – деп әлгі әйел маған тұп-тұнық көк көзін қадап сәл қарап отырды да, ауыз үйге шығып кетті.

	Көп ұзамай біз отырған бөлмеге оның қызы кірді. Қолында дәрігерлік қышқаш. Жақсылап қайнаттық.

	– Сізге рақмет. Маған беріңіз. Бұл жерден спирт табылмас па екен?

	– Спирт табылмайтын болар?

	– Қолдан ашытқан арақтың алғашқы тамшысы табылмай ма?

	– Біздің үй арақ ашытпайды. Мүмкін, көршімізде болар, мен қазір барып келейін.

	– Тезірек тауып әкелсеңіз, жақсы-ақ болар еді. Бізге емге керек.

	– Ішуге де табылса, жаман болмас, – деп терезенің алдында отырған Әбдіғали жымиып күліп қойды.

	– Сенің қалжыңың-ақ бітпейді екен.

	– Суықтан тоңып келген өзің де жек көрмессің.

	– Жоқ, маған керегі жоқ.

	Қыз лезде қайта оралды. Қолындағы жарты бөтелке арақты Павел Демидовичтің қолына ұстатты.

	Сығырайған май шамды қолына ұстап қыз біздің жанымызға келді. Бетіне қарасам – көктем күніндей күлімдеген отты әдемі көк көзі кіршіксіз ақ жүзіне ерекше ажар беріп тұр. Көз қарасынан, бет келбетінен сыпайылығы байқалады.

	Ерні кезеріп, үлкен көзі шарасынан шығатындай аларып, ашаң беті бозарып, екі ұрты солып, онсыз да үлкен мұрны өркештене түскен Павел Демидович менің жарамның аузына байланған орауды алып тастады да, жараны арақпен сүрте бастады. Тістеніп отырмын. Менің жаныма батып, қиналғанымды көрген қыз:

	– Шыдау керек. Қазір болады, – деп қояды.

	– Шыдамағанда қайда барар дейсің.

	Павелде үн жоқ. Менің жарамды тазалап жатыр.

	Бір кезде басымды көтеріп ем, қасымда шам ұстап, еңкейіңкіреп тұрған қызға көзім түсті. Мені аяп, қатты қиналып тұрған тәрізді.

	– Тазалап біттім. Орауды әперіп жібер! – деді Павел.

	Қыз табуретканың үстіндегі орауды алды да, дәрігердің қолына ұстатты. Ол менің жарамды мықтап байлады да:

	– Енді танысып қояйықшы. Атыңыз кім? – деді қызға.

	– Дуся.

	– Менің аты-жөнім Павел Демидович Костенко. Краснодар өлкесі Тихорецк қаласында туып өстім. Мына жігіттің аты Саша. Қалғанын өзі айтар, – деп маған қарап күлді.

	– Қазақпын. Атым Саша, – дедім қайталап, – танысып қояйық! – Өзім қозғала алмай жатсам да, қолымды создым. Қыздың ыстық алақаны қолыма тигенде, денем шымырлап бойым сергіп сала берді.

	– Таныссақ, танысып қояйық. Дуся Анодина. Осы үйдің қызымын, – деді ол.

	Дуся ауыз үйге шығып кетті. Әлден соң қайта оралды

	– Сіздер мұнда көп болмайсыздар ғой, шамасы?

	– Жараны жуып, қайта таңуға келдік. Таң ата мекенімізге қайта оралатын болармыз! – дедім. – Бәрібір жау бізді бұл жерге тоқтатпас.

	– Күнде, күнара келіп, тексеріп тұрады.

	Мен үндемедім. Қыз маған қарап, үнсіз біраз тұрды да:

	– Орманда, мына қыс кезінде сізге тым қиын болады-ау, – деді жай бір мұңды үнмен.

	– Сіз менің жайымды уайымдап тұрсыз ба? – дедім.

	– Иә, Сіздің жайыңызды ойлап отырмын. Сіз жаралы болып, көп қанды жоғалтыпсыз. Қаны аз адам тоңғақ келеді.

	– Сіз, дәрігер болуға лайық адам екенсіз! – дедім күліп.

	– Заман мынадай болмағанда, кім болатынымды ешкімнен сұрамас та едім. Амал не? Бірақ, адамның денесіне жылылық беретін қан екенін кім білмейді.

	– Қалжың ғой, дұрысы солай...

	– Мен Сізге ескерткішке, жылы бірдеңе тігіп берсем, – деді ол байсалды дауыспен.

	«Жаурап қалар деп аясаң, бірге жүр, бір-бірімізге сеп боп, жылыта жүрелік» деп қалжыңдағым кеп кетті де, қыздың салмақты, менің жайымды шын ойлап тұрған сыңайын байқадым да, жеңіл ойдан тез тыйылдым. Қыз қасымда біраз тұрып, қайта шықты да, көпке дейін оралмады.

	Маужырап, жаным жай тауып ұйықтап кеткен екенмін. Шаршағаным бар, қансырағаным бар, енді ғана рақатқа бөленгендей жылы үйде тәтті ұйқыға батқан екенмін.

	Түс көрдім. Түсімде жаралы болып Қаскелеңдегі үйіме қайтқан екенмін деймін. Аспан ашық. Күн Алатаудың төбесіне арқан бойы көтерілген. Үйдің есігін тартып көрсем, ашық екен. Балаларды оятып жібермейін деп есікті ақырын аштым да, еппен үйге кірдім. Үй ішінің бәрі ұйықтап жатыр. Төрге қарадым. Екі балам менің шешемнен қалған мамық төсектің үстінде тәтті ұйқыда жатыр екен. Екеуіне қарап көп тұрдым. Жақындадым. Қасына келіп беттерінен сүйейін десем оятып жіберіп, тыныштықтарын бұзамын ба деп қорқамын. Әлі қарап тұрмын. Екі көзім ұлым Русланда тұр. Өйткені ол, мен армияға кеткеннен кейін, 1940 жылдың сентябрь айында туған болатын. Қасында жатқан қызым сияқты, ұлым да дәл өзіме тартқан екен деп ойлаймын. Шекесі торсықтай. Көзім тоятын емес. Екеуіне тіпті жақын келдім. Құшақтап алғым келеді: «Ұйқысын бұзбайын» – деп, сәл шегіндім. Олар менің тосыннан хабарсыз келгенімді қайдан білсін. Егер, әттең бейбітшілік кез болса, телеграмма беріп, алдын-ала хабарлассам, мүмкін, бүйтіп ұйықтап жатпаған болар еді деп те ойлаймын. Оларды сағынғаным сондай, оятып, қолыма алғым-ақ келеді. Бірақ, уақыт әлі ерте, ұйқыларын бұзып, мазасын алғым келмейді. Өзіме-өзім тоқтау саламын. Көзім үйдің оң жағында тұрған, өзім армияға кететін жылы алған темір төсекке түсті. Жұбайым ұйықтап жатыр. Оны да оятқым келмейді. Қарап тұрмын. Төсектің аяқ жағындағы отырғышқа отырдым. Бауырым елжіреп-ақ тұр. Екеуін қолыма алып, мауқымды басқым келеді. Байқаймын, ұлым қолын ербеңдетіп қозғала бастады. «Руслан, Светлана, мен сендердің әкеңмін. Алыстан сағынып, іздеп келіп тұрмын. Көздеріңді аш, маған кел, беттеріңнен сүйейін», – дегім келеді. Бірақ, амал не, екеуі оянар емес, ұйықтап жатыр. Сәлден соң Руслан көзін ашып, аяқ жағында, қолымды созып тұрған мені көрді.

	– Кел, балам, кел, – деп алдымен Русланды, содан кейін оянған қызым Светлананы қолыма алып, екеуінің бетінен кезек-кезек сүйіп, көтеріп тұрмын.

	– Әкесі екенімді білген болар, жатырқамай тұрғандарын көрдің бе? – деймін орнынан тұрып, менің мойныма асылып, бетімнен сүйіп жатқан жұбайыма. Оның екі көзі жасқа толы.

	– Сен бұратола келдің бе? – дейді ол маған.

	– Сен жылама, менің тірі келгеніме қуанудың орнына, жылағаныңа жол болсын.

	– Жыламағанда қайтейін, сені жоғалтып алғанымыз жоқ па?

	– Мен алдыңда тұрмын ғой, – деп, қалтамдағы май-май қол орамалыммен жұбайымның бетін сүртіп жатырмын.

	Екі балам бетіме жаутаң-жаутаң қарап, баурыма тығыла береді. «Менің үйге келетін уақытым да болады екен, үмітім орындалды-ау» – деп екі баланы қысып-қысып қоямын. Руслан кішкентай қолымен менің сақалымнан ұстап, тартып-тартып қояды екен деймін. Мен оның бетінен тағы сүйейін деп, ернімді бетіне тақай бергенде, ұлым, қорықты білем, даусын шығарып жылап жіберді де, екі аяғымен менің кеудемді тепкілеп, шешесіне қарай тосыннан бұрылғанда менің жарама аяғы тиіп, жаралы жерім шаншып кеткенде, селк етіп шошып ояндым. Ояна келсем, қолымда ешкім де жоқ. «Қап!» – деп өкіндім. Түсім екенін енді білдім.

	Сәлден соң қарасам, анадай жерде, май шамның түбінде Дуся әлденені сарыла тігіп отыр. Саусақтары майысып, инені қадала шаншады. Шошып оянған мені аңғарған жоқ. Дусяға біраз қарап жаттым. Ол сұлу болмағанмен сүйкімді тіпті деревня қыздарының ортасында ерекше көркем болып көрінуі де ғажап емес.

	Мен Дусяға көп қарадым. Ол байқаған жоқ. Менің долбарымша, тон тігіп отырған тәрізді. Әкесіне, не өзіне тігіп жатқан болар дедім де, көзімді жұмып қайта ұйықтап кеттім. Таң атар алдында ашыған жарадан қиналып жатып, қайта ояндым. Таң жақын қапты. Дуся әлі отыр. Беті қарауытып, кескіні түтігіп, шаршаған жайы бар. Бірақ, тонды қусырып, тігіп тастапты. Тонның жиегін қара матамен көмкеріпті. Ең соңғы түймесін қадап отыр. Көзім қыздың бармағына байланған ақ шүберекке түсті. Қан тамыпты.

	Дусяның бір тамшы қаны менің қаныма қосылып бір тамырдан аққандай көрінді маған.

	Таң атты. Шай іштік. Кеше кеште өзінің орталығына кеткен жау солдаттары күндіз қайта оралуы мүмкін. Біз шайдан соң, қайтуға ыңғайландық. Бір кезде Дуся келді.

	– Мына бір жылы тонды сізге арнап әдейі тіктім! – деді күлімсіреп.

	– Қызым жақсы, соғыс боп бағы жанбай қалды, әйтпесе, бір жігітті көркейтетін ақылды қыз еді, – деді қарт әкесі бізге жақын кеп, – ки, несіне таң боласың, ки, орыс қызының қолынан шыққан тон жылы да, мықты да болады. Мұның үстіне қасиетті тон боп, сені өлімнен сақтап қалмасын қайдан білдің?

	Шинелімді шешіп, шолақ жең, келте тонды оның ішінен кидім. Денем қызынып сала берді.

	– Сіз жаралы болып, көп қан төктіңіз. Қаны аз, жаралы адам мына суықта не болмақ. Әдейі Сізге арнап тіктім. Тастамай, ауырсынбай қысы-жазы киіңіз! – деді күліп.

	Ол күлген кезде мүлде сүйкімді боп кетеді екен. Өзімді-өзім ұмытып, бір сәт аңырып қарап қаппын.

	Дуся «қош» деп қолын берді. Маған тон тігіп берген жұмсақ қолын ұстадым.

	Біз жүріп кеттік. Көп ұзамай-ақ орманда қалған жолдастарымызға келіп жеттік. Лаулап жанған отты айнала отырмыз. Әбдіғали орман ішінен отын жинап жүр. Бір кезде жануы бәсеңдеп, сөнуге қалған отқа кепкен ағаш тастап жатып:

	– Бүгін бәрімізден олжалы болған – Саша. Үндемей отырып, ол Дуся қыздың тілін тапты. Дуся түнімен көз ілместен оған тон тігіп берді. Сендер тонын көрдіңдер ме? – деп тамағын қырып, қой көзі күлімдеп, үйреншікті қалжыңын бастады. Сөз қайдан шығады деп отырған жұрт:

	– Саша, сен қыз тігіп берген тоныңды бізге неге көрсетпейсің?

	– Көргенде қайтейін деп едіңдер, кәдімгі жеңсіз, келте тон. Кеудемді желден сақтайтын жылы тон. Оны қалжыңға айналдыратын несі бар?

	Дуся маған неге тігіп бермейді? – деп Әбдіғали күлгенде, жалпақ бетіндегі секпілдері бадырайып-бадырайып анық көрінді.

	– Мені жаралы деп аяған болар.

	– Ол мені неге аямады, мен де жаралымын ғой, – деді Павел Костенко.

	– Оқ менің өкпемді тесіп өткенін көрді ғой ол.

	– Сендердің-ақ ойындарың бітпейді екен. Мынадай қиын жағдайда ондай тонды тоқсандағы кемпір тігіп берсе де намыстанбай-ақ киіп алар едім, – деді отырғандардың біреуі.

	– Сол дұрыс. Дуся сияқты парасатты орыс қызының саны көбейе берсін, – деп қалжыңды өзі бастаған Әбдіғали жалт берді.

	Түн ортасы болып қалған мезгіл. Суық қысқан жұртта мардымды ұйқы жоқ. Сәл көздерін іледі де, артынша, теп-тез оянып кетеді. Шамасы келгендер екі аяғымен жерді тепкілеп, безек қағып жүр. Павел екеуімізде қозғалуға шама жоқ. Жанған отқа жақындай түсіп, жантайып жатырмыз. Қалғып кетіп, секем алып қаламыз.

	Таң бозарып атты. Партизандар әр жерден от жағып жылынып жатыр.

	– Мына суық мазамызды әбден кетірді. Не ұйқы, не тыныштық жоқ. Тамақ болса, ол да тапшы. Бүгін орман ішінен қолайлы бір жер тауып, жертөле қазып алмасақ болмайды. Мұнымыз тұрмыс емес. Көпке шыдамаспыз. Осы отырған жұрттың бәрі ертең-ақ ауруға шалдығады. Сондықтан көп ойлаудың керегі жоқ. Қазір тамақтанып алған соң жертөле қазуға кірісейік. Біз кеше деревнядан екі-үш темір пеш ала келгенбіз. Жертөленің астына осы маңнан шөп әкеліп саламыз, – деді орнынан тұра беріп Карп Ермолаевич.

	– Карп Ермолаевич дұрыс айтады. Көп ойлаудың керегі жоқ. Жертөлені қазуға тезірек кірісейік. Кешке дейін осы отырған жұрттың бәрі сыятын жертөлені қазып та, төбесін жауып та бітіреміз. Ал кеттік, – деді отқа арқасын қақтап отырған Әбдіғали.

	Жұрт күні бойы жұмыс істеумен болды. Бірі жер қазып, енді бірі ағаш кесіп жүр. Ымырт жабыла жертөле даяр болды. Ортасына үлкен темір бөшкеден жасалған пеш қойылды. Қысқа кесілген қайыңды пешке жағып жатыр. Жертөленің іші жылына бастады. Аздаған жер иісі шыққанына қарамастан жұрт үлкен бір күмбезді сарайға орналасқандай қарық болып отыр. Мен шинелімді шешіп басыма жастадым. Пештің маздаған жалынының сәулесі менің сары тоныма түсті. Отырғандардың бірі:

	– Сенің мына тоның бір әсем тон екен. Өзін сары бояумен әдемілеп бояған. Тігуінде де мін жоқ. Өзі жылы болар.

	– Жылы болғанда қандай. Жүні қалың қойдың терісі болу керек. Кеудеме іздесе табылмайтын киім болды, – деп мен ептеп мақтанып та алдым.

	– Мақтауға әбден тұрады. Мұндай тон қолымызға тисе, бәріміз де киер едік. Әттең, қолға түспей жүр ғой.

	– Біз ең алдымен осы маңдағы селолардан жылы киім тауып алмасақ, шетімізден ауруға шалдығамыз, – деді бағанадан үндемей, ызғарлы жүзбен отырған Павел Демидович.

	Тыныштық ұзаққа созылмады. Ертеңінде таң ата маңайдағы жақын деревнялардың кейбіреулеріне неміс фашистерінің жазалаушы отрядының барлаушылары келді деген хабарды партизан барлаушылары тез бізге жеткізді. Кеше ғана күні бойы еңбектеніп қазған жертөлені амал жоқ тастап кетуге тура келді. Өйткені, оппа қарға тыңнан салынған шананың ізі дәл партизан мекеніне әкеледі. Түске таянған мезгілде немістің жазалаушы отряды ормандағы шана ізімен келді де, бірден оңтүстікке бұрылып, партизан мекеніне қарай жүрді. Олар шаналарынан түсіп, қаруларын кеудесіне тіреп, безектетіп оқ сеуіп келеді.

	Неміс жазалаушыларының колоннасының алдыңғы бөлімдері мина қойылған алақандай алаңға шықты. Партизан бақылаушысы оқ атпай аңдып отыр. Көп ұзамай жарылған минаның екпіні жер сілкіндіріп, ағаш бұтақтарын дірдек қақтырып, даусы дүниені күңірентіп әкетті. Жер қыртысы лезде қақырады да қалды. Дәл осы мезгілде екінші бүйірден партизан да шабуылға шықты. Шайқас көпке созылмады. Кек алушылардан тойтарыс алған жау, көптеген солдаттарының өлігін жинап алуға шамасы келмей кейін шегінді.

	Ұрыс басталысымен бізді үш жігіт шанаға салып, жертөледен төрт шақырымдай жердегі қалың орманды сайға тасалатқан болатын.

	– Жау шегінген болу керек. Атыс алыстап барады, – деді орнынан қозғала беріп Павел Костенко.

	– Кім білсін. Жауды біздің жігіттер қуып бара ма, әлде біздің жігіттерді жау қуып бара ма? Маған осы жер жұмбақтау болып отыр, – дедім мен.

	–Тосыннан жарылған мина мен жауған оқтан есін жинай алмай кейін шегініп бара жатқан жау болу керек. Олар орман ішіндегі шайқасқа дағдыланбаған. Біздің жігіттер болса, ормандағы ұрыстың әдісін әбден үйреніп алған емес пе?

	– Үйренуін үйренді ғой. Жау да осал емес. Бірден орманға келуін көрмейсің бе? Күшіне сенбесе, көпе-көрнеу өлімге келуші ме еді?

	– Олар өз күшіне сеніп келген болар. Тосыннан жарылған мина, жауған оқ олардың шебін қақыратып, есін жинатпай, кейін шегіндіруі ықтимал.

	– Сенің айтқаның дұрыс. Әне, біздің барлаушылардың бірі келе жатыр.

	Тегінде, Әбдіғали болар.

	– Иә, мына келе жатқан сол ғой.

	– Атыс тоқталды. Партизандар шегінген жазалаушылардың соңына түспеген болды ғой.

	– Иә, Әбдіғали, не хабар әкелдің? – дедім мен.

	– Естіп жатқан боларсыңдар. Жазалаушылардың кейін шегінгенін. Көптеген жау жендеттері жер жастанды. Саны белгісіз. Басып келе жатқан жері тосыннан жарылғанына үрейлері ұшты ма деймін, – деп Әбдіғали тамағын қырып, біздің шанаға сылқ етіп отыра кетті.

	– Біздің жақтан шығын көп пе?

	– Кім білсін, әлі белгісіз. Соғыс болған соң, шығынсыз болмайтын болар. Жау да оқты сеуіп бақты. Біздің тосыннан жасаған шабуылымыз, әрине, жауға оңай тиген жоқ. Мен сендерді іздеп келдім. Жүріңдер, жертөлеге қайтып барайық, Болмаса, мына суықта тоңып қаласыңдар.

	– Сен тоңған жоқсын ба?

	– Неге тоңбайын. Мен де әбден қалтырадым. Өңімнен беп-белгілі шығар.

	– Павелдің киімі жеңіл, қоңылтақсып отыр. Тезірек кетейік, – дедім мен, бозарып отырған оған қарадым да.

	«Дуся тігіп берген тонның пайдасын көрдім-ау» деймін мен ішімнен. Мен оған мың да бір рақмет айттым. Дусяның бір түнгі ұйқысыз отырғаны денеме шипа болып тиді. Олай-пұлай қозғалуға шамам келіп қалды. Көңілім сергек. Қан түкіруші едім, ол да тоқталды. Жазылуға деген үмітім күшті. Көп ұзамай басымды көтеріп отыруға жарайтын түрім бар.

	– Сендер аяғымызға орау боласыңдар. Жау болса, мынау қаптап жүрген. Деревняның бірінде жазылғандарыңша қала тұрыңдар, – десе партизандар, біз не дер едік?

	– Қалмаймыз – деп айта аламыз ба? Бізде олай деуге шама жоқ. Екеуміздің тағдырымыз солардың қолында екенін біз әбден түсінеміз. Сондықтан да жаралы бізді тастамай алып жүрген достарымызға шын жүректен алғысымызды айтамыз.

	Бір ай шамасы дегенде біздің жарамыздың аузы бітіп, ел қатарына қосылдық. Талай қиян-кескі шайқастар мен жорықтарға қатынастық.

	Жазғытұрым болды. Қар кетті. Күннің көзі жылына бастады. Орман ағаштары бусанып, бұтақтары бүршік атып алуан түрлі ағаш жапырақтары күн сәулесімен шағылысып, мың құбылып өте сәнді көрінеді. Соғыс ізі осы әдемі көріністі көлеңкелеп тұрғандай, қарағай біткеннің сау жері жоқ, жаралы. Терісін сыпырған малдай қабықтары сыдырылып алынған. Бұтақтары оталған. Қабықсыз денесінен ішек-қарны ақтарылғандай бүтін ішкі дүниесі көрініп, шырыны ағып тұр. Қолға желімдей жабысады. Қайыңдар да масаты кілемдей әдемі көркінен айрылып, ұйпа-тұйпасы шығыпты. Орман жолында ерсілі-қарсылы сұлаған ағаш. Жер беті қорасан шыққандай шұрық-шұрық болыпты. Жаңа ғана тебіндеп жер беті шыққан балауса көк шөптер жарылған снарядтардың жалыны шарпып, қаралы болған.

	Бірнеше күнге созылған жорықтан түн ортасы ауа өз мекеніне қайтқан партизан бөлімдері дем алып жатыр. Таң атып, күн найза бойы көтеріліп қалған мезгілде жаудың жазалаушы отряды тосыннан тағы шабуылға шықты. Мен жуан қайыңның түбінде жеңсіз, келте тонымды басыма жастап қатты ұйықтап жатыр едім. Жер сілкіндірген жау снарядының дауысымен селк етіп ояндым да, шинелімді кие сала, қолымда автомат, тура ұрыс басталған жаққа қарай жүгірдім. Жазалаушылармен бірден шайқасқа түстік. Түске таман күші басым жау бізді тықсыра бастады. Олар үсті-үстіне еселеп жаңа күш төгіп, бізді қоршап алуға тырысты Жаудың ол қулығын сезген партизан командованиесі бірден оңтүстікке қарай шегінді де жазалаушылар шебінің осал жерін іздеді. Барлаушылар тобын басқарып барған Карп Ермолаевич:

	– Осал жері табылды. Осы маңнан бір километр шамасындай жерде жау өте сирек орналасыпты. Тез сонда барайық. Ал, жүріңдер, – деп ол алға түсіп жүгіре жөнелді.

	Партизандар көп ұзамай жау шебіне шабуылға шықты. Бұл жерді жау бекініске айналдырып үлгермеген екен. Әр жерге сирек қойылған пулемет ұяларының қарсыласуына қарамастан жаудың қоршау шебінің сыртына шығып, бірден оңтүстікке қарай жүріп кеттік. Көп ұзамай жау бізден көз жазды. Біз алыстай түстік. Суыт, тез жүрістен әбден терледік, шаршауға айналдық. Үстімдегі шинелімді шешіп орап-орап, ширатып дөңгелектеп мойныма асындым. Түндегі шешкен тонымды ұйықтаған жерге асығыста тастап кеткенімді енді білдім. Ішімнен қатты қынжылдым. Сонша еңбек сіңіріп, Дусяның тігіп берген тонының қалып қойғаны қабырғама қатты батты. Енді не істесем екен. Қайта барып, сол тонымды қалай алудың амалын көп ойладым. Қасымдағы жолдастарыма бұл жайды сездірмедім. Біз екі тәулік жүріп, Клетня орманынан шығып, Белоруссияның Хотимск ауданына жеттік. Онда да орман ішіне тоқтадық. Кеш бата партизандар бірнеше кіші-гірім топқа бөлініп сол маңдағы деревнялардан тамақ дайындауға кетті. Бір бөлімшеге қосылып деревняға мен де бардым. Қас қарайып, ымырт жабыла орман шетінен үш-төрт шақырым жердегі бір үлкен деревняны барлауға кірістік. Біздің топтың көпшілігі сирек өскен жас шіліктің арасында қалды да, біз, үш жігіт, деревняны барлауға жүріп кеттік. Деревняның солтүстік жағына оқшаулау тұрған жалғыз үйге жер бауырлап еңбектеп келеміз. Үй алдымызда жүз метр шамасындай жерде тұр. Біз сынған трактордың тасасында жатырмыз. Деревняда бейсауат жүрген адам көрінбейді. Дегенмен бақылай түстік. Көп ұзамай алдымыздағы жалғыз үйден біреу шықты да бізге қарай жүрді. Ол дәрет сындыруға шыққан адам екен. Бізді байқаған жоқ. Үшеуіміз алды-артынан қоршадық та бас салып, жерге алып соқтық. Дауысын шығаруға да шамасын келтірмедік. Аузына орамал тығып, екі қолтығынан сүйреп орман жиегіне алып келдік. Үстіндегі киіміне қарасақ полицай екен. Аузындағы орамалды алдық та:

	– Дыбысыңды шығарсаң табанда атамыз, тек біздің сұрауға ғана жауап бересің. Деревняда полицайлар көп пе? Елу шамалы адам. Жуықта ғана құрылған.

	– Жастар ма, болмаса, қарт адамдардан ұйымдасқан ба?

	– Көпшілігі ересек адамдар.

	– Қарулары қандай?

	– Көпшілігі мылтықпен қаруланған.

	– Қазір қайда?

	– Басшылары старостаның үйінде қонақта отыр.

	– Қалғандары қайда?

	– Демалып жатыр.

	– Күзетшілері қай жерде?

	– Полицайлардың көпшілігі жергілікті адамдар. Олар өздерінің үйлерінде, отыз шақтысы бұрынғы мектеп үйінде жатады. Күзетшінің бірі мектептің алдында тұрады. Екінші біреуі көшені бақылайды. Кейде екеуі де мектептің алдында тұрады.

	– Бізге көрсете аласың ба?

	– Көрсетемін.

	– Өтірік айтсаң атып тастайтынымызды білесің бе?

	– Білмегенде.

	– Сен, өзің қашаннан полицай болып істейсің?

	– Бір айдай болды.

	– Өзің осы деревняның адамысың ба?

	– Осында туып-өстім. Жаңағы шеткі үй – менің үйім.

	– Полицайлыққа өз еркіңмен бардың ба, әлде біреу зорлады ма?

	– Осындағылардың көпшілігі өз еркімен жүрген жоқ. Хотимск қаласындағы староста полицайлыққа бармағандарды қырамын-жоямын деп, шетінен елдің бәрін қорқытып, полицай етті. Соның бірі мына мен. Атым Борис.

	– Бастықтарың да еріксіз полицай болды ма?

	– Ол өз еркімен. Бұл жердің адамы емес. Қайдан келгенін білмеймін.

	Өте тентек адам. Неміске әбден берілген, олар үшін өле жаздайды.

	– Ол қайда тұрады?

	– Қазір старостаның үйінде арақ ішіп отырған болу керек.

	– Осы айтқаныңның бәрі дұрыс болса, сені өзімізбен бірге алып кетеміз.

	– Мен де кімнің қолына түскенімді біліп тұрмын.

	– Кімнің қолына түстім деп тұрсың?

	– Совет адамдарының қолында тұрмын. Бұл маңда партизандар болмаушы еді. Сендер қайдан шыға қалдыңдар?

	– Қара мұның бізді тексере бастағанын. Біздің қайдан шыққанымызда сенің ісің болмасын.

	– Айтпай-ақ қойыңыздар. Біз, бірнеше полицай болып Клетня орманына барып, сіздерге қосыламыз деп келіскен едік. Сіздер өздеріңіз-ақ бізді іздеп келіпсіздер.

	– Кімді кім іздегенін кейін көрерміз. Қазір, полицай бөлімінің тұрған үйін көрсет. Сен біздің алдымызда жүресің аузыңа орамалды қайта тығып, – ал, жүр, – дедік біз оған.

	Орманды жағалай жүріп келеміз. Деревняның күнбатыс жағына шыққанымызды қолымдағы компастан байқап келемін. Орман ағаштары сиректеді. Біз сайға түстік. Деревняға қарай жүріп келеміз. Көп ұзамай сайдан шықтық та, жата қалдық. Жерге жабысып, еңбектеп келеміз. Алдымызда мектеп үйі. Тіпті жақын келдік. Бірақ бізді байқаған адам жоқ. Есік алдында тұрған екі полицай көрінді. Карп Носовец қолындағы үндемес мылтықтың шаппасын үйдің алдында ерсілі-қарсылы жүрген полицайдың біреуін көздеп басып қалып еді, ол сылқ етіп, тіл тартпастан құлап түсті.

	Ал, екінші біреуі құлап түскен адамның қасына жүгіріп келді де:

	– Миша, саған не болды? – дей бергенде Носовец екіншісін де атып түсірді. Ол алдыңғы оққа ұшқан жолдасының үстіне етпетінен құлап сылқ етті.

	Біз үйді тез қоршап алдық. Полицайлардың қалғандары ұйықтап жатыр екен. Павел Костенко қоржынындағы минаның біреуін шыға берістегі есіктің табалдырығының астына, екінші біреуін үйдің терезе жақ іргесіне қойды.

	– Мен үш жерге мина қойдым, сен болдың ба? – деді Павел Костенко қасында тұрған Әбдіғалиға.

	Олар үйдің терезесінен граната лақтырып жатыр. Біз кейін шегініп, тасаға жетісімен үйдің төрт бұрышынан жарылған миналар үйді жоғары көтеріп апарды да, екпінмен әкеп жерге бір қойды. Қойылған миналардың қалғаны жарылғанда, үйдің бөренелерін көкке ұшқан шаңмен аспанға атты. Үй іші азан-қазан болды. Деревняның әр жерінен шашылған тарыдай бытырап атылып жатқан мылтық дауысы естілді. Біз деревняға қарай оқ сеуіп келе жатырмыз. Жан-жақта бірен-саран полицайлардың атқа салт мініп қашқаны көзге түсті. Партизандардың бір тобы көк шатырлы ағаш үйдің сыртына үйілген тақтайдың жанына келгенде, отын сарайының сол жақ бұрышынан жиырма шамалы адам шыға келді. Олар тура бізге қарсы жүрді. Біз үйілген тақтайдың тасасына жата қалдық.

	– Тоқтаңдар, қаруларыңды тастап, қолдарыңды көтеріңдер! – деп бұйрық бердік те, бағанағы қолға түскен полицайға қосып Карп Ермолаевичті жібердік.

	– Біз партизандармыз, – деді оларға жақын келген Карп Носовец.

	– Шын партизандарсыңдар ма?

	– Иә, шын. Не, сенбей тұрсыңдар ма?

	– Әлгі, мен айтқан жігіттер осылар. Бұлардың партизандарға кетеміз деп жиналып жүргені рас еді, – деді, бүгін кеште біздің қолға түскен Бориспын деген жігіт.

	– Қаруларыңды тастап, бізге келіңдер, – дедік біз. Олар біздің жанымызға қарусыз келді.

	– Сендерден жауап алып тұруға уақыт жоқ. Полицайлардың басқа тобы қайда?

	– Кейбіреулері минаның жарылған даусын естіп, жаңа ғана қашып кетті. Бір-екі полицай мен біздің бас мырзамыз мас болып, әнеу тұрған үйде болатын. Кетіп үлгермеген болар.

	– Азық-түлік қойған дүкендерің қайда?

	– Сол үйдің қасындағы анау көлденең тұрған сарай – біздің азық дүкеніміз.

	– Ендеше, осының бәрін біліп тұрған сен бізді бастап алға жүр, өтірік айтсаң, аямаймыз, – деді Носовец төртбақ денелі, жалпақ бет, аласа бойлы жігітке.

	– Сеніңіз бізге. Шын, адал жүректен айтып тұрмыз.

	– Ал, жүр.

	Біз көк шатырлы үйдің сыртында тұрмыз. Үй іші тастай қараңғы. Екі жігіт үйді айналып қораға кірдік. Еш жан көрінбейді. Біз сиыр қораның есігінің алдына келдік. Қораның түпкірінде біреулер тұрған сияқты. Сәл уақыттан соң Әбдіғали қос гранатаны есіктен қораның төріне қарай қос қолдап атып жіберді. Полицайлардың үшеуі де осы қорада екен. Гүрілдеген дауыс тұнық түнді күңірентті. Біз қораға кірдік. Екі полицай қып-қызыл қан болып, етпетінен сұлап жатыр. Өлген. Үшіншісі ауыр жараланыпты. Қозғалуға шама жоқ. Аздап қимылдайды. Павел оның жарасын байлап қанын тоқтатты. Екі жігіт оны көтеріп, кеш бойы арақ ішкен үйіне апарып, жатқызып кетті.

	– Жаралы адамға соқтықпаңдар. Оның өзі де бізге қарсы қол көтере алмайды.

	– Ол жауызды несіне аяйсың. Өлтіріп тастаған дұрыс. Сен не қылған көңілшексің. Жауға сатылған мұндай жауызды мылтықтың түбімен мылжа-мылжасын шығарып кету керек, – деп Әбдіғали мылтығын ала-ала жүгіреді.

	– Жүріңдер, тезірек кетейік. Қашып құтылған полицайлар неміс гарнизонына хабарлап үлгерсе, түн қатып жаудың жазалаушы отряды шығуы ықтимал.

	Біз полицайлардың неміске арнап, елден жинаған азық-түлік қоймасына келдік. Есікке салған қара құлыпты әрең дегенде бұзып аштық та, қоймадағы тамақты дорбамызға толтырып жатқанда Әбдіғали:

	– Осы қойманың сыртында жегулі тұрған бір ат арба тауып әкелдім. Мына қапшықтарды арбаға тиеуге көмектесіңдер, – деп, ол аузы буылған үлкен қанарды көтеріп әкеткісі келіп еді. Шамасы келмеді.

	– Карп Ермолаевич, көтеріссеңші.

	Бұлар сыйғанынша олжа ұнды арбаға тиеп алып, қалғанын өз мойнындағы дорбаларына толтырып, жүріп кетті.

	Менің есімнен Дуся тігіп берген тоным кетпейді. Кеудем тоңатын болды. Жоқтаймын. Қоңылтақсимын. Тоным денемді жау оғынан сақтайтын темір сауыттай көрінетін. Түнде басыма жастап жататын тоным болмай, ұйқы да шала, мойным да ауыратын болды. Аласапыран ұрыс үстінде де тоным көз алдыма елестейді. Кейде түсіме де кіреді. Ертең қылышын сүйретіп қыс келеді. Тоңғанды сонда көремін. Тонсыз не істеймін. Біреуге зорлық жасап, тонын тартып алуға менің ебім де, көңілім де жоқ. Біреуді жылатуға еш уақытта бармаймын. Мен жауға ғана мейірімсізбін. Ал, жауда ондай тон болмайды. Ондай жеңсіз, келте тон киген адамды көрсем, менің тонымды киіп жүргендей көремін. Тіпті, кей кезде: «Тонымды шеш», – деп те жібергім келеді. Бірақ, менің тоным еместігіне көзім жетсе, өзіме-өзім тоқтау салып, үндемей қаламын. Кей уақытта: «Дүниеде менің тонымнан басқа шолақ тон жоқ дейсің бе?» – деп ойлаймын. Бір күні тастап кеткен тонымды іздеуге бел байладым да, Клетня орманындағы Мамаевка хуторының маңына баратын барлаушыларға еріп кететін болдық. Іздемеуге дәтім шыдамады.

	Кеш батып, күн ұясына кірген мезгіл. Біз түн қатып жүріп келеміз. Аспанда өркеш-өркеш болып көшкен қара бұлт. Орман іші тастай қараңғы. Алдымыздағы бір метр жердегі ақ қайыңның өзі көзге бұлдырап көрінеді. Шелекпен құйғандай жауын сабалап тұр. Мойыннан құйылған жауын суы бүтін денеңнен өтіп, етіктің кең қонышына құйылып, бақайға жетіп жатты. Басқан аяғың шылп-шылп етіп, жүргізбей кейін кетеді. Аяқты етік қажап келеді. Аяғым шойын байлап қойғандай ауыр. Түн ортасы болған мезгілде жауын толастап, аспанды басқан қара бұлт сөгіле бастады. Әр жерден күлімдеген жұлдыз көрінді. Көп ұзамай орман ішіне де ай сәулесі түсті.

	Байқаймын орман шетіне жақындап қалдық.

	Алдымызда үрген иттің даусы естілді. Еріншек төбет иттер анда-санда бір дауыс шығарып қояды. Бастап келе жатқан Павел Костенко:

	– Осы жерде аз да болса, дем алайық. Деревняға соқпай оңтүстік жағындағы алаңмен жүріп кетейік. Алдымызда бес километрдей үлкен алаң. Тіпті, бас сауғалайтын жер жоқ. Мидай дала. Мына иттердің үрісіне қарағанда, деревня жаудан бос емес. Көшеде жүрген шолушыларға үріп жатқан болу керек. Түн ортасында көшеде тұрғын адамдар жүрмейді.

	– Павел айтқаны дұрыс. Көшеде біреу жүрмесе, ит бостан-босқа үрмейді. Өте сақ болайық, – деді Әбдіғали.

	Біз алаңға шықтық. Аңыздың үстімен жүріп келеміз. Жаңа ғана толастаған жауын суы сіңген топырақ ми батпақ. Аяқ толарсаққа дейін батып кетеді. Біз деревняға тұспа-тұс келгенде, бірдеңені сезді ме, әлде сақтық па, қос пулемет ұясы зіркілдеп қоя берді. Алаңға оқ сеуіп, жалын шашып жатыр. Біз алаңның екінші шетіне жетер-жетпесте жау пулеметі демін ішіне тартып безілдегенін тоқтатты. Селдір орманмен келе жатырмыз. Алдымызда талай қыл көпірлер, талай қауіп, бөгет жатыр. Сол бөгеттерден өту біз үшін үлкен сын.

	– Демалыңдар, – деп Павел жуан қарағайдың түбіне отыра кетті. Шаршаған жұрт қалғып та үлгерді.

	– Жүретін мезгіл болды, ал кеттік, – деді Павел дорбасын иығына киіп жатып. Таң сызаттап қалған уақыт. Ипут өзеніне жақындап қалдық.

	Ат төбеліндей осы бөлімше суыт жүріп келіп, сирек қайыңның шетіне тоқтады.

	– Біз осында боламыз. Әбдіғали, қасыңа біреуді ал да өзен маңын барлауға бар. Өткел ізде. Өзеннің арғы бетін де қараңдар. Мүмкіндігінше, тасалайтын жері болсын. Өткел тапқаннан кейін келіңдер. Жау көзіне түсіп қалушы болмаңдар, – деді Павел Костенко.

	Екі партизан орман жиегіне шыққанда, таң ала-көлеңкеленіп қалған еді. Ашықтан-ашық мидай даламен жүру қиындаған мезгіл. Әбдіғали қасындағы жолдасына:

	– Ашық жерде екеуміз жауға меже боламыз. Оңтүстік жақта сай болуға тиіс. Сол саймен жүрген жөн болар, – деп екеуі орман жиегімен оңтүстікке қарай жүрді.

	Асығыс келеді. Бірде жүгіріп, бірде аяңдап жүрістерін шапшаңдатты. Әбдіғали қалтасынан шеті қызыл жібекпен көмкерілген ақ орамалды алып, бетінен аққан терді сүртті. Оның көзі орамалдың бұрышына орысша жазылған: «Алеша, мені есіңе ала жүр. Құрма», – деген сөзге түсті. Әбдіғалидың жүрегі дір етті. Көзі жайнап сала берді. Ол ішінен: «Құрма жанымды көрмегелі көп ай өтті. Шіркін, осы орамалды маған берген түнгі құшақтасып тұрған мезгіл ай сәулесі түскен, тұнық түн, бейбітшілік өмір қайтып келер ме екен?» – деп ойлады. Оның әдемі ойын безек қаққан автомат даусы бөлді. Ойынан тез сергіген ол етпетінен жерге жабысып, жата қалды.

	Безілдеген автомат даусы толастайтын түрі жоқ. Аузынан өлім отын құсып жатыр. Жалаңдап, қаз-қатар болып ұшқан жалын оты, менің көзіме жан біткеннің бәрін жалмап жатқандай көрінді.

	– Осы залымдар біздің жақын жүргенімізді сезіп атқылап жатқаннан аман ба? – деді Әбдіғали.

	– Біздің осы жерде жүргенімізді қайдан біле қойды дейсің. Сандырақтап жатқан болар. Түнімен толассыз өлім өртін шашып жататын олардың күндегі әдеті емес пе? Оларға жан керек жоқ дейсің бе? – деді қасындағы жолдасы.

	– Бұл жаудың күштілігі емес, осалдығының белгісі.

	– Сендұрысайтасың. Бұлгитлершілердіңосалдығы. Азболғанымызбен, біз оларға үлкен қауіп туғызып жатқан жоқпыз ба?

	– Мыналар шаппасын босатар емес. Таң бозарып қалды. Жүр, еңбектеп ілгерілей түсейік.

	Көп ұзамай екеуі сайға түсті. Өзенге қарай шапқан аттай барлық пәрмендерімен жүгіріп келеді. Жалаңдаған жау оғы бұлардың төбесінен сумаңдап өтіп жатыр. Бір кезде екеуі де шаршады білем, иығынан демалып, жүрістерін тоқтатып отыра кетті. Көп ұзамай орындарынан қайта тұрып, алға жүрді. Бір кезде Ипут өзенінің жағасына шықты. Өзен ағысымен төмен жүріп келді де, өзеннің жалпақтау жеріне тоқтаған Әбдіғали арқасындағы дорбасын алып жолдасына ұстатты. Етігін шешіп қолына алды.

	– Сен осы жағада тұр. Жау көріп қалып жүрмесін. Жан-жақты болжамасаң болмайды. Мен арғы бетке шығып, барлау жүргіземін де қайта ораламын.

	Әбдіғали иегіне келген суды кешіп өзеннің арғы жиегіне шықты. Жүгіріп жүріп сол маңның бәрін байқап шықты. Ол жаға селдір ағаш екен. Өтісімен аз да болса тасалануға болады. Бұл жерден үлкен орман да алыс емес. Көп болса екі-үш-ақ километрдей сияқты. Ол көп ұзамай арғы бетте қалған жолдасына қайта оралды.

	– Сен жаңағы мен өткен жерден езеннің арғы бетіне өт те, анау жағада өскен жалғыз теректің түбінде тұрып, осы маңды біз келгенше бақылайтын боласың. Егер, жау әскерлерінен қауіп туып, өткелде тосқауыл құрғандай болса, автоматтан үш дүркін атып, белгі бересің де, өзің орманға қарай кете бересің. Біз басқа жерден өткел іздейтін боламыз. Тапсырма түсінікті ғой.

	– Түсінікті. Мен арғы бетке кеттім. Көріскенше қош бол, – деп екі дос құшақтасты да, екі жаққа қарай жүріп кетті.

	Көп ұзамай орман шетінде қалған біз де өзен жиегіне келіп жеттік. Таң атып, күн әлемге нұрын төгіп, орман үстінен үлкен қызыл шардай болып көтеріліп тұр. Түнімен безек қағып жатқан жау пулеметтері де оқ себуін тоқтатты. Дүние тып-тыныш, маужырай қалыпты. Мылтығымызды, киімімізді қос қолдап ұстап, төбемізге көтеріп, иегімізден келген суды кешіп өзеннен өттік. Бір тәуірі барлаушылары біздің келгенімізді кезінде сезе алмаған болып шықты. Тыңшылардың салғырттығы бізге пайдалы болды. Екі күн өтіп, үшінші күні біз Мглин қаласына қарай жүретін үлкен күре жолдан өтіп, Соловьяновка деревнясына жақын келіп тоқтадық. Алдымыз қауіпті. Жау жазалаушылары партизандарды іздеп, бүтін орманды сүзіп жүргені сезілді.

	– Бұл орманның бәрін сүзіп шығу оңай болмас. Олар Мамаевка хуторының маңындағы қалың ағашты сүзіп жүруі мүмкін. Ал, бұл маң

	– толған партизан жертөлелері. Жоқ болып кеткен партизандар өз мекендеріне қайта оралады деп жау әр жерге тосқауыл қойып, аңдып жүруі мүмкін. Барлығымыз сау етіп жетіп бармайық. Кім білсін, сақтық керек. Алдымызды барлауға екі-үш жігіт жіберіп алайық. «Сақтықта қорлық жоқ» дейді қазақ мақалы. Біреуіне мені жіберіңдер, – дедім орнымнан тұрып.

	Менің барлаушылармен бірге кетпек болуыма себеп – асығыста ұмытып тастап кеткен тонымды тауып алу еді.

	Әбдіғалидың бұл сөзін көңіліме алып қалдым. Өткен қыста бүрсең қағып, көк шинелімен қалтырап, тоңып жүрген жау солдаттарын талай көрмедік пе? Тіпті қолына түскен киімді басына орап, әйелге ұқсаған да солар емес пе? Бұл жолы ішімдегі ойымды еш адамға тіс жарып сездіргім келмеді. Олар біліп қойса, тағы да күлкіге айналдырар. Тонымды тауып алғанымды бір-ақ көрсін деп ойладым.

	Біз күн төбеге жақындаған кезде Мамаевка хуторына қарай жүріп кеттік.

	Орман жым-жырт. Баяу соққан жел ағаш бастарын сыбдыр қақтырып, желпіп тұр. Бейбітшілікте осы ағаш ішінде мың құбылтып ән салатын құс біткеннің бәрі мекенін тастап босып кеткен тәрізді. Жаудың жазалаушы отряды болса, берекесіз, қалай болса солай оқ атып, орманды күңірентіп жатушы еді, ол да жоқ. Тыныштық біз үшін тосыннан бола қалғандай. Бұл жағдай бізге жұмбақ, сезікті көрінді. Ашық жау күресуге жақсы. Жау жасырынып жатып, тосыннан шабуыл жасауы ықтимал.

	– Мына тыныштыққа сезіктеніп келемін. Жау кетіп қалатындай болған жоқ. Байқаңдар, – деді үнсіз келе жатқан Әбдіғали.

	– Мен де соны ойлап келемін. Жау қуланайын деген болу керек. Бұл кезде олар автоматын дамылсыз безектетіп жатушы еді. Бүгін жым-жырт. Біз бірде қайыңды, бірде карағайлы жермен, бірде өзекпен, бірде қалың теректі дөңеспен жүріп келдік те, қыста жазалаушылар бір үйін қалдырмай өртеп кеткен Мамаевка хуторының күнбатыс жағындағы алаңның шетіне келіп тоқтадық. Қалың ағаш бұтақтарының арасынан дүрбімен алдымыздағы алаңды жағалай қарап, кеп отырдық. Қыбырлаған жан көрінбейді. Тіпті ағаш бұтақтарының дір еткені де сезілмейді.

	Күн төбеден асқан мезгіл. Жау жазалаушылары қаруларынан тынымсыз ажал отын жалындатып, өршітіп жатқаны алыстан еміс-еміс естіледі. Олар тосыннан партизан бөлімдерімен айқаса түскенге ұқсайды. Біз алаңнан кейін шегініп біраз жүрдік те кішкене ғана бұлақтың шетіне жата қалып, мөлдір суды рақаттанып жұтып жатырмыз.

	Бұтағын кең жайған кербез, әсем қарағайдың түбінде отырмын. Бір сәт менің көз алдымнан жүрек тербеткендей самал жел ескен, көдесі мен селеуі теңіздей толқыған Қалбаның қырат-қырат кезеңдері, адырлы, кең далалары, Көншіліктің масаты кілемдей құлпырған көк майса шалғыны, асқар таулары елестеп өтті. Оның ішінде тау төресіндей көрінетін біздің ауылдың оңтүстігіндегі баурайында тобылғы, қарағай, арша ағаштарының алуан түрі өсетін Аршалының шыңы елестеді. Сібе өзенінің күншығыс жағында, аспанмен тірескен қарағайлы Көктаудың дәл шыңына біткен күмістей таза, мөп-мөлдір көл, көлдің сұлу жағалауын күзетіп тұрғандай көрінетін әдемі қарағайлар түсті жадыма. Шешем марқұм «сен күзем алып жатқанда осы жерде туған едің» дейтін. Қарамырза қыраттары лезде көшкен керуендей көз алдымнан өтті. Қалбаның қырмызыдай құлпырған мәуелі бау-бақшалары, көркем табиғаты түсті есіме.

	Тау баурайларында қып-қызыл болып өсетін жидек пен бүлдірген, тұнып тұрған қарақат, жемістерінің ауырлығын көтере алмай, бұтақтары иіліп тұрған балқарағайлар елестейді көзіме. Туған елім, балаларым, зайыбым, жақын достарым көз алдымнан кетпейді.

	Дәл осы кезде туып-өскен жерімнің тіршілік-тынысы менің өз жүрегіммен бірге соғып, бірге тыныстап тұрғандай көрінді. Әскерге жүрерде шығарып салуға келген жора-жолдастарымның:

	– Жолың болсын, аман-есен көрісетін болайық, – деген жылы сөздері құлағыма келеді.

	– Шіркін дүние-ай, осы аласапыран соғыстан аман-есен қайтсам, дүниеде бақытты адамның бірі болар едім-ау. Ел үстіне орнаған бейбітшілікті, сәулетті өмірді көретін күн бар ма екен, – деп ойлап біраз отырдым.

	Менің бұл ойымды, дәл осы тыныштықты жаудың тосыннан безектеткен пулеметінің дауысы бұзды. Ат төбеліндей бізде барлаушылармен ашық тіресуге шама жоқ. Қалың орман ішіне қарай кейін жүрдік. Жаудан бойымызды алыстата түстік.

	– Жау тосқауылда бұғып жатқанын естідіңдер ғой, – деді бағанадан үндемей келе жатқан Карп Носовец.

	Күн ұясына кірген мезгілде біз аспанға қызыл ракетасын ұшырып жатқан жазалаушылардың дәл желке жағына шықтық. Әнеукүні ғана тастап кеткен мекенімізге қарай жүріп келеміз.

	Орман ішіне қараңғы түсе, жаудың жалын шашып жатқан пулеметі мен автоматтары безілдегенін қойып, жалынын ішіне тартып, маужырап бейбітшілік орнай қалды. Біз әлі тоқтаусыз жүріп келеміз. Мен бұрынғы мекенімізге жақындаған сайын қуанамын. Ойымда тоным. Түбіне ұйықтап кеткен теректі де есіме алдым. Менің тоным табылып, қолыма ұстап тұрғандай көзіме елестейді. Ол тон кімге керек, жатқан шығар деп өзіме өзім тоқтау саламын. Біз кешегі өз мекенімізге жақын келдік те, үнсіз аңдып жатырмыз. Ешбір сыбдыр естілмейді. Басында: «Бұл жерде кім бар дейсің», – деп ойласақ та, тағы байқай түсуге келістік.

	– Асықпаңдар, жата тұрайық. Ешкімнің жоқ екендігіне әбден көзіміз жетсін, – деді Әбдіғали сыбырлап.

	Көп ұзамай алдымызда біреудің шылымының жылт-жылт еткен оты көрінді. Бұл кім екен? Әлде тосқауылда жүрген жазалаушылар ма? Мүмкін, солардың күзетшісі ме? Кім де болса, байқаусызда шылымын жылт еткізді де тыға қойды.

	– Әлде болса да байқайық, – деді Павел жуан ақ қайыңның түбіне жабыса беріп.

	Біз әр ағаштың тасасында тұрып жаңағы көрінген отты аңдып жатырмыз. Уақыт өтетін емес. Әрбір минут бір жылдай көрінді. Шыдамсыздана бастадық. Жүрек аттай тулап аузымызға тығылып, тынысымызды тарылта бастады. Аспандағы жұлдыздар сұлу қыздай ойнап, сынапша толқып жалт-жұлт етеді. Баяу соққан самал жел ағаш жапырақтарын безек қақтырып, жанға жайлы тиетін біртүрлі әдемі дыбыс шығарып тұр. Орман іші көзге түрткісіз қараңғы. Көп ұзамай біреу ашықтан-ашық «мені көрдіңдер ме» дегендей шылымын тұтатты да, ерсілі-қарсылы жүре бастады.

	– Сен алға қарай еңбектеп жақындай түс. Егер жау күзетшісі екеніне көзің жетсе, үндемес мылтығыңмен атып түсір. Біреу де болса, жау солдаты кеми берсін. Бірақ тез кейін қайтатын бол, – деді Павел Костенко алдыңғы жақта жатқан Карп Носовецке.

	Карп Ермолаевич жер бауырлап алға қарай келеді. Ол жуан томардың түбіне бұға қалды. Көп ұзамай жау солдатының қолындағы шылымы жерге ұшып түсті. Жан-жаққа шашыраған от ұшқыны бізге анық көрінді. Өзі лақтырды ма, жоқ Карп Ермолаевичтың оғынан ұшып түсті ме, артта жатқан бізге белгісіздеу болды.

	– Жаудың екі солдатын атып түсірдім. Алғашқысы автоматын қолына ұстап, талтаң-талтаң басып жүр екен. Менің оғымнан шегініп барып шалқалаған күйі құлап түсті, – деп Карп Носовец жүгіре жөнелді.

	Біз өзімізге белгілі күншығыс жақтағы терең сайдың арғы бетіндегі қалың орманға жеткенде жазалаушылар ағаш бұтақтарын жалмап, күңірентіп кетті. Жау минометін ойната бастады. Минаның гүрсілі біресе ысылдап, біресе зуылдап жер сілкіндіріп, басқан жеріңді безек қақтырып жіберді. Орман ағаштарының бұтақтары дамылсыз дірдектеп, басын жерге иіп ебелек қағады. Лек-лек гүрілдеген дауыс бірде алыстап, бірде жақындап ерсілі-қарсылы соғып тұр. Жау біздің кеткен бетімізді сезгендей зеңбірегін ойната бастады. Толассыз жарылған снаряд жер қыртысын қақыратып қорасан шыққандай лезде шұрық-шұрық етті. Жер мен көктің арасы гу-гу. Тыныштығы бұзылғанын табиғат енді ғана сезгендей. Біздің алдыңғы жағымыздағы жуан, ұзын еменнің түбіне түскен снаряд ағашты тамырымен жұлып, анандай жерге жұмарлап-жұмарлап лақтырып жіберді. Құйындай үйріле ұшқан желдің ұшқыны ғана анандай жатқан бізге жетті. Жаңа ғана көк жапырағы мың құбылып жайқалып тұрған ағаштар опыр-топыр, ерсілі-қарсылы сұлап, қиқы-жиқы болды да қалды.

	– Жазалаушылар біздің бет алысымызды сезіп қалды білем. Солтүстікке қарай жүрейік, – деді Әбдіғали.

	Түн ортасы болып қалған мезгіл. Біз жаңағы неміс жазалаушылары тұрған жерден көш жер ұзап кеттік. Жау орманды қақыратуын бәсеңдетіп, еріншек төбет иттерше анда-санда дауысын бір шығарып жатты. Қараңғы түнде біздің ізімізге түсіп қумағанға ұқсайды.

	– Жау бізді қуа алмады. Қараңғы түнде орман арасынан із тауып алу түсіп қап па оларға, – деді тамағын кенеп Карп Носовец.

	– Алдымыздағы алаңды айналып өтейік. Кім білсін, бұл жерге де тосқауыл қойған шығар.

	– Кеттік, дыбыс шығармаңдар. Әбдіғали, сенің дорбаңның ішінде бірдеңе сылдыр-сылдыр етіп, мен мұндалап келеді.

	– Котелогімнің ішіне темір қасықты сала салып едім, – деп, Әбдіғали мойнындағы дорбасын қолына алды да, аузын шешіп, қасығын дорбаның түбіне тастай салды.

	Біз Каменец селосының күнбатыс жағындағы үлкен алаңның жиегіне келіп тоқтадық. Алаңға шығу өте қауіпті. Бұл алаң жаудың бекінісі болмауына кімнің көзі жетеді. Біздің алдымызда жұмбақ көбейе бастады. Қайда барсақ та алдымыздан жазалаушылар шыға келеді. Орман толы жау бөлімдері. Аяқ алып жүретін жер табылмайтын түрі бар. Біз алаңды аңдып көп отырдық. Түн ортасы. Күншығыстан табақтай болып, сүттей ақ ай жаңа-жаңа көтеріліп келеді. Ай жарығы күңгірт алаңға сәуле төге бастады. Біз қалың ағаш арасынан сығалап, ақырын ғана қарап отырмыз. Көзге түскеннің бәрін жіті шолып, жібермеуге тырысамыз. Бір кезде қарасақ, алдымызда жау зеңбірегінің ұясы тұр. Бұл жер олардың бекінісі болып шықты. Зеңбіректің жанында мойнына асқан автоматы бар, көк шинельді жау солдаты жүр екен. Тегінде, басқалары демалып жатқан тәрізді. Карп Носовец мылтығымен көздеді де, жау солдатын сұлатып салды. Біз зеңбірекке қарай жерге жабысып, еңбектеп келеміз. Жауда үн жоқ. Шалқасынан сұлап жатқан жаңағы солдаттан басқасы көрінбейді. Зеңбіректің арғы түбінде қазылған шұқырда шырт ұйқыда жатқан бірнеше жазалаушыларды көрдік. Зеңбіректің астына бірнеше тол көмдік те, жібінің ұшына от қойдық. Павел Костенко белбеуіне байланған тіркес-тіркес бірнеше гранатаны шешіп алып, әлгі жау жатқан шұңқырға барлық пәрменімен лақтырды да, өзі біздің соңымыздан жүгірді. Минаның гүрсілі мен Павелдің гранаталарының дүрсілі қосылып, дүниені күңірентіп кетті. Сөйтсек алаң толы жау бекінісі екен. Тосыннан шыққан тарсылға жазалаушылардың қаруларының үні қосылып жер-көкті дірілдетіп әкетті. Біз Соловьяновка деревнясына қарай жүрдік. Ондағы ойымыз таң белгі бергенше, Мглин қаласына қарай жүретін үлкен күре жолдан өтіп үлгеруіміз керек. Енді бұл маң толы жазалаушы бөлімдер екендігіне біздің көзіміз әбден жетті.. Күндіз жау бізді іздеп, осы орманды жағалай сүзуі ықтимал. Олар көп, біз аз. Таң білінер-білінбес мезгілде біз күре жолды кесіп өттік те, арғы бетіндегі орманға кіріп жоқ болдық. Жау торының сыртына шықтық. Бес-алты километр жүріп келіп, қалың орманды терең сайдан өттік те, ну ағаштың ішіне тоқтадық.

	Таң аппақ болып атқан кез. Орман ішіне де сәуле түсті. Ашықтан ашық жүре беруге болмайды. Біреу-міреу көріп қалуы мүмкін. Жау тыңшылары да қарап жатпаған болар. Біз жуан теректің түбіне келіп тоқтадық. Бірнеше күн ұйқысыз жүрген жігіттерді бірден маужыратып ұйқы меңдетіп алып кетті. Күзетте тұрған екі жігіт те есінеп тұр. Бір мезгілде Әбдіғали:

	– Мен төмендегі сайды қарап келейін. Мүмкін, су табылып қалар. Кезекпен қозғалып тұрмасақ, ұйықтап қалып масқара болып жүрерміз, – деп сайды қуалап төмен жүгіріп кетті.

	Көп ұзамай Әбдіғали қайта оралды. Осыдан жүз метр шамасындай жерде мөп-мөлдір бұлақ бар екен. Мұнда білгендей тоқтаған екенбіз.

	– Су ішсең міне, – деп Әбдіғали жанына байлаған құтысын шешіп, жолдасына ұсынды. Демін алмай суды жұтып алып, құтыны Әбдіғалиға қайтарып берді ол. Бір сағат шамасындай күзетте тұрған Әбдіғали жас қарағайдың түбінде қорылдап ұйықтап жатқан Карп Ермолаевичтің аяқ жағына келіп оятуға қимай біраз тұрды. Бір кезде қолынан тартып оятып, оны күзетке жіберді де, қасындағы серігі екеуі жантайып жатқан бойы қор етіп ұйықтап кетті.

	Күн төбеге таяп қалған кезде бізді алыста дүркін-дүркін жарылған зеңбіректің дауысы оятты. Көптен бел шешпей жүрген партизандар бүгін ұйқылары қанып, демалып қалған түрлері бар. Ағаш түбінде отырған Павел Костенко:

	– Әбдіғали, қалған нанды бір тілімнен бәрімізге бірдей етіп бөл. Кейінге де аз да болса нан қалатын болсын. Алдымызда бізді қандай жағдай тосып тұрғанын кім білсін. Мүмкін, алдымыздағы түні таяу хутордан азық-түлік алуға барармыз.

	– Бармауға болмайды. Азық бітуге жақын.

	– Аз да болса, тамақ ішіңдер. Содан кейін бір-екеуің су іздеп келіңдер.

	Осы маңда су алыс болмау керек.

	– Іздейтін ештеңесі жоқ. Мен суды таптым. Жүз метрдей жерде тұп-тұнық бұлақ бар.

	– Сен күзетті тастап қайда бардың?

	– Біз екі адам күзетте болдық. Біреуіміз су іздеуге мына сайға барып келдік. Оның несі бар. Су ішіңдер, – деп Әбдіғали құтысын бір-бір жапырақ қатқан қара нандарын ұстап отырған жігіттерге ұсынды. Әбдіғалидың қолындағы құтысын алып, шөлдеп отырған Павел Костенко суды сіміре бастады.

	– Суы қандай жақсы. Барлық құтыны жиып алып, Әбдіғалиға біреуің еріп барып, су құйып әкеліңдер.

	Жау зеңбірегінің күркірі үдей түсті. Жерді сілкіп тұр. Жазалаушылар алдымен барлаушы самолетін, онан кейін ажал өртін таситын бомбалаушы самолетін жіберді. Аспан кеңістігін қақ жарып, орманды сүзіп жүр олар. Бауырымен ағаш бұтақтарының төбесін іліп әкете жаздайды. Кетер емес. Әр жерге артынып-тартынған жүгін тастап, дүниені қозғалтып тұр. Бір тәуірі біз отырған жерден алшақтау жақты бомбалап жүр. Біреуді көріп дүрсілдетіп жүр ме, болмаса көрмей үрейлендіріп жүр ме, белгісіз. Қыбырламай көп отырдық. Түс ауды. Жау дамылсыз атқылап, тоқтайтын түрі жоқ.

	Ымырт жабыла жау бөлімдері атуын тоқтатып тынышталды. Біз үш адамды азық-түлік жинауға жібердік те, қалғанымыз кешегі шылым жылт еткен жерге баратын болдық. Жиналатын жеріміз Мамаевка алаңының солтүстігіндегі жалғыз қарағайдың түбі. Ол қарағайды білмейтін біздің ішімізде кісі жоқ. Егер ол жерде жау бекінісі болғандай болса, сол алаңның күнбатысындағы кешегі өзіміз демалған шоқ қайыңның іші.

	– Қош-сау болыңдар. Біз кеттік, – деп, Карп Ермолаевич бастаған жігіттер азық-түлік әкелуге жүріп кетті.

	Көп кешікпей қалғанымыз да уәде бойынша кешегі өз мекенімізге қарай жүрдік. Көзге түрткісіз қараңғы орман ішімен келе жатырмыз. Жақындаған сайын менің көңіліме жеңсіз, келте тоным келе береді.

	Біз бұрынғы өз мекенімізге жақындап қалдық. Бүгін күншығыс жағынан келдік. Алдымызды барлап көп отырдық. Еш сыбдыр естілмейді. Бір мезгілде шет жақта жатқан мен:

	– Павел, сен маған рұқсат бер. Тағы да алға ілгерілей түсейін. Барлап келейін, – дедім.

	– Бар. Жау қолына түсіп қалушы болма. Байқа. Сақ бол.

	– Жарайды, – деп ілгері қарай жер бауырлап, еңбектеп келемін. Тонымды тастап кеткен ағаштың түбіне жақындап қалдым. Әзір көзіме еш нәрсе көрінбейді. Тағы ілгерілей түстім. Тоным қалып қойған ағаштың дәл түбіне жеттім. Жүрегім аузыма тығылып барады. Оң қолымда автоматым. Сол қолыммен әлгі ағаштың түбін сипалап жатырмын. Қолыма былқ етіп бірдеңе ілінді. Байқаймын, менің тоным. Алдымда біреу қараң ете қалды. Жаудың алыста емес екенін сездім. Кейін қарай еңбектеп келемін. Жау бізді байқап қалды ма, әлде өзінен өзі сезіктенді ме, арт-артынан бірнеше дүркін оқ атты.

	Мен артта қалған жолдастарыма еңбектеп жете берегенімде біресе қызыл, біресе жасыл ракеталар сумаң-сумаң етіп аспанға зымырап жоғары шықты. Олар сәулесін шашып орманды күндізгідей жап-жарық етті. Мен жоғалып табылған жеңсіз, қысқа тонымды қолтығыма қысып жүгіріп келемін. Оны киіп алуға да шамамды келтіретін емес. Зуылдаған жау оғы қып-қызыл от бүркіп, ажал шашып жатыр.

	Біз Мамаевка хуторының қасындағы алаңға қайта жиналдық. Карп Ермолаевичтер келісілген мерзімде оралмады, оларды тосуға тура келді.

	– Носовец қайтпапты. Тосамыз ба, қайтеміз? – деді Павел Костенко қасындағы айнала отырған жолдастарына қарап.

	– Тосамыз. Бұл жерден, олар келмей, ешқайда бармаймыз.

	– Сендер не айтар екен деп едім. Менің де ойым сол.

	Екі адам күзетке қойылды да қалғанымыз демалатын болдық. Түн ортасына жақын алаң жақтағы жалғызаяқ жолда біреулердің қараңдағаны көрінді. Күзетші жым-жырт, іңірде қазып алған окобында жатыр. Алдымен біреуі, одан кейін қалғандары күзетшіге жақын келгенде, ол:

	– Пароль, – деді.

	– Мылтық.

	– Өзіміздің Карп Ермолаевич екенсің ғой, – деді күзетші алдындағы адамға.

	– Сен мені осы қараңғыда қалай білдің?

	– Даусыңыздан.

	– Жақсы. Павел қайда?

	– Әнеу ұзын қарағайдың түбінде жатқан, – деді күзетші.

	Карп Носовец бөлімшесінің әкелген тамағына тойып алып, біз Мглинге баратын күре жолдан қайта өткенімізде, таң білініп қалған еді. Суыт жүріп отырып Ипут өзенінен өттік те, арғы беттегі қалың ағашқа кірдік. Бұл маң тып-тыныш болып, маужырап қалыпты. Күн найза бойы көтеріліп, шапағын мол шашып тұр. Шығыс жақ шұғылаға бөленіп, тербеле толқиды. Жылылық денені баурап, маужыратып ұйқыға тартып барады.

	Біз бесінші күн дегенде Хотимск ауданында қалған партизан бөлімдеріне келіп жеттік.

	Кешкі тамақ ішіп жатқан мезгіл. Мен тонымды киіп, ағашқа сүйеніп, сұйық сорпамды ішіп отырғам. Алыста шауып келе жатқан ат тұяғының дүрсілі естілді. Құлағымды тіге қойдым.

	– Бұл асығып шауып келе жатқан кім болды екен? – дедім қасымда сорпасын ішіп болып, терін сүртіп жатқан Карп Ермолаевичке.

	– Барлаушылардың бірі болар.

	– Тағы жазалаушылар келіп қалды ма екен?

	– Үйреншікті жау емес пе? Келсе келіп қалуы да мүмкін.

	– Әне, штабқа қарай шауып барады.

	– Штабқа бармай саған келер дейсің бе?

	– Ойынды қойшы.

	– Бұл ойын ба екен?

	– Әбдіғали ғой.

	– Ендеше Әбдіғали босқа шаппайды.

	– Кейде оның да босқа шабатыны бар.

	– Болса болар, – дей беріп едім, «Тез жиналыңдар, жау жақын келіп қалыпты. Тойтарыс беруге даярланыңдар», – деген штаб бұйрығы келді.

	Мен жеңсіз келте тонымды киіп алғам. Енді үстімнен шешуді сиреттім. Борша-борша болып, жидіп түсіп қалғанша тастамаспын деймін ішімнен. Ол өзіме берген сертім.

	Сол жеңсіз, келте тонды бүкіл жорық жылдарында киіп жүрдім. Ол қыста денемді жылытты, күзде кеудеме суық пен сыз өткізбей сақтады. Ал жаз бен көктемде басыма жастап жаттым. Қысқасы, не керек, Дуся тігіп берген тон соғыс жылдарында менің үнсіз, тілсіз, бірақ өзінше сыр айта білетін жақсы серігім болды. Кейде, тіпті орыс қызының қолынан шыққан осы тон менің талисманым – бойтұмарым болды ма деп те ойлаймын.

	Қазір музейде, осы Алматыдағы Орталық музейде сол тонды көріп тұрмын.

	Тонды көре тұрып, бүкіл соғыс жылдарын оймен шолып өттім. Әрине, ең алдымен көз алдыма келген – Дуся кескіні. Тұнық көк көзді, алтын шашты ақ сары қыз алдымда әлі де күліп тұрған тәрізді. Оның артынша көз алдыма Роман Анодин қарт, орыс орманы, орыс қысы келеді. Осыларды көз алдыма келтіре тұрып, мені жылытқан, мені сақтаған, мені ажалдан алып қалған тон, достық тоны, достық қызуы, оның қуаты-ау деп ойлаймын. Ұлы жорықтың ескерткіші тәрізді жеңсіз, келте тон алдымда, музей шынысының астында жатыр. Бұл – менің тоным, орыс қызы Дуся тігіп берген тон.





