АЛҒЫСӨЗ

ҚАЗІРГІ ПРОЗАДАҒЫ МАДИНАНЫҢ ҚОЛТАҢБАСЫ

Қазақ әдебиеттануында соңғы жылдары арнайы тақырыпқа айналып, жиі-жиі әдеби пікірталас тудырып жүрген қазіргі прозадағы қаламгер қыздар қолтаңбасы қайта құру кезеңімен бірге келген жаңа көркемдік кеңістік пен уақыттың лебін танытады. Бұрындары да өмірдің құндылықтарына қатты көңіл бөлетін қыздар прозасы бүгінде махаббат, отбасы, ұлт пен ұрпақ қамы, әке мен бала, ер мен әйел, ана мен бала, қыз бен жігіт т.б. сынды дәстүрлі тақырыптардан биіктеп, олардың мәнін психологиялық тұрғыдан тереңдетіп, философиялық мазмұнын арттырып, кейіпкерлерінің ішкі жан әлеміне, санадағы сапалық өзгерістерге өзгеше өң беруге әуес. Қазіргі әдеби кеңістікте көрініп жүрген сан алуан бағыт пен тақырып төңірегінде талпыныс жасап жүрген жас прозашылар кәдімгі дәстүрлі көркем прозадан гөрі мистикалық сарындағы туындыларымен оқырмандарын баурауға бейімделіпті.

Дәл қазіргі рухани құндылықтар қадірі құлдыраған заман бейнесін берерлік қатыгездікті осындай әфсаналық сипаттағы мораль кодекстері, ойлы дүниеге опасыздық танытқандарға ой саларлық оқшау оқиғалы, оғаштау ойлау жүйелері, жаңаша жазу стилдері бүгінгі көркемдік танымдағы өзгеше өрнекті, тың талпыныстарды танытады. Қазіргі прозадан біз көбіне өзіне де өміріне де, қоғамға да көңілі толмайтын өздерін әлеуметтік ортадан шеттетілген, керексіз дүниедей сезінетін кейіпкерлерге кез боласыз. Олардың сорақы сандыраққа толы, қауіп-қатерге толы тағдырлары авторларының бүгінгі өмірге деген көзқарастарын танытады. Үрей мен үмітсіздікке толы тіршілік, ондағы адамзат тағдыры өзінің рухани да табиғи да құнды қасиеттерінен айырылу алдында екендігін ескертетіндей. Таптық идеологиядан, не жақсы, не жаман болып бір жақты бейнеленетін бүгінгі прозада қаһармандық қасиет деген қалмады. Идеал деген жоқ. Қаһармансыз кейіпкерлердің романдағы көрінісі жалпы қазіргі қоғамға тән жалпы көріністі өрнектейді. Осы ретте ұлы жазушы Л.Н.Толстойдың: «Көркем өнер дегеніміз суреткердің өз жанына терең үңілу арқылы көпке ортақ құпия сырларды ашып, көрсетіп беретін микроскоп сияқты» деген сөзін еске алсақ, қазіргі қазақ прозасының көркемдік міндеті де бүгінгі болмысты, өмір құбылыстарын жұрт жүрегін жаулап, санасын улап жатқан ақпараттар ағыны арасынан микроскоппен талмай зерттеп, зерделеп, соны халыққа таныту болып табылады (О литературе.М.,1955,стр.310).

Аталған қаламгерлер де, әдебиет әлемінде жүрген өзгелер де өз заманының рухани қажетіне сай ықшам жазылған, тез қабылданып, жедел оқылатын аз көлемді шағын жанрдағы психологиялық мәтіндерді жазуға мәжбүр. Көркем өнердің мәңгілік құндылығынан гөрі бүгінгі өмір ырғағына көшкен, көңіл көтеруге бейімделген, барлық жастағы оқырманға бағышталған көпшілік әдебиеттің – детектив, триллер, мелодрама, фантастика, бестселлер т.б. сынды жанрлық түрлерінің дәурені де бүгінгі дәуір. Жазылу мәнері жағынан түрлі ізденістерге толы көркемдік танымдағы тәмсіл-толғаныстар, эссе-суреттер бүгінгінің болмыс бейнесін бедерлейді.

Мадина Омарованың жарты беттен аспайтын эссе-этюдтары, әдебиеттану ғылымында қалыптасқан теориялық қағидаға қисыны келіңкіремейтін әңгімелері (егер соған келсе) енген. Шағын мәтіндердегі автор мақсат тұтқан идея екі ауыз сөзбен шешіліп жатады. Қаламгердің тек өзіне тән жазу өрнегі, бейнелеу дағдысы оның дүниені танудағы тосын танымын танытады. Өмірдің өзінен ойып алған бір ғана сәттік суреттер кейіпкер тағдырындағы ұзақ жылғы шердің шешуші сәтіндей сезіледі. «Ақша іздеген бала» деген әңгімесінде аты жоқ ағасы мен жеңгесі, аты аталмайтын анасы, өзінің де есімі белгісіз кейіпкер баланың тағдыры бір ғана жиырма теңге іздеу аясында баяндалып, бүткіл бір әулеттің тағдыры, бүгінгі ауылдағы ана мен қаладағы бала отбасында кездесетін кәдімгі көпшілікке аян тағдырлар, тіршіліктер сөз болады. Бүгінгі өмірдің еш жасандылығы жоқ шындығы, шынайы өмірі осы азғантай абзацтарға сыйып кеткен. «Қысқалық таланттылықтың белгісі» деген А.П. Чеховтың атақты сөзін еске алсақ, шынында да бір повестке жүк боларлық сюжеттің сөлін сығымдап бірер сөзбен қайыру әрі өте дәлдікпен, кәсіби шеберлікпен берілуі қуантарлық. Бүгінгі уақыты жоқ, ынтасы жоқ оқырмандардың талабы мен заман зәрулігіне сай ықшам да қысқа жазудың жетік жолын тапқан қаламгердің даралығын танытар тәсілі құрғақ баяндап отырып-ақ жаныңды жауратар ауыр жағдайды, сүйек сырқыратар сезімді сыйлайды. Мадина дәстүрлі ұлттық ойлау, жазу машығынан мүлдем ажырап кетпесе де, бүгінгі дәуір мен адамның тынысын, тіршілігін, табиғатын танытарлық таптаурын емес өзіндік тілді, өрісті, тәсілді тауып алған. Титтей туындымен де талай тарихи оқиғаларды ойға алып, талай тағдырлар тауқыметін тұспалдап, тастай түйін жасап, тап-тұйнақтай етіп әңгіме шертуге болады екен.

ХХ ғасыр басында Жүсіпбек Аймауытов, Мұхтар Әуезов, Мағжан Жұмабаев, Сұлтанмахмұт Торайғыров, Міржақып Дулатов т.б. сынды суреткерлердің көркем прозалары шағын болса да шымыр ойлы, шырынды сөйлемдерімен ерекшеленсе, қазіргі қаламгерлерде де қысқалықпен құнарлы ой айтуға, шағын мәтінге бүкіл бір көлемді туындының мағынасын сыйдыруға, адам жанының арпалысын ашуға т.б. деген талпыныстар жетерлік. Оны әр қаламгер өмірмен бірге өзгеріп жататын дүниетану түйсігі мен кәсіби шеберлік мүмкіндіктері арқылы айшықтап келеді. Және олардың көпшілігінің көркемдік әлеміне мистикалық сипат тән. Қазіргі заман прозасында тез құбылғаш адам жанының ішкі әлемі эпикалық тұрғыда кең тыныспен баяндалмаса да оқиға түсінікті, ойлы.

М.Омарованы қызықтырған өз өресіндегі өнер, қиял әлемі, өз танымы мен өмірді тануындағы, қабылдауындағы өзгерістер мен дүниені бақылауындағы тосын тәсілдері таңба береді. Оның азғана жолдан тұратын туындылары бүгінгі заманның талабы. Бұл бүгінгі ойлау формасының, көркемдік-эстетикалық талғамның бүтіндей өзгергенінің куәсі. Жастардың өз үнін шығарып, өз өрнегін танытуы да өз заманының талабына сай заңды да. Өйткені, әр дәуір өзінің таңбасын тарихта өшпестей етіп қалдырары хақ. Ал, оны қай қаламгер қалай қабылдап, қандай ізденіс, форма мен мазмұн, түр мен әдіс арқылы айқындап, бейнелейді, ол өзінің жеке кәсіби шеберлігі мен шығармашылық табысына байланысты. Қазіргі қаламгерлердің осы жолдағы ізденістері мен жаңашылдықтары жұртшылықты жақсылыққа жүгіндіріп, үздіктен үміттендіреді. Қалай болғанда жастардың талпынысы мен табыстарына ақ ниеттілікпен қолдау білдірген оң.

Жалпы қазіргі қазақ прозасында өзіндік тілдік, стилдік, көркемдік, жанрлық өзгешеліктерімен өзіндік өрнек танытып, танылған жазушы Мадина Омарованың бұл туындысы шынында да тәуелсіздіктен кейін келген көркем ойдың жаңашыл шығармалар шоғырынан табылары сөзсіз.

Мадинада әңгімешінің интригасына құрылған микросюжеттер жиі кездеседі.

М.Әуезовтің: «...Адамзаттың көп ғасырлы мәдениеті бізге қалдырылған мұра да өз дәуірің туралы жауапты, терең ойлан дейді. Ал біздің әдебиетіміз анық күткен қадірлі замандасымыздың өзі де өзінің дәуірін барлық қайшылықтарымен, бар кең көлемінде даналықпен қамтып тани білетін адам... Қай жерде, кім болып, не кәсіппен айналыспаса да, оның жұмысы болмайтын мәселе жоқ. Себебі оның иығына артылған жауаптылық күші. Ол – тарих арнасында, сол тарихтың тізбегіне өзі де кіретін жан. Міне, әдебиеттік шығарманың ең қасиетті міндеті-дәл осындай адамның жүрегін, жанын, жалынды ойын кең де терең күйде ашып бере білуде» дегеніндей, Мәдинаның кейіпкерлері де өз заманының барлық қайшылықтарын танитын, өзінің келешегі мен ұлтының тағдырына жауапкершілікпен қарайтын көкірегі ояу, көзі ашық жандар («Уақыт және әдебиет».А. 1962. 410б). Сондықтан да олар жан-жағындағы құбылыстарға селқос қарай алмайды.

М.Омарованың бұл кітабында пьесалар орын алған. Көркем шығармалары қандай шып-шымыр, шағын көлемді болса драматургиялық туындылары да өзінің қысқалығымен назар аудартады. «Коньяк қосылған кофе» атты екі актілі драмасы Шәмен атты 25-30 жастағы әйел мен 35-40 жастағы Батыр есімді жігіт ағасының арасындағы махаббатқа құрылған. 1-актіде жалғыз ұлының үйленгелі жүрген қызы Шәменді ата-анасына таныстыру рәсімі суреттеледі. Мұндағы кейуананың сөзі шығарманың түп қазығын, негізгі идеясын ашады: «Әй, балам-ай, қазақ «Аяғын көр, асын іш. Шешесін көр, қызын ал» деп бекер айтты дейсің бе. Текті жердің адамы -оқымаса да, шоқымаса да басқаша болады. Қоңыз теріп жанын бағып жүрсе де басқаша болады» Осы сөзде терең мағына, өшіп бара жатқан ұлттық таным мен қасиет бар. Туындының тұтқасын ұстаған ой тірек те осында жатыр.

Бұл кейіпкер-кейуананың ғана емес бүгінгі бүкіл ұлттың көксегені, арманы. Бабалары қол бастаған батыр, арғы аталары сөз бастаған шешен, аузы дуалы би болған қазақ қазір сол құндылықтарынан айырылып барады деген жан айғайы тұспалданып берілген. Ұлдарымыз ата-аналарының, кейуана әжелерінің асыл сөздеріне, кемеңгер кеңестеріне құлақ аспауы салдарынан ұрпағымыз азып, қыздарымыз қылықтарынан айырылып, жатқаны өзек өртер өкініштер. Алайда, кешегі ата-баба дәстүрін тәрк еткен ғалымсымақ әкенің: «Батырдың қандай қызға, қашан үйленетінінде тұрған еш мағына, мән жоқ. Сондықтан, апа, сен бекер уайымдайсың» деуі, оған баласының: «Рахмет, әке» деп қолдауы біздің тектілігіміздің құрып бара жатқанынан сыр береді. Ұлтты осындай орашолақ, азғын ойлар ойран етерін автор осы отбасындағы қайғы-қасірет арқылы айшықтайды. 1-актідегі бір отбасында өткен оқиға, бір дастархан басындағы диалогтарда драманың дәмін дамытатын көркемдік дәлелдеу, қыстырма эпизодтар баршылық. Шығарма мәтініне көрік сыйлайтын мұндай көркемдік компоненттер кәсіби шеберлік деңгейінде қолданылған. Үйленген дейінгі өмірі бейнеленген 2-көріністегі екі жастың арасындағы әңгіме көп азғындықтың астарын ашады. Автор Әкесіз жетім қыздың жеті атасы түгілі өз өмірінен де хабары жоқтығын біле тұр, мән бермеуі жігіттің «кең пейілдігі» емес, кемістігі екендігін ескертеді, автор. Өзінің оқымағандығын, дүкенде сатушы екендігін, күйеуде болғандығын, оның жүрек талмасымен қайтыс болғандығын (оны ерекше салмақ сала күдікті паузамен айтуы айтылмай жатқан көп сырды аңғартқандай Г.П.), шешесі екеуінің қандай қиындықпен өмір сүргені секілді мүләйім сөздер арқылы жігіт сезімін арбап, мүсәпірлікпен өзіне жанашырлық тілеген Шәменнің шын бет пердесі үйленгеннен кейін ашылып, шешесінің жетім балалар үйде тәрбиеленгенін, өзінің әкесінің кім екендігінен хабарсыз, тексіз екендігін, анасының жеңіл жүрісті екендігін, өзінің де одан құр алақан еместігін, күйеуінің жүрек талмасымен қайтуының құпиясының ашылуы, Батырды өз қызы Әйгерімнен қызғанып, алқаш шешесіне апарып тастауы т.б. секілді сорақы әрекеттері оның психикалық сырқатынан сыр береді. Оның бүгінгі теледидарды тұсап алған үрейлі кинолардағы маньяк кейіпкерден еш айырмасы жоқтай. Сөзі де тірлігі де адам шошытарлықтай. Ал, Батырдың тағдыры да бүгінгі өмірге тән қоғамдағы қасіреттің бірі. Әке-шешесі жақсы қызметте болып, үй бетін көрмеуі, балаларына білім берді, жақсы қызметке қойды. Не ішем, не кием демеді. Бірақ бала Батыр өзіне тиесілі табиғи тілегін заңды құқығын көре алмады. Ол бала болып не ананың, не әкенің мейірімін, қарапайым, адами құлай сүюіне, таза сезіміне, адал махаббатына ие бола алмады. Бала болып ана құшағында жатпады, сәби болып әке мойнына мінбеді. Бір отбасының етжақын адамдарындай, бауыр еті баласындай бір-бірін бауырға тартып шүйіркелесіп, шаттыққа бөленбепті. Олардың орнына: «...Күтуші қыздар келеді, тамақты бөтен біреу жасайды, тағы біреуі келіп кірімізді жуады. Ананың жылы алақанын сезінген кезім, ана әлдиіне маужырап ұйықтаған кезім есімде жоқ. Қарындастарым да солай, жабайы мысықша өсті. Бәлкім, сондықтан да шығар... Сенбі-жексенбіде бізге қонақ келеді немесе олар қонаққа кетеді» 70 жыл бойы мемлекеттің жұмысы деп үй бетін көрмей, қызметтің қызығын қуған қалалық шенеуніктердің тағдыры, соның жемісі. Қанша баршылықта болса да ата-ананың мейірімінсіз қалған бүгінгі ұрпақтың тағдыры жетімдер үйінде өскен жеңіл жүрісті қыздың тағдырынан да кем түсіп жатуы қаншалықты қанық бояумен, нанымдылықпен бейнеленгені тәнтілік танытады. Өмірдегі көп көріністердің ішінен дәмді детальды дәл тауып жазады жазушы. Драманың шешуші сәтін айқындайтын бұл актіде тартыс, интрига, коллизия, қимыл қақтығыстары мен пікір қайшылықтары орынды орын алған. Шағын жанрдағы шоқтығы биік шығарма бүкіл бір кезеңдегі тұтас қазақ өмірінің өкінішті сәттерінен сыр береді. Кішкентайынан қам-көңіл болып өскен баланың ата-анасына деген өкпесі өмірлік өкінішке айналып, өшпенділікке ұласуы да қазіргі өткір мәселенің бірі. Осындай опынарлық әрі ойланарлық оқиғаларды айта отырып, оқушысына ой салуы сөз жоқ жазушының шеберлігін танытса керек.

Оны Батырдың сөзімен береді: «Сондықтан, Шәмен...мен жаңа айттым ғой, сенің Бәтес екеуіңнің араңдағы әңгімені естіп, қызықтым, ішім күйіп, жыладым деп. Мен сендердің араларыңдағы жақындықты сездім. Екеуіңнің күлкілерің, сенің оны құшақтағаның...Сондағы айтып отырғандарың -анаңның көңілдестері...Менің әке-шешем естісе, беттерін басып, беттерін шымшылап бастары ауған жаққа безіп кетер еді. Ал мен жыладым. Қызғаныштан жыладым. Мен де әке-шешемді жақсы көремін ғой, Шәмен. Бірақ кешіре алмаймын. Білмеймін. Ішімде, жүрегімде әлдебір ыза, өкпе бар. Кеше алмаймын.

Шәмен: Саған қарағанда, менің балалығым бақытты екен. Дүние төңкеріліп түскен тәрізді. Енді түсінікті неге мұндай болғаның...». Міне, бүгінгі өмірдің өрнектері, қоғамның қасіреті. Ащы ақиқаттар әлемі біздің ішкі жан дүниеміздегі қылмыстарымызды әшкерелейді. Таразының екі жағындай екі топтағы тағдырлар тауқыметі бұрынғы бабалар қалыптастырған әже әлдиін, ертегі айтқан ата тебіреністерін, бар махаббаты мен мейірімін төгіп жасаған тамақтарымен нәр берген, тәрбие берген аналардың аялы алақандарын аңсаған балалардың бақылаусыз қалу мәселелері бүкіл мемлекетті, ұлтты толғандырар толғақты жәйттер. Осынау олқылықтарды автор оқушысына бір отбасына екі түрлі тағдырды түйістіріп, оның соңын өліммен аяқтауы да құрдымға кетіп бара жатқан қазақи тәрбиені тұспалдайды. Тектіліктің түп-тамырынан айырылып бара жатқанын жан айғайымен береді.

Көркем шығармаларын көбінде микросюжетке құратын жазушы бүгінгі дәуірдің дертіне айналған ата-ана мен бала арасындағы адалдық, таза махаббат, мейірімділік, қарапайым әрі шынайы қарым-қатынас мәселесіне кеңірек кеңістік пен уақыт беріпті. Драмадағы динамикалық мотивтер оқиғалардың даму барысына белсенді қызмет көрсетіп шарықтау шегі мен шешімін дұрыс табуға дәнекер бола білген.

«Қадір түні» атты бір актілі пьесада қадір түні ойда жоқта үйге енген қайыршы шал мен пәтерші қыздың тағдыры әңгімеленеді. Қайыршы шалдан қорықпай қызмет етуі әлі де болса имандылықтан кете қоймаған қыздың тағдыры да қыл үстінде тұрғандығын тұспалдайды. Олардың үстіне кенеттен келген құдайы қонақ та өзінің ерекшелігімен елең еткізеді, оқушысын. Отбасылы Еркебайдан аяғы ауыр болып енді одан аластауды ойлап отырған күні және Қыдыр түні келген Келіншектің: «Сені ол да қалап отыр. Әйтпесе айтпас еді. Асығыс, ағат әрекет жасама. Өмір-таңғажайып, Өмір – сыйлық. Алла қалап алмаса, өз қолыңмен қылмыс жасама. Маған жауабын бер» деуі, қыздың оны «Әпкетай» деу, әлгі қайыршы шалды Қыдыр ғой деуі тілегін берген күннің шынында да Қадір түні екендігін және Г.Мопассанның «Өмір» атты шығармасындағыдай өмір қаншалықты азапты болса да таңғажайып құдірет деген даналықты дәлелдейді, бұл драма. Осы жасампаз әуез бүкіл жинақ бойында оқырманын әдемі әлдилейді...

Гүлзия ПІРӘЛІ

филология ғылымының докторы, профессор





ПЬЕСАЛАР

АҚТАСТАҒЫ АХИКО

(сахналық нұсқа)

Үш эпизодты драма

Қатысушылар:

Ахико Тэцуро

Ахиконың бала кезі

Ахиконың Әкесі

Ахиконың Анасы

Ахмет - ақын

Ақтамақ – ел анасы

Катя – неміс қызы

Ақайдың Қасені - абыз қария

Сейфолла Оспанов - Сәкен Сейфуллиннің әкесі

Сәдуақас Жалмақынов - Жанайдар Сәдуақасовтың әкесі

Степан

Ертегіші

Карташы

1-жендет

2-жендет

1-тергеуші

2-тергеуші

Күзетші

Тұтқын әйел

Тұтқын әнші жігіт

Пошташы

Көпшілік сахнада: тұтқындар, халық

БІРІНШІ ЭПИЗОД

Бірінші көрініс

Акико. Совет әскері жапондықтарды Сахалин аралынан тықсыра қуып, Жапонияға жөнелткенде, мен әке-шешем, бауырларымнан адасып, жағалауда жалғыз қалдым. Әкемді, анамды күттім. Күнде жағалауға келіп, көкжиекке телміремін. Әкем балықшы болған. Қайығының сұлбасы әлі көз алдымда. Мені іздеп кері келе жатқандай. Әне-міне қара толқынды қақ жарып, жүйткіп жететіндей. Бала қиялым сан-саққа жүгіріп дегібірімді алады. «Әке! Анашым!» (жаңғырық)

Сахалинде күн суық. Әскерилерден қалған күртешені тауып киіп, жағалауда тентіреп жүргенімде совет әскерлері ұстап алып, абақтыға қамады. Бірден «жапон тыңшысысысың» деді. Мен олай емес екенін түсіндіруге тырыстым. Бірақ көп ұзамай шындықты айтқаннан гөрі жапон тыңшысы болғанның анағұрлым қауіпсіз екенін ұқтым. Осылай тергеушілерге қарсыласқанды тоқтаттым. Мойындадым. Олар маған қалың папка ашып, бума-бума қағаз арнады. Мен бәрімен келістім... Карлагқа түскенде он бес жаста едім. Тажал машина жаңа туған сәбиден бастап, еңкейген, мүгедек кемпір-шалға дейін шімірікпей жұтатын. Қарлагтың қапасында 22 мың жапон отырды, еңбек етті, өмір үшін күресті. Солардың бірі мен едім.

Тергеу бөлмесі. Екі жендет Ахикодан жауап алып жатыр.

Ахико. Мен Ахико Тецуро 1930 жылы Хонто портында дүниеге келдім. Әкем жергілікті балық зауытының директоры. Он төрт жасымда Хонтодағы Императорлық әскери училищеге түстім. Бірақ сабақ алып үлгермедім, соғыс басталып кетті. Бізді таратып жіберді.

1-жендет. Сен жапон шпионысың.

Ахико. Мен шпион емеспін. Сіздер мені біреумен шатастырып тұрсыздар.

2-жендет. Сен жапон тыңшысысың.

1-жендет. Неге еліңе оралмадың?

Ахико. Жапондар аралдан асығыс көшірілді. Мен соңғы кемеден қалып қойдым.

1-жендет. Не үшін тұтқындалдың?

Ахико. Білмеймін.

1-жендет. Қандай жағдайда тұтқындалдың?

Ахико. Совет әскері келгеннен кейін училище жабылды.

2-жендет. Қандай жағдайда тұтқынға алындың деймін. Сондай күнәсіз болсаң, сол жердегі әскерилер басқа жапондармен қосып сені неге Жапонияға қайтармады? Неге дәл сені тастап кетті?

Ахико. Менің үстімде әскери училищенің кадет формасы болды. Олар мені әскери деп қабылдады.

1-жендет. Ал сен әскери емес едің...

Ахико. Ал мен курсант едім.

2-жендет. Түсінікті. Кеңес әскері ақымақ болғандықтан сені тұтқынға алып, сенің тамағың мен жолыңа шығын шығарып, мында, Қарағанды лагеріне топастықтан жіберді ғой сонда?

Ахико. Жоқ, әрине. Түсінбеушілік болды.

1-жендет. Түсінбеушілік? Сен - самурайсың ба?

Ахико. Қазір самурайлар жоқ қой.

1-жендет. Сенің кім екеніңді айтайын ба? Сен бар болғаны, қарабайыр шпион ғанасың. Шпионсың!

2-жендет. Айт, мен шпионмын де.

Ахико. Жоқ, шпион емеспін.

Ахико. Мен шпион емеспін.

2-жендет. Бәлкім санаң шатасып, жадыңнан қағылып тұрған шығарсың. Бірақ сенің жадың мен санаң әзірше біздің мүмкіндіктен бейхабар болып еркелеп тұр. Саспа. Барлығы орнына келеді. Сенің бабаңдай адамдардың ақыл-есін орнына түсіріп, мойындатқанбыз.

1-жендет. Соғыс тұтқындарының бас басқармасында ісің жатыр. Кім болсаң да бұл жерден енді қайтып шықпайсың.

Ахико. Қайдағы басқарма? Мен шпион емеспін.

2-жендет. Есіңде ме, кеше ғана әлгі әнші жігіт...

1-жендет. Ей, сорлы! Жапон екеніңді мойындайсың ба?

Әнші жігіт. Ең болмаса жапон дегеннің кім екенін айтыңдаршы. Біліп өлейін.

1-жендет. Жалпы контрреволюционерлер жағында сондай қайтпас, қайсар жігіттердің бар екенін біз мойындауымыз керек.

Пауза.

1-жендет. Оның қайыспайтын жігерлі болғанын қайтейін, атылып кетті.

2-жендет. Атылды ма?

1-жендет. Мойындай салысымен атып тастады ғой, әй-шайына қараған жоқ.

2-жендет. Е, жарайды. Дұрыс болған. Ал мынаны қайттік? Әй, миғұла, мойындайсың ба өзіңнің жансыз екеніңді? Биттей болып бұл да қырсық. Бір қойсаң жалпасынан түсейін деп тұр.

Ахико. Жақсы, мен бәрін мойындаймын.

1-жендет. Қалайша?

Ахико. Қол қой деген жерлеріңізге қолымды қояйын.

2-жендет. Қалайша?

Ахико. Мен мойындаймын.

1-жендет. Жоқ, бұлай тез болмайды.

Ахико. Енді өздеріңіз айтып отырсыздар ғой.

1-жендет. Иә, бірақ сен басында мойындамауың керек. Сосын біз сені мәжбүрлейміз.

2-жендет. Иә. Барлығы тәртіппен болуы керек.

1-жендет. Болмайды. Сен әлі мойындамай тұра тұр.

Ахико. Қашан мойындауға болады?

2-жендет. Біз өзіміз белгі береміз.

1-жендет. Иә-иә. Сен тұра тұр.

Ахико. Тек азаптамаңыздаршы...

2-жендет. Егер кінәңді мойындамасаң, азап түрлерін пайдалануға тура келеді. Сонымен сен Оңтүстік Сахалинде, үстіңе жапон әскериінің киімін киіп, жағалауда жүрген жеріңде қолға түстің. Сен алысқа, теңіз көкжиегіне телміріп қарап отырдың. Есіл-дертіңнің көкжиектегі қарайған ноқатқа ауғаны соншама жаныңа келіп құжаттарыңды сұраған қызыл әскер жауынгеріне еш мән бермедің, ол сені жұлқылағанда ғана назар аудардың. Бірақ жаныңда жеке тұлғаңды анықтайтын бірде бір қағаз болмай шықты. Өзің орысша тіл білмейсің. Рас қой?

Ахико. Рас.

2-жендет. Сонда көк теңізге телміріп не белгі күтіп отырдың?

Ахико. Әкемді. Мен әкемді күттім. Оның мені тастап кетуі мүмкін емес. Ол мені ешқашан тастамайды. Сіздер егер менің әкеме хат жазсаңыздар ол мені келіп алып кетеді. Өтінемін сіздерден...

1-жендет. Тыныш, тыныш... Сен сонымен өзіңнің жапон жансызы екеніңді мойындамайсың ғой?

Ахико. Жоқ, мен жансыз емеспін. Әкемді күтіп жүрдім. Мен сіздерге жаңа айттым ғой, мойындаймын, мойындаймын деп.

2-жендет. Мәә, мынау не деген санасыз, а? Еркексің бе, қатынсың ба өзің? Жаңа ғана келістік қой. Мойындайтын кезіңді өзіміз айтамыз деп.

1-жендет. Басынан бырш еткізіп ата салғым келіп тұр. Жыныма тиіп тұр.

2-жендет. Тұра тұр.

1-жендет. Сен-ақ мені тоқтата бересің.

2-жендет. Осы аптада үшінші адамды атсаң, есеп бергенде түсіндіре алмай қаламыз. Шыдашы. Бар суық су әзірле одан да.

1-жендет. Жақсы.

2-жендет. Ахико, кішкентай самурай, сен қызыл армияның құдіретін сезінуге тиіссің. Оңай құтыламын деп ойлама.

Шығып кетеді. Ахико жалғыз қалады.

Ахико. Осының бәрі түс болар... Шындығына көңілім сенбейді. Әкешім, анашым, қайдасыздар? Тезірек жетсеңіздерші. Бұлай болмайды ғой. Шаршадым... Әл-дәрменім қалмай барады. Тезірек бітсе екен бәрі...

Әкесі мен анасының елес сұлбас көрінеді.

Әкесі. Ұлым, еңсеңді түсірме. Сен темірден берік жапон баласы емессің бе. Басыңды көтер, күйреме. Өзгелерге үлгі бол. Жапондардың қандай халық екенін көрсет!

Ахико. Әке, әке, сен білмейсің ғой... Олар кеше бір қарияны алып келді. Мені нұсқап көрсетіп, мынау сенің сыбайласыңмын деп тұр, екеуің бірігіп, Жапония үкіметіне жұмыс істепсіңдер деді. Қарияның түрі саған қатты ұқсайды екен... «Бұл баланы танымаймын» деді басын шайқап. Сол-ақ екен жендеттер оның қасына жетіп барып, соққыға алды. Олар қаусаған қартты адам кейпінен айырылып, құтыра ұрды. Сол сәтте олар жынға айналғандай еді. Ақыр аяғында қария қорғануға шамасы келмей үнсіз қалды. Тек кәрі сүйегіне тиген таяқтың тақ-тақ еткен дыбысы ғана тыныштықты бұзады. Қарияның қып-қызыл қаны жендеттерге де, маған да шашырады. Мен түс көргендей мең-зең күй кештім. Әбден сілесі қатып шаршаған қос жендет шалдың өлі денесін сүйреп әкетті. Ал мен қанға көміліп қала бердім. Әке, мен шаршадым. Көргім келмейді бұның бәрін. Кешіріңдерші мені...

Әкесі /дауысын қатал шығарып/. Жапон әскерінің жауынгері, көтер еңсеңді! Боркемік болма! Қане, бір-екі, бір-екі!

Жапон әскер өнеріне сай әлдебір жаттығулар жасайды бірігіп. Аздан кейін жендеттер бір әйелді және бір еркекті алып кіреді. Екі жақты тергеу басталады.

1-ТЕРГЕУ, 1-ЖЕНДЕТ.

1-жендет /Ахиконы нұсқап/. Міне, мынау айтып отыр. Сені танимын, менен ақпаратты осы алып кететін дейді. Рас па?

Әйел. Құдай ақы, мен бұл баланы бірінші рет көріп тұрмын.

1-жендет. Бұл бала емес, жасы елуде. Осындай елеусіз кейіпте жүріп ақпарат жинайды, Кеңес одағын күйретпек.

Әйел /шошып/. Не айтып тұрсыңдар?

1-жендет. Ол сені танимын деп тұр. А, Ахико, айт жаныңның барында.

Ахико /жапонша/. Білмеймін, білмеймін.

1-жендет. Әне, бұл қатын менің көңілдесім деп жатыр.

Әйел. Жоқ, жоқ! Бидай ұрлағаным рас, бидай ұрлағаным рас! Бірақ бұл баланы... бұл кісіні бірінші рет көріп тұрмын. Құдай ақы! Үйге келгенімде төрт бала көздері қарақаттай болып жаутаңдап, қолыма қарайды. Енді, міне... Бұл баланы танымаймын, бидай ұрлағаным рас, бірақ басқа ешнәрсе айтушы болмаңдар маған...

1-жендет. Жаз, беттестірген кезде екеуі бірін-бірі таныды деп жаз. Мойындады де. Қолдарын қойғыз. Болды.

Әйел. Бидай ұрлағаным рас деп жазамын.

2-жендет. Жоқ, қолыңды қойсаң, жетеді.

2-ЖЕНДЕТ, 2-ТЕРГЕУ.

2-жендет азаптан әбден титықтаған еркекті тергеп жатыр.

Ахмет /күбірлеп/: Алаш туы астында, Күн сөнгенше сөнбейміз. Енді ешкімнің алашты, Қорлығына бермейміз! (С.Торайғыров)

2-жендет. Тырнағының көбесіне ине тықсақ та мойындамай қойды. Ақын... Алашордашыл ақын... Бұлар да таусылмайды...

Ахмет /өлең оқиды/:

Алаш деген ел үшін Сарыарқаның жері үшін, Бостандық берген ер үшін, Төгілсін біздің қанымыз! (С.Торайғыров)

Жендет те, Ахико да үрпиіп қалған.

2-жендет. Так. Алашорданың ұранын оқыды. Осылай жазып қоямыз. Құйыршық!

2-жендет еркекті таяқпен ұрады. Ахмет оған тек сақылдап күледі.

1-жендет /селт етіп тыңдай қалып мазасызданып/. Атып тасташы. Жалынамын. Күлкісін естігім келмейді. Үнін өшірейінші. Жалынамын.

2-жендет. Тұра тұршы, а, қыстырылыспай. Сонымен, ақын мырза, жаны мен тәні алашордашыл найсап, Жапония үлгісіндегі ұлттық демократиялық мемлекет құруымыз керек деп өлерменденген Әлихан Бөкейхановтың жуындысын ішкен қара төбет екеніңді мойындайсың ғой?

Ахмет. Әлихандай алыптың қара төбеті атанып өлсем не арман. Молама солай жазыңдар. Әлихан Бөкейхановтың сарбазы деп жазыңдар мені!

2-жендет. Дурак! Кеңес үкіметін мойындамай, «заман талабына сай ұлттық мәдениет қалыптастырамыз, қазақ қоғамын еуропалық деңгейге жеткіземіз» деп сандырақтаған Әлихан Бөкейхановың қазір қайда? Ұлттық демократиялық мемлекетің қане, қайсы? Ақымақ. Жапонияның сойылын соғып, шпион болып тентіреп кеттіңдер бәрің. Бұған не айтасың?

Ахмет.

Қандай шайтан келсе де, Алдауына көнбейміз. Жасайды алаш, өлмейміз! Жасасын, алаш, жасасын! (С.Торайғыров)

1-жендет. Осыған жүйкемізді құрытпай-ақ қояйықшы. Мойындады деп жаза салшы.

2-жендет. Тұра тұр. /Ахикоға/. Мына албастыны танып тұрсың ғой. Бұл да сенің ақпарат жеткізушің.

Ахико /жапонша/. Чигау, чигау! (Жоқ, жоқ).

2-жендет. Дұрыс. Таныды, мойындады. Болды осымен.

Еркекті жұлқылап алып кетеді. Сахнада Ахметтің оқыған өлеңдері жаңғырып қалады.

Содан кейін үкім оқылады.

Сот үкімі. КСРО Ішкі істер халық комиссариаты жанындағы Айрықша мәжіліс шешімімен 1930 жылы Сахалин облысындағы Хонто портында дүниеге келген Ахико Тэцуро РСФСР Қылмыстық Кодексінің 58-бабы бойынша 10 жылға бас бостандығынан айырылсын...

Ахико. Мүмкін емес! Мен шпион емеспін! Қалай сендіремін, қалай иландырамын сендерді? Адамдар, сендерге не болған? Неге аямайсыңдар? Мен бар болғаны баламын ғой! Адамдар!!!

ЕКІНШІ ЭПИЗОД

Бірінші көрініс

Акико. Қарлаг - ажал мекені. Қанішерлер мен ақыл-есінен адасқандар үшін жұмақ. Олар осында салтанат құрды. Ал жанарлары жалт-жұлт еткен, жандары шығар-шықпас, ілбіген адамдар болса, ешнәрсеге қарамастан Құдай аманаты – Рухтарын дін аман сақтап қала алды. Осылайша көзге көрінбейтін майдан жүріп жатты. Ақ пенен Қараның, Қараңғылық пенен Жарықтың арасындағы майдан. Бірақ бұл бөлек әңгіме... Әзірше мәйіттер тау болып үйіледі, оларды иен далаға апарып, таяздау қазылған шұңғырларға тастап жатады, денелерін де шала-шарпы жасырады. Түз тағыларының несібесі. Бізбен бірге, бір баракта сондай бір қанішер тұрды. Ол суретші болатын.

Степан. Әй, жапон бала, бері кел.

Ахико. Иә?

Степан. Әлгі әніңді айтшы. /тағы бір тұтқынға/. Ал сен, Жылауық, бері кел. Мында отыр. Тыңда әнді. Жыла. Иә. Осылай. Дұрыс. Шырқа, жапон!

Ахико ән салады.

Ахико. Усаги ойши ка но яма

Кобуна цуриши ка но кава

Юмэ ва има мо мегури те

Васурэгатаки фурусато

Ика ни имасу чичи-хаха

Цуцуганаши-я томогаки

Амэ ни казэ ни цукетемо

Омоидзуру фурусато

Кокорозаши о хаташите

Ицуно хи ни ка каэран

Яма ва аоки фурусато

Мизу ва киёки фурусато...

Ахико. Біз ауыр жұмыстан оралғаннан кейін, аш, жалаңаш, құр сүлдері қалған ауру адамдар оның қалауы бойынша түрлі бейнелерге еніп, өнерге деген қажеттілігін қанағаттандыратынбыз. Кейде бірнеше адамды бауыздап, денелерін тау етіп үйетін, кейде дене мүшелерін бөлшектеп, түрлі қалыптар жасайтын. Осындай туындаларын кейде апталап бұздырмайтын. Ондай күндері камера іші өлексе сасып, қалған тұтқындарды жан төзгісіз азапқа түсетін. Бірақ оны ешкім тоқтата алмайды. Себебі түрме басшысының өзі оның өнеріне табынушылардың бірі. Сонымен бірге ол түрме басшылығы үшін арнайы тапсырмалар орындайтын.

Таң атады, миды тесетін темір дабыл шыңылдап шырт ұйқыдан оятады. Осылай лагерь тірлігі басталады. Әр жерден тұтқындар қыбырлап бас көтере бастайды.

Степан. Әй, жапон, етігім қайда?

Ахико жүгіріп отырып етігін кеуіп тұрған жерінен тауып әкеледі. Тағы бір жасөспірім бала оның шұлығын орап отыр. Ахико соны тосып тұрып қалады. Кенет бір жылаған дауыс естіледі.

Степан. Денем ауыр тартып тұр. Ауырып қалдым, білем.

Степан. Жапон, сен арқаны жақсы уқалайсың. Түк әлің жоқ, битше жыбырлайсың, бірақ сенің қолың тиген соң сергіп, жақсы болып қаламын. Сен бүгін жұмысқа шықпайсың. Менің қасымда бол. Қалғандарың кетіңдер.

Карташы. Карта ойнағың келсе ше? Бұл жапон карта ойнай алмайды ғой.

Степан. Иә, онда сен де қал.

Ертегіші. Мен ше?

Степан. Иә, картадан жалықсам, ертек тыңдаймын сен де қал. Болды қалғандарың кетіңдер.

Күзетші. 109-шы барак. Сыртқа бетте.

Степан /күзетшіге/. Әй, бала, бері кел. Мен бүгін үш адамды алып қаламын. Бізге тамақты камераға әкел.

Күзетші. Түсіндім. Жақсы.

Барлығы шығып кетеді. Камераны үнсіздік басты.

Күзетші. Міне, сендерге тағы бір адам қостық.

Қолында түйіншегі бар қазақ қария келіп кіреді.

Қария. Амансыңдар ма? Менің төсегім қайсы?

Степан. Мына шал қайтеді?

Күзетші /қолын сілтеп/. Оған дауа жоқ.

Күзетші басын шайқап шығып кетеді. Камера үнсіз. Барлығы Степанға қарайды.

Степан. Бос төсек жоқ.

Ертегіші. Ғұмырын өнерге арнаған суретшінің әр сәті қимылдан тұратын. Ол тоқтаған емес. Кеудесі салқын әуенге толы, ал жүрегін жалын орап жатыр. Ессіз саусақтары шапшаң қимылдап, бояудан ертегі құрайды. Мұңға оранған сұлу күздің ақтық демі, түн құпиясын шашқан шегіртке шырылы, алыстан шақырған әтеш, күн құрғатып үлгермеген балаң шық – бәрі суретші меншігі, суретші әлемі... Бірде кеудесін кернеген тәтті қайғыдан қажыған ол ұйықтап кеткен. Түс көрді. Аптап дала, құм. Шексіз белестер. Тыныштық. Өзін-өзі жұтып, үнсіз ыңыранған өлі тыныштық. Мұнда еш нәрсе жоқ еді. Айналасына есі кете жалтақтап, тобығынан құм кешіп келе жатқан суретші төбесінен өткен ыстықтан басының айналғанын сезді. Құрғақ тілі аузына сыймай сыртқа шықты. Тыр жалаңаш әлем аспанмен арбасады. Меңіреу құм патшалығы. Суретші оянған жоқ. Оның ендігі мекені осы болатын...

Қария. Беті-аузымды қайда шайып алсам екен?

Ахико. Ата, бұнда су жоқ қой. Айдың соңында моншаға апарады.

Қария. Қап, намазды қалай оқимын?

Степан. Шал, ауызыңды жап. Басым әкетіп барады. Ахілеп, үхілеп қанымды іштің.

Шал аулақтау жерге барып отырады. Қолындағы түйіншекті жайып, жайнамазға айналдырып, намаз оқи бастайды.

Степан. Нет, я так не могу. Күзетшілерді шақыршы.

Күзетші. Неге шақырдыңыз?

Степан. Мына шал құдайына жалбарынып жатыр. Сен білесің ғой, ондай нәрселерді менің суқаным сүймейді. Алып кет басқа жерге.

Күзетші. Енді ол былай ғой... Оны әдейі осы камераға салып отырмыз ғой.

Степан. Да?

Күзетші. Әдейі сізге, өзіңіз бір жөнін табады деген үмітпен. Сізді, сіздің әдістеріңізді біз жоғары бағалаймыз ғой, оны өзіңіз білесіз.

Степан. Дәл бүгін жағдайым болмай отыр еді. Басымның сақинасы қысып барады.

Күзетші. Арақ ішесіз бе?

Степан. Әкел.

Күзетші /сондай тылсым мағына беріп, саусағын төбеге шошайтып/. Міне, ол неге жылады.

Күзетші шығып кетеді.

Степан. Әй, шал сен өзің маңызды шишка болдың ғой. Екінің бірін маған әкеле бермейді.

Қария оған қарамайды, намазын оқып жатыр.

Степан. Жарайды, жалбарынып ал құдайыңа. Бүгін түннен қалмай барасың оған. Саспа. В лучшем виде доставим. Жарайды, жапон, арқамды уқала. Бері кел.

Етбетінен жатады. Ахико арқасын уқалауға кіріседі. Шал намазын оқып болып орнынан тұрады. Камераны аралап қарай бастайды. Етбетінен жатқан Степанға, оның арқасын уақалап отырған жапон балаға қарайды. Карта ойнап отырғандарға қарайды.

Ертегіші. Шал, қалай қызық па?

Карташы. Кел, отыр, үшінші боласың.

Қария /мырс етіп/. Жоқ.

Степан кенет қарқылдап күліп жібереді. Барлығы аң-таң оған қарап қалған.

Степан. Шал, қане отыршы, қолыңа карта ал.

Карташы /естілер естілмес күбірлеп/. Тағы бастады, құдай-ай.

Ертегіші оны тек дегендей түртеді.

Степан. Мында отыр деймін, шал.

Қария. Айналайын, қолыма қарта ұстаған жан емеспін. Қыстама.

Степан. Мынаған түсіндіріңдерші.

Ахико. Ата, ойнамайсыз, жай отырасыз.

Қария. Қарағым, жай да отырмаймын. Буынсыз жерге пышақ ұрма.

Степан. Нет, я так не могу.

Қанжарын шығарып шалға беттейді.

Степан. Отыр деймін жаныңның барында.

Қария. Қарағым, қанжарыңды қоқаңдатпа. Сен сияқты әумесердің талайын көргенмін. Қорықпаймын.

Степан. Нет, я так не могу. Мен қазір қанның иісіне шыдай алмаймын, жүрегім айнып барады. Соны пайдаланып тұрсың сен шал.

Қария. Қарағым, бар, ана жаққа барып ойна, мені қайтесің.

Степан. Ақылынан алжасқан шалды неменеге әкеледі маған. Өздері-ақ өлтіре салмай ма, өңшең арамтамақ, жатыпішер. Қандай сәтті бұзып тұрсың сен шал... Мына екеуінің қасында осы қалпыңмен қолыңа карта ұстап сен де отырсаң, ал жапон бала, сен қолыңа шелек ұстап, мына жерде состиып тұрсаң, қандай картина болар еді... Барак, карта ойнап отырған діндар шал, екі тұтқын, үрпиген жасөспірім. Ахико, сен періште болар едің, азған, азғындаған, қоқыс әлемге өз көзіне өзі сенбей есеңгіреп қарап қалған періште... Ал сен шал қолтығыңа құранды қысып аласың былай...

Қария. Астапыралла... /дұғасын күбірлеп кетеді/.

Степан. Барлығын бұздың. Енді мен сені бұзамын. Етіңді бұзамын.

Қария. Ой, тоба-ай...

Степан барып өзінің төсегіне жатып қалады. Камера ішін үнсіздік басқан. Аздан кейін Степан қайта басын көтереді.

Степан. Менің қандай адамдардың қанын ішкенімді білесің бе? Басым, басым, басым-ай. Күзетшіні шақыршы.

Күзетші келіп кіреді.

Степан. Арағың қайда?

Күзетші. Міне.

Степан. Жақсы. Дәрігерді бері жіберші. Тұла бойым мұздап, қалшылдап барамын. Суықтап қалдым білем.

Күзетші. Дәрігер сыртта, келген соң өзім апарамын сізді.

Степан. Басымның сақинасы ұстады. Бүкіл денем мұздап, қалтырап барамын.

Күзетші. Иә, сәл шыдаңыз. Арақ іше тұрыңыз.

Арағын береді. Карташы мен Ертегіші Степанды аялап жатқызады.

Степан. Давай.

Степан /дәрігерге/. Қасыма күзетші қойсын.

Дәрігер. Жақсы.

Степан. Ертегіші, ертегі айтшы.

Ертегіші қасына отырып, оны басынан сипап, аялап ертегі айтуға кіріседі.

Дәрігер. Болды, ұйықтады. Күзетшіні шақырыңыз.

Күзетші келіп кіреді.

Дәрігер. Оянғанша қасында болыңыз.

Күзетші. Жақсы.

Әркім өз бұрышына барып, өз істерімен айналысады. Қария жерге отырып, алысқа қадалып ойланады.

Қария.

Тоғай, тоғай, тоғай су,

Тоғай қондым, өкінбен.

Толғамалы ала балта қолға алып,

Топ бастадым, өкінбен.

Бүгін, соңы өкінбен

Өкінбестей болғанмын.

Ер Мамайдың алдында,

Шаһит кештім, өкінбен (Доспамбет жырау).

Ахико. Ата, қатты сөйлемеңіз. Ана кісі оянып кетсе, жаман болады.

Қария. Жақсы, балам. Сөйлемей отырамын. Е, алда байқұс бала-ай, көзі шүңірейіп, қазақтан аумайды. Қалақтай ғана. Ныпсың кім?

Ахико. Ахико. Жапонмын.

Қария. Жапон деген қай жақта?

Ахико. Қай жақта қалғанын өзім де білмеймін...

Қария. Ештеңе етпейді.

Ахико. Иә...

Қария. Ештеңе етпейді...

Ертегіші. Тыныш, өтінемін ақырын сөйлеңіздерші...

Қария. Иә...

Ахико. Қарным ашты, ата...

Қария. Мә, мынаны талғажу ет.

Ахико. Бұл не? Мынауыңыз тас қой.

Қария. Құрт. Қазақтардың тамағы... Аузыңа салып жүрсең, әл береді...

Ахико. О, дәмді, рахмет сізге.

Бір уақытта дабыл қағылып, жұмысшылардың қайтқанынан хабар береді. Камераға қаптап тұтқындар кіре бастайды. Барлығы азып-тозған, жүдеу.

Сейфолла. Япырым-ай, қазақпысыз? Ассаламағалейкүм, ақсақал.

Қария. Уалейкүмассалам, балам. Қай жақтың ұланысың?

Сейфолла. Ұлан дегенде... Мына Сәдуақас екеуміздің жасымыз алпысты алқымдап қалды. Ұландықтың ауылынан алыстап, қыр астық па деймін.

Сәдуақас. Сізді де тұтқындаған екен ғой. Құдайдан қорықпайды бұлар. Жасыңыз қаншада?

Қария. Тоқсанның үшеуіне келдім, балам. Сендерді не үшін жапты?

Сәдуақас. Алдымен халық жауы деп ұлды алды. Артынан «баласы үшін әкесі жауап береді» деп мына Сейфолла екеумізді қамады.

Қария. Сейфолла, Сейфолла. Атың да, жүзің де таныс, шырағым.

Жігіт ағасы жалт етіп бетін бұрып кетеді.

Қария. Қай баласың?

Сейфолла. Ақсақал, сіз мені танымаңыз. Танымағаныңыз дұрыс.

Қария. Бұл не дегенің?

Сейфолла. Кесірім тиеді, ата. Танымаңыз, танымаңыз мені.

Бөлменің басқа бұрышына кетіп қалады.

Сәдуақас. Әй, Ахмет, бері кел, мында ақсақал кісі отыр. Қазақ екен.

Ахмет келіп амандасады. Көрісіп, жылайды.

Қария. Босама, балам. Жылама.

Ахмет. Жыламайтын шама қалмады ғой, ата.

Сәдуақас. Бұл балаңыз – ақын. Нағыз ақын. Міне, үйінен хабар келіп отыр. Оның да әкесі тұтқындалыпты.

Ахмет. Халық жауының әкесі депті... Қайран шешем аңырап жалғыз қалды. Осындай жағдай, ата... Қарап жүрмей, әкеме кесірімнің тигені-ай.

Сәдуақас. Олай деме, балам. Біз де отырмыз, ешқандай өкініш жоқ. Сендер көргенді біз де көрсек, не арман. Үйде сары уайымға салынып құса болып жатқанша, осылай ат үстінде, ер өліммен алсын құдай.

Қария. Дұрыс айтасың, балам.

Ахмет. Әкем өмірінде жан адамға қиянат жасамаған момын адам еді... Бес уақыт намазын қаза қылмайтын... Бұл зұлматқа не үшін ұшырады? Бұл қай сынағы Алланың?

Сәдуақас. Күйреме, балам, көппен көрген ұлы той. Рухы жасымағанды ешкім жасыта алмайды. Балақай Ахико да жүр ғой бұл жерде. Жылағанын, жасығанын көріп пе едің? Ахико, балам, мына ағаңа ақыл айтшы, әйтпесе ақынжанды нәзік жігіт, көңілі босап жатыр.

Ахико. Мен де әкемді сағындым.

Ахмет. Эх, бауырым-ай!

Ахико. Мен әкеммен ойша сөйлесемін, сіз де солай істеңіз.

Ахмет. Жарайды...

Сәдуақас. Ныспыңыз кім болады, ата?

Қария. Ақайдың Қасені дегенді естуің бар ма? Мен сол Ақайдың Қасенімін.

Сейфолла. /қайта келіп/. Япырым-ай. Алдына 17 мың жылқы біткен, қазақ-орыс мектебін ашып, болыс болған Ақайдың Қасені ме?

Сәдуақас. Ол кісіні отызыншы жылдары-ақ қызылдар атып тастады дегені қайда?

Қария /күліп/. Атса, осылай отырамын ба.

Ахмет. Жел сөз болғаны ғой, япырым-ай.

Сейфолла. Ататай, бар екенсіз ғой, қайтадан жақсылап көрісейікші.

Барлығы қайта қауышып, көріседі.

Қария. Еее, балаларым-ай. Шүпілдеген балапандарым-ай. Мына тура біз отырған жерде 4 мың киіз үй тұрды, жалпақ жұрт жатты. Сексен мың адам мекен еткен шалғыны шұрайлы, берекелі ел еді. Халықты қынадай қырып, тірі қалғанын атамекенінен түре қуғанда көрде жатсам да тұрып келетін едім. Ұлардай шулаған елімді көргенде бұғып қала алмадым, қарақтарым.

Сейфолла. Сонда қалай, қарсы шықтыңыз ба?

Қария. Түрме басшысына келіп, мына жерді босатыңдар, кетіңдер, әйтпесе сендерді аруақ атады, қарғыс атады дедім. Содан тұтқынға алды... Міне, енді дәм-тұз айдап өздеріңмен кездесіп отырмын.

Сәдуақас. Көрмегенім жоқ десеңізші...

Қария. Балам, мен сені таныдым. Сен Сейфолласың ғой. Ақын Сәкеннің әкесі, кәдімгі аңшы, домбырашы Сейфолласың.

Сейфолла. Иә, Сейфолламын. Ал мына балаңыз Сәкеннің жан досы, мұраттасы Жанайдар деген саңлақтың әкесі... Тек, абыз ата, сізді қосып ала кетер ме екенбіз. Мына жер толы жансыз. Сөйлесті деп жеткізсе, сізге обал болады.

Қария. Енді бұндай сөзді айтушы болма маған. О несі...

Сейфолла. Наркескендей жарқылдаған, саңлағым, Сәкенімді жапқандары аз бұл азғындарға... енді елдің ақсақалдарына ауыз салыпты. Қазақты қайтер екен, ата. Жер бетінен тайлы тұяғын қалдырмай жоқ қылар ма екен, не болдық ата.

Сәдуақас. Өз еліне, өз жеріне, өз елінің ардағына дұшпан әлдекімдер әлдеқайдан кенет пайда болды, олар қайдан шықты? Оларды да ма мына қасиетті сары дала туды ма? Біз туған жер олардың да отаны ма? Мен сенбеймін.

Сейфолла. Сәкен мен Жанайдарды үстінен арыз жазып, ұстатып жіберген қасында жүрген өз жолдастары. Қызғаныштың қызыл түлкісі іштерін тырнап, тыным бермепті, ақыры замандары туып, жұлдыздары жаныпты... Ертеңгі күн не болар екен? Солардан туған, солардың тәрбиесін көрген, солардың уағызын естіп өскен ертеңгі күн баласы қалай болар екен?

Қария. Ұлдар қазір қайда, аман ба?

Сейфолла. Кеше түскен елдің бір жігіті Сәкенімнің бір ауыз өлеңін ала келіпті. Тірі сияқты, бірақ әлі абақтыда тәрізді. «Залымдардың жасаған аранына уландық» депті...

Қараңғы, суық зынданды Жатақ қылды тәніміз. Қылыштың жүзі, мылтықтың Аузында болды жанымыз. Өмірінде жауыздың Кетіп адам сәніміз, Арыстандай жаралы Өртенді қайнап қанымыз. Бір шұңқыр су, түйір нан Үйреншікті ас болды. Күл, көмір, қиқым, тоң төсек, Жастығымыз тас болды. Тас көмірдің топырағы Денені басып қаралап, Тас көмірдің түтіні! Өкпені қауып аралап, Қырлы темір шынжырлар Қол-аяқты жаралап, Жауыздардың дұзағын Көрдік қорлық, азабын! (С.Сейфуллин)

Сәдуақас. Балалар осы, ел мынау...

Қария. Босама. Босамаңдар. Пешенемізге солай жазылған соң амал қайсы, бұл халық тумай жатып талай зобалаң көріп, талай нәрседен торығып та, тарығып та өскен. Бірақ біржола үмітсіздікке берілмей, іштей медет іздеп келген ұрпақтың өкіліміз. Ақылдары жеткенге амалдары жетпей, амалдары жеткенге ақылдары жетпей айнала толы азулы дұшпандармен алысып, шығарға жаны, тамарға қаны сарқыла жаздаған халқымның зарыққанын көріп демер, тарыққанын көріп Жаратқан Ием жебер. Құдай ынсап берсе, ыждаһат берсе берсе, басқалар жеткен мұратқа біз де жетерміз. Жасымаңдар. Намыстың сөзін сөйлеңдер. Ал, енді ұйықтаңдар. (Ә.Кекілбаевтың сөйлеген сөзінен бейімделіп алынды).

Түн. Ахико мен Ахмет оңаша отыр. Барлығы ұйықтап жатыр.

Ахмет. Жарықтық, күн шығып келеді екен ғой. Анау қырдың астында біздің ауыл бар. Күн! Қып-қызыл шапағын шашқан күнді қарашы. Қандай керемет?! Ертеде Ғұн деген мықты ел болған. Қазақтар сол ғұндардың ұрпағы. Ғұн – қазақтың арғы атасы. Ғұн дегені - Күн дегені ғой. Күн... еркіндік символы.

Ахико. Жапонияда да Күн тура осылай шығады... Таң дәл осылай рауандап атады...

Ахмет. Мына зынданнан әлі-ақ шығамыз, Ахико. Әлі-ақ темір тордың арғы бетінде талай мәрте өлең оқимыз, көк майсаға аунап, сайран саламыз. Қара да тұр, Ахико, айтқаным айдай келеді... Мен сені өзімнің ауылыма апарамын, анаммен таныстырамын...

Ахико. Содан кейін Жапонияға барамыз. Мен сені өзімнің әке-шешеммен, бауырларыммен таныстырамын.

Ахмет. Жүрегімнің алып-ұшып дүрсілдегені несі...Ахико, маған бір уәде бересің бе?

Ахико. Берейін. Қандай уәде?

Ахмет. Егер... егер... мына қапастан сен аман шығып, ал мен... шыға алмасам анамды тауып, менің хабарымды жеткіземін деп уәде берші!

Ахико. Екеуміз бірге шығамыз дедік қой.

Ахмет. Мен қорқамын.

Ахико.Неден қорқасың?

Ахмет. Ақын болып шығып ем текті ортадан,

Өкініштен өзекке кек толтырам.

Қанмен жазған жырымды келер ұрпақ,

Оқи алмай ма, - деп қорқам!!!

Ахико. Олай деме, Ахмет!

Ахмет. Сақтықта қорлық жоқ. Міне, мынау менің жыр дәптерім. Осыны тапсыршы Анама. Ұлтыма айтар аманатым бар. Аманатымды жеткізші Анама! Уәде берші...

Ахико. Жарайды...Жеткіземін! Міндетті түрде тапсырамын.

Ахмет. Бірақ ұмытып кетпе, бауырым.

Ахико. Ұмытпаймын.

Ахмет. Келістік.

Кенет есік ашылып, аяғын мысықша басып Степан кіреді. Ахмет пен Ахико оның қолынан қанжар көреді. Степан қарияға қарай бара жатыр. Ахмет да жоғарыдан түсіп оның артынан жүгіреді. Арпалыс болады. Ақыр аяғында Ахмет сылқ құлап, қозғалмай қалады.

Ахико. Ата, ата!

Бүкіл камера оянады, шам жанады. Олар Степанға тап береді. Атқан дыбыс естіледі. Қария намазын оқуды жалғастыра береді.

ҮШІНШІ ЭПИЗОД

Бірінші көрініс

Қарлаг торының бергі жағы. Тұтқыннан босап, әл-дәрмені біткен адамдар әр жерде шашылып жатыр, біреу отыр, біреу бостандықта екеніне сенер сенбесін білмей меңірейіп тұр. Кенет екі жендет пайда болып оларды ата бастайды. Сосын мәйіттерді сүйреп, алып кетеді.

Ахико. 1954 жылы мен рақымшылыққа ілігіп, лагерь қапасынан босап шықтым. Абыз-қария, Степан өлгеннен кейін ғайып болды. Алашын жырға қосқан ақын Ахмет өлді... Сейфолла аға мен Сәдуақас аға атылды...Қалғандары да солардың жолын құшты...

Қарлагтан шыққанда жасым 25-те, ал салмағым 24 келі болды. Тірімін деп те, өлімін деп те айта алмайтын бір өліара әлемде едім. Арғы дүние мен бергі дүние тұтасып, шекара сызығынан ажырайтын бір күй бар. Қалтамда – «Ахико Тецуро - Қарағанды еңбекпен түзеу лагерінде 58-бап бойынша «халық жауы» деген айыппен 10 жыл отырып шықты» деген қағаз ғана бар. Қай халыққа жау болдым, қалай жау болдым - беймәлім күйінде қалды. Ұсталғанда өзім мойындаған «жапон тыңшысы» деген жала ше? Он жылға созылған қапастың қай тұсында сусып түсіп, қалай «халық жауы» деген мүлде басқа бапқа өзгеріп шықты? Білмеймін. Бұл маңызды да емес. Қарлагтың темір торының бергі жағындағы жайнаған әлемге, көкпеңбек аспан мен мөлдір тұнық ауаға мас болып, бетім ауған жаққа жүре бердім... Қасиетті Сарыарқаның жусаны өн бойымды қуалап, буыныма түсті...

Ахико жерге құлап, сұлап жатыр. Айналасына кенет жапонша киінген әйелдер пайда болады. Оны қоршап, демеу болғылары келгендей жанталасып жүр. Жапонша бесік жыры.

Катя. Апа...Апа! Мұнда келші, тезірек! Мына жігіт тірі секілді...

Ақтамақ. Балам, көзіңді аш, балам, көзіңді аш...

Катя. Апатай, қозғалмайды... Өліп қалған сияқты.

Ақтамақ. Жоқ, дем алатын сияқты. Қане шалап алып бер... Әй, балам, мә, шалаптан ұртта. Ұртта. Қомағайланып ішпе, ішпе деймін, болды.

Ахико. Анашым...анашым... жеттің бе... келдің бе... көмектесші, құтқаршы... (Ахико сандырақтап жапонша сөйлеп жатыр). Окаасан, окаасан... Анашым... Анашым...

Ақтамақ. Ия! Ия!Анаңмын. Анаңмын. Жата ғой...

Ахико. Анашым...

Катя. Апатай, апатайым менің! Есін жинады. Мені де дәл осылай аузыма ақ дәм тамызып, аман сақтап қалып едің ғой, айналайын апатайым!

Ақтамақ. Балам, басыңды көтерші! Көзіңді ашшы!

Катя. Апа, қу сүйегі қалыпты, өліп қалатын сияқты ғой. Қорқам, апа.

Ақтамақ. Неменеге қорқасың. Жаман ырым шақырма! Әзір жаны бар.

Катя. (орнынан көтеріліп, кенет екі жендетті көріп тұрып қалады.) Апа! Бұлар қайдан шықты? Бізге қарай келе жатыр.

Ақтамақ. Қорықпа, қызым!

Екі жендет келеді. Ахиконың алақанындағы қағазды алып оқиды.

1-жендет. Ахико Тецуро - Қарағанды еңбекпен түзеу лагерінде 58-бап бойынша «халық жауы» деген айыппен 10 жыл отырып шықты.

2-жендет. Ммм...Ахико Тецуро! Жапон болды ғой... Тірі ме екен?

Катя. Жаңа ғана, жан тәсілім етті...

2-жендет. Жапон, шпион, халық жауы!

1-жендет. Сонда да «контрольныймен» ата салу керек.

Мылтығын кезеніп, атуға оқталады.

Ақтамақ. Тоқта!!! Мен сені таныдым! Ахметтей азамат ұлымды астыртын ұстап әкеткен – Сенсің! Түн жамылып, жымысқы келіп, киінуге шамасын келтірмедің! Қайда менің, оғланым?

1-жендет. Оғланым дей ме? Кімді іздеп жатыр?

Ақтамақ. Ахмет. Ахмет деген ұлым. Ақын. Қатарының алды еді. Елін сүйген, жерін сүйген азамат еді... Ертең-ақ бұл қылмыстарыңның беті ашылып, халыққа белгілі болады. Сонда жауап бересіңдер!

2-жендет. Қалай белгілі болады?

1-жендет. А, Ахмет пе? Ол түрмеде өлген бағыда. Соны айтып тұр ма?

Ақтамақ теңселіп, орнынан тұрып жүріп кетеді.

Ақтамақ. Өлген, өлген... Қалай өлген. Боздағым-ай........ Өлген екен ғой....

Орнына қайтып келеді.

Ақтамақ. Мен - ақ жаулығы, адалдықтың ақ туындай желбіреген Анамын! Ботасын іздеп, боздаумен ғұмыры өткен Аруанамын. Шалымның жанын алып едіңдер, немене сендерден қорқады деп тұрсыңдар ма? Немене менің жанымды баламның жанынан артық деп тұрсыңдар ма? Жастығымды ала жатамын...

Екі жендет сұрланып кеткен.

Шындықтың бетіне қарауға қорқамасыңдар! Ақиқаттың жанарына тіке қара алмай, жасқанасыңдар, ә? Ия, Шындық – әділетсіздікті қашан да көзге шұқиды. Ақиқат кеш келсе де, алдарың да тұр? Не дейсіңдер?

1-жендет. Кеш келген шындықтан не қайыр? Кешіккен әділдікте, не дәрмен бар?

2-жендет. Адасқан ақиқатта не мән бар!

Ақтамақ. Замандарың туып, қолдарыңа қару ұстадыңдар! Қорғансызға күш көрсеттіңдер! Қара туларың асқақтады. Астыңдар, тастыңдар. Дүние кезек... Бұл заман да өтер. Әлі-ақ туар әділеттің ақ таңы. Болашақ ар соты жандарыңды күйдіріп, келешектің қаһары соғар әлі сендерді...

2-жендет. Тоқтат! Жетер енді.

1-жендет. Қара ту емес, асқақтаған қызыл ту біздікі. Отан үшін от кештік, кең байтақ советтік елімізді ішкі және сыртқы жаулардан қорғадық. Қорғай береміз де! Сен бізге кедергі бола алмайсың!

Ақтамақ. Қуғын-сүргінге ұшырап, «Карлагта» азап шеккен, «Халық жауы» деп жалған жаламен атылып кеткен... Мынау ақиық арыстардың жазығы не? Неге аттыңдар? Ұлтымның алтын діңгектерін, алып бәйтеректерін неге, не үшін құлаттыңдар?

1-жендет. Совет өкіметі тым қайырымды, тым кеңпейіл.

Катя. Қайырымды?... Еділ бойын мекен еткен немістерге жасағандарың қайырымдылық па? Бір түнде жер аудардыңдар. Менің әкем мен анам қайда? Олардың ақ жуып, арулап көмілмеген денелері қай төбеде қалды?

2-жендет. Олар... Олар... Совет өкіметіне өте қауіпті адамдар болды.

1-жендет. Біз Отан алдындағы борышымызды өтеп жүрміз!

Ақтамақ. Ерді елінен, елді ерінен айырған қандай борыш – ол? Менің Ахметім, шалым, мынау жаны шығар-шықпас бала – жау емес. Олар қайдан жау болады? Жаулық жасау – олардың санасына кіріп шықты ма екен? Жай ғана өз өмірлерін сүріп, саналарында елдікті сақтап келе жатқан адамдар еді... Момын ел, тыныш жұрт... Жау мына сендерсіңдер!

2-жендет. Буржуазиялық қоғам құруды көксеп, Жапония сияқты ұлттық мемлекет құрамыз деп, ел ішіне іріткі салғандардың ішінде сенің ұлың мен шалың да болды. Сен сауатсыз кемпірсің, нені білемін, нені түсінемін деп тұрсың? Ұлыңның тергеуде айтқан сөздерін естісең, бетіне өзің-ақ түкірер едің.

1-жендет. Бұнымен несіне сөз таластырып тұрсың? Болды, атайық та, кетейік.

Ақтамақ. Қашанғы осылай салтанат құрамын дейсіңдер... Қашанғы осылай жасаған қиянатың, зымиян тірлігің бойыңа сіңіп, мылтығымды шошаңдатып жүремін дейсің. Келер ұрпақтың алдында есеп берер сәт туар... Адамның қанын судай шашып, болашаққа жол аштым дейсің бе? Құны жұрттың қаны, аналардың көз жасы, мынандай жетімдердің тас-талқан тағдыры болған не әділдік ол сонда?

1-жендет. Мен сені қазір атпаймын. Мына фашист қызыңды да жіберемін.

2-жендет. Бірақ көресің, мен тағы айналып келемін. Мен осында жүремін. Сенің қасыңда, маңыңда. Мен сені көзімнен таса қылмаймын.

1-жендет. Біз тірі жүрмесек те, біздің көлеңкеміз қалады жер бетінде.

Катя. Апатай, апатай! Болды, қойыңызшы. Қойыңызшы, қорқып барамын.

Ақтамақ /Катяны құшақтап, тербетіп/. Бұлар атпайды, бұлар сондай қорқау ғой, балам.

Катя. Еш нәрсе демей-ақ қойыңызшы, детдомға қайтып оралғым келмейді.

Ақтамақ. Оралмайсың, оралмайсың, болды, қойдым, айнам, қойдым. Қойдым.

Екінші көрініс

Ақтамақ пен Катя Ахиконы орнынан тұрғызып, отырғызады..

Ақтамақ. Альберт, Альберт! Бронислав! Қайдасыңдар? Көмектесіңдер.

Екі жігіт жүгіріп шығады. Ахиконы көріп жанталасып, екі жағынан сүйемелдейді.

Ақтамақ. Альбертжан, тура сен жатқан жерде жатыр екен, бұл да түрмеден шығыпты. Өңі қазаққа ұқсайды, бірақ қазақ емес, тілі басқа.

Бронислав. Не дейді? Қытайша сөйлейтін сияқты.

Альберт. Жоқ, жапон.

Катя. Иә, жапон, жапон, жаңағы жендеттер те солай деді ғой. Шалап іш... ұртта!

Бронислав. Жаны шығар-шықпас...

Ақтамақ. Енді бір нәрсе етіп адам қылайық, балалар, өлтіріп алмайық...

Ахико есін жинайды.

Ақтамақ.

Катя. Апа, мынаны қарашы... Бешпентінің ішінен шықты... Қалың дәптер.

Ақтамақ. Мынау менің Ахметімнің жазуы ғой. Мынау менің Ахметімнің аманаты ғой...

Қарағым, дұғагөйім, қамқор анам! Арнап хат жазайын деп, алдым қалам. Сені онда, мені мұнда аман сақтап, Көруге жазғай еді Хақ тағалам! (Ахмет Байтұрсынов «Анама хат» өлеңі)

Катя. Апа, апатай, жыламашы...

Бронислав. Барлығы жақсы болады, апа, уайымдамаңыз, демалыңызшы, өзіміз қараймыз.

Алыстан ағарып Ахметтің елесі көрінгендей болады.

Ахмет. Отырмын абақтының бөлмесінде, Бұйрықсыз көз жетеді өлмесіме. Есіктің құлпы мықты, күзетші кеп, Ажалдан басқа ешкім келмесіне. Қоршаулы айналасы, биік қорған, Берік қып салған темір терезесіне. Қалайша мұны көріп көңіл сенбес Аттанып жау келсе де бермесіне. Каламда Лаухул-Махфуз ұмытқан ба, Жазбапты бұл орынды көрмесіме. Қаңбақпен салмағың тең бұл бір заман, Ылаж жоқ жел айдаса ермесіне. Тайпалған талай жорға, талай тұлпар Тағдырдың кез болып тұр кермесіне. Солардан жаным, тәнім ардақты емес, Орынсыз күйзелейін мен несіне! (Ахмет Байтұрсынов «Анама хат» өлеңі)

Барлығы сүйемелдеп алып кетеді.

Ақтамақ. Адамды заман билейді, боркемік етіп илейді, адам оған күйрейді, басын бірақ имейді...Адамды жеңу қайда... Ұлымның қаһарман өлімін естіртіп, хабарын алып келген Ахиком сол Ахметімнің орнын басты. Ішімнен шыққан ұлымдай... Жанымның түбінде өн бойымды қыздырып тұрған тобықтай ғана ыстық қорғасын сол тәрізді. Әбден бауыр басып алдым. Сондай елгезек, сондай сыпайы. Оның үстіне... Оның үстіне Катя, жаныма жалау болып, қарайып қасыма ерген Катям сол Ахиконы жақсы көретін тәрізді... Екеуінің бір-біріне деген ыстық ықыласын, ілтипатын жүрегіммен сеземін. Үкідей қасиетті іңкәрліктерін үркітіп алмайын, кесірім тиіп кетпесін деп алыстан ғана бақылаймын. Балаларымның бақытын баянды ете гөр деп жалбарынамын... Басқа балам бір төбе, Ахиоком бір төбе... Ойбай, кесірленбейін, асылық айтпайын. Алла тағалам барлығына ғұмыр бер. Кешіре гөр, кешіре гөр, Аллам...

Құдайға жалбарынып, бетін сипап бата жасайды. Ахико мен Катя алып бәйтеректі айналып қол ұстасып келе жатыр.

Катя. Біз бақытты бола аламыз ба?

Ахико. Біз бақытты боламыз... Қарлагтың ар жағында мәңгі қалған тұтқындар үшін; сенің бауырларың үшін, бұл күнге жетпей арманда кеткен ата-анаң үшін... Біздің бойымызда олардың аманаты бар... Сезесің бе?

Катя. Қорқамын...

Ахико. Қорықпа, мен сенімен біргемін.

Катя. Мәңгіге ме?

Ахико. Мәңгіге...

Катя. Өз үйіміз болады...

Ахико. Өз үйіміз болады, балаларымыз болады... Бәрі болады...

Катя. Бейбіт ғұмыр...

Ахико. Иә...Бейбіт ғұмыр...

Пошташы. Ахико!!! Ахико!!!

Ахико. Не болды?

Пошташы. Саған бір одағай хат келді.

Ахико. Одағай деген не?

Пошташы. Конвертінің өзі біртүрлі, қарашы.

Ахико. Мынау жапонша жазу ғой.

Пошташы. Онда сүйіншімді бер.

Ахико. Берем сүйіншіңді.

Пошташы. Онда алдымен биле.

Ахико. Ей, кетші, әкел хатты.

Пошташы. Бермеймін.

Катя. Мынау жынды ғой. Берсеңші.

Пошташы. Алдымен сүйіншімді беріңдер.

Ахико /қалтасынан ақша шығарып/. Мә, мынау жете ме?

Пошташы. Ойбай, тым көп қой.

Ахико. Әй, хатты таста да, жоғалтшы көзіңді. Жапониядан. Жапонша жазуды да көретін күн бар екен ғой. /Иіскейді/. Теңіздің, тұздың, балықтың иісі шығады. Кім, не жазды? Мені іздеп жатыр ма сонда! /хатты ашады/. Әкем... әкемнің жазуы...

Қадірлі ұлым, Ахико. Сонау алмағайып кезеңде өзіңнен көз жазып қалған едік. Анаң не өлі деген, не тірі деген хабарыңды білмей, құсадан өлді. Сені іздемеген жеріміз жоқ. Жуырда Қарлагта, Қазақстан жерінде өзіңмен бір камерада отырған жерлесіміз келіп, дерегіңді айтты. Басыңа қанша қиыншылық түссе де, өміріңді сақтап қалғаныңа ризамын, құлыным. Енді сені Жапонияда күтемін. Бауырларың да, кәрі әкең мен де өзіңді дегіберсіздене күтіп отырмыз.

Ахико. Анам, анашым... Жатқан жерің жарық болсын... Әке, әкетайым, тірі екенсің ғой, бар екенсің ғой...елге оралу...елге оралу...

Катя. Ахико, бұл қалай болғаны? Мен ше? Жаңа ғана айттың ғой...

Ахико аңырып тұрып қалады.

Катя. Апам ше? Ақтамақ артымда ұл бар, шаңырағымды ұстап қалатын атқа мінерім бар деп алаңсыз жүр емес пе? Оны қайтесің?

Катя жүгіріп кетіп қалады.

Ахико. Мен, әрине, Жапонияға жолға шықтым. Әкемді, бауырларымды көргім келді. Бүкіл жапон елі аяқтарынан тік тұрып қарсы алды. Әуежайда гүл шоқтарын ұстаған, «Туған жеріңе хош келдің, Ахико» деген жазулары бар плакат ұстаған жұрт. Барлығы шаттанып жатыр. Жат жерде лагерьде қалған соңғы жапон елге оралды деп ұлан-асар той жасады елім. Өзімді қаһарман сезіндім. Керемет болды... Көзім көріп тұрса да, көңілім сенбеді. Еңіреп жыладым. Мауқымды басу қиын болды. Лагерьде көрген тауқыметім, содан кейінгі қиындықтар – барлығын осы бір сәт басып кетті. Елге дәл осылай оралу үшін барлығынан қайта өтуге бар едім. Сөзбен айтып жеткізе алмаймын... Әкем балаша қуанды. Бауырларымның да көздерінде жас... Бірақ мен әке дедім... Әке... Өзіңнің самурайыңды қасымда қал деп қыстама, отанына опасыздық жасатқызба. Қазір менің отаным – Қазақстан. Онда кәрі шешем қалды... Катя қалды. Олар мені күтіп отыр. Батаңды беріп, еркіме жібер... Тағдырдың шешімімен сол бір елге байландым. Он бес жасымда Жапониясыз қалып жүрегім күл-парша болып еді, енді екінші мәрте сол кепті кешкізе көрме маған, әке дедім... Әкем күйресе де, іштей бордай тозса да, босатты...

Үшінші көрініс

Ахико үйге кіріп келеді.

Ахико. Апа! Апатай!

Ақтамақ. Ахико ма? Ахиконың дауысы ғой!

Катя. Ахико! Ахико!

Олар көріседі.

Ақтамақ. Сайыпқыраным-ай, оралдың ба?

Ахико. Оралдым, оралдым! Сіздерді сағындым... Апа, батаңызды беріңізші! Катя екеумізге бата беріңізші.

Ақтамақ. «Өшкенім – жанды, өлгенім тірілді». Міне. Біздің шаңыраққа да келін түседі, той болады. Міне. Айна-ла-йын.

Ақтамақ бата береді:

Бақытты бол, бағың ашылсын, Босағаңа жамандық жетпесін Төріңнен жақсылық кетпесін. Ұлың он шақты болсын, Қызың моншақты болсын. Бастарыңа бақ қонсын Жаратқан ием жақ болсын.

Халқың болсын тiрегiң,

Берiк болсын бiлегiң,

Қабыл болсын тiлегiң,

Жүз жыл соқсын жүрегiң.

Аумин!

Ауыл адамдары шығады, шаттық, тойға дайындық.

Ахико. Апатайым, Катя! Біз бақытты жандармыз! Себебі пейілі кең, құшағы ыстық Қазақстандай еліміз бар. Ол бізді кеудесіне жатсынбай басты. Тіршілігіміздің әлсіз шырағы сөнер шақта, пана болды. Сан мыңдаған рухты аманат етіп қабылдап, көбесін бұзбай, қатарын сиретпей отан аналарына қайтарды. Мен болсам, өзіңе қайтып оралдым, Қазақстаным. Өз отанымды сүймегендіктен емес, сенің алдыңда борыштар болғандықтан. Төсі - шалқақ, тұғыры – асқақ, болмысы – паң, бітімі – бекзат қазақ елі – енді менің елім; ынтымақтың ұясы, жерұйық мекен - Қазақстан - енді менің отаным. Еркіндік нышаны боз жусанның жұпарымен осылайша қайтадан, бұл жолы біржолата қауыштым.

Той сахнасы, «Туған елім» әні айтылады.

Соңы.





ҚАРЛАГ ХИКАЯСЫ (АҚТАСТАҒЫ АХИКО)

(авторлық нұсқа)

Үш эпизодты драма

ҚАРЛАГ

Қарлаг — Қазақстанның Қарағанды облысындағы ГУЛАГ-тың ең ірі еңбекпен түзеу лагерьлерінің бірі болды. Ол 1931 жылдың 19 желтоқсанында ұйымдастырылып, орталығы Қарағанды қаласынан 45 шақырым жердегі Долинка ауылында орналасты. 1940 жылғы Қарлагтың аумағы: 1 780 650 гектарды құрап, солтүстіктен оңтүстікке дейін 300 шақырым, шығыстан батысқа дейін 200 шақырым жерді алып жатты. Қарлагтың жан-жағы 200–400 шақырым радиуста биік қоршаулармен оқшауланған.

Қарлагтың құрылымы мейілінше күрделі еді. Оның көптеген бөлімшелері болды: әкімшілік-шаруашылық, есепке алу, бөлу бөлімі; бақылау жоспарлау бөлімі, мәдени-тәрбие бөлімі, кадрлар, жабдықтау, сауда, жедел чекистік, қаржы, көлік және саяси бөлімдер. Қарлаг басқармасы тек қана ГУЛАГ-қа, Москваға бағынды. Республикалық және облыстық партия, совет органдары лагерь қызметіне ешқандай ықпал ете алмады. Оның өзіндік шынайы өкіметі, қару-жарағы, көлік құралдары, поштасы мен телеграфы болды. Көшпелі сот алқасы жұмыс істеді. Сот үкімі мекеме қабырғасында орындалып жатты. Айыпты деп танылған адамды тізеге отырғызып, қазылған шұңқырдың алдында атып тастаған. Осылайша атылған адамдарды «қайтыс болды» деген грифі бар тізімге енгізе берген. Қарлаг тозағына бір миллионға жуық адам түскен. Олардың арасында қазақтар, немістер, украиндар, поляктар, еврейлер, шешендер, француздар, итальяндықтар, жапондар, латыштар, эстондар секілді көптеген ұлт өкілдері болды.

Қарлаг 1959 жылдың 27 шілдесінде таратылды.

Қатысушылар:

Ахико Тэцуро

Степан

Ертегіші

Карташы

Абыз қария

Ақтамақ

Гүлшат

Катя – неміс келіншек

1-жендет

2-жендет

1-қазақ

2-қазақ

3-қазақ

Түрме күзетшілері

БІРІНШІ ЭПИЗОД

Бірінші көрініс

Ахико. Мен Карлагқа түскенде он бес жаста едім. Тажал машина жаңа туған сәбиден бастап, еңкейген, мүгедек кемпір-шалға дейін шімірікпей жұтатын. Қарлагтың қапасында 22 мың жапон отырды, еңбек етті, өмір үшін күресті. Солардың бірі мен едім. Тұтқынға Оңтүстік Сахалинде алды. Орыс әскері жапондықтарды Сахалин аралынан тықсыра қуып, Жапонияға жөнелткенде, мен әке-шешем, бауырларымнан адасып, жалғыз қалдым. Әкемді күттім. Күнде жағалауға келіп, көкжиекке телміремін. Әкем балықшы болған. Қайығының сұлбасы әлі көз алдымда. Мені іздеп кері келе жатқандай. Әне-міне қара толқынды қақ жарып, жүйткіп жететіндей. Бала қиялым сан саққа жүгіріп дегіберімді алады. Сахалинде күн суық. Әскерилерден қалған күртешені тауып киіп, жағалауда тентіреп жүргенімде орыстар ұстап алып, абақтыға қамады. Бірден «жапон тыңшысысысың» деді. Мен олай емес екенін түсіндіруге тырыстым. Бірақ көп ұзамай шындықты айтқаннан гөрі жапон тыңшысы болғанның анағұрлым қауіпсіз екенін ұқтым. Осылай тергеушілерге қарсыласқанды тоқтаттым. Мойындадым. Олар маған қалың папка ашып, бума-бума қағаз арнады. Мен бәрімен келістім...

Тергеу бөлмесі. Екі жендет Ахикодан жауап алып жатыр.

Ахико. Мен 1930 жылы Хонто портында дүниеге келдім. Әкем жергілікті балық зауытының директоры. Он жеті жасымда Хонтодағы Императорлық әскери училищеге түстім. Бірақ сабақ алып үлгермедім, соғыс басталып кетті. Бізді таратып жіберді.

1-жендет. Неге еліңе оралмадың?

Ахико. Жапондар аралдан асығыс көшірілді. Мен соңғы пойыздан қалып қойдым.

1-жендет. Не үшін тұтқындалдың?

Ахико. Білмеймін.

1-жендет. Қандай жағдайда тұтқындалдың?

Ахико. Орыс әскері келгеннен кейін училище жабылды.

1-жендет. Орыс емес, Кеңес әскері деп сөйле.

Ахико. Иә. Кеңес Одағының...

1-жендет. Қандай жағдайда тұтқынға алындың деймін. Сондай күнәсіз болсаң, сол жердегі әскерилер басқа жапондармен қосып сені неге Жапонияға қайтармады? Неге дәл сені тастап кетті?

Ахико. Менің үстімде әскери училищенің кадет формасы болды. Олар мені әскери деп қабылдады.

1-жендет. Ал сен әскери емес едің...

Ахико. Ал мен курсант едім.

1-жендет. Түсінікті. Кеңес әскері ақымақ болғандықтан сені тұтқынға алып, сенің тамағың мен жолыңа шығын шығарып, мында, Қарағанды лагеріне топастықтан жіберді ғой сонда?

Ахико. Жоқ, әрине. Түсінбеушілік болды.

1-жендет. Түсінбеушілік? Сен - самурайсың ба?

Ахико. Қазір самурайлар жоқ қой.

1-жендет. Самурайлар жоқ дейді ғой. Сенің кім екеніңді айтайын ба? Сен бар болғаны, қарабайыр шпион ғанасың. Шпионсың!

2-жендет. Айт, мен шпионмын де.

Ахико. Жоқ, шпион емеспін.

2-жендет. Бәлкім санаң шатасып, жадыңнан қағылып тұрған шығарсың. Бірақ сенің жадың мен санаң әзірше біздің мүмкіндіктен бейхабар болып еркелеп тұр. Саспа. Барлығы орнына келеді. Сенің бабаңдай адамдардың ақыл-есін орнына түсіріп, мойындатқанбыз.

1-жендет. Соғыс тұтқындарының бас басқармасында ісің жатыр. Кім болсаң да бұл жерден енді қайтып шықпайсың.

Ахико. Жоқ, мен шпион емеспін.

1-жендет. Біле білсең қазақтың талай апталдай жігіттері, мына жұдырығымен бұқаны бастан персе, жануарды есінен тандырып, талдырып түсіретін палуан жігіттер жапон тыңшысы екендіктерін мойындап, тізерлеп отырып мынандай қағазға қол қойған.

2-жендет. Есіңде ме, кеше ғана әлгі әнші жігіт жапоннан келген тыңшымын, жансызбын, бірақ ең болмаса жапон дегеннің не екенін айтып өлтіріңдерші деп еңіреп жылап еді ғой.

1-жендет. Е, әрең сындырдық қой. Жаны сірі екен қақпастың.

2-жендет. Екі апта қараңғы карцерде жатты, арқасына спирт жағып өртедік, тағы не істеп едік?

1-жендет. Әйтеуір әлгі кішкентай нәресте баласын көз алдыңда бауыздап, қанын ауызыңа құямыз дегенде барып мойындады ғой.

2-жендет. Сонда да көрмеймісің, ең болмаса жапон дегеннің не екенін айтыңдаршы деп кекетуін қоймады.

1-жендет. Иә, контрреволюционерлер жағында сондай қайыспайтын жігерлі жандар бар. Шындығын айту керек.

2-жендет. Қайыспайтын жігерлі болғанын қайтейін, атылып кетті.

1-жендет. Атылды ма?

2-жендет. Мойындай салысымен атып тастады ғой, әй-шайына қараған жоқ.

1-жендет. Е, жарайды. Дұрыс болған.

2-жендет. Ал мынаны қайттік? Әй, миғұла, мойындайсың ба өзіңнің жансыз екеніңді? Биттей болып бұл да қырсық. Бір қойсаң жалпасынан түсейін деп тұр.

Ахико. Жақсы, мен бәрін мойындаймын.

1-жендет. Қалайша?

Ахико. Қол қой деген жерлеріңізге қолымды қояйын.

2-жендет. Қалайша?

Ахико. Мен мойындаймын.

1-жендет. Жоқ, бұлай тез болмайды.

Ахико. Енді өздеріңіз айтып отырсыздар ғой.

1-жендет. Иә, бірақ сен басында мойындамауың керек. Сосын біз сені мәжбүрлейміз.

2-жендет. Иә. Барлығы тәртіппен болуы керек.

1-жендет. Болмайды. Сен әлі мойындамай тұра тұр.

Ахико. Қашан мойындауға болады?

2-жендет. Біз өзіміз белгі береміз.

1-жендет. Иә-иә. Сен тұра тұр.

Ахико. Тек азаптамаңыздаршы...

2-жендет. Егер кінәңді мойындамасаң, азап түрлерін пайдалануға тура келеді. Сонымен сен Оңтүстік Сахалинде, үстіңе жапон әскериінің киімін киіп, жағалауда жүрген жеріңде қолға түстің. Сен алысқа, теңіз көкжиегіне телміріп қарап отырдың. Есіл-дертіңнің көкжиектегі қарайған ноқатқа ауғаны соншама жаныңа келіп құжаттарыңды сұраған қызыл әскер жауынгеріне еш мән бермедің, ол сені жұлқылағанда ғана назар аудардың. Бірақ жаныңда жеке тұлғаңды анықтайтын бірде бір қағаз болмай шықты. Өзің орысша тіл білмейсің. Рас қой?

Ахико. Рас.

2-жендет. Сонда көк теңізге телміріп не белгі күтіп отырдың?

Ахико. Әкемді. Мен әкемді күттім. Оның мені тастап кетуі мүмкін емес. Ол мені ешқашан тастамайды. Сіздер егер менің әкеме хат жазсаңыздар ол мені келіп алып кетеді. Өтінемін сіздерден...

1-жендет. Тыныш, тыныш... Сен сонымен өзіңнің жапон жансызы екеніңді мойындамайсың ғой?

Ахико. Жоқ, мен жансыз емеспін. Мен әкемді күтіп жүрдім.

2-жендет. Суық суға салып көрейік. Бәлкім сонда тәубасына келіп, шынын айтар.

1-жендет. Иә, амал жоқ, мұздай суда жарты сағат ұстауға тура келеді. Әй, балақай, балақай, өз өміріңді өзің қиындатпасаңшы.

Ахико. Мен сіздерге жаңа айттым ғой, мойындаймын, мойындаймын деп.

2-жендет. Мәә, мынау не деген санасыз, а? Еркексің бе, қатынсың ба өзің? Жаңа ғана келістік қой. Мойындайтын кезіңді өзіміз айтамыз деп.

1-жендет. Басынан бырш еткізіп ата салғым келіп тұр. Жыныма тиіп тұр.

2-жендет. Тұра тұр.

1-жендет. Сен-ақ мені тоқтата бересің.

2-жендет. Осы аптада үшінші адамды атсаң, есеп бергенде түсіндіре алмай қаламыз. Шыдашы. Бар суық су әзірле одан да.

1-жендет. Жақсы.

Әйел сияқты қылымсып кетеді.....

2-жендет. Ахико, кішкентай самурай, сен қызыл армияның құдіретін сезінуге тиіссің. Оңай құтыламын деп ойлама.

Шығып кетеді. Ахико жалғыз қалады.

Ахико. Олар алдымен бір қарияны алып келді. Мені нұсқап көрсетіп, мынау сенің сыбайласыңмын деп тұр, екеуің бірігіп, Жапония үкіметіне жұмыс істепсіңдер деді. Қария маған бір, екі жендетке бір жаутаңдайды. Ол менің әкеме ұқсайды екен. «Бұл баланы танымаймын» деді басын шайқап. Сол-ақ екен жендеттер оның қасына жетіп барып, соққыға алды. Олар қаусаған қартты адам кейпінен айырылып, құтыра ұрды. Сол сәтте олар жынға айналғандай еді. Ақыр аяғында қария қорғануға шамасы келмей үнсіз қалды. Тек кәрі сүйегіне тиген таяқтың тақ-тақ еткен дыбысы ғана тыныштықты бұзады. Қарияның қып-қызыл қаны жендеттерге де, маған да шашырады. Мен түс көргендей мең-зең күй кештім. Әбден сілесі қатып шаршаған қос жендет шалдың өлі денесін сүйреп әкетті.

Аздан кейін жендеттер бір әйелді алып кіреді.

1-жендет /Ахиконы нұсқап/. Міне, мынау айтып отыр. Сені танимын, менен ақпаратты осы алып кететін дейді. Рас па?

Әйел. Құдай ақы, мен бұл баланы бірінші рет көріп тұрмын.

1-жендет. Бұл бала емес, жасы елуде. Осындай елеусіз кейіпте жүріп ақпарат жинайды, Кеңес одағын күйретпек.

Әйел /шошып/. Не айтып тұрсыңдар?

2-жендет. Ол сені танимын деп тұр. А, Ахико, айт жаныңның барында.

Ахико /жапонша/. Білмеймін, білмеймін. (Ширанай, Ширанай)

2-жендет. Әне, бұл қатын менің көңілдесім деп жатыр.

Әйел. Жоқ, жоқ!

1-жендет. Жаз, беттестірген кезде екеуі де бірін-бірі таныды деп жаз. Мойындады де. Қолдарын қойғыз. Болды.

2-жендет әйелді алып шығып кетеді. Аздан соң азаптан әбден титықтаған еркекті алып кіредіі. Ол ыржалақтап күледі.

Еркек. Мына бөлме хош иісті гүлге тұнып тұр ғой... Кереметін-ай.

1-жендет. Мынау немене кайптан шықпаған ба? Сенде бір, ескірткі үнемдеу дегенді білмейсің. Әкеңнің үйіне келген қонақты сыйлағандай тойдырып қойыпсың ғой.

2-жендет. Қоя берші.

1-жендет. Содан кейін екі саусағымызды екі танауымызға тығып тағы да «жоқ» деп отырамыз.

2-жендет. Бұл деген пәле. Тырнағының көбесіне ине тықсақ та мойындамай қойды ғой. Қазір көрдің бе бәрін мойындап отыр. Сосын... сосын... сондай тамаша өлеңдер оқиды...

1-жендет. А, ақын екен ғой.

Еркек. /өлең оқиды/

Күлдей күңгірт шашы бар, Тоқсан бесте жасы бар, Көз дегенің – сұп-сұр көр. Тасбиқ санап бүгіліп, Жерге қарап үңіліп, Көрше ауыр күрсінер, Менің бір қарт анам бар, Неге екенін білмеймін – Сол анамды сүйемін! (М.Жұмабаев)

Еркек қарқылдап күледі. Екі жендет те, Ахико да үрпиіп қалған.

1-жендет. Так. Алашорданың мүшесі Мағжан Жұмабаевтың өлеңдерін оқыды деп жаз. Құйыршық!

1-жендет еркекті таяқпен ұрады. Еркек оған тек сақылдап күледі.

2-жендет /мазасызданып/. Атып тастайыншы. Жалынамын. Күлкісін естігім келмейді. Үнін өшірейінші. Жалынамын.

1-жендет. Тұра тұршы, а, қыстырылыспай. Тағы не айтасың?

Еркек. Көзінде көк нұры жоқ, Аузында жұмақ жыры жоқ, Жалынсыз, усыз құшағы, Иірілмейді жыландай, Сөзі де жоқ құрандай, Білгені – қазан-ошағы. Жабайы ғана жарым бар, Неге екенін білмеймін – Сол жарымды сүйемін! (М.Жұмабаев)

Тағы да қарқылдап күледі.

1-жендет /сасқалақтап Ахикоға/. Мына албастыны танып тұрсың ғой. Бұл да сенің ақпарат жеткізушің.

Ахико /жапонша/. Жоқ, жоқ! Чигау, чигау!

2-жендет. Дұрыс. Таныды, мойындады де. Құрт көзін, әкетші, бұл жерден.

1-жендет еркекті жұлқылап алып кетеді. Сахнада еркектің оқыған өлеңдері жаңғырып қалады.

ЕКІНШІ ЭПИЗОД

Бірінші көрініс

Акико. Қарлаг - ажал мекені. Қанішерлер мен ақыл-есінен адасқандар үшін жұмақ. Мәйіттер тау болып үйілетін, оларды иен далаға апарып, таяздау қазылған шұңғырларға тастап жататын, денелерін де шала-шарпы жасырады. Түз тағыларының несібесі. Бізбен бірге, бір баракта сондай бір қанішер тұрды. Ол суретші болатын. Өнер адамы еді.

Степан. Әй, жапон бала, бері кел.

Ахико. Иә?

Степан. Әлгі әніңді айтшы. /тағы бір тұтқынға/. Ал сен бері кел. Мында отыр. Тыңда әнді. Жыла. Иә. Осылай. Дұрыс. Шырқа, жапон!

Ахико ән салады.

Ахико. Усаги ойши ка но яма

Кобуна цуриши ка но кава

Юмэ ва има мо мегури те

Васурэгатаки фурусато

Ика ни имасу чичи-хаха

Цуцуганаши-я томогаки

Амэ ни казэ ни цукетемо

Омоидзуру фурусато

Кокорозаши о хаташите

Ицуно хи ни ка каэран

Яма ва аоки фурусато

Мизу ва киёки фурусато...

Ахико. Біз ауыр жұмыстан оралғаннан кейін, аш, жалаңаш, құр сүлдері қалған ауру адамдар оның қалауы бойынша түрлі бейнелерге еніп, өнерге деген қажеттілігін қанағаттандыратынбыз. Кейде бірнеше адамды бауыздап, денелерін тау етіп үйетін, кейде дене мүшелерін бөлшектеп, түрлі қалыптар жасайтын. Осындай туындаларын кейде апталап бұздырмайтын. Ондай күндері камера іші өлексе сасып, қалған тұтқындарды жан төзгісіз азапқа түсіретін. Бірақ оны ешкім тоқтата алмайды. Себебі түрме басшысының өзі оның өнеріне табынушылардың бірі. Сонымен бірге ол түрме басшылығы үшін арнайы тапсырмалар орындайтын.

Таң атады, миды тесетін темір дабыл шыңылдап шырт ұйқыдан оятады. Осылай лагерь тірлігі басталады. Әр жерден тұтқындар қыбырлап бас көтере бастайды.

Степан. Әй, жапон, етігім қайда?

Ахико жүгіріп отырып етігін кеуіп тұрған жерінен тауып әкеледі. Тағы бір жасөспірім бала оның шұлығын орап отыр. Ахико соны тосып тұрып қалады.

Степан. Денем ауыр тартып тұр. Ауырып қалған сияқтымын. Жапон, сен арқаны жақсы уқалайсың. Түк әлің жоқ, битше жыбырлайсың, бірақ сенің қолың тиген соң сергіп, жақсы болып қаламын. Сен бүгін жұмысқа шықпайсың. Менің қасымда бол. Қалғандарың кетіңдер.

Карташы. Карта ойнағың келсе ше? Бұл жапон карта ойнай алмайды ғой.

Степан. Иә, онда сен де қал.

Ертекші. Мен ше?

Степан. Иә, картадан жалықсам, ертек тыңдаймын сен де қал. Болды қалғандарың кетіңдер.

Күзетші. 109-шы барак. Сыртқа бетте.

Степан. Әй, бала, бері кел. Мен бүгін үш адамды алып қаламын. Бізге тамақты камераға әкел.

Күзетші. Түсіндім. Жақсы.

Барлығы шығып кетеді. Камераны үнсіздік басты.

Күзетші. Міне, сендерге тағы бір адам қостық.

Қолында түйіншегі бар қазақ қария келіп кіреді.

Қария. Амансыңдар ма? Менің төсегім қайсы?

Степан. Мына шал қайтеді?

Күзетші /қолын сілтеп/. Оған дауа жоқ.

Күзетші басын шайқап шығып кетеді. Камера үнсіз. Барлығы Степанға қарайды.

Степан. Бос төсек жоқ.

Қария. Беті-аузымды қайда шайып алсам екен?

Ахико. Ата, бұнда су жоқ қой. Айдың соңында моншаға апарады.

Қария. Қап, намазды қалай оқимын?

Степан. Шал, ауызыңды жап. Басым әкетіп барады. Ахілеп, үхілеп қанымды іштің.

Шал аулақтау жерге барып отырады. Қолындағы түйіншекті жайып, жайнамазға айналдырып, намаз оқи бастайды.

Степан. Нет, я так не могу. Күзетшілерді шақыршы.

Күзетші. Неге шақырдыңыз?

Степан. Мына шал құдайына жалбарынып жатыр. Сен білесің ғой, ондай нәрселерді менің суқаным сүймейді. Алып кет басқа жерге.

Күзетші. Енді ол былай ғой... Оны әдейі осы камераға салып отырмыз ғой.

Степан. Да?

Күзетші. Әдейі сізге, өзіңіз бір жөнін табады деген үмітпен. Сізді, сіздің әдістеріңізді біз жоғары бағалаймыз ғой, оны өзіңіз білесіз.

Степан. Дәл бүгін жағдайым болмай отыр еді. Басымның сақинасы қысып барады.

Күзетші. Арақ ішесіз бе?

Степан. Әкел.

Күзетші шығып кетеді.

Степан. Әй, шал сен өзің маңызды шишка болдың ғой. Екінің бірін маған әкеле бермейді.

Қария оған қарамайды, намазын оқып жатыр.

Степан. Жарайды, жалбарынып ал құдайыңа. Бүгін түннен қалмай барасың оған. Саспа. В лучшем виде доставим. Жарайды, жапон, арқамды уқала. Бері кел.

Етбетінен жатады. Ахико арқасын уқалауға кіріседі. Шал намазын оқып болып орнынан тұрады. Камераны аралап қарай бастайды. Етбетінен жатқан Степанға, оның арқасын уақалап отырған жапон балаға қарайды. Карта ойнап отырғандарға қарайды.

Ертегіші. Шал, қалай қызық па?

Карташы. Кел, отыр, үшінші боласың.

Қария /мырс етіп/. Жоқ.

Степан кенет қарқылдап күліп жібереді. Барлығы аң-таң оған қарап қалған.

Степан. Шал, қане отыршы, қолыңа карта ал.

Карташы /естілер естілмес күбірлеп/. Тағы бастады, құдай-ай.

Ертегіші оны тек дегендей түртеді.

Степан. Мында отыр деймін, шал.

Қария. Айналайын, қолыма қарта ұстаған жан емеспін. Қыстама.

Степан. Мынаған түсіндіріңдерші.

Ахико. Ата, ойнамайсыз, жай отырыңыз.

Қария. Қарағым, жай да отырмаймын. Буынсыз жерге пышақ ұрма.

Степан. Нет, я так не могу.

Қанжарын шығарып шалға беттейді.

Степан. Отыр деймін жаныңның барында.

Қария. Қарағым, қанжарыңды қоқаңдатпа. Сен сияқты әумесердің талайын көргенмін. Қорықпаймын.

Степан. Нет, я так не могу. Мен қазір қанның иісіне шыдай алмаймын, жүрегім айнып барады. Соны пайдаланып тұрсың сен шал.

Қария. Қарағым, бар, ана жаққа барып ойна, мені қайтесің.

Степан. Ақылынан алжасқан шалды неменеге әкеледі маған. Өздері-ақ өлтіре салмай ма, өңшең арамтамақ, жатыпішер. Қандай сәтті бұзып тұрсың сен шал... Мына екеуінің қасында осы қалпыңмен қолыңа карта ұстап сен де отырсаң, ал жапон бала, сен қолыңа шелек ұстап, мына жерде состиып тұрсаң, қандай картина болар еді... Барак, карта ойнап отырған діндар шал, екі тұтқын, үрпиген жасөспірім. Ахико, сен періште болар едің, азған, азғындаған, қоқыс әлемге өз көзіне өзі сенбей есеңгіреп қарап қалған періште... Ал сен шал қолтығыңа құранды қысып аласың былай...

Қария. Астапыралла... /дұғасын күбірлеп кетеді/.

Степан. Барлығын бұздың. Енді мен сені бұзамын. Етіңді бұзамын.

Қария. Ой, тоба-ай...

Степан барып өзінің төсегіне жатып қалады. Камера ішін үнсіздік басқан. Аздан кейін Степан қайта басын көтереді.

Степан. Менің қандай адамдардың қанын ішкенімді білесің бе?

Қария. Білемін.

Степан. Басым, басым, басым-ай. Күзетшіні шақыршы.

Күзетші келіп кіреді.

Степан. Арағың қайда?

Күзетші. Қазір алып келе жатыр. Келе салысымен сізге жеткіземін.

Степан. Жақсы. Дәрігерді бері жіберші. Тұла бойым мұздап, қалшылдап барамын. Суықтап қалдым білем.

Күзетші. Қазір.

Қорқақтай басып дәрігер келеді.

Дәрігер. Қай жеріңіз мазалап тұр?

Степан. Басымның сақинасы ұстады. Бүкіл денем мұздап, қалтырап барамын. Ұйықтатын дәріңнен салшы. Бір ұйықтап тұрсам басылушы еді.

Дәрігер. Міне, қазір. Дайындап әкелдім өзім де.

Степан. Давай.

Дәрігер дәріні салады. Степанды барлығы әспеттеп жатқызып, үстіне көрпесін жамылдырады.

Степан /дәрігерге/. Қасыма күзетші қойсын.

Дәрігер. Жақсы.

Степан. Ертегіші, ертек айтшы.

Ертегіші қасына отырып, оны басынан сипап, аялап ертегі айтуға кіріседі.

Ертегіші. Ғұмырын өнерге арнаған суретшінің әр сәті қимылдан тұратын. Ол тоқтаған емес. Кеудесі салқын әуенге толы, ал жүрегін жалын орап жатыр. Ессіз саусақтары шапшаң қимылдап, бояудан ертегі құрайды. Мұңға оранған сұлу күздің ақтық демі, түн құпиясын шашқан шегіртке шырылы, алыстан шақырған әтеш, күн құрғатып үлгермеген балаң шық – бәрі суретші меншігі, суретші әлемі... Бірде кеудесін кернеген тәтті қайғыдан қажыған ол ұйықтап кеткен. Түс көрді. Аптап дала, құм. Шексіз белестер. Тыныштық. Өзін-өзі жұтып, үнсіз ыңыранған өлі тыныштық. Мұнда еш нәрсе жоқ еді. Айналасына есі кете жалтақтап, тобығынан құм кешіп келе жатқан суретші төбесінен өткен ыстықтан басының айналғанын сезді. Құрғақ тілі аузына сыймай сыртқа шықты. Тыр жалаңаш әлем аспанмен арбасады. Меңіреу құм патшалығы. Суретші оянған жоқ. Оның ендігі мекені осы болатын...

Дәрігер. Болды, ұйықтады. Күзетшіні шақырыңыз.

Күзетші келіп кіреді.

Дәрігер. Оянғанша қасында болыңыз.

Күзетші. Жақсы.

Әркім өз бұрышына барып, өз істерімен айналысады. Қария жерге отырып, алысқа қадалып ойланады.

Қария. Тоғай, тоғай, тоғай су,

Тоғай қондым, өкінбен.

Толғамалы ала балта қолға алып,

Топ бастадым, өкінбен,-дейд.

Бүгін, соңы өкінбен

Өкінбестей болғанмын.

Ер Мамайдың алдында,

Шаһит кештім, өкінбен, -дейд... (Доспамбет жырау)

Ахико. Ата, қатты сөйлемеңіз. Ана кісі оянып кетсе, жаман болады.

Қария. Жақсы, балам. Сөйлемей отырамын. Е, алда байқұс бала-ай, көзі шүңірейіп, қазақтан аумайды. Қалақтай ғана. Атың кім?

Ахико. Ахико. Жапонмын.

Қария. Жапон деген қай жақта?

Ахико. Қай жақта қалғанын өзім де білмеймін...

Қария. Ештеңе етпейді.

Ахико. Иә...

Қария. Ештеңе етпейді...

Бір уақытта дабыл қағылып, жұмысшылардың қайтқанынан хабар береді. Камераға қаптап тұтқындар кіре бастайды. Барлығы азып-тозған, жүдеу.

1-қазақ. Япырым-ай, қазақпысыз? Ассаламағалейкүм, ата.

Қария. Уалейкүмассалам, балам. Қай жақтың ұлысың?

1-қазақ. Арқадан, осы жақтан.

Қария. Әәә.

1-жігіт. Сізді де тұтқындаған екен ғой. Құдайдан қорықпайды бұлар. Жасыңыз қаншада, ата?

Қария. Тоқсанның үшеуіне келдім, балам.

1-жігіт. Әй, Ақан, бері кел, мында ақсақал кісі отыр. Қазақ екен.

Ақан келіп амандасады. Көрісіп, жылайды.

Қария. Босама, балам. Жылама.

2-жігіт. Жыламайтын шама қалмады ғой, ата.

1-жігіт. Үйінен хат алып отыр. Бала-шағасымен әйелі тұтқындалыпты.

2-жігіт. Халық жауының отбасы депті...

3-жігіт. Ассаламағалейкүм, ата.

Қария. Уәлейкүмассалам. Бар бол, балам. Қазақ балалар бар екенсіңдер ғой... Мұнда қазақтарды ұстамайды деуші еді.

3-жігіт. Бармыз...

2-жігіт. Некен-саяқ кездеседі. Әйтпесе қазақтарды Сібірге айдайды ғой бұлар...

1-жігіт. Нысыпыңыз кім, ата?

Қария. Ақайдың Қасені дегенді естуің бар ма? Мен сол Ақайдың Қасенімін.

1-жігіт. Япырым-ай. Алдына 17 мың жылқы біткен, қазақ-орыс мектебін ашып, болыс болған Ақайдың Қасені ме?

2-жігіт. Ол кісіні отызыншы жылдары-ақ қызылдар атып тастады дегені қайда?

Қария /күліп/. Атса, осылай отырамын ба.

3-жігіт. Жел сөз болғаны ғой, япырым-ай.

Қария. Мына тура біз отырған жерде 4 мың киіз үй тұрды, жалпақ жұрт жатты. Сексен мың адам мекен еткен шалғыны шұрайлы, берекелі ел еді. Халықты қынадай қырып, тірі қалғанын атамекенінен түре қуғанда көрде жатсам да тұрып келетін едім. Ұлардай шулаған елімді көргенде бұғып қала алмадым, қарақтарым.

1-жігіт. Сонда қалай, қарсы шықтыңыз ба?

Қария. Түрме басшысына келіп, мына жерді босатыңдар, кетіңдер, әйтпесе сендерді аруақ атады, қарғыс атады дедім. Содан тұтқынға алды... Міне, енді дәм-тұз айдап өздеріңмен кездесіп отырмын.

2-жігіт. Көрмегенім жоқ десеңізші...

Қария. Бізді қойшы, сендерге, көзі ашық, көкірегі ояу жастарға қиын. Қайсыбірін айтасың.

3-жігіт. Құл басқарған ел қай оңады. Қырып-жойғаннан басқа қолынан не келеді.

Қария. Ертеден қалған мынандай бір аңыз бар. Елу жыл бойы жорықта жүрген сақ жауынгерлері еліне қайтады. Ұзақ жылдар ерлерін күтіп хабар болмаған соң, әйелдері өздерінің соқыр құлдарына тиіп олардан бала туады. Сақ жауынгерлері елдің шетіне жеткенде құлдан туған ұлдар қолдарына қару ұстап шығып елге кіргізбей соғыс салады. Айқас ұзаққа созылып, құлдарды жеңе алмаған сақтар кеңес құрады. Сонда бір данагөй қария: «Ей, сақ жауынгерлері, осы біз не істеп жүрміз? Біз өз құлдарымызбен соғысып жүрміз. Біздер қарумен соғысқандықтан олар өздерін тең санап, жеңіс бермей жүр. Бар қару-жарақтарыңызды тастап, оларға қамшы алып шығыңдар. Олар қамшының сусылын естіп, өздерінің құл екенін есіне түсірсін» депті. Сақтар бұл кеңесті мақұл көріп, қамшымен құлдарға қарсы шығады. Қамшының ысылын естіген құлдар айқасты ұмытып, қаша жөнелген екен.

3-жігіт. Бұл сол құлдар ғой.

2-жігіт. Құл екендері екібастан, салған мына сойқандарын көрмеймісің...

3-жігіт. Ата, сізді мұнда әдейі жіберіп отыр. Мына жаналғыш, жендет сізді түнде буындырып өлтірсін деп әдейі жіберіп отыр. Бұлардың әдісі осы.

1-жігіт. Өздері өлтірсе қазақтар көтеріліп кетеді деді ме екен.

2-жігіт. Қазір көтерілетін қазақ қалды ма...

3-жігіт. Сүйегімізді жасытып бітірді ғой...

Қария. Басқа түскенді көрермін. Уайымдамаңдар. Жатыңдар, әбден титықтап біттіңдер. Ұйықтаңдар.

3-жігіт. Қарияны қайтеміз, анау екі көзі қызарып біз жақты аңдумен отыр.

1-жігіт. Әй, онда бүгін шама жоқ. Басының сақинасы ұстап домалап жатыр. Ақсақалды ертең есін жиған соң... нетеді...

3-жігіт. Бәрібір түнде кезектесіп күзетейік, жақындатпайық. Басқа не амал бар?

2-жігіт. Жүрегім сезеді, карцерден бір-ақ шығамыз-ау.

1-жігіт. Көрерміз не болса да.

Ахико. Атаны мен де күзетісемін.

1-жігіт. А?

Ахико. Атаны түнде мен де күзетемін. Рұқсат етіңіздер.

2-жігіт. Бұл баланы араластырмайық, жігіттер. Обалына қаламыз.

3-жігіт. Болды, уәде осы болсын. Атаны барлығымыз кезектесіп күзетіп шығамыз. Әр екі сағат сайын ауысып отырамыз. Бірақ мызғып кетуші болмаңдар. Анау мысық сияқты пәле. Қай жағыңнан шыққанын сезбей қаласың.

Түн. Бір уақытта Степан орнынан орнынан тұрады. Күзетте отырған 1-жігіт те орнынан қозғалып оған қарсы жүреді. Арпалыс болады. Ақыр аяғында 1-жігіт қозғалмай қалады. Степан барып қолына жастық алып, шалдың үстінен төнеді.

Ахико. Ата, ата!

Бүкіл камера оянады, шам жанады.

2-жігіт. Ойбай, бауырым!

1-жігіттің өлі денесін күзетшілер алып кетеді. Шал да қимылсыз жатыр.

Степан. Немене болды соншама дүрлігіп, жатыңдар! Мына шалды да алып кетіңдер. Өліп қалыпты!

Қария /жылап/. Алда, қарағым-ай! Боздағым-ай! Ерім-ай!

Степан. Ойбай, шал тірі ғой!

Ахико. Ата, ата!

Барып шалды құшақтай алады. «Подьем» басталады. Жұрт киініп, сыртқа беттейді.

Күзетші /Степанға қарап нығырлап/. Степан, сен денсаулығыңа байланысты камерада қаласың. Қария, сен де жұмысқа шықпайсың. Қалғандарың есікке беттеңдер, жандарыңның барында аяқтарыңды басыңдар! Өңшең сүмелек!

Тыныштық. Камерада Степан мен қария ғана қалған. Шал намаз оқуға дайындалады.

Степан. Ей, шал, прекращай!

Қария еш назар салмастан жайнамазға жығылады.

Степан. Ей, придурок, прекращай деймін!

Шал естімегендей. Степан оның жанына жетіп барып тепкінің астына алады. Шал бүк түсіп жатып қалады. Степан оны буындырып, сілкілеп, тепкілеп, құтырып кеткен. Шал бос қап сияқты былқ-сылқ. Степан біраздан соң барып қана тоқтап шалдың өлі денесін лақтырып жібереді. Өзі барып төсегіне жатып қалады. Біраздан соң шал орнынан тұрып намаз оқуын жалғастырады. Үрейленген Степан жастығының астынан пышақ алып барып шалды бауыздайды. Бірнеше мәрте пышақ салып, өлі денесін қалдырып, камераның есігін қағып күзетшілерді шақырады.

Степан. Алып кетіңдер! Мынаның көзін құртыңдар!

Күзетші. Істі неге тындармағансыз?

Степан. Не айтып тұрсың?

Артына бұрылса, шал түк болмағандай намазын оқып жатыр.

Степан /жынданып кеткен/. Алып кетіңдер! Құртыңдар көзін! Маған кімді жібергенсіңдер! Менімен ойнайын деген екенсіңдер! Мен сендерге көрсетемін!

Күзетшіге кездігін ала жүгіреді. Өлтіреді. Басқа күзетшілер келіп, оны алып кетеді. Атқан дыбыс естіледі. Шал намазын оқуды жалғастыра береді.

ҮШІНШІ ЭПИЗОД

Бірінші көрініс

Ахико. 1954 жылы мен рақымшылыққа ілігіп, лагерь қапасынан босап шықтым. Біздің баракта жұмбақ қария пайда болып, Степан жынданып өлгеннен кейін көп өзгерістер орын алған. Түрме басшылығы кенет тәубасына келгендей еді, тұтқындардың күнделікті тамағы да, киім-кешегі де тәуірленді. Осының нәтижесінде көп адамның өмірі сақталып қалды. Бәлкім олардың ішінде мен де бармын... Қария Степан өлгеннен кейін ғайып болды...

Мен Қарлагтан шыққанда жасым 25-те, ал салмағым 24 келі болды. Тірімін деп те, өлімін деп те айта алмайтын бір өліара күйде едім. Арғы дүние мен бергі дүние тұтасып, шекара сызығынан ажырайтын бір күй бар. Қалтамда – «Ахико Тецуро - Қарағанды еңбекпен түзеу лагерінде 58-бап бойынша «халық жауы» деген айыппен 10 жыл отырып шықты» деген қағаз ғана бар. Қай халыққа жау болдым, қалай жау болдым - беймәлім күйінде қалды. Ұсталғанда өзім мойындаған «жапон тыңшысы» деген жала ше? Он жылға созылған қапастың қай тұсында сусып түсіп, қалай «халық жауы» деген мүлде басқа бапқа өзгеріп шықты? Білмеймін. Бұл маңызды да емес. Қарлагтың темір торының бергі жағындағы жайнаған әлемге, көкпеңбек аспан мен мөлдір тұнық ауаға мас болып, бетім ауған жаққа жүре бердім...

Ақтамақ. Балам, көзіңді аш, балам, көзіңді аш.

Гүлшат. Апа, өліп қалған шығар.

Ақтамақ. Жоқ, демі бар деймін. Әй балам, мә, шалаптан ұртта. Ұртта. Қомағайланып ішпе, ішпе деймін, болды. Жата ғой. Әй, қыз, мына жерге шатыр тігейік. Екі-үш күн қозғамайық орнынан. Кірпігі ғана қимылдап жатыр. Жаны шығар-шықпас. Үйге сүйресек, көтере алмас.

Гүлшат. Апатай, қу сүйегі қалыпты, өліп қалатын сияқты ғой. Ана жолғы Август ағам сияқты. Қорқам, апа.

Ақтамақ. Неменеге қорқасың. Өлсе өлер. Әзір жаны бар, далаға тастаймыз ба? Әй, сен қыз да бір, ештеңе жоқ, затың - әйел, көре бер. Сорлы әйелдің басына түспейтін зұлмат жоқ мына дүниеде...Көре бер шетінен, көре бер...

Гүлшат. Қайта бастадың ба Асан қайғының жырын? Шатырды әкеліп осында тігейін бе сонда?

Ақтамақ. Иә деймін, о тоба! Мына екі зәлім келе жатыр. Бұлар қайдан шықты.

Екі жендет келеді.

1-жендет. Мә, мына апам қайтпайды, ей. Тағы біреуін тауып алыпты.

2-жендет. Әй, Ақтамақ, мынауың кім тағы?

Ахико сандырақтап жапонша сөйлеп жатыр.

Ахико. Окаасан, окаасан... Анашым... Анашым...

1-жендет. Немене деп кетті... Сен, кемпір, ана жолы ғана немісше сандырақтаған біреуді күтіп жүр едің ғой? Ол қайда?

Ақтамақ. Өліп қалды...

2-жендет. Ал мынау кім? Қалтасын қарашы құжаттары бар ма екен?

1-жендет. Қарлагтан шығыпты. Ммм... Ахико Тецуро дейді, жапон... 58 статья. Ата салайын ба?

Ақтамақ. Әй, ит, зәлім, жендет! Кет былай баламның қасынан.

2-жендет. Алжыған қақпас, ол сенің балаң емес, ол - жапон, шпион, халық жауы!

1-жендет. Бұл кемпірді де ата салу керек.

2-жендет. Әй, тұра тұршы. Атқан соң бұлар тыриып өліп қалады, сосын бізге бұл қызықты кім береді.

1-жендет. Сен-ақ тоқтата бересің осы мені.

Ақтамақ. Көздеріңді құртыңдар.

2-жендет. Әй, қақпас, сен өзіңді аямасаң да андағы қаршадай қыз, немереңді аясаңшы. Кесірің ана балаға тиеді ғой. Ылғы халық жауына қамқор болып, басына шатыр құрып отырасың. Біз бұл жапонды алып кетеміз.

Ақтамақ қолына айыр алып, жендеттерге кезенеді.

Ақтамақ. Екі көк ми, жандарыңның барында кетіңдер бұл жерден.

1-жендет мылтығын шығарып Ақтамақге кезенеді.

1-жендет. Болды, тоқтатпа мені. Өлтіремін.

Ақтамақ. Шалымның да жанын алып едіңдер, немене сендерден қорқады деп тұрсыңдар ма? Немене менің жанымды баламның жанынан артық деп тұрсыңдар ма? Жастығымды ала жатамын, иттің балалары.

Айырын алып тұра ұмтылады. Ана екеуі қашады.

1-жендет. Таста айырды!

Ақтамақ. Ұлым қайда? Ұмыттыңдар ма, ит жендет, Аппақ деген ұлым болған. Қайда сол Аппағым? Қандай өлең жазушы еді, ол өлеңдерін қандай етіп айтушы еді. Той-томалақтың көркі еді, жайраңдап далаға шыққанда қыз-қырқын шеттерінен қырылып жатушы еді, сол перзентімді де осы екеуің емес пе ұстап әкеткен. Ең болмаса келін түсіріп қызығын көрмедім? Атыңдар, атып тастаңдар мені.

1-жендет. Бізді немене бекерден бекер адамдарды ұстап, қыра береді дейсің бе? Шалың да, ұлың да халық жауы болған соң ұсталды, айдауда өлді. Бізге неғыл дейсің? Тыныш жүрген адамға тиісіп бізді жын қағыпты ма?

Ақтамақ. Жын қаққан сендерді, жын да, пері де барлығы қаққан... Баламның жалғыз жазығы – дарындылығы еді, ал шалым, шалым осы ауылда молда болды, өлген адамның жаназасын шығарды, жастардың некесін қиды. Бар жазығы сол оның. Ал сендер... Сендер шайтанның жандайшаптары, сендерге ол қалай жағады? Құран ұстаған адам қалай жағады сендерге, жын иектеген өңшең қанішер сол... Ойбай-ай...

2-жендет. Қой, құрысын кеттік, бұл жынды кемпірмен жынды болып тұрмайық.

1-жендет. Ана шпион ше?

2-жендет. Әй, Ақтамақ, ана шпионды шыжғырып, майын басыңа жақ, андағы шаштарыңа жақ!

1-жендет. Әй, тоқта, осылай кете береміз бе?

Ақтамақ. Азғындар өңшең! Неге мені атпай кетіп бара жатырсыңдар деймін, тоқтаңдар, дәттерің барып жайқалған жауқазын ұлымды үзгенде мына мені, сорлы кемпірді өлтіруге шамаларың неге жетпей қалды? Найсаптар! Атыңдар мені!

Гүлшат. Апатай, апатай! Болды, қойыңызшы. Қойыңызшы, қорқып барамын.

2-жендет. Андағы қызың қорыққанынан бұтына жіберіп қойды.

Ақтамақ. Не дейді? Әй, Гүлшат! «Ауызың толы қан болса да, дұшпаныңның алдына төкпе» дейтінім қайда?

Гүлшат. Апатай, қорқып барамын, сізді атса, мен не боламын?

Ақтамақ /Гүлшатты құшақтап, тербетіп/. Бұлар атпайды, бұлар сондай қорқау ғой, балам, астыртын, білдірмей, түн жамылып, жымысқы жүреді бұлар. Бұлар сондай. Атаңды да сөйтті ғой. Аппақты да сөйткен.

Гүлшат. Детдомға оралғым келмейді.

Ақтамақ. Оралмайсың, оралмайсың, болды, қойдым, айнам, қойдым. Қойдым.

Жендет. Жүр, ақырын-ақырын шегініп кетіп қалайық.

1-жендет. Иә, кеттік.

2-жендет. Көзінен көзіңді айырма.

1-жендет. Иә, тура көзіне қарап тұрмын.

2-жендет. Бұл жапон сен кемпірдің түбіне жетеді әлі.

1-жендет. Екі көзіңнен қанды жас ағызады әлі. Андағы шыжың қызың да жетістіреді сені. Тірі болсақ көреміз әлі.

2-жендет. Ұлтының өзі түсініксіз. Гүл-шат деп қояды.

Ақтамақ. Ах, атаңа нәлет жауыздар!

Ақтамақ тұра ұмтылғанда, екеуі тұра қашады.

Екінші көрініс

Ақтамақ пен Гүлшат Ахиконы орнынан тұрғызып, сүйемелдеп алып келеді.

Ақтамақ. Альберт, Альберт! Бронислав! Қайдасыңдар? Мынаны кіргізіңдер.

Альберт және тағы бір адам шығады. Мыналарды көріп жанталасып сүйемелдеп екі жақтап алып кіреді.

Ақтамақ. Альбертжан, тура сен жатқан жерде жатыр екен, бұл да түрмеден шығыпты. Өңі қазаққа ұқсайды, бірақ қазақ емес, тілі басқа.

Бронислав. Не дейді? Қытайша сөйлейтін сияқты.

Альберт. Жоқ, жапон.

Гүлшат. Иә, жапон, жапон, жаңағы жендет те солай деді ғой.

Бронислав. Жаны шығар-шықпас...

Ақтамақ /жылап/. Енді бір нәрсе етіп адам қылайық, балалар, өлтіріп алмайық... Қабірің жарық болғыр отағасынан, Аппағымнан, кеше ғана Августен онсыз да айырылдым...

Гүлшат. Апа, апатай, жыламашы...

Бронислав. Барлығы жақсы болады, апа, уайымдамаңыз, демалыңызшы, өзіміз қараймыз.

Альберт. Иә, апатай, шайыңызды ішіп алыңызшы.

Барлығы сүйемелдеп алып кетеді.

Үшінші көрініс

Гүлшат. Апа, Ахико келін әкеле жатыр! Келін! Келін! Менің енді жеңгем бар, менің енді жеңгем бар! Алақай, алақай!

Ақтамақ орнынан үш ұмсынып, тұра алмай қалады. Оны қыз-келіншектер тұрғызып қолына бір табақ шашу береді. Келінді алып кіргенде барлық дәстүрі жасалады.

Ақтамақ /мақтанып кетеді/. «Өшкенім – жанды, өлгенім тірілді». Міне. Біздің шаңыраққа да келін түсті, той болады. Міне. Айна-ла-йын.

Ахико мен Катяны барып сүйеді. Ахико нағыз жапонша салмақты, сыпайы. Осы жерде үйлену сәтінің қазақша, жапонша, көптеген басқа ұлттардың салты аралас болса... Қазақстанның көпұлттылығын, ұлттар арасындағы өзара сыйластықты көрсететін көрініс.

Төртінші көрініс

Ақтамақтың үйінің іші. Катя аяғы ауыр, іс тігіп отыр. Ақтамақ қазан-аяқ басында күйбеңдеп жүр. Мамыражай сәт. Кенет пошташы келіп кіреді.

Пошташы. Ассалаумағалейкүм!

Ақтамақ. Кел, балам, төрлет.

Пошташы. Жоқ, рахмет, нан ауыз тиейін. Ахико, сені бір минутқа бола ма?

Ахико. Иә, әрине.

Екеуі оңашаланады.

Ахико. Не болды?

Пошташы. Саған бір одағай хат келді.

Ахико. Одағай деген не?

Пошташы. Конвертінің өзі біртүрлі, қарашы.

Ахико. Жүрегім атқақтап барады, бұл жапонша жазу ғой.

Пошташы. Онда сүйіншімді бер.

Ахико. Берем сүйіншіңді.

Пошташы. Онда алдымен биле.

Ахико. Ей, кетші, әкел хатты.

Пошташы. Бермеймін.

Ахико. Мынау жынды ғой. Әкел бері.

Пошташы. Алдымен сүйіншімді бер.

Ахико /қалтасынан ақша шығарып/. Мә, мынау жете ме?

Пошташы. Ойбай, тым көп қой.

Ахико. Әй, хатты таста да, жоғалтшы көзіңді.

Ахико. Жапониядан. Жапонша жазуды да көретін күн бар екен ғой. /Иіскейді/. Теңіздің, тұздың, балықтың иісі шығады. Кім, не жазды? Мені іздеп жатыр ма сонда! /хатты ашады/. Әкем... әкемнің жазуы...

Қадірлі ұлым, Ахико. Сонау алмағайып кезеңде өзіңнен көз жазып қалған едік. Анаң не өлі деген, не тірі деген хабарыңды білмей, құсадан өлді. Сені іздемеген жеріміз жоқ. Жуырда Қарлагта, Қазақстан жерінде өзіңмен бір камерада отырған жерлесіміз келіп, дерегіңді айтты. Басыңа қанша қиыншылық түссе де, өміріңді сақтап қалғаныңа ризамын, құлыным. Енді сені Жапонияда күтемін. Бауырларың да, кәрі әкең мен де өзіңді дегіберсіздене күтіп отырмыз.

Ахико. Анам, анашым... Жатқан жерің жарық болсын... Әке, әкетайым, тірі екенсің ғой, бар екенсің ғой...елге оралу...елге оралу... Катя ше? Апам ше? Әке, ол не дегенің? Барлығын таста... Ақтамақ артымда ұл бар, шаңырағымды ұстап қалатын атқа мінерім бар деп алаңсыз жүр емес пе? Оны қайтемін, әке?

Бесінші көрініс

Ахико. Мен, әрине, Жапонияға барып қайттым. Әкемді, бауырларымды көрдім. Бүкіл жапон елі аяқтарынан тік тұрып қарсы алды. Әуежайда гүл шоқтарын ұстаған, «Туған жеріңе хош келдің, Ахико» деген жазулары бар плакат ұстаған жұрт. Барлығы шаттанып жатыр. Жат жерде лагерьде қалған соңғы жапон елге оралды деп ұлан-асар той жасады елім. Репортерлар бірімен бірі жарысып сұхбат алып, суретке түсіріп жатыр. Өзімді қаһарман сезіндім. Керемет болды... Көзім көріп тұрса да, көңілім сенбеді. Еңіреп жыладым. Мауқымды басу қиын болды. Лагерьде көрген тауқыметім, содан кейінгі қиындықтар – барлығын осы бір сәт басып кетті. Елге дәл осылай оралу үшін барлығынан қайта өтуге бар едім. Сөзбен айтып жеткізе алмаймын... Әкем балаша қуанды. Бауырларымның да көздерінде жас... Бірақ мен айттым. Мен оларға былай дедім. Әке дедім... Әке... Өзіңнің самурайыңды қасымда қал деп қыспа, отанына опасыздық жасатқызба. Қазір менің отаным – Қазақстан. Онда кәрі шешем, ұлым, жарым қалды... Батаңды беріп, еркіме жібер... Тағдырдың шешімімен сол бір елге байландым. Он бес жасымда Жапониясыз қалып жүрегім күл-парша болып еді, енді екінші мәрте сол кепті кешкізе көрме маған, әке дедім... Әкем күйресе де, іштей бордай тозса да, қайғыдан қап-қара болып түтігіп кетсе де, босатты... Осылайша Қазақстанға, Қарағандыға, Ақтасыма оралдым...

Ән айтады. Алдында айтылған жапонша әннің қазақшасы:

Қояндардың артынан қуып өскен сонау тау,

Шабақ балықтарды аулап өскен сол бір өзен,

Сол кездерді әлі де түсімде көремін.

Ұмыта алмаймын ата мекенімді.

Әке-шешемнің қал-жағдайы қалай екен?

Ескі достарым аман-сау ма екен?

Жауынның жауғаны да, желдің соққаны да,

Барлығы ата-мекенімді еске түсіреді.

Мақсаттарымның бәріне жеткеннен кейін

Бір күні үйге қайтармын.

Таулары жасыл атамекенім,

Сулары мөлдір атамекенім.

Соңы.





КӨМБЕ НАННЫҢ ДӘМІ

БІР АКТІЛІ ДРАМА

(Герольд Бельгердің рухына арнаймыз)

ҚАТЫСУШЫЛАР:

Ауылбасы – 60 жас шамасында

Ауылбасының әйелі – 50-60 шамасында

Жасұлан – Ауылбасының ұлы 15-16 жас шамасында

Люба – украин қыз, 15-16 жас шамасында

Неміс шал – 55-60 шамасындағы кісі.

Түрік кемпір – 70-75 шамасында.

Зуһра -15-16 жас

Жәмила – 45 тегі әйел, Ақеділ мен Жайықтың анасы

Ақеділ – 15-16 жас

Жайық – Ақеділдің ағасы

Диуана шал – иен далада аң аулайтын шал

Сәлім – шалға ілесіп жүретін бала

Айжамал

Гүлжамал – апалы-сіңілілі келіншектер 30-35 шамасында

Гүлжан – ауылдағы әйелдер

Ағира - кемпір

Кәріс шал

Шешен әйел

Бригадир

Ауыл адамдары

Әскерилер

Бірінші көрініс

Қазақ ауылы. Сырттан адамдар жер аударылып келген. Украиндықтар, кәрістер, шешендер бар. Аралас. Олар түйіншек-түйіншек заттарын қорып, үрпиіп тұр. Жүздерінде үрей, шарасыздық. Әскерилер жекіріп, ит абалап үріп жатыр. Жер ауғандарды ауыл адамдары қабылдауда. Араларында ораулы нәрестені көтеріп, ешкімге жуымай үрке қашып жүрген бала ерекше бөлек көрінеді.

Ауылбасы. Үсті-үстіне үйіп жатырсыңдар. Бұлардың саны ауылдағы адам санынан асты. Қайда жатқызамын, немен тамақтандырамын, қайдан жұмыс тауып беремін?

Әскери. Бұйрық солай, ата. Қабылдайсыз, енді қайтесіз. Бұлардың сұрауы жоқ. Онша басыңыз қатпасын.

Ауылбасы. Сұрауы жоғы несі?

Әскери. Сұрауы жоқ деген – өлсе, жауап бермейсіз. Саспаңыз.

Ауылбасының әйелі. Ең болмаса не қылған адамдар соны айтсаңшы. Бұл тағы не нәубет, елім-ау, халқым-ау! Тағы не бәлеге тап болдық?

Әскери. Айқайламаңыз. Сөз тыңдаңыз. Білуімше, бұлардың барлығы жау жақтың жансызы. Әйтпесе тек жатқан елді айдап айдалаға апара ма? Соғыс жағдайында елдің ішіне іріткі салып, етектен тартып болмаған соң өкімет осылай шешті.

Ауылбасының әйелі. Ойбай, жау болса, біздің ауылға неге әкелесіңдер?

Әскери. Бұйрық солай. Сөйлесіп тұруға уақыт аз. Есіңізде болсын, араласпаңдар, жақындатпаңдар, басқаларға осыны жеткізіңіз. Бұлар адам етін жейді.

Бригадир. Оқ жаудыруға бұйрық бересіз бе, командир?

Әскери /ауылбасына/. Мынау кім?

Ауылбасы. Бұл контужный.

Әскери. Давай, ие бол адамдарыңа!

Жүріп кетеді.

Бригадир. Совет өкіметінің жаулары, өңшең сұм залымдар! Капиталистік империализмнің жансыздары! Оқ жаудырыңдар, батальон!

Ауылбасының әйелі. Ойбай! Енді қайттік?

Ауылбасы. Қайдағы жансыз, өңшең бала-шаға, шал-шауқан. Ең болмаса қара жұмыс істеп, қиыншылықты көтерісетін еркек жібермеген екен.

Ауылбасының әйелі. Өкіметті ақымақ көресің ба? Сенің осы мінезіңді-ай. Елдің бәрі ақымақ та, ақылды жалғыз сен. Ананың айтқанын естідің бе, өлсе өле берсін деді. Әй! /ауыл адамдарына айқайлайды/. Ана нашалнік бала жоламаңдар, аулақ жүріңдер деді, бұлар кісі етін жейді дейді. Жоламаңдар! Кетіңдер! Балаларды тығыңдар!

Ауылбасы. Оттама! Әй, қашпаңдар!

Жұрт ақырындап жылыстап тарап, қатарлары сирей бастайды.

Ауылбасының әйелі /келгендерге қарап/. Әй, шо смотришь, әй! Қарамаңдар бізге!

Бригадир. Атамын, тоқта!

Ауылбасы аулақтау тұрған әскериге жақындайды.

Әскери. Тоқтаңдар! /ауылбасының әйеліне/ Сіз тұра тұрыңыз! Қабылдап алыңыздар. Мен сіздерге өткізіп, тапсырып кетуім керек. Мыналар қызық қой. Тұра қашқандары несі. Содан кейін, қабылдап алған соң, жоламаңдар. Әзір тұра тұрыңдар. Түсінесіз бе?

Ауылбасы. Жолдас командир, бұларды мен қайда жатқызамын. Немен асыраймын. Онсыз да азық-түлік біткенді майданға жіберіп отырмыз, өз жұртым аш-жалаңаш. Қыс болса мынау қаһарын төккен. Мынауыңыз екі ауылды құрайтын халық қой. Бұлай болмайды.

Командир. Қазақтың көрпесі кең. Барлығы сыяды.

Ауылбасы. Өзің ғой, адам етін жейді деп жерітіп отырсың. Біресе қабылдап ал дейсің. Қай сөзің дұрыс.

Әскери. Әйтеуір тіл мен жақтарыңа сүйенген елсің. Мә, мында қол қой.

Ауылбасы. Қайдам... Қырып аламын ба деп қорқамын. Көздері жәудіреп, ауылыңды пана тұтып келгесін... кішкене жағдай жасап, солдаттарыңа айтсаңшы, ең болмаса жертам қазысып кетсін, нашалнік. Ауыл толы қатын-бала, мыналар да қалт-құлт етіп тұрған шал-кемпір, бала-шаға. Қалай болар екенбіз. Кішкене қол көмек беріп кетіңдер.

Командир. Уақыт жоқ оған. Басымды қатырма, кет. Ана тізімге қолыңды қой, қабылдап алдым де. Әрі қарай білгеніңді істе.

Ауылбасы. Енді қайтсеңдер де кішкене ауылдың шама-шарқына қарау керек қой. Бұл не қылғандарың?

Командир. Сіз көп сөйлейді екенсіз. Өте көп сөйлейді екенсіз.

Ауылбасы /шошынып/. Жоға. Кілең жансыз деп төгіп жатырсыңдар. Бұларды қайда жатқызамын дегенім ғой?

Командир. Бұл енді сенің жұмысың, ауылдың басшысы сенсің. Өзің тап шешімді. Бірақ есіңде болсын, сәл сезіктенсең, кілт еткен күдік туса, жас деп, кәрі деп, көзі әдемі деп аяма. Дереу, естіп тұрсың ба дереу келіп, баянда.

Ауылбасы. Білемін, кеше туған жоқпын.

Командир. Білсең – сол. Ақсақал, онда тізіммен өткіземін, тізіммен қабылдап ал жұртыңды.

Түрлі ұлттардың фамилиясы оқылады.

Зайнап Юнусова (шешен әйел шығады)

Куйра Джамалдинов

Ахмат Якубов

Ребиат Юсапов

Усман Ибрагимов

Вальтер Лехнер

Астрид Ципсер

Ида Юнгханс

Герольд Краузе (неміс шал шығады)

Марта Краузе

Неміс шал /жылап жібереді/. Жолда өлді-і-і-і-і....

Зельда Шефер

Эльма Шефер

Отто Шефер

Анна Югай

Августин Хван

Людмила Тен

Кан Гамчхан (корей шал шығады)

Ли Гюбо

Ли Сын Ман

Ким Дэ Чжун

Олар мен деп алдыға өтеді. Кейбірін «жолда өлді» деп жатыр. Ондайда кей әйелдер талықсып құлап, дауыс салып жылайды. Анда-санда әскерилер қамшымен дүрелеп, тыныштық орнатады. Ауыл адамдары үрпиісіп қалған. Оларды түгендеп болған соң әскерилер кетеді. Екі жақ бір-біріне үрпие қарап әлі тұр.

Бригадир. Жоқ, кіргізбеймін, кіргізбеймін советтік Жаңатұрмыс ауылына!

Оған келгендер ерекше үркіп қарайды.

Диуана шал. Ал енді қарап тұрмайық. Кәне, бөпеңді бере ғой, құлыным.

Кішкентай баланың қолындағы орауды алмақ болады. Бала ышқынып бермейді.

Ауыл әйелі. Ойбай, қолындағысы рас бала ма?

2-әйел. Дымы шықпайтын бұл не қылған бала?

1-әйел. Құдай-ай, өліп қалған ғой. Шақалақ сәби ғой. Балам, жібере ғой.

Бала шырылдап бермейді. Жабысып алған. Диуана шал барып әлгі баланы қолындағы орауымен қосып құшағына қысып тербетіп, «Бесік жырын» (соғыс жылдарындағы) әндетеді. Біреу шапан әкеліп, үстеріне жабады. Бала жылап жатып, ұйықтап кетеді. Шал шақалақты алып әйелдерге береді. Екі жақ та жылап жатыр. Біртіндеп, халық тарай бастайды. Келгендерді қазақтар үйді-үйге бөліп әкетеді. Сахнада диуана шал ғана баланы тербетіп қалады.

Бір үй тұр. Ағира кемпір терезенің арғы жағында жылтыңдап сығалайды. Қолында майшам, үрейлі картина. Қолын сермеп сөйлеп жатыр. Тарай бастаған ел кідіріп қарап қалады.

Ағира. Тағы соғыс басталды ма? Солдаттар жүр ғой. Әбенім, Жармұхамедім бар ма екен арасында? Жұртым-ау, менің құлыншақтарымды көргенің бар ма? Ауылға соғыс келді! Соғыс келді! Жоқ! Жоқ! Жолатпаңдар, кетіңдер! Кетіңдер!

Неміс шал көптен бөлініп, осы үйге барып кіреді.

Екінші көрініс

Көне құдықтың басы. Сахнада Диуана шал ау құрып, қақпанын сайлап отыр. Алыста состиып бірінші көріністегі бала тұр.

Диуана шал. Әй, бала, ауылға қайт!

Бала қозғалмайды.

Диуна шал. Әй, бейшара, өзіңде тіл-ауыз бар ма... Қайтейін. Олай болса бері кел. Кел, келе ғой. Ең болмаса су іш. Мә, су алып берейін.

Бала состиып қозғалмайды.

Диуана шал. Өзің нені қорек етіп жүрсің. Өлесің ғой аштан. Еее, сен бір жолаушы сапарға бекем бел буған... Сарала болып атқан бір таңда үйренген бойың ортаңды, табиғатыңды, жан жарыңды қалдырып, суыт шығып жүре бердің қайырылмай... Кәрі әкең қалды кемсеңдеп, ол бәрін сезіп жүрген, кәрі көкжал түйсігі бәрін пайымдап қойған. Бірақ сол бір сары таң, уылжыған пәк көрініс уата алмады оны. Шоқша сақалы секеңдеп, сары тістері бір-біріне қақтығысты. Ал сен шығып жүре бердің, құлыным. Жүрісің суыт, жүзің мәрт, шаһид тағдыр иесі. Жаратқан сені осылай мына менмін, құлыным. Кімге өкпелеймін, кімге барып шағынам?

Ақан серінің Құлагерін айтады. Бала әлі тұр, кетпейді.

Диуана шал. «Жел соқса, қамыс басы майда деймін, Атыңды, ат айдаушы, айда деймін. Алдыңғы ат баран болмай, қылаң болды, Жығылмаса Құлагер, қайда деймін?!» Әлде жүйрік біткеннің тағдыры осы ма? Міне, мына сен... Қай елдің азаматысың? Орыс емес, не ноғай, не түрікмен емес. Кімсің сен?

Бала үндемейді. Сол қалпы тыңдап тұр.

Диуана шал. Мен аң аулаймын. Аң дейтін аң қалды ма, кейде суыр ілінеді қақпанға, кейде түлкі, қарсақ. Қасқыр жоқ. Аяқ жетпейтін қиырға ауып кетсе керек. Бері кел.

Орнынан тұрып, балаға қарай жүреді, бала қаша жөнеледі.

Арғы жақтан неміс шал келеді.

Неміс шал. Немене желігіп, кішкентай баланы қуып жүрсің?

Диуана. Бейшара қыр соңымнан қалмайды, не жақындамайды. Енді қайда кетті?

Неміс шал. Үркіп қалған. Адамнан қорқады. Құдықта су бар ма?

Диуана. Өзің қай үйге қоныстандың?

Неміс шал. Ағира деген кемпір қабылдады.

Диуана. А, Ағира ма?

Неміс шал. Шерменде екен. Үйде отыра алмаймын. Қақ төрге шығып алып, орамалын шешіп, аппақ шашын жайып жібереді де зарлайды да жатады.

Диуана. Қайтсін енді. Төрт ұлдан бір-ақ айырылды.

Неміс шал. Үйге сыймаймын.

Диуана. Шайын қойып беруге жарасаң, ол да несібе.

Неміс шал. Әлі орныға алмай жатырмын. Темір жол бойын жағалап, халім жеткенше жүріп қайтамын. Жолда кемпірімді лақтырып жіберіп еді жауыздар. Соның мәйітін табамын ба деп.

Диуана. Таба алмассың...

Неміс шал. Бәрібір іздеймін.

Диуана. Ізде, ізде...

Неміс шал. Өзің осы ауылда тұрасың ба?

Диуана. Осы ауылда, осы ауылда.

Неміс шал. Бұлай өмір сүре алмаймын... Шыдамым қаншаға жетеді білмеймін...

Кенет ол Диуана шал құрып отырған торға малтығып қалады. Босана берем дегенде жерге жығылады. Диуана шал қалбалақтап, оны тұрғызып, тұзақтан шығарып жүр.

Неміс шал. Әй, құдай-ай! Сталиндік конституция – зұлмат, Кеңес өкіметі – зымиян, қарғыс атсын сені, мұртты тажал! Қарғыс атсын сені!

Диуана. Жалғыз анық – бұйрық қана.

Неміс шал. Бірақ... сүру керек, көну керек... Осы ғой айтпағың. Жарайды, аман бол.

Диуана. Аман бол, аман бол...

Қолында шыбығы, шашы дода-дода болып орамалынан шығып кеткен Ағира келеді.

Ағира /өзімен-өзі сөйлеседі/. Қара қағаз жібереді де жатады, жібереді де жатады. Төрт балам бар еді, төрт қара қағаз жіберіпті. Қағаз бала бола ма? Сталинді айтамын да, жынды ма өзі? Соғыс біткен соң қайтара ма әлде. Осы қағазды ала тұрсын дей ме? Әйтпесе немене? Қағазға қатын әперем бе? Қатын қағазды не қылады? Миым жетпейді. Жынды ма немене?

Диуана шалды байқайды. Ағира кенет есін жиып, қысылып қалады. Қолындағы шыбықты лақтырып жібереді.

Ағира. Ұят-ай........... /сәлем салады/.

Диуана шал басын изеп, қабағын түйген қалпы өтіп кетеді. Артынан кішкентай бала өтеді. Ағира оған да сәлем салады. Бала да мән бермейді.

Үшінші көрініс

Ауыл әйелдері жиналған масақты бидайдан ажыратып, отыр. Біреу ән салады. Олардың арасында қазақтардан бөлек, ауылға келіп қоныстанған басқа қатындар да бар. Оларды үстілеріндегі өз ұлтына тән элементтері бар киімдерінен танимыз. Кейбірі ортақ әңгімеге араласып, етене жақын отырса, біреулер бөлек қалпынан жаңылмаған. Әсіресе бір шешен әйел ерекшеленеді. Ұзын, тым ұзын. Жас мөлшерін түріне қарап ажырата алмайсың. Басқа жұрт бір төбе болса, ол бір төбе. Бет-жүзінде қасірет таңбасы соғылып, сол қалпында сіресіп қатып қалған. Эмоциясыз. Көздері де қозғалмайды, өлі. Бригадир келіп кіреді.

Бригадир. Әй, бидай ұрламаңдар, сотталып кетесіңдер. Шығарда барлығыңды тінтемін.

Гүлжамал. Әй, қайнаға, мені қазір тінтші.

Әйелдер күледі.

Жәмила. Тек, нең бар есерсоққа соқтығып.

Гүлжамал. Ақыры тінтитін болса, менен бастасыншы.

Бригадир. Әй, Гүлжамал, үкіметпен ойнама сен! Мен осы тұрған жеріңде атып кетемін. Қақым бар, рұқсатым бар!

Гүлжамал. Ойбай, ойнап айтам. Қалжың түсінбейсің бе?

Бригадир. Қалжыңдама! Аяғыңды аспаннан келтіремін!

Айжамал. Не деген теңеу!

Әйелдер күледі. Бригадир ашуланып, қамшысын алып тұра ұмтылады. Әйелдер қаумалап арашалап алып қалады. Бригадир әйелдердің қолы тигеннен кейін кенет өзгереді. Күліп, бір жастау келіншекке тұра ұмтылады. Әйелдер басында күлгенмен, артынан істің насырға шапқанын сезіп, оны жабылып жатып қуып шығады.

Айжамал. Ұялмайсыз ба?

Бригадир әлі келмейтінін біліп ыржалақтап шығып кетеді.

Гүлжамал. Жоға деймін-ау, мынау қызық қой.

Түрік кемпір. Ынсап жоқ бұларда. Құдайын танымай кеткен өңшең құзғын.

Жәмила. Соғыстан қаны бұзылып келді, әйтпесе қандай азамат еді. Туған шешесін танымай қалды ғой.

Әйелдер жұмысқа қайта отырады. Шынар /жаңағы бригадир қуған келіншек) «Жатыр едім жайлауда» деген әнді айтып жылап айтады. Бәрі жылайды.

Шешен әйел /қобалжып/. Отқа оранды. Ауыл отқа оранды. Жалын жұтты бәрін!

Жәмила. Мына кісі қайта көтеріліп кетпесін. Абайлаңдаршы. Болды, тыйыңдар көз жастарыңды. Әй, Гүлжамал, айраныңнан қалса, құйып берші.

Гүлжамал торсықтағы айраннан құйып береді. Әйел кесені қолына ұстап, бір нүктеге қадалып қалған.

Жәмила. Ішіңіз, ішіңіз. Іш десеңші, кішкене өзегін жалғасын.

Гүлжамал кесені қолымен демеп, ауызына апарады, әйел бір-екі ұрттайды. Рахметін ишарамен білдіріп, қайта жұмысына кіріседі. Әйелдер күрсінеді.

Түрік кемпір. Е, не қасіретті бастан кешіп келгенін кім біледі. Өрт жалмады дейді де отырады.

Зуһра. Әлде келе жатқан пойыздары өртеніп кетті ме екен.

Түрік кемпір. Кім біледі...

Зуһра. Апа, мен шаршадым. Қарным ашты.

Гүлжамал. Мә, сен де іш айраннан. Іше ғой.

Айжамал. Болды, дарақылана берме, өзімізге де қалсын.

Гүлжамал /қысылып/. Жетеді, жетеді ғой.

Зуһра. Жоқ, рахмет.

Түрік кемпір. Айналайын, рахмет. Қазір сәл шыдасақ, үйге қайтамыз. Өздерің ішіңдер, өздерің ішіңдер.

Жәмила дорбасын қопарып-қопарып, түбінен ірімшік шығарып, ақырын Зуһраға береді. Әйелдер әрі қарай ыңылдап әндетіп, жұмыстарын жалғастырады. Терезеден Ағира сығалап жүр. Ол әйнекті қағады. Әйелдер оны байқап, күрсініп қояды.

Ағира. Қыздар-ау, беу қыздар! Төрт ұлым төрт жағымнан алып, аяғымды жерге тигізбей көтергенде көрермін сендерді. Сол кезде бәрің жыпырлап, апа-апа деп асты-үстіме түсерсіңдер әлі. Ана жақта туады менің дәуренім, сонда көресіңдер...

Төртінші көрініс

Қоңырқай шаңырақ. Ортада дөңгелек аласа үстел. Майшам сығырайып жанып тұр. Жасұлан мен Ақеділ кітапқа шұқшиып бір нәрсе жазып отыр. Украин қыз Люба оларға қарап отыр. Жәмила кіреді. Ол келгенде балалар бәрі жапырлап, тамақ күтіп қарайды. Жәмила орамалын шешіп, шашын жайып жіберіп, арасын қағып-қағып, бидай түсіреді. Оны қолдиірменге тартып, бір уыстай ұн жасап, быламық пісіреді. Төмендегі әңгіме Жәмиланың осы ісі барысында жүреді.

Жәмила. Балалар, жұмыстарыңды аяқтаңдар. Кешкі шайымызды ішіп жатайық.

Ақеділ. Жайық келмеді ғой.

Жәмила. Бүгін келмейтін сияқты. Жұмысы барған сайын ауырлап барады.

Жасұлан. Онда мен үйге қайттым. Айтпақшы, апа, Ақеділдің өлеңін тыңдаңызшы. Бір керемет өлең жазыпты. Оқышы.

Ақеділ. Қойшы...

Жәмила. Оқи ғой, қысылма.

Ақеділ. Құтырынып, қарақшылар,

Фашист деген өңшең сұмдар.

Жаймақ бізге улы торын.

Қорықпаймыз олардан біз.

Оларды біз жеңеміз! (Г.Бельгер. «Бремя будней» кітабынан)

Жәмила. Жақсы, жақсы...

Жасұлан /күліп/. Жарайды, кеттім.

Люба /орнынан тұрып/. Иттен шығарып жіберейін.

Жәмила. Өй, қой, быламық дайын. Дастарханнан үлкен емессің.

Ақеділ. Иә, шайға қалсаңшы.

Жасұлан. Жарайды.

Олар қағаздарын жинастырады. Жәмила мен Люба дастархан қамына кіріседі.

Люба. Менің анам тура сіз сияқты еді.

Жасұлан /күліп/. Сенің мамаң украинка, ол қалай Жәмила апай сияқты болады.

Люба /мұңайып/. Мінезін айтамын. Біз інім екеуміз анам нан ашыта бастағаннан үйді төңіректеп, аңдып жүретінбіз. Бауырым ашқарақ болатын. Өзі кіп-кішкентай. Ал қарны деген... Қабақтай! Сендер ондай қарын көрген жоқсыңдар. Есіл-дерті тамақ... сосын оның ол мінезі маған да жұғып, екеуміз бірігіп, қазан төңіректейтін де жүретінбіз. Ал анам деген... керемет аспазшы еді. Борщ жасағанда..... Ішіне шошқаның майын салып, қызанақты турап, ащы бұрыш араластырып, қып-қызыл етіп алдыңа қойғанда... іші бауырыңды шоқша қаритын. Ал менің інішегім, өзі үш-ақ жаста, қалай асаушы еді, қалай асаушы еді... Сосын аштық басталды. Жейтін тамақ жоқ, бір асам май, бір уыс бидайға зар заман туды. Бұратылып жатамыз... Әкем азық іздеп басы ауған жаққа кетті. Оралмады. Анам тұрмай қалды... Сонда інім... інішегім «Әке, әкем келді» дейді. "Көп тамақ әкелді, нан әкелді, қараңдар" дейді. Сөйтіп күлімсіреп, былдырлап жатып үзіліп кетті...

Ол жылап жүгіріп шығып кетеді.

Жәмила. Алда байқұс-ай. Қайда барасың, жаным, тоқта.

Артынан жүгіреді.

Ақеділ. Түу, құдай-ай.

Жасұлан /көзінің жасын көлегейлеп/. Жарайды, дос, мен кеттім. Ренжімеші. Жәмила апайға рахмет дей салшы.

Ол шығып кетеді. Дастархан басында Ақеділ жалғыз қалады.

Бесінші көрініс

Ақеділ, Жасұлан, Зуһра, Люба төртеуі қыдырып жүр. Оларға Диуана шал мен бала кезігеді.

Диуана шал /Ақеділге/. Әй, балам, мынаны Жәмилаға апарып бер.

Ақеділ. Бұл не?

Диуана шал. Суыр. Екі суыр ұстадым бүгін. Пісіріп жеңдер.

Ақеділ. Рахмет, ата. Жарайды.

Диуана. Айдалада неғып жүрсіңдер?

Ақеділ. Мектептің тапсырмасымен, далада өсетін шөп түрлерін жинап келіңдер деген.

Диуана шал. Е, жарайды, абай болыңдар.

Кетіп қалады.

Жасұлан. Суыры несі? Немене сендер суыр жейсіңдер ме?

Ақеділ (қызарақтап). Үйге апарамын ғой не болса да.

Люба. Қызық адам екен.

Ақеділ. Ашаршылық кезінде бүкіл ауылды асыраған. Аң аулаған. Тышқан, жылан, кесіртке – бәрін. Ауыл осы кісінің арқасында шығынсыз шықты.

Жасұлан. Қазір аздап былай, кіресілі-шығасылы сияқты иә?

Ақеділ /жаратпай/. Білмеймін.

Жасұлан. Ана жолы түсімде қып-қызыл түлкі жотадан жотаға жөңкіп зымырап бара жатыр екен, оның соңынан самғай көтерілген бір бүркіт шүйлігіп барып түйреп іліп әкетеді. Мен оларға сырттан тамашалап қарап тұр екен. Көктем, сай-саланың бәрі көкпеңбек жасыл майса. Күн болса шақырайып шығып тұр, айнала тып-тыныш. Жұмақ тәрізді сурет.

Ақеділ. Соғыс аяқталатын шығар. Түлкі деген - зымиян Гитлер болар.

Зуһра. Иә, аумин, солай болса екен.

Люба. Айтқаның келсін.

Жасұлан. Ал мен басқаша жорыдым.

Люба. Қалайша?

Жасұлан. Үйленгім келіп жүр.

Барлығы күліп жіберді.

Ақеділ. Анда қан майдан, жұрт қырылып жатыр, ал сенікі не желік?

Люба. Желік демеші, жаман естіледі екен. Үйленсе несі бар. Көркем, сымбатты жігіт.

Зуһра. Люба, сен оған ғашық болып жүрме.

Люба. Енді сен оттап кеттің!

Ақеділ. Ғашық болса несі бар, көркем, сымбатты жігіт.

Барлығы күледі.

Люба. Қойыңдаршы, сендерді де дос деп жүрмін ғой.

Жүгіріп кетіп қалады. Зуһра оның соңынан жүгіреді.

Ақеділ. Бекер болды, ренжітіп алдық.

Жасұлан. Алдық демеші, сен ғой бастаған.

Ақеділ. Зуһра екеумізді айтамын.

Жасұлан. Зуһра екеуміз деп оны неменеге меншіктей қалдың.

Ақеділ. Люба екеуіңе не болған, шыбық тигізбейсіңдер ғой тегі. Не айттым сонша?

Жасұлан. Люба екеуің деп бізді бөлектеп тұрсың. Бәріміз бірге жүргенде, біртүрлі естіледі екен. Доспыз дейсің де, қит етсе бөлектейсің.

Ақеділ. Жасұлан, болды қойшы. Ондай ойым болған жоқ. Зуһра екеуміз дегенде... Енді... мен оған сөз айттым ғой, білесің бе.

Жасұлан. Қашан?

Ақеділ. Біраз болды.

Жасұлан. Ол не дейді?

Ақеділ. Келісті. Алматыға бірге кететін болдық. Тек көктем шықсын.

Жасұлан. Қойшы, сенбеймін.

Ақеділ. Рас.

Жасұлан. Шешең біле ме?

Ақеділ. Сол шешемнің жайы қиын болып тұр. Жайық болса күні-түні жұмыста, әскери адам. Анамды жалғыз қалдырғым келмейді. Әйтпесе білесің ғой, оқығым, ғалым болғым келеді.

Жасұлан. Зуһра ше?

Ақеділ. Ол да оқиды.

Жасұлан. Мен сенбеймін.

Зуһра қайтып келеді.

Зуһра. Жоқ, қайырылмады. Қатты ренжіпті. Соған қарағанда, айтпады деме ол саған ғашық.

Жасұлан. Маған бәрібір. Ақеділ, Зуһраға өлеңіңді оқыдың ба?

Ақеділ. Қойшы деймін, болды.

Жасұлан. Жоқ, тыңдашы, бір керемет өлең жазыпты.

Зуһра. Ақеділ, өтінемін...

Ақеділ. Жарайды...

Егер де біреу сұраса менен:

«Қай ақынды сүйесің сен?»

Көп ойланбай, мақтан етіп,

«Маяковский!» дер едім мен (Г.Бельгер. «Бремя будней» кітабынан).

Зуһра. Күшті...

Жасұлан ішін басып күліп жатыр.

Ақеділ. Жасұлан, кімге үйленетініңді айтпадың ғой.

Жасұлан. Мен бе... Мен Зуһраға үйленемін.

Енді Ақеділ мен Зуһра күледі. Жасұлан ашуланады.

Жасұлан. Күлкілі бір нәрсе айттым ба?

Зуһра. Қалай үйленесің? Жасұлан, ұят болады, олай айтпа.

Жасұлан. Сенің Ақеділмен сөз байласқаныңды мен қазір естіп тұрмын. Бірақ жаңа үйленем дегенде, сені ойлап тұрғанмын. Сондықтан қалай десең де, мен бірінші болып айттым.

Ақеділ. Жасұлан, болды, қойшы енді. Екеуміз дос емеспіз бе...

Жасұлан. Егер шын дос болсаң, менің сыртымнан Зуһраға сөз айтпайтын едің.

Ақеділ. Енді сенен бата сұраймыз ба?

Жасұлан. Ешқандай да бата жоқ. Зуһра, ойлан. Мен айттым. Қаласаң, ертең таңертең әке-шешемді жіберейін үйіңе.

Зуһра. Жоқ, олай болмайды.

Ақеділ. Болды, кетші. Көзіме көрінбеші енді.

Жасұлан. Жоқ, мына сен - бұдан былай көзіме көрінбейтін бол.

Зуһра. Балалар, болды деймін!

Жасұлан. Зуһра... /қолынан ұстайды/.

Ақеділ. Ей, кет дедім ғой!

Жасұланды жағасынан ала кетеді. Апыр-топыр төбелес. Ақеділ басында күліп қашқақтағанмен, бір-екі ауыр соққы алғаннан кейін ашуланып, аянбай жұдырықтасады. Істің насырға шапқанын түсінген Зуһра шырылдап арашаламақ. Ақыры Жасұлан Ақділді ұрып тастайды, Ақеділ қимылсыз қалады. Зуһра оны құшақтап зар илеп жылайды.

Зуһра. Ақеділ, тұр, тұршы. /Жасұланға/ Сен оны өлтірдің, қанішер, фашист. Оңбаған!

Жасұлан аңтарылып тұр.

Зуһра. Ақеділ, тұршы, көзіңді ашшы. Ол саған не істеді?

Неміс шал пайда болады. Ол Ақеділдің тамырын ұстап көреді.

Неміс шал. Әй, қыз, айқайлама. Талып қалған ғой, қазір есін жияды. Не болды?

Зуһра. Мынау, мынау ұрып тастады?

Неміс шал. Не жетпеді соншама?

Зуһра ыңғайсызданып, көзін төмен салады.

Неміс шал. Түсінікті... Міне, көзін ашты қыраның. Жүр, тұр, батыр. Тұр. Өзің жүре аласың ба? Ах, Ромео, Ромео...

Жасұлан. Ромео? Онысы кім тағы?

Неміс шал. Кейіпкер. Мәңгі жас, мәңгі ғашық. Ромео мен Джульетта деген ғажап туынды бар.

Зуһра. Ромео мен Джульетта...

Жасұлан. Қайдағы Ромео, Қайдағы Джульетта! Әкеңнің ауызын...

Жасұлан жерге бір түкіріп кетіп қалады.

Неміс шал. Мына жігіт адуынды ғой.

Зуһра. Адуынды. Көрдіңіз бе, не істегенін...

Неміс шал. Жылама, Ромеоң есін жияды қазір, әне қимылдай бастады. Бұл деген не, ер жігіттің басына не келіп не кетпейді... Тұр, тұра ғой, жүр.

Зуһра мен неміс шал Ақеділді екі жағынан сүймелдеп, алып кетеді.

Алтыншы көрініс

Зуһраның үйі. Дастархан басында Зуһраның әжесі түрік кемпір мен ауылбасы қария отыр.

Түрік кемпір. Үйіміз де, күйіміз де болған. Үйім сенің мына тоқал тамыңның қасында хан сарайындай еді. Мұны мақтанып, асылық жасап айтып отырған жоқпын. Шыққан жеріміз жақсы, текті жердің ұрпағымыз. Қызымды балаңа әперетін болсаң, қорламай әпер. Бидайдың баратын жері диірмен болса, қыздың баратын жері және белгілі. Үйде ұстап абырой таппаспын. Бірақ сыйлап ал.

Ауылбасы. Біреуді кем санайтын, қор санайтын кісі емеспін. Қу заман не істемейді, зобалаң келсе, бұдан да зоры болады. Сонда қалыңына қанша мал сұрайсыз?

Түрік кемпір. Қызым барамын десе, сүйемін десе, тегін-ақ берер едім. Бірақ Зуһрадан ондай ешнәрсе естімедім. Мал екеш малды да бауыздарда ырымын жасайды. Өзің де жөн-жоралғысынан жаңылмасаң, ертең қызым шаңырағыңа құт әкеледі.

Ауылбасы. Енді не сұрайсыз, айтсаңызшы.

Түрік кемпір. Екі сиырың бар екен, соның бірін берсең болады. Сосын бір қой, ұзату тойына.

Ауылбасы. Келістік. Ұлым Зуһраны әпермесең өлемін деп домалап жатыр, иттің баласы. Әйтеуір қыз тіл алады ғой? Ертең тимеймін деп шалқасынан түспесін.

Түрік кемпір. Жоқ, айналайын, ондайымыз жоқ. Айтқанымды істейді қызым.

Жетінші көрініс

Зуһра. Апа, біреу біздің қораға сиыр әкеліп байлап жатыр.

Кемпір. Не дейді!

Жүгіріп барып терезеге қарайды.

Кемпір. Ойбай, жаным, бар екен ғой.

Зуһра. Ол не сиыр? Қайдан келді?

Кемпір. Саған біреу өз-өзінен сиыр әкеп байласа да жақпайды. Жай сиыр да... Колхоздан көмек біздің отбасына.

Зуһра. Керемет болды ғой, алақай!

Кемпір. Иә, енді аузымыз аққа тиетін болды, бұйыртса, өле қоймаспыз енді. Бері келші, шошаңдамай бері кел деймін. Түрің не болып кеткен өзі. Шашың қобырап, бетің кір ме немене. Албасты неме, бойжеткен қызсың ғой, өзіңе өзің дұрыстап қарамайсың ба, айнаға бар! Саған ғашық болып жүрген ана балада да ес жоқ!

Зуһра. Қай бала? Ақеділді айтасыз ба? Ой, оған бәрібір. Кітабын құшақтап жүреді де қояды, менің бетіме қарайды дейсіз бе сол.

Кемпір. Ақеділі кім тағы?

Зуһра. Ақеділ, кәдімгі Ақеділ, Жәмила апайдың ұлы. Ағасы соғысқа аттанбақ. /күрсініп/ Енді бар ауыртпалық Ақеділге түсетін болды.

Кемпір. Оның саған қандай қатысы бар?

Зуһра /шошып/. Ешқандай!

Кемпір. Ойбай!

Зуһра. Апа, не болды, түсің бұзылып кетті ғой.

Кемпір. Бұдан былай Ақеділ деген сөзді естімейтін болайын сенен!

Зуһра. Неге?!

Кемпір. Болмайды!

Зуһра. Апа, мен Ақеділді жақсы көремін.

Кемпір. Астапыралла!

Зуһра. Ол да мені жақсы көреді.

Кемпір. Ақеділ деген әлгі сымтемірше оратылған ұзын қара бала ма? Жасы қаншада?

Зуһра. Екеуміз жастымыз.

Кемпір. Оны қайдан тауып ала қойдың?

Зуһра. Күзде бірге масақ тердік емес пе.

Кемпір. Мәссаған, кәпір болғыр, мен бұны кішкентай сәби көріп жүрсем, мынаның айтып тұрған әңгімесін қара, масақ тердік дейді, зымиян мыстан!

Зуһра. Апатай, не болды саған? Түсіңіз бұзылып кетті ғой. Қойыңызшы. Түк те болған жоқ, жай масақ тердік.

Түрік кемпір. Жай масақ тердік дей ме... ух, жаным ай. Әлгі, әлгі сиыр... Жүрші далаға шығып қарайықшы өзі кәрі мал емес пе екен?

Зуһра. Қандай мал болса да тегін келді ғой.

Түрік кемпір. Әй, қызым бері кел. Әңгіме бар. Бұл сиыр, бұл бұзаулы сиыр тегін келіп отырған жоқ. Осы ауылдың старшыны, ауылбасы бар емес пе, сол түнеу күні келіп, сені айттырып кеткен, қызым. Мен келісімімді бердім.

Зуһра. Жасұлан ба?

Түрік кемпір. Жоқ, аты Амангелді ғой деймін.

Зуһра. Жоқ, ұлы, Жасұланға ма? Кімге айттырды деймін!

Түрік кемпір. Шәңкілдеме. Дұрыстап, жай сөйле.

Зуһра. Кешіріңіз.

Түрік кемпір. Иә, Жасұланға болар. Ұлының атын сұрамадым. Бірақ әкесі ауылды басқарып отырса, текті жердің баласы ғой. Мен келістім.

Түрік кемпір. Жақсы жердің баласы, сен де жаман болмайсың. Осы, балам.

Зуһра. Апа, кешіріңіз, бірақ Жасұланға тие алмайды екенмін. Қазір орта ғасыр емес, совет заманы. Адамды сиырға сатты деген не сұмдық, мен КГБ-ға жазамын.

Түрік кемпір. Пыссымылда. Жаз, жаз да Сібірге айдатып жібер мені! Кешегі күніңді ұмытқан екенсің. Барлығы жадыңнан шығып қалатын кішкентай бала емессің ғой. Жарымағыр отарбаны, отарба ішінде отынша қатталған адамдарды, жан-жақтан арпылдаған иттер мен иттен жаман азғын жендеттерді ұмыттың ба? Сені еркек балаша киіндіріп, ішерге су болмағанда өзімнің зәрімді аузыңа тамызып, жаныңды әрең алып қалып едім ғой. Енді мында келіп есіргенің қай сасқаның? Ауылбасына келін болсаң, жаман боласың ба? Өзіңді ойламасаң, кәрі шешең мені ойласаңшы. Жат жерде, жат жұртта осындай тірегіміз болса, осындай құда-жекжатымыз болса, қалай? Мұртымызды балта шаппайды ғой онда. Қызым, қызым, ақымақ болма. Тыңда шешеңді. Айтқанын істе.

Зуһра. Апатай, мен оны сүймеймін ғой.

Түрік кемпір /оны құшақтап, басын алдына салып отырып/.Қызым, кімді кім сүйіпті, кім кімге сүйіп қосылыпты. Сенің әкең де анаңды осылай сыртынан атастырып, құда түсіп алды. Үйлену тойына дейін бірін-бірі көрген жоқ. Екеуінің соңынан, міне, алтын асықтай екеуің қалдыңдар. Жаман ба не? Сандалған мына тірлікте Алланың жалғыз аманаты тіршілігімізді сақтап қалайық. Содан басқа не арман, не тілек қалды қазір. Жеткіншек інің өсіп келеді. Ол деген ұрпақ, ол деген біздің тұқымның жалғыз ұрығы. Сол сәулені сөндіріп алмайық. Сол үшін бәріміз қызмет етейік.

Зуһра /басын көтеріп/. Апатай, Маһмұдтың қол-аяғы балғадай, оған не болушы еді, ертең-ақ ер жетіп, адам болып кетеді.

Түрік кемпір. Тәйт! Тіл-көзім тасқа деп айт! Өзінің жалғыз бауырын, өзінің әулетін ойламайтын қатын – шіріген жұмыртқа! Жыныма тиме!

Зуһра. Апатай!

Түрік кемпір. Тиесің деген соң тиесің! Жасұлан ба аты кім еді, соған тиесің. Болды!

Сегізінші көрініс

Ауыл сырты. Жасұлан тұр. Түрік кемпір Зуһраны жетектеп, Жасұланның жанына әкеледі.

Түрік кемпір. Ал, сөйлесіңдер. Мен ана жақта тұрамын.

Зуһра. Неменеге тұрасыз? Мені үйді таба алмай қалады дейсіз бе?

Түрік кемпір. Сөйлесіңдер, дұрыстап сөйлесіңдер.

Аулаққа барып тұрады.

Зуһра. Жасұлан, бұның не?

Жасұлан. Сені аламын деп айттым ғой.

Зуһра. Сүймейтініме қарамайсың ба?

Жасұлан. Қарамаймын.

Зуһра. Мен саған өлсем де тимеймін.

Жасұлан. Олай айтпа.

Зуһра. Қазір мұнда Ақеділ келеді.

Жасұлан. Ол маған не істейді?

Зуһра. Досыңның бетіне қалай қарайсың?

Жасұлан. Біз бекер кездесіп тұрмыз, одан да бірден үйіңе барып алып кету керек еді сені.

Неміс шал мен Ақеділ келеді.

Түрік кемпір. Әй, шал, сен мұнда неғып жүрсің?

Неміс шал. Қызын сиырға сатқан сен кемпір ма?

Түрік кемпір. Өзімнің қызым, не істесем де өзім білемін. Не керек саған?

Неміс шал. Мына бассыздықты тоқтат, балаларға еркіндік бер деуге келдім.

Түрік кемпір. Сен айтпасаң не істерімізді білмей отыр едік. Жоғалт көзіңді. Алып кет андағы күшігіңді.

Неміс шал. Бұл бала Зуһра екеуі бірін-бірі сүйеді. Жасұлан, сен совет мектебінде оқыған, көзі ашық баласың. Осындай озбырлыққа барған жараса ма? Аздан кейін бұл істеп жатқандарың барып тұрған қылмыс. Тоқтатыңдар!

Жасұлан. Аға, сіз араласпаңыз, өз мойныңызда қыл арқан тұрғанын сезбейді екенсіз. Сәл ғана қаттырақ тартса, не болатыныңызды білесіз бе.

Неміс шал. Менен соншама не кінә көріп тұрсың? Жазығым – мына бейкүнә сәбиді, бала махаббатты қорғағаным ба? Озбырлыққа қарсы тұрғаным ба? Талай зобалаңды бастан кешкен жанмын. Енді ешкімді жылатқызбаймын.

Түрік кемпір. Әй, қызды байға бермегенде не істейміз? Не сандалып тұрсың.

Неміс шал. Оқысын. Әне, Ақеділ екеуі қалаға кетеміз деп отыр. Барсын.

Түрік кемпір. Мына шалдың есі дұрыс па? Менің қызымда сенің не шатағың бар деймін? Байға беремін бе, жайға беремін бе жоқ әлде өлтіріп тастаймын ба өзім білемін.

Неміс шал. Болды, сөз осымен тоқтасын, салғыласып тұратын уақыт жоқ. Жүр, Зуһра, кеттік. Бүгінше менің тамымда боласыңдар, ертең таң ата қалаға өзім салып жіберемін, жүр.

Түрік кемпір. Ойбай, Зуһра, өлтіремін тоқта!

Зуһраны әрі тартады, неміс шал бері тартады. Қырғын төбелес басталады.

Неміс шал. Әй, кемпір, тоқта болды, тұра тұршы. Тоқта. Масқара боламыз. Бұл елге екеуміз де келімсекпіз. Есіңді жи.

Түрік кемпір /басылып/. Енді өзің ғой, қақпас!

Неміс шал. Екеумізді де ұстап әкетеді. Тоқта. Жүр, Зуһра. Жүр, кеттік.

Жасұлан. Ах, атаңа нәлет фашист! Осыдан көр де тұр, қалай болар екенсің! Осыдан көр де тұр!

Зуһра, Ақеділ, неміс шал (шарасыздықтан қолын бір сілтеп) кетіп қалады. Жасұлан мен түрік кемпір олардың артынан кетеді.

Тоғызыншы көрініс

Ұлы Отан соғысының уағындағы шағын кеңсе, үстел басында жас сарбаз жазу жазып отыр. Егде неміс келіп кіреді.

Неміс. Сәлем бердік.

Жайық. Амансыз ба, қалыңыз қалай?

Неміс. Жақсы...

Жайық. Сіздің нендей жағдай болса да жақсы дейтініңіз жақсы.

Неміс /күліп/. Жақсы болса енді басқаша қалай айтамын.

Жайық. Дұрыс. Мында қолыңызды қойыңыз. Болды, енді тура екі аптадан кейін келіп, бой көрсетесіз.

Неміс. Бір жаққа қашады дейсің бе.

Жайық. Бірақ мен болмаймын. Майданға аттанып барамын.

Неміс. Е де... Олай болса көріскенше, балам. Қайда жүрсең де аман-есен бол.

Жайық. Қызық, сіз де неміссіз, майдандасқалы бара жатқан дұшпаным да неміс. Бірақ сіз мында маған амандық тілеп тұрсыз.

Неміс. Неміс пен фашистің айырмасы жер мен көктей. Бұны сен білмей айтып тұрсың, бірақ осыны білетіннің өзі білмегенсіп мына сойқанды салып отыр емес пе. Сол қинайды.

Жайық. Кішкене ақырын-ақырын сөйлеңізші. Онсыз да үстіңізден домалақ арыз бар.

Неміс. Ол қандай арыз тағы?

Жайық. Өзім көрген жоқпын, бірақ сізді жіті бақылауға алу туралы жарлық бар.

Неміс. Міне, қызық! Мен не бүлдіріппін?

Жайық. Ел арасында соғысқа бармаңдар деп үгіт жүргізіп жүр, шпион дейді.

Неміс. Мені өле алмай жүр деп ойлай ма? Кімді үгіттеппін? Кім жазыпты?

Жайық. Аты-жөні белгісіз.

Неміс. Осы халық қарап жүрмейді. Менде несі бар, кімді үгіттеппін. Менің де өзіңдей ұлым бар, ол да соғысқа өз еркімен сұранған, неміс деп сенбеді, алмай қойды, үйге келіп, жер тепкілеп жылады. Барлығымыз қатты қорланып едік, тағы қандай заман күтіп тұр екен алда.

Жайық. Хатты өзім көрген жоқпын, бірақ орысша өте сауатты жазылған деседі. Бұл төңіректе орысшаны жақсы білетін адам некен-саяқ.

Неміс. Құртам десе, қытайша жазатын адамды да табады ғой олар. Жарайды, Жайық, аман бол, бар бол.

Жайық. Рахмет сізге. Зуһраны Жасұланнан арашалап қалыпсыз. Естіп жатырмын.

Неміс шал. Қайдағы арашалаған! Ана жынды кемпір уақытша тоқтады. Ауылбасы ақылды адам ғой, сөз түсінді. Қайдам бірақ... Жасұлан шақар екен. Күтпеп едім.

Жайық қолын шекесіне апарып, әскери құрмет лебізін жасайды. Неміс шығып кетеді.

Оныншы көрініс

Ауылбасының үйі

Жасұланнның анасы. Амангелді, баладан бір қателік кетті. Өзі де түсініп жылап жатыр. Жар дегенде жалғыз ұл. Қайт райыңнан.

Ауылбасы. Қайта алмаспын.

Жасұланның анасы. Қабырғасы қатқан жоқ, бұғанасы бекіген жоқ. Ол кетсе, мен де кетемін. Тұрмаймын сенімен, қалмаймын қасыңда.

Ауылбасы. Кетсең бар.

Жасұланның анасы. Жалғыз қаласың.

Ауылбасы. Бұйыртқаны болар. Бірақ мына ұлды... мына ұлды... Иттік жасаған екен, майданға барып, есін жинасын.

Жасұланның анасы. Ол есін жинамайды. Ол... ол... /айта алмай кібіртіктеп, ақыры аңырап жылап жібереді/ өліп қалады ғой! Ол оққа ұшып өліп қалады ғой...

Ауылбасы. Ауылыма пана іздеп келген бейшара жетім шалдың үстінен арыз жазған адам – маған ұл емес. Ондай ұрпақтың барынан жоғы. Қазақ біткеннің атына кір келтірді.

Ауылбасы қиналып, аяғын сипайды. Протез бен аяқ тірескен жерден шып-шып қан шығып тұр. Ол оны байқап отырған жоқ.

Жасұланның анасы. Қай қазақтың жоғын түгендейсің, қай тесікке барып жамау боласың... Ана бала... обал-ай, құдай-ай, қайтейін енді...

Он бірінші көрініс

Жәмиланың шаңырағы. Дастархан басына бүкіл ауыл жиналған. Ортада – көмбе нан. Жайықты майданға шығарып салуға жиналған жұрт. Домбыра күмбірі.

Диуана шал. Әй, Сәлім, орныңнан тұршы, балам. Міне, қараңдар! Бүгіннен бастап мына батыр Елубаев болды. Кеше райкомға барып, өз атыма аударып алдым. Енді бұл қырандарыңды Сейітқожаның ұлы деп қабылдаңдар. Аты – Сәлім. Айдауда өлген құлыным Сәлімнің аруағы риза болсын.

Неміс шал. Аумин, аумин!

Айжамал. Ой, ата, құтты болсын!

Гүлжамал. Бауы берік болсын!

Жәмила. Мынау бір керемет қуаныш болды ғой. Ата, құтты болсын. Әй, Айжамал, Гүлжамал, ән шырқаңдар ендеше.

Олар ән салады. Бәлкім «Елім-айды»... Әрі қарайғы әңгімеге арқау болатын тақырыпта болса жақсы болар еді..

Неміс. Бізді мәжбүрлеп көшірді ғой. Туған жеріміз Еділ бойы. Ата-бабам сол жерді екі ғасыр мекендеді. Өзіміздің Автономия, кәдімгідей еліміз, отанымыз болды.

Люба. Тек немістер тұрды ма?

Неміс шал. Негізі неміс... Сол жылы егін қалай бітік шықты. Ондай өнім бес жылда бір болады. Поселкімізде сиыр фермасы бар еді. Ауыл сол сиырларды сауып сүтін, бордақылап етін өткізетін. Сөйтіп жоспарды асыра орындап отырған үлгілі ауыл едік. Бізді тайлы тұяғымызбен, тауар таситын вагондарға тыққанда, сол қазынаға ие болатын адам да жібермеді-ау иттер. Ауыл қаңырап бос қалды. Үйді-үйді аралап ұлыған ит, сиыр біткен егіндікке түсіп, қарындары жарылып, теңкиіп-теңкиіп жатты. Күзгі жауынға ұрынған астық шіріп кетті. Осылай айналдырған екі-үш аптада түгіміз қалған жоқ.

Люба. Тура біздің оқиға...

Кәріс шал. Иә, біздің оқиға... Бізде де күріш қалды. Есіл егін ысырап болды.

Ақеділ. Сонда неге өйтті? Не үшін көшірді?

Неміс. Соғыс келсе, фашистерге өтіп кетеді деп сақтанғандары да.

Жайық. Ал сіз өтіп кетер ме едіңіз?

Кәріс шал. Әй, балам-ай, балалықпен сұрап тұрсың-ау, көңіліне келеді демейсің. Кеңес жері – бәріміздің отанымыз. Отанын кім сатушы еді. Германияның өзінде де Гитлерге көпшілік ергенмен, қарсы тұрған, сол қарсылығы үшін жазаға тартылған немістер аз емес.

Жайық. Сіз оны қайдан білесіз?

Кәріс шал. Көңілім сезеді.

Жәмила. Ренжімеңіздер. Балалықпен сұрайды ғой.

Неміс шал.

Неміс дейді –

Неміс болса несі бар?

Төрт құбыласы тегіс болса несі бар,

Гитлердің жендеті емес бар неміс,

Болса, аяма – қылша мойнын кесіп ал.

Ұйқы-тұйқы, тірлігінің жолдары,

Болар түсті болдырмады, болмады...

Сондай кезде пана тапты қазақтан

Қорлатпады, қорламады – қорғады... (Еслям Зікібаев «Гер-ағаға»)

Осындай өлең бар, қарағым.

Жәмила дастархан басына көмбе нан әкеледі.

Жәмила. Міне, ып-ыстық, қазір пісті.

Неміс шал. Шіркін-ай, иісін-ай!

Жәмила (ауылбасына). Амангелді аға, рахмет сізге, жақсылығыңыз құдайдан қайтсын.

Люба. Иісінен басым айналып кетті.

Бәрі үнсіз қалады. Диуана шал бата жасайды, ақырындап бәрі шетінен үзіп, ауыз тиеді. Әйелдер жылап жатыр.

Ауылбасы. Бейбіт өмір тезірек қайта оралсын, аумин!

Ауылбасының әйелі (күрісініп, өз-өзінен). Жалғыз ұл да кетті... Кетті ғой...

Амангелді. Балалар аман-есен елге оралсын.

Айжамал. Жасұлан өзі сұранды дей ме?

Ауылбасының әйелі. Қайдағы, (Амангелдіні нұсқап) мына қақпас қойды ма жанын. Бала болған соң, балалық жасайды ғой. Соғысқа жіберіп жазалайтындай не болды деймін сонша! (жылайды).

Ауылбасы. Болды-болды, қай-қайдағыны айтпа.

Ауылбасының әйелі (жылайды). Қатігезсің. Оңбайсың!

Кенет қолында түйіншегі бар шешен әйел келіп кіреді. Түйіншекті Жәмилаға береді.

Жәмила. Төрлет, Зейнеп, отыра қал. Рахмет.

Неміс шал. Баладан бір қателік кетті. Амангелді, тым қатал үкім шығардың. Олай болмайды.

Ауылбасы. Солай шештім. Кінәсін құдай кешсін.

Неміс шал. Ол жазған арыздан мені ешкім келіп тұтқындаған жоқ, аман-есен отырмын, міне. Ол болса, от кешіп жүр. Болмайды-болмайды. Байқұс бала...

Ауылбасының әйелі. Соны ұқпай қойды ғой мына қақпас.

Диуана шал. Жарайды, не болса да, талайына жазылғанды көрер... Айтып айтпай не керек... Амандығын тілейік.

Бригадир (өз-өзінен жылайды). Айналайындар-ай, Жайық-оу! Сен де соғысты көретін болдың-ау! Ешкім көрмесе деп едім... (үрейленіп) Соғысқа бармаңдар, майданға жоламаңдар! Онда арақ ішкізеді де, айда, алға деп окоптан шығарып жібереді. Мылтық жоқ, мылтық бермейді!!! Өліп қаласыңдар-ау, балалар! Қашсаң, атады. Қызылдар атады! Өздері-ақ атады...

Ауылбасының әйелі. Ойбай-ай! Жасұланым-ай! Құлыным-ай!

Ауылбасы (дауыс көтеріп). Ей, болды! Болды деймін!

Бригадир қорқып, бетін басын жылап қалады. Ауылбасының әйелі үнсіз егіледі. Кенет шешен әйел орнынан тұрады.

Шешен әйел. Ауылдағы он шақты әйел таудағы фермада жұмыс істедік. Таудың қойнауында ферма болды. Ешкі сауатынбыз. Сонда істедім. Үйде кішкентай қызымды бағып анам қалған. Қызымның жасы үште ғана, екі көзі жұлдыздай жанады, екі беті болса, балдай, сондай тәтті. Өскенде Айға ұшамын дейді. Білмеймін қайдан шығарғанын. Кешке таудан түстік. Үйге ерекше асықтым. Өз-өзінен екі емшегім сыздап, тастай болып қатты да қалды. Клуб жанып жатыр екен. Қараған да жоқпын, үйге жүгірдім. Ауыл тым-тырыс, тіршілік белгісі білінсеші. Клуб болса, жанып жатыр. Үй қаңырап бос тұр. Анам да, күйеуім де, қызым да жоқ. Тек шүберек қуыршағы домалап бұрышта қалған... қызым қолынан тастамаушы еді... Шыңғырып жібердім. Ал клуб болса, маздап жанып жатр. Жанұшыра жүгірдім. Төңіректі күйген еттің жүрек айнытар тәтті иісі алып кетіпті, жарандар!!!! Азғындар, хайуандар, сендерге кішкентай періште, бейкүнә сәби не істеді? Бүкіл ауылды клубқа жинап, от қойған екен... Бірге кетейін деп ұмтылып едім, жібермеді. Пойызға салып алды да кетті. Ал клуб болса жанып жатыр, жанып жатыр...

Айжамал. Алда байқұс-ай.

Гүлжамал. Сұм заман-ай! Қарғыс атқыр Гитлер-ай!

Жәмила. Жарайды, жарайды, құдай-ай.

Барлығы шешен әйелді құшақтап, дауыс салып еңірейді.

Диуана шал. Жаман ырым бастамаңдар. Жайықжанды, үлкен сапарға, қанды қырғынға шығарып салғанда не болды? Дауыс шығарғандарың қай сасқандарың. Тоқтатыңдар, түге!

Неміс. Иә, менің Мартам да о дүниелік болды. Умаждалған қағаз сияқты жүріп бара жатқан пойыздан лақтырғанда... жаным қалай шықпады, мына жүрек шіркін қалай тоқтап қалмады мен білмеймін.

Ақеділ. Біздің ауылда екі ата бар, олар темір жол бойын жағалап жүріп мәйіттерді жинайды, содан кейін арулап көмеді. Уайымдамаңыз. Заман түзелгесін ақырындап жүріп Мартаңыздың зиратын тауып аласыз.

Неміс. Қайдағы тапқан. Іш киімшең, жанында бір жапырақ қағазы жоқ кім екенін анықтайтын. Көмілсе, соған тәуба.

Диуана шал. Көміледі, көміледі.

Неміс. Жарайды, мен қайтайын. Жайық, аман бол. Осы дастархан басында тек жақсылықта жүздесейік. Жәмила, сенің көмбе наныңның дәмі таңдайымнан ешқашан кетпейді енді.

Жәмила. Әлі талайын жабамын бұл нанның. Тек заман тыныш болсын. Соғыс аяқталып, бейбітшілік орнаса екен тезірек.

Ауылбасының әйелі. Иә, айтқаның келсін...

Әйелдер барлығы тұрып, беттерін сыпайды.

Жайық. Отан үшін, мына жатқан ауылдың тыныштығы, ертеңгі азат өмір үшін қан майданға аттанып барамын. Тілегім – соғысты артымнан ерген қарашығым, інішегім Ақеділ көрмесін. Анашым, сен аман бол! Амандықта жүздесуді жазсын! Ауыл-аймақ, жандарым, көрші-туыс, ағайыным! Аман болыңдар! Мына шаңырақ - сіздерге аманат! Жеңіспен оралуды мақсат тұтып барамын! Батыр болып ораламын!

«Идет война народная» деген ән орындалады.

Эпилог

Майданнан оралған Жасұлан арбада отыр. Аяқтары көрпемен жабылған. Мүгедек екені сезіледі. Бөлмеге Зуһра келіп кіреді.

Зуһра. Амансың ба, Жасұлан. Аман-есен оралуыңмен.

Жасұлан. Рахмет. Кел, төрлет.

Зуһра. Осы жерде тұра берейінші.

Жасұлан /күліп/. Тұра беремін десең, тұра бер. Не жаңалық? Ақеділ қалай?

Зуһра. Барлығы жақсы. Жасұлан, мен саған... Біздің үй мен сендердің үй арасында келісім бар еді ғой...

Жасұлан. Иә?

Зуһра. Енді, міне... Мен дайынмын. Үйленуге... Жоқ, саған тиюге...

Жасұлан. Маған тиемін деп келіп тұрсың ба?

Зуһра. Иә...

Жасұлан. Ммм... Қызық екен.

Зуһра. Жасұлан, бұл шешім маған оңай түскен жоқ. Сен қан майданнан келіп отырсың, батыр болып оралдың. Бірақ, бірақ...

Жасұлан. Аяқтарың жоқ дейсің ғой.

Зуһра. Жоқ, олай демеймін. Шыбын жаныңның үзілмегеніне, аман қайтқаныңа тәуба деймін. Сен мені кешір. Бәріміз бала болдық, ненің мәнісін білдік ол кезде?

Жасұлан. Қазір не өзгерді?

Зуһра. Апам... апам ұрсып жатыр...

Жасұлан /аң-таң болып/. Апам ұрсып жатыр? Ақеділ ше?

Зуһра. Ақеділ... Ол... Ол түсініп отыр. Бірақ майданға сұранып кеткелі жатыр...

Жасұлан. Құдайым-ай... не деген баласыңдар... Сұранбасын майданға, менен сендерге рұқсат. Қосылыңдар, үй болыңдар, бақытты болыңдар.

Зуһра. Қалайша? Бұл қалай болғаны?

Жасұлан. Не керек саған? Сені қалағанымда, сүйгенімде, іздегенімде қайда едің? Мені жау көрдің емес пе? Мені жек көріп, жиіркендің емес пе? Енді неменеге келдің?

Зуһра /кібіртіктеп/. Апам ұрысқасын... Сендердің сиырларың қазір көбейіп, екі сиыр үш бұзауға айналды ғой. Қалың малды қайтармаймын деп, басының сақинасы ұстап тұрмай қалды. Сосын келдім...

Жасұлан. Сиырларды сендерге сыйладым. Оны қалың мал емес, сыйлық деп қабылдасын апаң. Тойларыңа сыйлық. Сөйтіп сәлем айт!

Зуһра. Шын ба?

Жасұлан. Шын.

Зуһра. Ой, Жасұлан, рахмет саған! Рахмет!

Үйге Люба келіп кіреді.

Зуһра. Сен мұнда неғып жүрсің. Неге орамал тағып алғансың. Кешір, неге деппін ғой.

Люба Жасұланның көрпесін түзейді.

Люба. Иә, солай.

Зуһра. Керемет қой бұл деген. Керемет! Алақай!

Музыка ойнайды. Сахнаға актерлар шығады.

Соңы.





ҚЫЗЫЛ МИЯ

/романтикалық трагедия/

Қатысушылар:

Кемпір

Асан /кемпірдің үлкен ұлы/

Сағира /Асанның әйелі/

Үсен /кемпірдің кіші ұлы/

Қайрат /Үсеннің «досы»/

Анаргүл /көрші келіншек/

2 бандит жігіт

ПРОЛОГ

Кафенің іші, екі жігіт шарап ішіп отыр. Екеуі шала мас.

Қайрат. Менің бір достарым бар. Саған тек солар көмектесе алатын сияқты ғой... Жағдайың мүлде мүшкіл екен...

Үсен. Несиеге ақша бере ме?

Қайрат. Несиеге де береді. Бірақ айтқан уақытында қайтармасаң, қиын болады.

Үсен. Мыналардан қиын болмас. /Қиналып/. Бір башпайымды кесіп алды...

Қайрат. Банктен сұрап көрдің бе?

Үсен /күліп/. Маңына жолатпайды мені.

Қайрат. Қаласаң, сол жігіттермен жолықтырайын.

Үсен. Сеніміңе рахмет, досым. Қысылтаяң сәтте, қасыңда жан баласы қалмағанда, кімнің кім екенін түсінесің. Екеуміздің қылау түспеген таза достығымыз үшін!

Қайрат. Екеуміз екі мушкетермыз ғой! Соны әлі білмей жүрсің бе?

Үсен. Рас айтасың, бауырым...

1-көрініс

Cахнада ауылдың қоңырқай үйі. Жерде аласа үстел, бұрышта домбыра, ортада үлкен сандық. Жерге құрақ көрпелер төселген, арғы жақта фляг, ожау байқалады. Нан, май секілді ауыл дастарханына тән өнімдер аппақ орамалмен жабылған. Үстел басында отыздар шамасында келіншек тізесін құшақтап жалғыз өзі сөйлеп отыр.

Анаргүл. Бұл жер енді менікі деп, қоршап алған ғой. Қоршағанда кәдімгі қоршау емес, дүйім даланы айналдырып бульдезермен терең ор қазып тастаған. Енді оған өз малы түсіп қырылып жатыр дейді. Сонда да бой бермей отыр. Ана жолы ауласына Секеңдердің сиыры кіріп кетсе, құлағын кесіп алыпты. Сиырдың өзін басы қан-қан, өкіртіп, талға байлап қойыпты. Әбден есі кеткен бейшара жануарды әлгі ағашты айналып айналып, қылқынып тұрған жерінен Айымкүл шешіп алыпты. Білмеймін, қалай боларын, бірақ ауыл адамдарының жандары түршігіп, жағаларын ұстап жатыр. Ниеттен ғой барлығы, ниеттері тарылған әбден. Иесіз жатқан жерді меншіктеп, менікі деп, өздерімен өздері арпалысып әлек.

Үйге екі еркек келіп кіреді.

Үсен. Ау, қожайындар! Адам баласы бар ма мұнда?

Келіншек атып тұрады.

Анаргүл. Сәлеметсіздер ме?

Үсен. Сәлем бердік! Сіз кімсіз? Ойбай, Асан Сағираның үстінен қатын алған ба?

Анаргүл. Жо-жоқ, мен көршімін. Мына үйде тұрамын.

Қолын белгісіз бағытқа сілтеп көрсеткен Анаргүл үсті-басын түзеп, ыңғайсызданып қалады.

Үсен. Үй иелері қайда?

Анаргүл. Сағира біздің үйде сериал көріп отыр.

Үсен. Өз үйінде неге көрмейді?

Анаргүл /сандыққа қарап/. Мұнда көруге болмайды ғой. Сіз Үсенсіз бе?

Үсен. Иә, Үсенмін. Мені таниды екенсің ғой.

Анаргүл. Иә, танимын, мен Ыдырыстың қызымын. Анаргүлмін.

Үсен. Ыдырыстың-Ыдырыстың. Иә, есіме түсті. Ыдырыс бар ма өзі?

Анаргүл. Иә, бар ғой, жоғары шығыңыздар. Төрлетіңіздер.

Екі жігіт үстел басына отырады. Анаргүл шай қамына кірісіп кеткен.

Үсен. Сағираны шақыра салсаңшы. Мынау менің дос балам. Аты – Қайрат.

Анаргүл. Ол келмейді ғой. Сериал біткенше оған тиісуге болмайды.

Үсен. Немене жұлып тастай ма?

Анаргүл. Жоқ... ренжиді...

Үсен. Иә, мінезі жаман. Ыдырыстың бес қызы бар ма еді? Сен есімде жоқсың. Мен ауылдан кеткенде барлығы майда болатын.

Анаргүл. Алтаумыз.

Үсен. Дұреес.

Қайрат. Мұнда неғып отырсың?

Анаргүл /ыңғайсызданып, сандық жақты нұсқап/. Әжеге келгенмін.

Қайрат /Үсенге есі дұрыс па дегендей қарап/. Ол кісі өзі қайда?

Анаргүл. Осында.

Қайрат. Далаға шығып кетті ме?

Анаргүл. Жоқ, осында, үйде.

Үсен. Апа, апа! Қайдасыз?

Барлық бөлмені аралап шығады.

Үсен. Жоқ қой, тып-типыл.

Анаргүл. Ұйықтап жатқан шығар.

Үсен. Қай бөлмеде?

Анаргүл. Осында.

Үсен /әлденені ұққандай болып Қайратқа қарайды/. Түсінікті, түсінікті... Асан қайда?

Анаргүл. Далада жүрген шығар.

Үсен. А-а-а... жақсы, жақсы.

Қайрат бұрыштағы домбыраны алып тыңқылдата бастайды.

Қайрат /Үсенге/. Тезірек болсаңшы.

Үсен. Енді үй иесі келсін де.

Қайрат. Келісе ме?

Үсен. Қойшы, қайда барады. /Анаргүлге/. Ауылда не жаңалық?

Анаргүл. Жаңалық сол. Қаладан бір кісілер келіп, ауыл сыртындағы жерді сатып алдық, бұл жермен енді жүруге тыйым саламыз деп қоршап жатыр. Халық малын қайда жаярын білмей қысылып отыр.

Үсен. Қиын болған екен.

Анаргүл. Соны әжеме айтып жатқанмын.

Қайрат пен Үсен бір-біріне қарайды. Тым-тырыс.

Үсен. Апам қалай? Аман-есен бе?

Анаргүл. Аман-есен. Тәуба.

Қайрат. Өзіңіздің қалыңыз ше?

Анаргүл. Жақсы, рахмет.

Үсен. Енді сіз жүре бермейсіз бе?

Қайрат /Анаргүлге әндетіп/. Қызыл өрік, қызыл өрік, сүйіп қалдым сені көріп... Үсен, тұра тұршы. Отыра тұрсын. Өзіңіз не қызмет істейсіз?

Анаргүл. Сауыншымын ғой.

Қайрат. Күйеуіңіз бар ма?

Анаргүл. Жоқ. Қайтыс болып кеткен.

Қайрат. Неден қайтты?

Анаргүл. Суға батып өлді.

Қайрат. Неге батты?

Үсен. Қайрат, болды, қойшы.

Анаргүл. Ажал келді де.

Қайрат. Ммм...

Үсен. Анаргүл, жақсы. Рахмет. Бара беріңіз. Сағираға қайның келіп отыр деп айтыңыз.

Қайрат. Мен де бойдақпын.

Үсен. Болды, өтірік айтады.

Қайрат. Жүрегім бос. Сосын еркектерге бола береді ғой.

Үсен. Бұл өстіп ойнай береді. Көңіліңе алма.

Анаргүл. Қонақты сыйлайтын адамбыз. Қонақтың еркелігін көтереміз.

Қайрат /Үсенге/. Естідің бе? Не болды саған далада жатқан қатынды қызғанып.

Үсен. Болды, қой дедім ғой саған.

Қайрат. Кетші.

Домбырасын қайта тыңқылдатып әндетеді. Асан келіп кіреді. Үсен орнынан тұрып.

Үсен. Ассалаумағалейкүм!

Асан. Міне, қызық, масқара! Қайдан жүрсің?

Үсен. Көке, қалайсың?

Асан /қалбалақтап, өз көзіне өзі сенбей/. Жақсы, жақсы...

Үсен. Қара шаңыраққа сәлем бере келдім. Болмай ма?

Асан. Болады. Мен бір нәрсе дедім бе? Уалейкүмассалам.

Екеуі төс қағыстырып амандасады. Қайрат та тұрып амандасады.

Асан. Иесіз үйде шай ішіп отырсыңдар.

Үсен. Өздерің Анаргүлді тастап жан-жаққа тарап кетіпсіңдер ғой.

Асан. Бақшада жүрмін.

Қайрат. Анаргүлді кішілікке дайындап жатырсыз ба?

Асан. Бауырым, қалай-қалай сөйлейсің. Қарындасым ғой.

Үсен. Апам қалай? Асан. Жүріп жатыр.

Үсен. Көрінбейді ғой.

Асан /сәл ыңғайсызданып қалады/. Осында.

Үсен. Қай жерде осында. Бәріңе не болған?

Асан мен Анаргүл ыңғайсызданып қалады.

Асан. Осы бөлменің ішінде.

Үсен. Астапыралла, ол кісі не? Әлгі? Қайтыс болып кетті ме?

Асан. Иә, қайтыс болып кетті.

Үсен отыра кетеді.

Үсен. Қалайша?

Асан. Адам болған соң өлмей ме.

Үсен. Маған неге хабар жібермедің?

Асан. Сені қайдан табамыз. Қонарыңды сай, ұшарыңды жел біледі. Тірі-өліңнен өзіміз бейхабармыз.

Үсен. Қатырасыңдар ғой...

Асан. Әй, болды, қалжыңдаймын. Тірі шешең. Тіл мен жағына сүйеніп аман-есен шауып жүр.

Үсен. Мәә, Асан, жауызсың осы сен бар ғой, иә.

Асан. Бес жылдың ішінде шеше керек болса, бір келіп халін сұрар едің ғой.

Үсен. Тірлік, күнкөріс деп... Сосын Майра мені тастап кетті ғой.

Асан. Тастап кеткені қалай? Балалар ше?

Үсен. Балалар қасында. Қазір басқа байға тиіп алған. Оқ жыландай ысқырып маңдарына жуытпайды.

Асан. Сен ше?

Үсен. Мен жүрмін. Сол баяғы қалпым.

Асан. Е де. Келгенің жақсы болды. Өзіңнің үйің, өзіңнің шаңырағың. Дұрыс істедің. Қазір жақсылап шай ішеміз. Анаргүл, ана қатынның сериалы бітті ме?

Анаргүл. Қазір жиырма минуттан соң бітеді.

Асан. Сериалы біткен соң келеді, жақсылап тамақ салдыртамыз. Анаргүл, шай қоя берші.

Үсен. Апам қайда сонымен?

Асан. Мында апаң, ойбай, мында жатыр.

Сандықтықты көрсетеді. Үсен айран-асыр.

Үсен. «Өз үйім - өлең төсегім» деп келгенде, осылай қабылдадым де, ағатай. «Ағасы бардың жағасы бар», қара орным, әкеден қалған жалғыз көз қара шаңырақ деп келгендімде, шешемді көрсетпей мазақ еттім де, ағатай.

Асан. Жоқ, түсінбедің, Апам шынымен сандықтың ішінде. Арт жағын бұрғылап, ауа кіретін тесіктер жасап қойғанмын. Ұйықтап жатқан шығар.

Үсен жүгіріп барып, сандықты ашады, көп ұзамай үрпиіп кемпір көрінеді. Екеуі бір-біріне таң қалады. Қайрат шошып кетеді.

Кемпір. Мынау қай бала?

Үсен /жыламсырап/. Апатай, мен Үсенмін ғой. Үсенмін.

Кемпір. Үсен болсаң, Үсен шығарсың. Мазамды алма, қарғам. Жап есікті!

Үсен. Апа!

Кемпір. Жап есікті!

Есігін сарт еткізіп жауып, қайта жоқ болады.

Үсен. Әй, сенің есің дұрыс па? Мынауың не? Кейуананы сандыққа салып қойғаның не?

Асанның жағасынан ала кетеді. Екеуі опыр-топыр, алыса жөнеледі. Кемпір кенет қайта шығып, қақпағын жауып, сандықтың үстіне шығып отырады. Үрпиген кейпі үкіге ұқсайды.

Кемпір. Кеудесінен оқ тисе,

Уһ демеген ер дейді.

Өткен қайтып келмейді,

Алғанын Алла бермейді...

Имандарың саламат болсын, аумин.

Екеуі шошынып, екі жаққа ажырайды.

Қайрат /күліп/. Әй, апашка қатырды.

Үсен. Не дейді? Апам не? Әлгі... былай...

Асан. Мән-жайды түсінбей есіктен кірмей жатып жағадан ала кеткенің не? Ақымақ.

Үсен. Қайдан білем...

Үсен апасын /сандықты/ айналып әрі-бері жүреді. Тамашалап қарайды. Ақыры шыдай алмай тағы да жақындайды.

Үсен. Апа...

Кемпір. Мынау қай бала?

Үсен. Мен Үсенмін ғой. Сенің ұлыңмын.

Асан. Үнді киносы болып кетті. Қойыңдаршы. Сағира! Мына қатын қайда жүр! Тамақ салды ма? Үсен келді!

Анаргүл. Ағатай, ол біздің үйде. Сериалын көріп отыр.

Асан. Ә-ә-ә, қазір ертіп келем.

Шығып кетеді. Кемпір міз бақпай отыр. Үсен шарасыз отырып қалған.

Кемпір. Мен - мен едім, мен едім!

Мен Нарында жүргенде

Еңіреген ер едім.

Исатайдың барында

Екі тарлан бөрі едім.

Қай қазақтан кем едім?

Бір қазақпен тең едім.

Е-е-е, Асан!!!

Үсен. /елең етіп/. Апа? Мен - Үсенмін.

Кемпір. Асан, мені ана қызға апар деп күнде қақсаймын. Тіл алмайсың, жүгермек.

Үсен. Сағынып жеткенде сені мұндай күйде көрем дедім бе.

Кемпір. Жалғыз қызға апарып таста деп күнде қақсаймын.

Анаргүл. Бұл кісі осындай қазір...

Үсен. Неге шақырмайсыңдар?

Анаргүл. Тым қашықта ғой. Асан ағам оны әуре қылып қайтеміз дейді. Сіз Заидамен де хабарласпайсыз ба?

Үсен. Жоқ, хабарласпаймын.

Анаргүл. Неге?

Үсен /қысылып/. Неге дерің бар ма... Кесірім тимесін деймін.

Анаргүл. Не кесір ол?

Үсен. Енді...

Қайратқа қарайды.

Қайрат. Ер жігіттің өмірі ат үстінде. Үйкүшік болып отырғанның несі жақсы.

Анаргүл. Енді туғанның жөні бөлек қой...

Асан қайтып келеді.

Асан. Ана қатын әкесі тіріліп келсе де қозғалмайды. Сериалы бітіп қалыпты. Қазір келеді.

Үсен. Ағатай, жасың елуге келсе де, қатыныңа әлің келмейді.

Асан. Енді қайтесің...

Үсен. Апам Заидаға апар деп жатыр, неге ол қызды шақыртпайсың?

Асан. Неменеге шақырамын?

Үсен. Шешесін көзі тірісінде көрсін де.

Асан. Неменесін көреді?

Үсен. Енді арманда қалмасын.

Асан. Бұның армандайтын несі бар?

Үсен. Енді шешеміз ғой бәріміздің! Немене болып қалғансың өзің!

Асан. Түктің де керегі жоқ. Апам өлмейді.

Үсен. Енді әйтеуір бір өлетін шығар.

Асан. Үсен, сен немене, бес жыл үшті-күйлі жоқ болып кетесің, бауырымды полицияға іздеуге берейін бе, әлде асын беріп, артынан құран оқытайын ба деп менің самай шашым ағарады, ең болмаса артынан қарайып бір төмпешік жер қалмады деп зарлап жүріп мына кемпір шешең есінен алжасады. Енді аспаннан түскендей болып келесің де, Заиданы шақырайық дейсің, неге десе, мына кемпір өледі ғой, қоштасып қалсын дейсің. Өзіңде ар, ұят бар ма? Әлде... әлде сен Үсен емессің бе?

Үсен. Үсенмін.

Асан. Онда неге бұндайсың?

Үсен. Білмеймін...

Қайрат. Үсен, болды, іске көшші.

Үсен. Қазір тұра тұр. Мейлі, шақырмасаң, шақырма, өзім хабар берем.

Асан. Білгеніңді істеші.

Үсен. Апа, Заидаға барамыз ба?

Кемпір. Иә-иә, апар мені. Апар. Сен қай баласың?

Үсен /ашуланып/. Шопыр баламын. Заидаға апарып тастайын.

Кемпір. Еділдің бойы ен тоғай -

Ел қондырсам деп едім.

Жағалай жатқан сол елге

Мал толтырсам деп едім.

Үсен. Иә, иә, апа. Иә. Жүр, олай болса.

Кемпірді қолынан демеп, сандықтан түсіреді. Олар бөлмені айналып жылдам жүре бастайды.

Үсен. Қазір қызыңа апарып тастайын сені. Жүр, жүре ғой.

Кемпір бүгжеңдеп, қуанып еріп береді. Айналып-айналып әкеліп, сандықтың ішіне қайта отырғызады, сандықты ойыншық машина тәрізді сүйреп келеді. Қайрат санын шапақтап қуанып, еліріп жүр.

Үсен. Қазір, апатай, сені қызыңа апара қояйын зырылдатып.

Асан. Мәәә, жасың қырықтан асса да әлі жындысың, кемпірде нең бар?

Қайрат. Апамызды қызына апарамыз. Алақай!

Ол да сандықты екінші жағынан итереді.

Кемпір. Жақсы әйел айтқан сөзді кектей қоймас,

Осал жігіт әйелге беттей қоймас,

Жауыз қатын қабаған ит сияқты

Ер жігіттің түбіне жетпей қоймас.

Қашан жетеміз?

Үсен. Апа, жетеміз, жол ұзақ, алыс.

Сандықты бесік тербеткендей тербете бастайды. Қайратты итеріп жібереді.

Үсен. Батыр қалай?

Асан. Батыр Алматыда оқып жатыр.

Үсен. Мектепті бітіріп пе еді?

Асан. Екінші курста оқиды. Итжеккенге барып келген адамнан әрі болдың ғой.

Үсен. Енді өздерің іздемейсіңдер... Иә... Мына кісі тіпті қиындап кетіпті.

Асан. Телевизор көрсетпейтіні жаман, әйтпесе болады.

Үсен. Неге?

Асан. Жарайды, оны қойшы. Өзіңнің жайыңды айтсаңшы? Майрамен айырылысыпсың,не тірлік жасап жатырсың?

Үсен. Үй алғалы жүрмін.

Асан. Осы жерден алсаңшы.

Үсен. Ауылда не істеймін.

Асан. Не істегені қалай, біз бармыз. Өмір сүресің.

Үсен. Ой, қойшы ондай тірлікті...

Асан. Шешеңді есі түзу кезінде бір келіп көріп кетпедің. Өлгенде де келмейтін шығар деп ем.

Үсен. Е, бопты. Келіп отырық қой.

Асан. Көріп тұрмын.

Үсен. Шынымды айтсам, бір шаруамен жүрмін.

Асан. Не шаруа ол?

Үсен. Біздің ауылда мия көп. Оны өзің де білесің...

Асан. Мияда нең бар сенің? Сенсіз де шауып алып жатыр.

Үсен. Мия деген қып-қызыл ақша ғой, көке. Қытай қыруар ақшаға сатып алады. Мен жігіттермен келісіп келдім. Соны бірігіп шауып, пайданы қылдай бөліп алайық.

Асан. Ұнамайды осы маған. Қара құмырсқадай қаптап келіп, жау шапқандай ойрандап кетеді.

Қайрат. Өй, аға, қызық екенсіз ғой. Ел қызығын көріп жатқанда, біз шетте қаламыз ба? Құдайдың берген миясы. Қазағым сатып нәпақа қылсын деген ғой.

Анаргүл. Теруге сырттан адам көп келеді. Өңшең қаңғыбас ауылды құртып бітті. Солар наша әкеліп, жастар бұзылып жатыр.

Асанның қатыны келіп кіреді.

Сағира. Ойбай, Үсен, сені де көретін күн бар екен ғой.

Бас салып сүйіп, қал-жай сұрасып жатыр.

Үсен. Өзің қалайсың? Жеңге деген қайнысы келгенде үйде отырмай ма? Қыдырып кетіпсің.

Сағира. Ойбай, сериал көріп жүрмін. Шешелерің көрсетпейді. Телевизор қоссақ, көтеріліп кетеді. Арқасы жаман боп жүр. Шулап, өлең айтып, түк естіртпейді.

Үсен. Неге?

Сағира. Жыны бар. Білмеймін. Алжыған адамнан не сұрайсың. Қой, тамақ салайын.

Үсен. Сағира, тұра тұршы, мына көкеме айтшы, ауылдағы мияны тракторымен шабайық деймін. Қазір тиеп алып кетуге дайын жігіттер бар. Миллионға жуық ақша түседі. Пайданы тең бөліп алайық деймін. Сендерге бір жағынан көмегім болсын.

Сағира Мынау көнбей тұр ма?

Үсен. Білмеймін.

Сағира. Әй, ана Алматыдағы баланың оқуын төлей алмай отырсың ғой? Неменеңе жетісіп бәлсініп қалдың?

Үсен. Соны түсіндірші.

Асан. Болды, қойыңдаршы.

Сағира /Үсенге/. Тұра тұр. Қазір көндіремін.

Кемпір. Исатайдың барында

Екі тарлан бөрі едім.

Ерегіскен дұшпанға

Қызыл сырлы жебе едім.

Жақсыларға еп едім,

Жамандарға көп едім.

Ерегіскен дұшпанның

Екіталай болғанда

Азыққа етін жеп едім.

Хан баласы ақсүйек -

Ежелден табан аңдысқан

Ата дұшпан сен едің,

Ата жауың мен едім.

Қайрат. Өй, деген!

Кемпір. Сен, бала, мені сат, мияны емес мені сатсаң, қыруар ақшаға батасың.

Үсен. Апа, қойшы.

Сағира. Сені тегін сыйласа да ешкім алмас. Дәмесін көрдің бе.

Қайрат. Бірақ өлеңді қатырып айтады екен.

Асан. Басқа өлеңдері де жетеді апамның.

Қайрат. Мен де мына Анаргүлге ән айтып жатырмын. «Еееей, Ақшолпан, сұлу қыз-ей!».

Анаргүлді қытықтамақ болады.

Асан. Мына әумесерді қайдан тауып алғансың?

Кемпір. Балалар, айтқанымды тыңдасаңдар, мына мені сатыңдар, өкіметке өткізіңдер. Өкімет содан кейін өкіртіп ақша береді.

Сағира. Апа, қойыңызшы. Түк қызық емес.

Кемпір /ашуланып/. Әй, бала, Заидаға қашан жетеміз. Ұзақ жүрдік қой тегі.

Үсен. Ойбай, апа, келдік, түс машинадан.

Қолынан сүйеп сандықтан шығарады.

Үсен. Апа, міне, қызыңа да жеттің.

Сағираға көзін қысады.

Кемпір. Ойбай, жеттік пе? /орамалын түзейді/. Сандығым қайда?

Үсен. Жеттік, жеттік. Міне, сандығың да осында.

Сағира. Апа, қалайсың, мен Заидамын.

Кемпір. Садағаң кетейін, Зайдашым менің. Саған да жеттім-ау, мына мың болғыр шопыр бала әкеліп тастады. Асанға күнде қақсаймын. Заидаға апар, Заидаға апар деп.

Асан /көзін қысып/. Апа, осы сенің Үсен деген де балаң бар еді ғой. Ол қайда?

Кемпір. Е, білмеймін, шырағым, күйеу баласың ба, көзі құрғыр су соқыр, Сол Үсен көрінбей кетті, өліп қалған ғой деймін.

Үсен. Мәәәә-ссссаған! Әй, апа!!!

Асан күліп жатыр. Сағира ыңғайсызданып қалады.

Сағира. Кел, апа, жоғары шық, отыр.

Кемпір. Отырамын, айналайын, отырамын.

Сағира. Қалың қалай, апа? Келінің жақсы қарай ма? Ренжітпей ме?

Кемпір. Е, несін сұрайсың, қарағым. Келінге күнді қаратпасын. Көрген күнімді итке берсін.

Кәрілік бізге келді кезіменен,

Келін жаман қарайды көзіменен,

Тұрып келіп қолымен ұрмаса да

Ұрғандай-ақ болады сөзіменен.

Ыңғайсыздық орнайды. Сағира жылап қалады.

Асан. Болды, қойыңдаршы. Үлкен кісіні күлкі етіп, бала болып кеттіңдер ме.

Сағира. Бір кісідей күтіп жүрмін ғой. Телевизор көрсетпейді. Кейде түзге шықпай қалады. Мендей-ақ қарасын келін. Айтып отырғаны мынау. Масқара ғой біреу естісе.

Кемпір. Қасыр-құсыр шайнайтын қайран тісім,

Тіс кеткен соң кетті ғой менің күшім,

Кесек-кесек турайды, өзі жейді,

Жаны ашиды деп сенген жақын кісім.

Сағира. Тамақтан басқа ешнәрсені ойламайды. Қу тамақ болса болды бұған.

Үсен. Ей, жеңеше, не болды? Ертең-ақ басыңа келеді.

Сағира. Күні-түні қақсап жыр айтады, жағы да талмайды, үні де сембейді. Әйтеуір осы қақпастың дауысын естімес үшін үйден безіп, көршілерде жүремін.

Асан. Сөйтіп шыныңды айтсаңшы. Қарап жатырмын, қатырып жатырмын демей. Қаңғырып дала кезіп жүремін, шешең сандықтың ішінде күс-күс болып жатады десеңші одан да.

Сағира. Осы сөзді дәтің барып қалай айтып тұрсың? Сен де алжыңғансың білдің бе?

Үсен. Ей, болды, қойыңдар.

Сағира. Үсен, сен де сенбейсің бе? Мына ағаң екеуің бірігіп талайсыңдар ма енді мені?

Үсен. Қарап жүрсің ғой, қарамасаң өліп қалмай ма баяғыда.

Сағира. Естідің бе?

Қайрат. Жарайды, бопты, сонымен мияны не қылатын болдық? Далада кісілер трактор күтіп отыр.

Үсен. Иә, көке, ойын-ойнымен, күлкі – күлкісімен. Әр нәрсенің өз орны бар.

Асан. Сыртымнан уәде беріп келгеннен саумысың?

Үсен. Жоқ, көке. Ақылдасып, алдыңнан өтейін дегенім ғой.

Асан. Балаларды әкеліп тұрушы едің. Ренжіткен, ренжіскен кезіміз болған жоқ еді. Пәтер алдым деп келгеніңде, сүйіншіңе әкемізден қалған жалғыз көз – күміс ер-тұрманды сыйладым. Балаша қуандым. Коттедж үй салып алыпсың, оны енді сыртыңнан, Батырдан естідім.

Үсен. Көкетай, қойшы. Батырдың өзін көрмедім, үйді қайдан біледі?

Асан. Сыртыңнан көріп біліп жүр де. Сенің қаның су болып кетсе де, біздікі әлі қою, бұзылмаған, туысын іздеп, ағайынға алаңдап тұрады.

Үсен. Өздерің де қалада інім бар деп іздеп келмейсіңдер, балаңды ағаң бар деп жібермейсің. Өкпең орынсыз. Мен де өкпелімін саған.

Сағира. Біз малдан шыға алмаймыз. Ағаңның кейде жүрегі қысылады, дәрігерге қарал десем аудан орталығына баруға да уақыт таппай отырған жоқ па. Бір күні мына кемпірден бұрын осы өлсе, таң қалма.

Асан. Шаңырақ мынау деп көрсетпесең, аға деп шақырмасаң, немене деп барамын сенің үйіңе?

Үсен. Аға, қояйықшы осы ренішті. Бос сөзді қайтеміз. Жайымды айттым ғой, үй жоқ менде. Бала-шағаға тастадық қой бәрін.

Асан. Бомж болдым десеңші.

Үсен. Солай десе де болады...

Асан. Қайда тұрып жүрсің?

Үсен. Пәтерде. Келмей кеттің дейсің. Келуге бет бар ма менде... Жағдай да жоқ, шынымды айтсам.

Асан. Біз не саған адам емеспіз бе, мен аға емеспін бе... Осылай да осылай деп жайыңды айтып келсең, бір амалын таппас па едік...

Асан жүрегін ұстап ауырсынып отырып қалады. Сағира жаны шығып жүгіріп барып ауызына дәрісін салады, Анаргүл шыныға су құйып әкеліп береді.

Үсен. Асан, уайымдама мені! Мен деген сен білмейсің, керемет өмір сүрем. Қыздар қырылып соңымда, достарым бар. Арман жоқ менде!

Асан. Бопты олай болса. Ақымақ...

Үсен. Дәрігерге өзім қаратамын. Мал, бала деп, әбден тоз-тозың шығыпты.

Сағира. Сөйтші, мың болғыр. Өзің қаратшы. Әйтпесе бала жас, мен мына шешелеріңмен-ақ миы ашып қалған адаммын. Өзің қаратшы бұл есалаңды.

Асан. Е, болды қойшы, ұят болады. /Үсенге/. Ер-тоқым аман ба?

Үсен /қипақтап/. Аман... Бірақ аман емес. Ана бір жылы ақшадан қысылғанда сатып жібердім. Көке, ана жігіттерге не дейін? Тракторыңды бересің бе?

Асан. Мияны кетпенмен шауып, күрекпен қазып жатқан адамды көп көрдім. Жарға, қияға өсетін мияны трактормен қалай термексің?

Үсен. Ойбай, соқа байламаймыз ба? Жұмысты көбейтпей, жерді жыртып өтсек, жігіттер трактордың артынан жүріп отырып теріп алмай ма?

Сағира. Жарты ақшасын беремін дейсің бе?

Үсен. Қылдай етіп бөліп аламыз. Сендерді мен алдамаймын ғой.

Кемпір. Дүниеге қызығамыз несін біліп,

Аз күнгі қызығына есерленіп.

Жалаңаш кеп, жалаңаш қайтамыз ғой,

Мойынға төрт қары бөз тесіп іліп.

Сағира. Бір қызық көрсетейін бе? Апа! НКВД!!!

Кемпір зу етіп сандықтың ішіне кіріп кетеді.

Үсен. НКВД? Есіңде ме, біздің бала кезімізде апам НКВД келіп қалмасын деп сақтанып отыратын еді ғой.

Асан. Қазір тіпті күшейіп кетті. Бұрын мына сандығын аштырмайтын, енді тіпті ішіне кіріп жататын болды. Оянса, үстіне шығып отырады.

Үсен. Қызық. Сонымен, көке, келістік пе? Тракторыңды алып ауылдың сыртына барайық, жігіттер күтіп қалды деймін.

Асан. Ау, қойсаңшы, осының бәрін шын айтып отырмысың? Мия өскен жердің бәрін соқамен жыртатын болсаң, онымен құнарлы шөп қоса кетеді. Мал қайда жайылады сонда? Соқамен бір жыртылған жер оңалмайды. Арам шөптен өзге ешнәрсе шықпайды қалады ертең.

Қайрат. Ағатай, далада мықты-мықты жігіттер тосып отыр. Олар дәл бүгін 500 мың теңгені санап, мына үстеліңнің үстіне қойып кетеді.

Сағира. Әй, Асан, далада жатқан жердің, шығатын шөптің қамын жеп қайтесің? Жалғыз ұлды ертең оқудан шығарып тастаса, сонда болады әләулайлым. Құдай айдап келе қалған екен, кредит алмайсың, қарыз сұрамайсың, аспаннан өзі құйылып тұрған ақша. Бар, жырт деген жерін жыртып бер. О, несі-ай!

Асан. Бармаймын.

Үсен. Әй, ағатай, енді ана балаларға не айтамын.

Асан. Басқа трактор тауып ал. Онсыз да тонап жатыр. Енді менің жыртқаным қалып еді осы жерді.

Үсен. Қызықсың осы сен...

Сағира. Жыртады. Жыртпайтын болса, ал тракторды, басқа біреу рульге отырсын. Жақын маңда бізден басқа ешкімде трактор жоқ.

Үсен. Біліп тұрмын ғой.

Асан. Алмайды. Бермеймін тракторымды.

Кемпір сандықтың ішінен үрпиіп бас көтереді. Қолында шүберекке оралған бума бар.. Кемпір саусақтары дірілдеп шүберектің орауын жазады. Шүберектің ішінен сарғайып кеткен қағаз, хаттар шығады.

Кемпір. Заида, саған жеттім бе, жоқ па, білмеймін. Аманатым бар. Соғыста мен пошташы болдым ғой. Құдай басқа салмасын. Халық мені көрсе, ажал көргендей қашады. Құзғын да бір мен де бір. Өзім балиғатқа да толмаған баламын. Ауылда хат танитын жалғыз адам мен болдым да, содан пошташы етіп қойды.

Сағира. Не айтып кеттің, апа. Андағың не?

Кемпір. Қара қағаз, қара қағаз... Мынаны Бибіге бере алмадым. Екі ұлынан қара қағаз келді. Апарып бергенмін. Мынау кенжесі, Қайыржанның қағазы. Жасырып қалдым. Үмітін үзбедім. Ақыры өлгенше екі көзі төрт болып күтіп кетті.Ал мынау аналары баладан кетті сол екеуінің, үшіншісін босана алмай өліп кетті, ол кезде доғдыр бар ма қазіргідегідей, тас жетім Бақытбек пен Күлжанның әкесінікі. Сақтарын сындыра алмадым, үміттерін үзуге дәтім бармады. Тығып алып қалдым. Ал мынау... Мынау кім, құдай ау? А, Күлбаршынның баласы екен ғой. Жалғыз ұл еді. Күлбаршын ол соғысқа аттанғанда-ақ шатаса бастаған. Қазасын көтере алмас дедім. НКВД, НКВД көрсе түрмеге салады ғой мені. Қашанғы астыма тығып жатамын. Бір күні өлемін, сөйтіп ана екі ұлға кесірім тие ме деймін. Енді сен жасыр. Саған аманат. Әлгі бала қайда? Шопыр бала қайда?

Үсен. Апа, мен мұндамын.

Кемпір. Әлгі Асандікіне қайтып апарып тасташы, балам. Олай бұлай болып кетсем, қыздың босағасында өліпті демесін.

Үсен. Құп болады, командир. Отыр. Әр кәлләда бір қиял деген...

Асан. Апамның бұл сырын кім біліпті...

Сағира. Алда бейшара, сол екен ғой НКВД десе зәресі ұшатыны...

Асан. Сен оны мазақ етіп мәзсің. Сәл қолайына жақпай қалса НКВД деп бар ете қалады, апам бейшара сандықтан бір-ақ шығады.

Үсен. Сағира, енді олай етпеші.

Сағира /жылайды/. Қойдым, болды. Мен де адамның баласымын ғой, шаршаймын ғой кейде...

Үсен пірді сандыққа қайта отырғызып, әрі-бері жүре бастайды. Кемпірдің басы ғана қылтиып шығып тұр. Қолына қағаздарды ұстап қалған Сағира әлем тапырақ күйде.

Қайрат. Үсеке, болды қойшы. Тасташы андағы сандықты. Ана жігіттерден ұят болды. Қайдан таныстырып едім сендерді. Өзімнің ауылым, ағам бар, трактор бар деп ертіп келдің. Ендігің мынау. Аға, мына бауырыңды жаман жағдайға душар етіп тұрсың. Мен де сенімен қосылып қара тізімге еніп кететін болдым.

Асан. Мен сендерді шақырған жоқпын.

Қайрат. Шақырсаң да, шақырмасаң да, осы тұрған жеріңде қораға кіріп кетесің.

Асан. Сен мені қорқытпа. Есік анау, қалай кірдің солай шық.

Қайрат. Құрысын, делдал болып нем бар еді. Масқарам шықпаса болды. Үсен, ісім енді сенімен болсын. Өз қолыммен бауыздаймын. Қаныңды судай шашамын сен иттің. /Асанға/. Сені де өлтіремін.

Асан. Кет, бар! Аузы қандай жаман еді пәтшағардың.

Қайрат далаға шығып кетеді.

Сағира. Жоқ, сенің есің дұрыс емес. Күні кеше ғана тентіреп ақша іздеп кетпеп пе едің. Ағайынға өлердегі сөзіңді айтып мың долларды таба алдың ба?

Үсен. Көке, аналар мені өлтіреді.

Асан толқып әрі-бері жүре бастайды.

Асан. Үсен,сен менің бауырымсың...

Үсен. Тракторыңды бермесең, жалғыз бауырыңнан айырылайын деп тұрсың.

Асан. Кішкентай кезіңде барлығынан таяқ жейтінсің. Жаратылысың сондай еді. Көршінің сенің жарымыңдай ғана болатын тентек ұлы бажылдатып сабап кететін. Бойың мен денең тығыршықтай, тіпті қатарыңнан анағұрлым дәу болсаң да, алыстан ұшып келе жатқан тас топ баланың ішінде тек саған тиетін. Топ баланың ішінде ит сені ғана қабатын. Сол кезде сенің табаныңа кірген тікеннің менің маңдайыма қадалып жататынын сезбеуші едің. Жүгіріп шығып, саған қолы тиген баланы тепкінің астына аламын. Сені қапқан иттің басына кесек атып жазым еттім. Сені апам сабағанда, шыпылдаған шыбық сенің етіңді осып жатса, менің жүрегімді езетін. Бір берекесіз сорлы едің. Бірақ мен бауыр ет, бауыр дегенннің не екенін білемін. Ал сен білмейсің. Сен әлі білмейсің.

Үсен. Жоқ. Мен білемін. Неге білмеймін?

Асан. Содан кейін не болдың? Оқыдың. Сен оқысын деп, мен ауылда қалдым. Қатын алдың. Үй алдың. Қалада тұрдың. Бойтұмарың болсын деп ырымдап, әкемізден қалған жалғыз көз ер-тұрманды тарту еттім. Ол қайда? Саттым дейсің. Кімге саттың айтшы? Барып өзім кері сатып аламын.

Үсен. Шетелге кетті ғой. Таба алмайсың...

Асан. Неге сатасың? Қалай дәтің барады? Саған не болды, Үсен? Балаларыңды неге ойламайсың? Ең болмаса елде, қазақта да қалмапты...

Үсен. Енді қу тіршілік қамы ғой... балалар үшін...

Асан. Адамды ашындырасың. Әкеңнен қалған ер-тұрманды сатып тапқан нәпақа - балаларыңа құт бола ма? Һарам тамақ, һарам ақша емес пе... Енді келіп айтып тұрғаның мынау. Ауылдың миясын шабайық дейсің. Бес жыл жоғалып кетіп келгендегі бар шаруаң осы...

Кенет сырттан суыт жүріп, түрлері сұсты үш жігіт келіп кіреді. Сандықты ары-бері сүйретіп жүрген Үсенді көріп тұрып қалады.

Қайрат. Айттым ғой, үйге қалай кірді, солай есі ауысты. Жынданып кетті.

1-жігіт. Не істеп кеткенсіз? Трактор қайда?

Үсен. Сыртта тосыңдар дедім ғой.

1-жігіт. Бастадыңдар ма деп әкім екі рет келіп кетті.

Асан. Жол болсын?

1-жігіт. Ассалаумағалейкүм.

Қол беріп амандасады, екінші жігіт те амандасады.

1-жігіт. Мына кісі /Үсенді нұсқайды/ осы үйде трактор бар деп кеткен. Жарты күн тостық. План күйіп барады. Уақыт есептеулі. Не кеңес құрып отырсыздар?

Қайрат. Міне, сандықпен ойнап жүр.

Анаргүлді жамбасынан қағады.

Үсен. Тиме дедім ғой саған!

Үсен жүгіріп барып бетінен ұрады, анадай жаққа ұшып кеткен Қайрат бүгжиіп отырып қалған.

2-жігіт. Тракторды берсең қолыңнан аламыз, бермесең жолыңнан.

Асан. Трактор жоқ.

1-жігіт. Жоғы қалай? Есіктің алдында тұрған не нәрсе?

Үсен. Бұзылып тұр.

2-жігіт. Шығып айтпайсың ба?

Үсен. Әңгімелесіп отырып қалыппын.

1-жігіт. Енді қайттік?

2-жігіт. Тракторды өзім айналдырып көрейін.

Асан. Тиюші болмаңдар.

2-жігіт. Мынау өтірік айтып тұр.

1-жігіт. Түсінбедім. Сен не /Үсенге/ келіскен тағы біреулерің бар ма? Бізді лақтырып тұрсың ба?

Үсен. Жоқ, жігіттер. Ағам келісімін бермеді. Ренжімеңдер. Тракторға тиіспейсіңдер.

1-жігіт. Әй, болды қойшы, қатын көрсе еліріп кететіні несі осының. Сонымен, аға, ақтық сөзіңіз?

Асан. Мияға тиісуге болмайды.

2-жігіт. Неге болмайды?

Асан. Жердің киесі ұрады.

Үсен. Әй, ағатай-ай. Далада жатқан мияны қорымасаң етті. Бұлар болмаса, басқа біреу бәрібір шауып алады.

Асан. Ауылға жолатпаймын. Енді ешкімге бергізбеймін.

1-жігіт. Жалғыз сауал. Неге? Себеп?

Асан. Сендер осы қайдан шыққан бәлесіңдер, а? Сендер де анадан тудыңдар ма? Дала-даласын шығардыңдар ғой мына есіл даланың. Мұнай анау, күре тамырына түтік салып сорып жатырсыңдар, сорып жатырсыңдар. Тау-тау қалдық, күл-қоқыс. Несі қалды? Енді мына бейшара мияға көздерің түсті ме? Салдарын неге ойламайсыңдар? Ойламайсыңдар... Ертең Құдайдың құдіретімен анадан қайта туып, дәл осы жерде дүниеге келесің ғой өзің, иттің баласы! Сонда жауап бересің!

1-жігіт /2-жігітке/. Түсінікті. Кеттік.

Олар шығып кетеді де, сәлден соң трактордың оталған дауысы шығады.

Асан. Әй, әкең...

Жүгіре бергенінде Үсен тоқтатады.

Үсен. Кете берсін. Олардың тапаншасы бар. Шықпа.

Асан. Жібер.

Кемпір. НКВД келгенде атамын деп жүргенмін.

Кемпір кенет сандығынан мылтық шығарып, далаға беттейді.

Сағира. Апа, тоқта өлесің!

Кемпір. Толарсақтан саз кешіп,

Тоқтамай тартып шығарға,

Қас үлектен туған кәтепті

Қара нар керек біздің бұл іске.

Шығып кетеді. Оның артынан Үсен жүгіріп кетеді. Екі мәрте мылтық атылады.

Үсен /жүгіріп кіріп/. Апам трактордың екі дөңгелегін атып түсірді. Жалмауызға да жан керек. Аналар тым-тырақай қашты.

Асан. Қайтып келмей ме?

Үсен. Білмеймін.

Асан. Не істейміз?

Үсен. Білмеймін.

Кемпір. Келін, шай жасап жібер.

Сағира. Апа, қайдағы шай?

Анаргүл. Мен қазір.

Сағира. Анаргүл, саған не болды?

Анаргүл. Білмеймін...

Сағира. Аналар келіп бәрімізді қырып кетпесін. Масқара болмайық.

Асан. Апа, мылтықта оқ қалды ма?

Кемпір. Сандықта бар. /Анаргүлге/. Келін дастархан қамына кіріс.

Анаргүл. Қазір.

Жүгіріп кетеді.

Сағира. Апа, қайдағы келін? Мен ғой келін... Асан, анау қайда кетті?

Асан. Білмеймін.

Сағира. Әлде менен жасырып жүрген бір нәрсе бар ма бұл үйде?

Асан. Түк те жоқ. Апа, келініңіз міне, Сағира. Алдыңызда тұрған жоқ па?

Кемпір. Екіншісін айтамын.

Сағира. Асан!

Үсен. Мені меңзеп тұрған шығар апам.

Сағира. Солай ма?

Кемпір. Солай!

Асан. Қашан үлгердіңдер?

Үсен. Үлгердік.

Сағира. Бауырыңды қорғап тұрсың! Қазір ол қатынның шашын жұлайын. Бәсе, өзім де сезіп едім. Осы үйден шықпайтыны жаман еді. Анаргүл!

Анаргүл. Ау!

Сағира. Бері кел!

Асан. Ұят болады деймін, түк те жоқ.

Сағира. Сен немене осы үйдің қатынына ұқсап жүрсің? Немене, жүзіқара, немене сен? Басынып, қазан-ошағымды иеленіп... Мен қара басып сериал көріп жүргенде, мына жақта тындырып жүрдім де! Асан екеуіңді қатар буындырайын.

Анаргүл. Апай, сізге не болды? Апам жай айта береді. Өзіңіз білесіз ғой.

Сағира. Қайдағы апа саған ол? Бері кел! Өлтіремін!

Қуады. Апыр-топыр. Асан мен Үсен екеуін ажыратып әлек. Кемпір сандыққа кіріп кетіп, есігін жауып алады. Кенет үйге Қайрат келіп кіреді.

Қайрат. Әй, Үсен, бері шық!

Анаргүл. Ол бармайды ешқайда!

Сағира. Сенің Үсенде енді не ақың бар!

Асан. Апа, мылтық қайда?

Үсен. Апам, қайда, апа!

Қайрат. Үсен, еркек болсаң бері шық!

Үсен. Апа!

Анаргүл. Үсен, бері кел, бармайды ол ешқайда.

Қайрат. Немене жұлысып жатыр ма едіңдер?

Асан. Онда шаруаң болмасын.

Қайрат шығып кетеді. Артынан еріп екі бандит келіп кіреді. Мылтықтары бар.

1-жігіт. Қане, қолдарыңды көтеріңдер!

Барлығы қолдарын көтереді.

1-жігіт. Әлгі есі ауысқан кемпір қайда?

2-жігіт. Көрінбейді.

Қайрат. Сандықтың ішінде.

1-жігіт. Бар, шығаршы.

Қайрат сандықты ашады.

Қайрат. Ммм, жоқ ешкім.

1-жігіт. Мылтық қайда?

Қайрат. Көрінбейді.

1-жігіт. Қысқасы былай. Мені ешнәрсе қызықтырмайды. Тракторды бүлдірдіңдер ме, бүлдірдіңдер. Ойнап жүрген адам емеспін. Орнына трактор тауып беріңдер немесе осы тұрғанда ақшамды қайтарыңдар.

Сағира. Біз сенен ақша алған жоқпыз.

1-жігіт. Бір миллион теңге шығынға батырдыңдар. Осы тұрғанда.

2-жігіт. Ақшамызды қайтарасыңдар, немесе түгел бауыздап кетеміз.

Үсен. Жігіттер, олай қатты кетпесеңдерші. Келісейік те. Мен басқа трактор тауып беремін қазір.

1-жігіт. Жоқ. Сенбеймін.

Анаргүл. Біздің үйде трактор бар. Бірақ жүрмейді.

1-жігіт. Жүрмейтін трактор керек емес.

2-жігіт. Көп сөздің керегі жоқ. Тез болыңдар.

Қайрат. Асан, сен осы ауылдың адамысың. Сен табасың тракторды.

Асан. Таппаймын.

Қайрат. Таппасаң, өлесің.

Асан. Өлтіре бер!

Сағира. Ойбай! Мен табамын, мен тауып беремін!

1-жігіт. Онда шық үйден.

Сағира. Қазір. Орамалымды дұрыстап байлап алайыншы. Апа, қайдасың!

Қайрат. Сендердің қаһарман мамаларың бір жерге барып өліп қалды шамасы.

Асан. Оттама! Сағира, ешқайда бармайсың. Есің дұрыс па?

Сағира. Өзім білем. Барам...

Асан. Тракторды қайдан табасың?

Сағира. Әкімнен сұраймын.

Қайрат. Әкіміңде трактор жоқ. Болса, сендерде неміз бар.

Сағира. Совхозда екі трактор бар еді ғой.

Асан. Оны түнегүні сатып жіберген.

Сағира. Енді қайттік?

1-жігіт Асанды ішінен атып жібереді.

1-жігіт. Онда есептестік. Жігіттер, кеттік. Үсен, сен бізбен жүресің.

Үсен. Жедел жәрдем шақыр. Сағира, неғып тұрсың! Асан, бауырым!

Кенет сахна сыртынан кемпір шығады, үстінде ақ көйлек.

1-жігіт. Кемпір мында жүр ғой.

Кемпір. Әй, балалар кетіңдер!

Асан. Апа, өлдім, көмектес...

Кемпір. Өлсең, көмілерсің. Ештеңе жоқ артыңда бала-шағаң бар. Ал жан алғыштар сендерге айтарым:

Басыңды ит кемірсін, Сүйегіңе құрт-құмырсқа семірсін. Құтырған иттей далақтап қал, Ашыққан иттей жалақтап қал. Көзіңе көк шыбын үймелесін. Құдай бар болса, қолың кесіліп, Түймеңді шешең түймелесін.

Екі дүниеде жолдарың ашылмасын, мә, саған!

Қайрат. Жігіттер, құрысын, кеттік.

2-жігіт. Мына кемпір жынданған екен. Кеттік.

1-жігіт. Ақша ше? Қызыл мия ше?

Қайрат. Құрысын бәрі, кеттік!

1-жігіт. /Үсенге/. Оңай құтылдың!

Суыт шығып кетеді.

Кемпір. Келін, шай қой.

Сағира. Жедел жәрдем шақыр. Асан қалайсың?

Асан. Сонда Анаргүл бізге келін бола ма?

Сағира. Ойбай, мынау сандырақтай бастады. Үсен, неғып тұрсың!

Асан. Үсен, Анаргүлді аласың ба? Үсен. Тисе, алайын...

Сағира. Келінде, қатында нелерің бар, ойбай! Жедел жәрдем, жедел жәрдем шақыр!

Асан. Жанымда қаласың ба?

Үсен. Қалайын, ағатай.

Сағира. Анаргүл, ойбай, болшы. Мынау өледі қазір.

Анаргүл. Қазір-қазір.

Жүгіріп кетеді.

Кемпір /сандыққа барып отырып/.

Жасымнан сірә қайғылы,

Жаудан алар кегім бар.

Кек алатын ерім бар.

Ер қаруын сайлаған,

Жеңіске белін байлаған,

Қаһарлы қалың елім бар...

Соңы





ТОР

/үш көріністі пьеса/

Қатысушылар:

Қария – ақсақал

Гүлбаршын – Қарияның әйелі

Жамал – Қарияның келіні

Баймырза – полицей, алыс туыс

Жомарт – Қарияның інісі, егде кісі

Жұмагүл - Жомарттың қатыны

Айдар – Қарияның кенже ұлы

Рахат – Айдардың досы

Шопыр жігіт

Белгісіз жан.

ПРОЛОГ

Айдалада бір адам жүр. Ол өзімен өзі сөйлесіп жүр. Жынданып кеткен адам іспетті.

Белгісіз жан: Мен Оның алдынан өтпедім емес, өттім. Мен Оның Елшісімен сөйлестім. Мен Оның Елшісіне айттым: «Менің тәу еткім келеді, кешірім алғым келеді, маған арашашы бол» дедім. Бұл маған оңай тиді ме? Бәрінен соң, бәрінен кейін... қалай қиналдым... қисапсыз күмән. Әлгі атың өшкір күн тақаған сайын... Мен кешірім алғым келді... Қақым бар! Бар қақым! Мен Оны мойындамаймын ба? Мен Оған күмән келтіремін бе? Ей, Алла!!! Құдіреті күшті Алла, менің күмән келтірген сәтім болды ма? Барлығы кешіріледі. Кешірілмейтін күнә жоқ. Тек шын өкіну керек. Ал Мен өкінбедім бе? А?! Сен бәрін білесің! Өкінгенімді де білесің!!! Сен маған сонда не дедің? Бәрін көріп, біліп тұрып сен маған не дедің деймін? «Адамның қабіріне бар да сәжде ет, сонда кешірілесің»... Жоқ! Жоқ! Ешқашан! Тірісінде сәжде етпедім, өлгенінде сәжде етпеймін! Жоқ! Ешқашан!

Кенет прожекторлар жанып, автобустың тақап келе жатқан дыбысы естіледі.

Белгісіз жан. Келе жатыр! Бір автобус, толып отыр. Қазір көрсетемін бұларға...

Жасырынады.

БІРІНШІ КҮН

Айдала. Қазақтың кәдімгі бетпақ даласы. Сахнаның арғы бетінен автобустың сұлбасы көрінеді. Бірнеше адам жүр. Алыс жолға шыққан жұртшылық аялдап, демалғанға ұқсайды.

Шопыр жігіт /абыржып/. Автобус оталмайды.

Жұмагүл. Ойбай, не дейді?

Жұрт үрпиісіп қалады.

Шопыр жігіт /ыржалақтап/. Жылан басқандай шошыдыңыздар ғой.

Жұмагүл. Мынау жынды ма?

Баймырза. Оталмағаны қалай?

Шопыр жігіт. Жүрмейді.

Жомарт. Неге?

Шопыр жігіт. Бұзылып қалды.

Жомарт. Қай жері бұзылды?

Шопыр жігіт. Білмеймін.

Баймырза. Бұл қай жер өзі?

Шопыр жігіт. Білмеймін.

Жомарт. Қалай білмейсің?

Шопыр жігіт. Сайын дала ғой, ажырата алмайды екенмін, әйтеуір осы жолмен жүре берсек, Бектеміске жететінімізді білемін.

Жұмагүл. Өте жақсы.

Баймырза. Өзің бұл жердікі емессің бе?

Шопыр жігіт. Жоқ.

Баймырза. Онда неге қашыққа адам алып шығасың?

Шопыр жігіт. Ағам ғой барып кел деген.

Жомарт. Бұл не деген жауапсыздық. Ағаң екеуіңе біз ойыншық болған екенбіз.

Гүлбаршын. Балам, бұл барып кел дегенге шауып барып келе қоятын сапар емес. Әр жердің өз мінезі бар. Оны білмесең, алыс жолға бекер шыққан екенсің.

Жұмагүл. Жетіскен екенбіз.

Шопыр жігіт. Енді... кешіріңіздер...

Баймырза. Кешір дейді ғой, нақұрыс!

Жұмагүл. Не істейміз?

Шопыр жігіт. Осы жақтың адамысыздар ғой. Маған неғыл дейсіздер. Маған, мысалы, бәрібір.

Жомарт. Жоқ, мынаның есі дұрыс емес. Бұнымен біз бекер сөйлесіп тұрмыз.

Баймырза. Тұрған жеріңде тепкілеп тезегіңді шығарайын ба.

Гүлбаршын. Е, Байеке, қой. Сабыр, сабыр.

Баймырза. Жоқ, жеңге. Қазақ осы мінезін қашан қояды? Маған бәрібір, күл болмасаңдар бүл болыңдар деп қасқайып жатады төбеге қарап. Мынаның түрін көрдің бе, қолыңнан келсе шауып ал деп тұр ғой. Қазір шабамын, басыңды кесіп қолыңа беремін, иттің баласы.

Шопыр балаға ұмтылады, ол қашып жүр. Барлығы ажыратып алады. Жұмагүл Баймырзаның жағында шопыр баланы жұлып жүр.

Гүлбаршын. Әй, Баймырза, Жұмагүл, сендерге не болды? Аталарың қиналып қалады. Әне, сыртымыздан қарап тұр. Тоқтатыңдар.

Айдар. Бұндай да болады екен ғой...

Рахат. Төбелескенше жабылып автобусты жөндейік те.

Жұмагүл. Сен екеуің ауыздарыңды жабыңдаршы. Кетіңдерші әрі.

Айдар мен Рахат ренжіп шетке ығысып тұрады.

Жомарт. Әй, көкем, барлық кінә сенде. Алыс жолға көлігіңді сайлап шықпаймысың. Бұл жердің сырын білесің.

Шопыр жігіт /екіленіп/. Білмейді екенмін. Өлтіріп тастасаңдар да білмеймін.

Жұмагүл. Ешнәрсені білмеймін, бұл жердің адамы емеспін деді емес пе. Бұнымен атаңның басына сөйлесіп тұрсың ба?

Жомарт. Кетші әрі. Мынандай жерде көлігі бұзылған адамның кейде сүйегі де табылмай қалады. Ең болмаса, сондай-сондай нәрселерді естіген шығарсың.

Шопыр жігіт. Қолымнан не келеді? Әдейі істеп тұр дейсіз бе?

Жомарт. Жөнде көк теміріңді. Қолымнан келмейді деп өлеміз бе?

Жұмагүл /дауыс салып/. Ойбай-ай, қу құдай-ай, тағы нең бар еді көрсетпеген.

Жомарт. Ей, көк ми, ауызыңды жап!

Жұмагүл үнсіз егілуге кіріседі.

Айдар /шыдай алмай жақындап/. Бұл - жын-пері иектеген жер.

Гүлбаршын. Балам, беталбатты сөйлеме.

Айдар. Ана жолы өстіп бір машина адам адасып кетіп еді ғой, газетке де шықты. Не болған сіздерге, барлығымыз бірге оқыдық емес пе?

Гүлбаршын. Болса болған шығар, бірақ жол үстінде ондай әңгіменің керегі жоқ.

Жұмагүл. Баршын, осы сенің мінезіңді-ай. Бар нәрсені жоқ деп бетбақтырмай қоятының-ай.

Гүлбаршын. Босқа дүрліккеннен не шығады. Қорыққанға қос көрінеді.

Айдар. Апа, мен қорқып тұрған жоқпын. Жеңешем ғой /Жамалды нұсқайды/. Түсі бұзылып кетіпті.

Жамал. Енді не істейміз? Апа, менің өлгім келмейді.

Гүлбаршынды құшақтайды.

Баймырза. Қорықпа. Қоянның көжегі сияқты қалтырайды ғой. Өзім қойныма алып жатамын /қарқылдайды/.

Айдар. Аға, артық сөйлемеңіз.

Баймырза. Ойбай-ай, сен де жігіт болып қалыпсың ғой. Зымыраған уақыт-ай. Бірақ қатын алу қайда саған! Қай сыныпта оқисың?

Қария /жақындап келіп/. Қысыр сөзді қысқарт, Баймырза, ауызыңды жап.

Баймырза. Ауызыңды жап, ауызыңды жап. Онда арақ ішемін барып.

Жомарт. Арақ автобустың артындағы жәшікте.

Баймырза. Хоп, мырзалар мен ханымдар.

Кетіп қалады.

Шопыр бала. Газетке не жазды? Сөйтсе не бопты? Әлгі адамдарды құтқарды ма?

Рахат. Құтқаруын құтқарды ғой, бірақ тең жарымының есі ауып қалыпты.

Шопыр бала. Қойшы.

Рахат. Рас.

Шопыр бала. Біз неге естімедік?

Рахат. Сонда не болды деп сұраса, бір ауыл көрдік, сонда қонақта болдық дейді екен. Бірақ ол маңда ешқандай ауыл жоқ, болған да емес. Енді, міне, біз де...

Жұмагүл. Жаңа осында тоқтай қалайық дегенде жүрегім бір нәрсені сезіп еді.

Рахат. Бопты. Бастысы ауыл көрсек, жоламайық.

Шопыр жігіт. Мұнда ауыл түгіл қорым жоқ. Теп-тегіс дала. Көріп тұрсыздар ғой.

Рахат. Бұл жер - тұтас қорым. Осы уақытқа дейін неше миллиард адам өлді, солардың мүрдесі қайда кетті ғой дейсің. Осында жатыр.

Шопыр жігіт. Сонда Жер бетінде өлген адамды осында әкеп жерлей берген бе?

Қария. Көлік өзі жөнделетін көлік пе?

Шопыр бала. Қазір көрем.

Қария. Жақын маңда ауыл-пауыл бар ма?

Рахат. Мына кісі қызық қой. Ауыл көрінсе жолауға болмайды деп тұрған жоқпын ба.

Қария. Сен екеуің аулағырақ барып ойнаңдаршы.

Шопыр жігіт. Әзір саспай тұра тұрыңыздар. Бәлкім, түкке тұрғысыз нәрсе шығар.

Жұмагүл. Ойбай-ай, той тойлаймыз деп жүргенде жеткен жеріміз осы болмаса бопты.

Қария. Жаман ырым бастама, түге.

Жұмагүл. Осындай бірдеңенің болатынын сезіп едім.

Гүлбаршын. Әй, Жұмагүл, тойға, қуанышқа бара жатқан жоқпыз ба. Гүлжан өзіңнің өкіл қызың.

Жұмагүл. Барлығын біліп тұрмын ғой, Гүлбарыш. Кеше бір түс көрдім.

Жомарт. Әй, болды, жап ауызыңды.

Гүлбаршын. Не түс, жай ма?

Жұмагүл. Мына Жомартқа осы жолға шықпай-ақ қояйық дедім. Бірақ ұят парыз деп қоймады. Жалғыз ағамның қызы деп шыр-шыр еткен соң не де болса көрелік дедім. Бірақ көрген түсім жаман. Жомарт дүйсенбіде шетелге аттануы керек. Бармай қалса, болмайды. Өзің білесің ғой, мен түс көрмеймін, көрсем, қателескен кезім болған емес.

Гүлбаршын. Не көрдің соншама?

Жамал. Қазақ үйдің ішінде осы ата, Жомарт әулетімен түгел отыр екен. Кереге шеті түрулі. Кенет үлкен, ауызынан сілкейі аққан қап-қара төбет келіп, әлгі үйді жұлмалап тістелей бастайды. Парша-паршасын шығарып барады. Сосын шошып ояндым.

Гүлбаршын. Пыссымылда-пыссымалда.

Қария. Болды, қойыңдар. Балаларды шошытпаңдар. /қиналып/. Неғылған адамсыңдар?

Жұмагүл. Жарайды, жарайды.

Қария айналып алыстау барып тұрады. Қасына Жамал жақындап келеді.

Жамал. Ата, қалайсыз?

Қария. Жақсымын, қарғам. Қорықпа.

Жамал. Қорықпаймын. Дәріңізді салып берейін.

Қария. Сөйте қойшы. Кішкене қиналыңқырап қалдым.

Жамал. Қазір.

Қария /қиналып/. Мынау өзі қалай болды.

Жамал. Осы сапарға бекер шықтыңыз.

Қария. Ана қыздың артынан әкесі келмепті демесін деп.

Жамал. Бармасаңыз түсінер еді ғой.

Қария. Аты жаман дерт демесең, бір сапарға жетер қауқар бар. Рахмет, қарғам. Бара ғой. Тоқташы... Саған ана Баймырза тиісіп жүрген жоқ па?

Жамал /қызарақтап/. Жоқ, ата.

Қария. Өзіңді Гүлжанды ұзатқандай қолымнан ұзатсам, арманым болмас еді...

Жамал. Ата, олай демеңіз... Мен ешқайда кетпеймін.

Қария. Әлі жассың, бар өмірің алда...

Жамал. Ата, бұл не қуғаныңыз ба?

Қария. Жоқ, қалқам, бар, бара ғой. Сосын сөйлесеміз.

Құмғанын алып аулаққа кетеді. Сол жерге барып басы айналып құлайды. Барлығы жүгіріп жетеді.

Жамал. Ата!

Гүлбаршын. Ойбай, не болды? Тірі ме?

Қария. Өлді деп үміттеніп пе ең?

Гүлбаршын. Ойбай, сен өлгенде не табам?

Қария. Қайдан білем, байға тиетін шығарсың. Жамал, қарағым, әлгі дәріңді қайта салшы. Әсері болмады ма деймін.

Жамал. Дәрігер шамасын өзім айтқанда ғана өсіресің деп еді...

Гүлбаршын. Жолда бола береді. Сал!

Қарияны ақырындап ағашқа сүйеп отырғызып, Жамал дәрі егеді.

Жамал. Ата дем алсын. Үймелемеңдер. Болды, жақсы.

Қарияның қасында Гүлбаршын мен Жамалдан өзге ешкім қалмайды.

Қария /күбірлеп, қиналып/. Е Аллам, жанымды қинамай ал.

Белгісіз қонақ. Ассалаумағалейкүм!

Қария. Ойбай, бұл кім?

Белгісіз қонақ. Шөп теріп жүріп, адастым. Өлдім деп ем, сіздерді көріп қуанып келемін. Көлік бұзылды ма?

Қария. Иә.

Белгісіз қонақ. Су беріңізші. Өліп барамын.

Қария. Әй, Жамал, Гүлбаршын! Су, су әкеліңдер бері.

Гүлбаршын. Қазір, Жамал, автобустан ал.

Қолында бір шиша суы бар Жамал келеді. Белгісіз қонақ су ішеді. Жамал бұрылып кетіп қалады.

Гүлбаршын. Шөпті неменеге тересің? Есірткі емес пе?

Белгісіз қонақ. Жоға. Емшімін.

Гүлбаршын. Емші болсаң, мына атаңды қарашы, балам.

Қария. Болды, қой, есін жисын. Маған бір Алладан басқа енді ешкім көмектесе қоймас.

Белгісіз қонақ. Олай демеңіз. Үмітсіз – шайтан ғана.

Қария. Менікі – жаман ауру.

Белгісіз қонақ. Қане, көрейін.

Тамырын ұстайды. Таңдайын қағып, айналып жүреді.

Белгісіз жан. Неге емі жоқ, емдеуге болады.

Гүлбаршын. Е, аузыңа май, балам.

Қария. Қайтып емдемексің?

Белгісіз жан. Сіз молдасыз ба, қалай өзі?

Қария. Молда болмасам да, жиырма үш жасымнан намазымды қаза қылып көрмеппін, балам.

Белгісіз жан. Иә, өте тақуа адам екенсіз. Барлық гәп осында.

Гүлбаршын. Жұмбақтамай сөйлеші.

Белгісіз жан. Әңгімем ұнамаса, айтпай-ақ қояйын. Жарамсақтанып, жабысып тұрған дәнемем жоқ, білмесем айтпас едім. Өзім осы өңірге есімі мәшһүр емшімін, атам бақсы болған. Ойнап жүрген бала емеспін.

Қария. Өй, өй, қарап отырып атша туладың ғой. Балам, аман бол, бар бол. Мені емде деп сұранып отырған жоқпын, өзің айтпасаң, емші екеніңді де білмейтін едік. Шала бүлінгенің не?

Белгісіз жан. Кешіріңіз. Әбден шаршап шалдыққандікі ғой. Шынымен артық кеттім, кешіріңіздер.

Гүлбаршын. Оны қойшы, сен шал да, аяқ астынан бекзада бола қаласың. Емдей аламын деп отыр ғой, соны айтсаңшы. Мына атаңды шынымен емдей аласың ба?

Белгісіз жан /нығыздап/. Иә, дертінің бағыт бағдарын сезіп отырмын, емдей аламын.

Гүлбаршын. Онда емде. Ақысына не сұрасаң да, емде.

Белгісіз жан. Осы сөзіңіз рас болса, емдеп, құлан таза айығып, шауып кететін қыламын. Міне, қол!

Қарияға қолын ұсынады.

Гүлбаршын. Немене сіресіп қалдың, берсеңші қолыңды, баланың меселін қайтармасаңшы.

Қария. Енді айтсын да ақысын?

Белгісіз жан. Ақысын емдеп болған соң айтамын.

Қария. Жоқ, болмайды.

Гүлбаршын. Түу, сен де... Мынандай мүмкіндік тұрғанда... Жоқ, сен адам болмайсың... Сен ешқашан адам болмайсың... Осы кеткенің кеткен. Сені тек көр түзейді... Мейлі, өле берсін. Емдемей-ақ қой, балам... Бұндай қырсықты емдеп қоғамға қайтармай-ақ қой.

Белгісіз жан. Жарайды, өздеріңіз білесіздер.

Қария. Енді ақысын кейін сұраймын дейді, бұл дұрыс па?

Гүлбаршын. Ақысын емім қонған соң бір-ақ айтамын деп тұр. Дұрыс емегенде. Ақысын емі қонған соң сұрайтын қанша емшіні кездестірдің осы күнге дейін? Бұл бала әділ сөз айтып тұр.

Қария. Не сұрайтыныңды тұспалдап болса да айтсаңшы...

Белгісіз жан. Жарайды, ақысыз-ақ емдейін Сізді. Тек бір шартым, осы сәттен бастап сәждеге бас иіп, намаз оқығанды тоқтатасыз?

Қария. Мәсссаған, керек болса!

Белгісіз жан. Себебі, ем-дом барысында бар ынта-шынтаңызбен мендік болуға тиіссіз.

Гүлбаршын. Дұрыс болды! Балам, сен бәрін дұрыс айтып тұрсың! Осының намазын қойдыршы. Құлың болып өтейін...

Қария. Немене есің ауысқан ба, кемпір? Не тантып тұрсың?

Гүлбаршын қолын бір сермеп кетіп қалады.

Қария. Шартың қызық екен. Көңіліме қонбай тұр.

Белгісіз жан. Енді бір күн болса да көрсеңізші. Кейін нәпіл етіп қайтарасыз ғой. Ештеме жоқ.

Қария. Иә, бәлкім...

Белгісіз жан. Онда, ата, сізге арнап шөп қайнатам.

Қария. Жарайды, балам, ана кемпірді бұлқан-талқан етпей көрейін. Жалғыз қызымыз күйеуге тиіп, соның артынан төсек орнын апара жатырмыз.

Белгісіз жан. О, құтты болсын, құтты болсын. Мен қазір. Лезде емімді бастаймын. Саспаңыз, ата.

Жамал мен Баймырза оңаша.

Баймырза. Менен неге қашасың? Әрі қазсаң, әмеңгерлік қақым бар. Серікбай марқұм – өзімнің інім болатын.

Жамал. Сіздің әйеліңіз бар ғой.

Баймырза. Әйеліммен бақытсызбын. Көзі өмірі бір ашылмаған сормаңдаймын. Сені көргенде ішім оттай жанады.

Жамал. Аға, қойыңыз, ұят болады!

Гүлбаршын. Жамал, не болды, дауысың қатты шықты ғой?

Жамал. Мына кісі қызық екен.

Гүлбаршын. Әй, Баймырза, бұл қай басынғаның?

Баймырза. Немене? Серікбайдың өлгеніне екі жыл болды ғой. Енді қашанғы аза тұтып отырады? Әлде немене жасырып жүрген біреуі бар ма?

Жамал. Не деген оңбаған адамсыз.

Гүлбаршын. Аулақ! Аулақ, имансыз.

Баймырза. Құдалыққа жүр, погондарыңды тағып ал, формаңды киіп кел дегенде иманды екенмін де.

Гүлбаршын. Болды, жап ауызыңды. Милицияның киімі Серікбайдың көзіндей болған соң сұрадық. Құлыным тірі болса, саған жалынар ма едім. Құрт көзіңді.

Баймырза. Соншама не айттым? Барлығы заңды, жөнімен. Мына балаға обал жасап отырсыңдар. Жібермейсіңдер ме. Немесе әмеңгерлік ретпен мен алайын. Как раз қатыным жоқ.

Гүлбаршын. Сенің қатының қазір жоқ, ертең бар. Оның да сен сияқты, есі дұрыс емес.

Баймырза. Есі дұрыс емес дейтін психиатрсың ба! Білмейтін нәрсеңді айтпа.

Гүлбаршын. Ата сақалың аузына түскенше есі кірмейтін неғылған адамсың. Бар, кетші! Байқұс бала жылап қалды, әне.

Баймырза. Неменеге жылайды беті ашылмаған қыз ба? Бала кеткен соң келінді жібермейтін сендерді көрдім. Обал емес пе.

Гүлбаршын. Обал сауап туралы сен әңгіме айтпа. Істеп жүрген ісіңді халық көрмей отырған жоқ, барлығын көріп отыр. Құдай көріп отыр!

Баймырза. Ойбай-ай, не істеппін мен? Дәлелің бар ма? Бос сандырақтамай алдымен дәлелде мықты болсаң.

Жамал күліп жібереді.

Гүлбаршын. Әй, күйдіргі, баршы, көрінбеші көзіме.

Баймырза кетеді.

Гүлбаршын /басын шайқап/. Не жыларыңды, не күлеріңді білмейсің.

Жамал. Бұл бізді мазақ етсе, өзін Құдай мазақ етсін.

Гүлбаршын. Қарғыстан адам өлетін болса бұл Баймырза бала күнінде-ақ өліп қалатын еді.

Жамал. Ит.

Гүлбаршын. Қой, атаңа барайық. Әлгі жігітпен сөйлесіп қалып еді, қалай болды екен.

Шал мен Белгісіз қонақ отырған жерге аяңдайды.

Қария. Адам сенбейді, бірақ мына баланың үшкіргенінен-ақ жақсы болып қалдым.

Белгісіз қонақ. Мен сізге шөп беремін. Ішкен соң судай жаңа болып шығасыз.

Гүлбаршын. Аузыңа май, аузыңа май, қарағым.

Қария. Түстерің бұзылып кетіпті ғой. Не болды?

Гүлбаршын. Әлгі Баймырза ғой. Сол баяғы әңгімесін айтып, мына Жамалдың көңілін бұзып жүр де.

Қария. Ит-құсқа дейін басынған соң не шара.

Белгісіз қонақ. Ол кім?

Гүлбаршын. Қалада полицей, полковник. Нағашы ағамның кенжесі.

Қария. Сужұқпастың нағыз өзі. Ал мына бала - келінім. Ұл екі жыл бұрын қайтыс болды. Ол да полицей еді. Өлген соң Қаһарман атағын берді. Үш кісіні ажалдан арашалап, өзі шейіт кетті. Несін сұрайсың... Келін әлі қолымызда.

Гүлбаршын. Қимаймыз. Рұқсатымызды бердік. Ол да бізді қимайды.

Белгісіз қонақ. Дұрыс...

Шопыр бала. Ата, автобус бүгін жүрмейді. Қонатын болдық.

Жомарт. Қайда қонамыз?

Қария. Далаға, осында жата кетеміз де. Несі бар?

Жомарт. Ағатай, бір шара қылыңыз. Мен айдалада қонып жата алмаймын. Жаяу шығып барлау жасайық. Мүмкін жақын маңда ауыл бар шығар.

Қария. Ал бұл жігіт – менің жар дегенде жалғыз інім. Жомарт атаң. Өзі қалада коммерсант.

Жұмагүл. Коммерсантыңыз не, бизнесмен.

Қария. Иә, арақ шығарады.

Белгісіз жан /күбірлеп/. Жақсы екен.

Жомарт. Жексенбі күні шетелде алкогольды сусындардың көрмесіне қатысуым керек. Екі күнде қайтам деп жоспарлап ем. Қонғаны қалай? Бауырым, жақын маңда ауыл бар ма?

Белгісіз жан. Мен өзім екі күн адастым. Тып-типыл, түк жоқ.

Жомарт. Енді қайттім? Барлау жасап келейін ең болмаса.

Қария. Кеш батып барады, ертең барлаймыз. Бүгінше ешкім қозғалмайды.

Жомарт. Жоқ, болмайды, мен қала алмаймын.

Шопыр бала. Енді автобус жүрмей қалды ғой.

Жұмагүл. «Қырсыққанда қымыран іриді». Сен албастыны бізге қай құдай жіберді. Бір есі дұрыс шопыр табылмады ма.

Шопыр бала. Шыққанда, барлығы дұрыс еді. Не болғанын өзім де ұқпай қалдым. Түк кінәрат жоқ, тек оталмайды.

Жұмагүл /мазақтап қайталап/. Тек оталмайды. Тұрған жеріңде қылқындырып өлтірейін бе?

Шопыр бала. Қолыңыздан келсе өлтіріңіз.

Жұмагүл. Неге келмейді? Неге келмейді екен? Жаныңды суырып аламын.

Белгісіз қонақ мырс етіп күліп жібереді. Барлығы оған жалт қарайды.

Белгісіз қонақ. Кешіріңіздер.

Жұмагүл. Мынау кім тағы?

Гүлбаршын. Адасып жүрген жігіт. Кездейсоқ біреу.

Жұмагүл. О, Құдайым-ай!

Жомарт. /қарияға/ Ағатай, бұл қалай болды сонда?

Жұмагүл. Енді жат осылай, ағатайым да ағатайым, қызының артынан жұртқа көз қылып мен бармасам, кім барады деп едің.

Қария. Құдалар да бекер күтетін болды-ау.

Гүлбаршын. Біз келмеген соң бері қарай машина жіберетін шығар.

Жомарт. Жоқ, мен күте алмаймын. Жаяу алыс па?

Шопыр бала. Алыс.

Жомарт. Арада ауыл бар ма?

Айдар. Ауылдарға жолауға болмайды.

Жомарт. Неге?

Рахат. Болды, қой деймін саған. Жай, аға, жай қалжыңдап жатыр. Бері жүрші одан да мен саған бір нәрсе айтамын.

Айдар. Немене?

Рахат. Мына жігіт арамызға қайдан сап ете қалды?

Айдар. Шөп теріп жүрген емші ғой. Әкеме көмектесіпті. Жеңілдеп қалдым деп отыр.

Рахат. Жоқ, күдікті, өте күдікті. Түріне қарашы.

Айдар. Иә...

Рахат. Мынау елес деймін саған.

Айдар. Елес болса бола берсін. Енді қайтеміз?

Рахат. Бір қаракет қылмаймыз ба? Өстіп отыра береміз бе?

Айдар. Енді не істейміз? Елеске не істей аламыз?

Рахат. Білмеймін. Жастықпен тұншықтырып көрейік.

Айдар. Кетші бар. Елес өлмейді ғой. Ол баяғыда өліп қалған.

Рахат. А! Онда Құран оқиық.

Айдар. Бар, әкеме айтшы.

Рахат. Анау бір нәрсе сезіп отыр. Бізге қарап қалды.

Айдар. Әке, құран оқып жіберіңізші!

Қария. Қараптан қарап неменеге құран оқимын?

Гүлбаршын. Балам, бос сөйлеме.

Рахат. Енді жат жер. Қонғалы отырмыз. Құранның артығы болмас.

Айдар./қонаққа жаман көзімен қарап/. Бәлкім, аруақтар бар ма, бәлкім, моланың үстінде отырмыз ба.

Баймырза. Әй, әй балалар, не деп кеттіңдер.

Белгісіз жан. Мен оқиын.

Айдар. Жоқ, әке, өзің оқы.

Рахат. Иә, аға, өзіңіз оқыңызшы бір.

Қария. Болды, жетеді. Ешкім ешнәрсе оқымайды. Жайғаса беріңдер, әркім өз ыңғайын өзі тапсын. Қыздың артынан апара жатқан көрпе-жастық жетеді. Таң атсын, бір жөні болар.

Барлығы жайғасып жата бастайды.

Рахат. Көз алдыңа елестетші, сен батырдың ұрпағысың. Бірақ оны өзің білмейсің. Бірақ перінің қызы біледі. Ол саған түнделетіп келіп, азғыра бастайды.

Айдар. Неменеге азғырады?

Рахат. Ұрпақ алу үшін.

Айдар. Алса ала берсін.

Рахат. Есің дұрыс па, ол сенің балаң болады ғой.

Айдар. Бола берсін.

Рахат. Сенің балаң – белгісіз пері қызының қолында өседі. Сенің қаның. Түсінесің бе?

Айдар. Сонда не істеуім керек?

Рахат. Азғырғанына көнбе.

Айдар. Мені кім азғырыпты? Ешкім азғырып тұрған жоқ қой.

Рахат. Азғырса деймін! Өзің сөз түсінбейді екенсің.

Екеуінің көзі ұйқыға кете бастағанда кенет шымылдық артынан хор қыздарының елесі пайда болады. Олардың арасынан екі қыз бөлініп шығып, бұларға жақындайды.

Бірінші қыз. Пай, пай, мына жігіттің сұлуын-ай.

Екінші қыз. Иә, керемет екен.

Бірінші қыз. Мен ғашықпын. Мен осы мезеттен бастап ғашықпын.

Екінші қыз. Онда екіншісі менікі.

Рахат пен Айдар көрпелерін бүркеніп, үрейленіп қалтырай бастайды.

Бірінші қыз. Жоқ, ояу екен.

Екінші қыз. Жігіттер, бері қараңдаршы.

Рахат. Айдар, ойбай, қарама.

Бірінші қыз. Сұлу жігіт сужүрек болады деуші еді анам. Рас екен.

Рахат /жалма-жан/. Мен қорқып жатқан жоқпын.

Бірінші қыз. Онда неге бүркенесің?

Рахат бетін ашып жөнделіп отырады.

Рахат. Сендер кімсіңдер?

Бірінші қыз. Біз мына жақта, ауылда тұрамыз.

Рахат Айдарды бүйірден түртіп қалады. Ол әлі бүркеулі. Шоршып түседі.

Екінші қыз. Досыңыздың ұйқысы қатты екен.

Рахат. Иә, шаршап жатыр.

Бірінші қыз. Жүріңіздер, біздің ауылға қонақ болып қайтыңыздар.

Рахат. Жоқ, рахмет. Бұл жерде де жаман емес.

Бірінші қыз /сиқырланып/. Бірақ біздің ауылға жетпейді. Жүріңіздер.

Қария. Әй, балалар, күңкілдеп кіммен сөйлесіп жатырсыңдар?

Рахат. Жай, ата! /қызға бұрылып/. Жоқ, болмайды.

Ол бұрылғанда қыздар ғайып болған екен. Айналада ешкім жоқ. Рахат Айдарды жұлмалайды.

Рахат. Айдар, Айдар, әлгі қыздар жоқ, жоқ болып кетті.

Айдар. Қайдағы қыздар?

Рахат. Қазір ғана осында екі қыз келіп, бізді ауылдарына шақырды ғой.

Айдар. Жатшы, а. Қыз, қыз деп қанды іштің ғой. Не болған өзіңе.

Рахат шошынып, жатуға әзірлене бастайды.

ЕКІНШІ КҮН

Таң атады. Қария аулақта дәрет алып жатыр.. Гүлбаршын жерге дастархан төсеп, шай қамымен жүр. Жамал мен Жұмагүл қасында.

Гүлбаршын. Түнде атаң тағы қиналды.

Жамал. Мені неге оятпадыңыз?

Гүлбаршын. Ұйқыңды қимадым.

Жамал. Болмайды олай, апа.

Гүлбаршын. Өзімнің шалым ғой, азабына да тоймаймын.

Жұмагүл. Қанша қалды?

Гүлбаршын /жылап/. Білмеймін.

Жамал. Бүгін қызық түс көрдім.

Гүлбаршын. Айт, айта ғой.

Жамал. Түсіме Серікбай кірді. Өңімдегідей ап-анық. Ақ боз үйдің ішінде отыр екенмін, ол есікті айқара ашып суыт кіріп келді де «Жамал, ана Баймырзаға ти, көңілін қалдырма» деп шалт бұрылып шығып кетті.

Гүлбаршын мен Жұмагүл ауыздарын ашып Жамалға қарап қалады.

Жамал. Қалай ойлайсыз, бұнысы несі?

Жұмагүл. Кім білсін.

Гүлбаршын. Пыссымылда-пыссымылда деп қойшы.

Жамал. Иә, пыссымылда-пыссымылда.

Гүлбаршын. Құрысын, Баймырзаны қайтесің.

Жамал. Білмеймін ғой.

Қария мен Белгісіз жан келіп, дастархан басына жайғасады.

Қария. Балалар қайда?

Гүлбаршын. Автобусты шұқылап жатыр.

Қария. Шұқылай-шұқылай қиратып тастамаса бопты.

Гүлбаршын. Жамал, бар, шайға шақыршы.

Қария. Мына бала жақсы болды. Кешегі шөбі көмектесіп жатыр.

Гүлбаршын. Түнде қиналдың ғой.

Белгісіз жан. Дертіңіз асқынып кеткен. Бірден сылып алып тастай алмаймын.

Жұмагүл. Дәрігерлер дауасыз дейді ғой.

Белгісіз жан. Дәрігерлер не біледі...

Жұмагүл. Иә, сен білесің, албасты.

Қонақ мырс етіп күліп жібереді.

Қария /қуанып/. Емдеймін, қолымнан келеді деп отыр.

Гүлбаршын. «Жақсы сөз – жарым ырыс». Ылайым солай болсын.

Белгісіз жан. Құлан таза айығып кетпесе, атымды басқаша қойыңыз.

Гүлбаршын. Қалай емдейсің?

Белгісіз жан. Емдеймін. Бүгін тағы бір шөп ішкіземін.

Қария. Сөйтсе?

Белгісіз жан. Көресіз.

Қария /қобалжып/. Япырым-ай, а.

Гүлбаршын. Мейлі, бер, бер шөбіңді.

Қария. Бұл қалай болар екен?

Гүлбаршын. Іше берсеңші, байқұс-ау.

Қария. Жарайды, балам.

Белгісіз жан. Уәде осы болсын.

Елдің барлығы дастархан басына келіп отырады.

Жұмагүл. Әй, шопыр бала-ау. Не істеп жатырсыңдар? Мына көлік жүре ме жоқ па?

Шопыр бала. Жүретін шығар.

Жомарт. Бұл баланың қолында тұр дейсің бе, мазасын ала бермей қойсаңшы.

Шопыр бала. Иә, таңғы асымызды тыныш ішейік.

Жұмагүл. Атауыңды ішкір.

Гүлбаршын. Ойпырым-ау, Жұмагүл. Жүрегімді тас төбеме шығардың ғой. Ауыз менікі деп сөйлей бересің осы сен.

Жұмагүл. Енді немене. Дүйім жұртты айдалаға иіріп қойып, жүретін шығар деп кергиді.

Шопыр бала. Апа, қолымда тұрса, қазір-ақ жүргізер едім. Еш ақауы жоқ, барлығы орнында, тек оталмайды.

Жұмагүл. Бензині бар ма?

Шопыр бала қолын бір-ақ сермейді. Барлығы күліп жатыр.

Баймырза. Жамал, Жамал, Жамал.

Барлығы жалт бұрылып оған қарайды.

Баймырза /ішіп алған, топқа жақындайды/. Жер де - Жамал, көк те - Жамал.

Жамал ұялып, сызылады. Елдің барлығы таң-тамаша.

Жұмагүл. Мына бейшара таң атпай тойып алғаннан сау ма?

Баймырза. Іштім. Несі бар? Ғашықтықтан іштім!

Қария. Немене оттап тұрсың? Бар демал.

Баймырза. Немене, тірі адам тіршілігін істейді. Жамал сенің қатының емес.

Гүлбаршын. Ойбай, не дейді?

Баймырза. Неменеге қызғанасың? Әлде қатының ба?

Жомарт. Тоқтат! Жап ауызыңды!

Баймырза. Сүйемін мен оны! Құда түсіп келсем, беремісің? Әлде мына бәйбішеңді сұрап тұрғандай шалқаңнан түсемісің? Әлде кәрі деймісің? Ол да оң жақта отырған қыз емес!

Қария. Баймырза, Баймырза. Дәл осы бүгін, дәл осы сәтте қозғайтын сөз емес бұл. Шектен шықпа. Сабаңа түс. Мен сені қор тұтып тұрған жоқпын. Бірақ сен де абайлап сөйле.

Белгісіз жан. Егер келін қарсы болмаса, онда тұрған не бар, ақсақал. Ұлыңыздың қайтқанына екі жыл болыпты. Рұқсат беретін кез келген де шығар.

Барлығы Жамалға қарайды.

Жамал. Қызық, мен бір қызық түс көрдім бүгін...

Гүлбаршын. Жарығым, сосын айтасың түсіңді. Жүрегім қысылып бара жатыр.

Айдар. Әй, еселаң, саған қайдағы қатын? Қайдағы Жамал?

Баймырзаны жағасынан ала кетеді. Апыр-топыр, төбелес. Келесі сәтте, Баймырза байлаулы. Қалған жұрт бір шетте ақылдасуда. Арғы жақта Баймырза мас дауыспен айқайлап жатыр.

Баймырза. Босатыңдар, ей, босатыңдар мені, бәріңді түрмеде шірітем!

Айдар. Таспен атайық. Өлтірейік. Қанын ішейік.

Қария. Балам, қой, сабыр сақта.

Гүлбаршын. Қалай-қалай сөйлейсің өзің?

Жұмагүл. Енді қайтсің, намыстан өліп барады.

Гүлбаршын. Осылай жата берсін. Автобус жүрген соң шешеміз.

Жұмагүл. Құдалардан ұятын айтсаңшы. Бас құданың бірін байлап матап әкепті дейді ғой.

Қария. Есін жиған соң қояды ғой.

Жомарт. Ағатай, осы сенің жүйкең мықты, мені солай қорласа, қалтасындағы мылтығын суырып алып, атып өлтірер едім.

Қария. Ақымақтың қорлығы қорлық емес. Саналы адам қатты айтса, ауыр.

Гүлбаршын /жылап/. Намыс жоқ сенде...

Жомарт. Өмірде бәрінен құр қалып жүргенің осы пәлсапаңнан ғой.

Белгісіз жан /тостаған ұсынады/. Ата, мынау әлгі шөп. Ішіңіз.

Гүлбаршын. Ішсеңші енді, құдай-ай.

Қария ішіп алады. Гүлбаршын мен Жамал оны сүйемелдеп, апарып жатқызады. Осы сәттен бастап Қария аздап мәңгіріп қалады.

Баймырза. Әй, халайық, босатыңдар мені. Ертең елге барғанда аяғымды құшып жылайсыңдар. «Бәке, кешіріңіз, кешіре көріңіз» деп бүкшеңдейсіңдер. Ақымақтар! Соны неге түсінбейсіңдер? Алам мен, ерегіскенде аламын мен Жамалды!

Айдар. Ауызын жауып келейін.

Гүлбаршын. Балам, оттай берсін. Қайтесің оны?

Баймырза. Лаңкестер отырған пәтерге мен жібердім Серікбайды. Ал қайтесіңдер! Басқа жерде, қаланың басқа бөлігінде жүрген Серікбайды әдейілеп шақыртып, лаңкестер жатқан пәтерге мен жібердім. Білдім өлетінін, өлсін дедім!

Гүлбаршын. Ойбай, не дейді!? Не ақың бар бізде?

Баймырза. Биттай болып алып өзінше адал, өзінше көкірек. Иттің етінен жек көрем! Өлтірем, өлтірдім!

Айдар. Ах, атаңа нәлет. Болды, сен де өлдің онда!

Жерден кесек алып жіберіп ұрады. Баймырзаның басына тиіп, үні өшеді.

Гүлбаршын. Ойбай, өлді! Өлді ме?

Жұмагүл жүгіріп барып кеудесін тыңдайды.

Жұмагүл. Демі жоқ, өлді!

Жомарт барып тамырын ұстайды. Сосын басын шайқайды.

Айдар. Әп, бәлем, сауап болды.

Жомарт. Сорлы, неменеге мәз боласың, сотталасың ғой енді.

Шопыр бала. Шынымен өліп қалды ма не?

Гүлбаршын /жылап, басын тоқпақтап/. Бір баладан өлі, бір баладан тірі айырылатын болдым. Құдай, саған не жаздым, ойбай!

Жамал. Апа! Апа! Әлде тірі ме?

Жүгіріп барып, жұлқылап көреді. Баймырза былқ-сылқ етеді.

Рахат. Көміп тастайық! Айдалада сүйегін кім іздейді?

Жомарт. Дұрыс айтасың. Сонда Айдар сотталмайды.

Гүлбаршын. /жанталасып/. Көмейік, тезірек көмейік.

Шопыр бала. Әй, әй, қойыңыздар! Бұл қылмыс қой! Қылмысты жасырған -қылмыс! Білесіздер ме осыны?

Белгісіз жан. Иә, барлығыңыз ағайын-туыссыздар. Баймырзаның сиқын көріп тұрсыздар. Кім біліп жатыр. Мына бір жапырақ баланы түрмеге кім қияды?

Жұмагүл. Олла-білла мен ешнәрсе айтпаймын. Бірақ мынау /шопыр баланы нұсқайды/, мынаның айтуы мүмкін.

Жомарт. Әй, ауызыңа ие боласың ба?

Шопыр бала /күмілжіп/. Жасырсақ бәріміздің басымыз кетеді...

Жұмагүл. Айттым ғой!

Жомарт. Әй, бері кел.

Екеуі оңаша шығады. Жомарт оған ақша ұсынып жатқан тәрізді. Талас, әрі қарай сауда кетеді. Жұртшылық соларға аңтарылып біраз қарап қалады.

Айдар. Жомарт аға, керек емес. Ешнәрсе керек емес. Мен кетемін. Мен кеттім.

Гүлбаршын. Қайда барасың?

Айдар. Мында ауыл бар. Кеше Рахат сен ұйықтап қалғанда мен қыздардың ауылына бардым. Раушан деген қызбен таныстым. Қайтып ораламын деген уәдемді алып қалды. Сонда барамын.

Рахат. Ей! Маған айтпай қызға бардың ба? Мен сені түрмеден қалай құтқарамын деп жанталасып жүрсем, сен маған айтпай қызға бардың ба немене? О, қарабет!

Айдар. Саған болмайды. Олар адам емес.

Жамал. Біссімалда деші, ерке бала, біссімілда деші.

Гүлбаршын. Ойбай, мынау жынданып кетті!

Айдар. Баймырзаны өлтіріп, айдалаға безіп кетті деңдер. Қош!

Рахат. Ей, тоқта, мен де барам.

Жұмагүл. Неғып тұрсыңдар, ұстаңдар аналарды!

Белгісіз жан. Жоқ, барсын.

Гүлбаршын. Барсыны қалай?

Белгісіз жан. Бұл жақта ел жоқ. Өздері сандалып қайтып келеді. Қайта кішкене сабасына түседі, кісі өлтірген оңай ма?

Жомарт /Жұмагүлге сыбырлап/. Мынау үй әперсеңдер айтпаймын, әйтпесе ондай күнәні арқалап жүре алмаймын деп тұр.

Жұмагүл /бетін шымшып/. Өләәә, енді үй әпересің бе?

Жомарт. Басқа не амал бар?

Жұмагүл. Ақымақ, не амал барың не? Баймырзаның артынан жөнелт. Әй, бірақ сенің батылың жете қоймас. Өзім, өзім жөнелтем.

Жомарт. Есің дұрыс па?

Жұмагүл. Үндеме.

Жомарт. Әй, қалада не көп, ескі үй көп. Біреуін әперем. Ағатайымның жалғыз ұлы, әулеттің тұяғы. Аямаймын еш нәрсе!

Жұмагүл. Санасыз, қазір үй ғана әпер деп тұр, ертең сол үйді дүниеге толтыр, сосын қатын әпер, сосын балаларымды оқыт дейді. Жиған-тергеніңнің бәрін осыған беріп қарап отырасың мөлиіп.

Жомарт. Рас, бірақ.

Жұмагүл. Өзім қатырамын, саспа. Әй, шопыр, бері келші.

Жомарт /үрейленіп/. Жеңеше, Жамал қарағым, жүріңдер, Баймырзаны жерлейік.

Жұмагүл. Көлігің жүре ме жоқ па?

Шопыр бала. Өздеріңіз ғой, быт-шыт болып кеттіңіздер.

Жұмагүл. Жүр, көрсет.

Шопыр бала. Аха, сіз жетпеп едіңіз енді.

Жұмагүл. Қазір көресің жетпегенді. Сөз бар сенімен.

Шопыр бала. А, сөйтпейсіз бе, автобус жөндеймін дегенше.

Гүлбаршын. Жамалды араластырмайық, қайным.

Жомарт. Екеуміздің әліміз келмейді. Көр қазу керек.

Гүлбаршын. Шопыр қайда?

Жомарт. Жоқ, ол шопыр.

Гүлбаршын. Қазір ғана осында еді ғой. Неге үндемей қалдың? Жұмагүл әлгі баланы қайда алып кетті?

Жомарт. Баймырзаны Айдар өлтірді деп полицияға айтам деп бой бермей тұр. Жұмагүл сөйлессін енді. Менің сөзім таусылды. Бол, жүріңіз. Күн ыстық, иістеніп кетеді.

Белгісіз жан. Мен жәрдемдесемін.

Жомарт. Иә, келіңіз.

Белгісіз жан. Шопырды да өлтіріп тастадыңдар ма? Дым да етпейді, айдала кім біліп жатыр.

Гүлбаршын. Немене дейді?!

Жамал. Атам қаннен қаперсіз ұйқыда.

Жомарт. Ұйықтасын, ұйықтай берсін, келіңдер, іске кірісейік.

Сәлден кейін дастархан басында Белгісіз жан (Қарияның орнында), Гүлбаршын, Жамал, Жомарт, Жұмагүл состиып-состиып шай ішіп отырады.

Жұмагүл. Енді автобусты кім айдайды?

Жомарт. Автобус айдап көрмеппін.

Гүлбаршын /жылайды/. Балалар үшті-күйлі жоқ, Айдар жоқ.

Жамал /жылайды/. Бұлай боларын білгенде, Баймырзаға тие салар едім ғой.

Жұмагүл /жылайды/. Осы жолға шықпай-ақ қояйық дедім.

Белгісіз жан. Иә, бір қызық болды.

Гүлбаршын. Атаң қалай?

Жамал. Білмеймін.

Гүлбаршын. Шақыршы, балам. Мында келсін.

ҮШІНШІ КҮН

Кенет тұман көтерілді де, бұл адамдардың сұлбасы көмескіленіп, өзге, өткен бір дәуірдегіше киінген, тұрпатттары сәл басқа адамдар тобы көрінді. Бір топ еркек шал мен келіншекті желкелеп, төбе басында тұрған адамға әкеле жатыр. Біздің замандастарымыз мына бір тылсым көрініске ауыздарын ашып қарап қалады.

Қамқа. Жаным-ау, адам баласысың ғой, осы айыбымыз не? Не қылмақсыңдар? Айтып өлтірсеңдерші?

2-еркек. Анау атаңмен – Қодармен жақын болғаның үшін қазір екеуің де жайрайсың.

Қодар /төбе басындағы адамға айқайлап/. Уай, халайық, мені құдайдың жылатқаны аз ба еді? Бұ не қырсығың?

1-адам. Тарт тіліңді.

2-адам. Қысқарт!

3-адам. Жап ауызыңды!

Құнанбай. Шығартпа үнін! Жоғалт көзін!

1-адам. Өй, қуарған көктөбет!

Қордар. Иә, мен көк ит болсам, сендер көп итсің. Жабыларсың, таларсың да жерсің!

Бір топ адам Қодар мен Қамқаны жар басына қарай сүйрей жөнеледі.

Қодар. Ақ, қарамды тексермедің бе, өңшең қан жұтқан, қара бет?!

2-адам. Шық алып мынаның басына! Құлатыңдар содан кәпірлерді! Бітсін сонымен! Ей, тарқама түге! Тоқта былай! Әлі жандары шыққан жоқ. Енді анау кәпірлерден өз жанымызды ақтап, аулақ әкету үшін, қырық рудың қырық кісісі кесек атсын. Ал осы жиындағы әр атаның баласынан бір-бір кісі кесек алыңдар қолдарыңа!

Барлық жұрт қолдарына бір-бір кесек алады. Ата бастайды. Сол кезде оқшаулау, осы топтың арасында, бірақ шеттеу тұрған бір адамның сұлбасы көрінеді. Ол – айдалада көлігі бұзылып қалған топтың жаңа серігі – Белгісіз жан. Осының бәріне Қария сырттан қарап тұр. Оны алдымен Жамал көреді.

Жамал. Ата, Ата!

Гүлбаршын. Ойбай, әкесі, біз мында тоз-тозымыз шықты ғой. Айдар жоқ, кетіп қалды.

Жомарт. Ойбай, мына қонағымыз анда да жүр ғой.

Қолымен сағымды нұсқайды. Ол сейіліп кеткен екен.

Қария /ешнәрсеге мән бермейді, Белгісіз жанды ғана көріп тұр/. Кімсің?

Белгісіз жан. Менің кім екенімді сен түсіндің ғой.

Қария. Қу жанымның қамын ойлап, бетіңмен жіберген екенмін. Түсіндім.

Жамал. Сіз кімсіз?

Белгісіз жан. Мен – адамның мәңгілік серігімін. Қиын қыстау кездері қашанда қасынан табыламын.

Қария. Иман кеткенде мен келемін де.

Белгісіз жан. Иман кеткенде мен келемін.

Қария. Енді жолыңнан қалма. Бар. Біз түсіндік.

Белгісіз жан. Дертіңе дауа болар ем...

Қария. Алла салғанға көндім.

Белгісіз жан. Олай болса, көліктерің жүріп тұр. Кеше мен... жай... тоқтатып едім. Жүре беріңдер. Рұқсат.

Баймырза орнынан тұрады, Айдар мен Рахат, Шопыр бала барлығы қайтып оралады. Жаңағы оқиға түгел сиқыр, иллюзия болғанға ұқсайды.

Жамал /қысылып/. Сіз ше?

Белгісіз жан. Мен осында қаламын. Қаладан тағы бір автобус шықты.

Адамдар қараңғыға сіңіп жоқ болады. Тым-тырыс. Тек Белгісіз жан ғана қалады.

Белгісіз жан. Мені үш жағдайда есіңе ал. Ашулансаң мені есіңе ал, мен сенің қан тамырыңмен жүремін. Жауға бетпе-бет келгенде есіңе ал, мен ондай адамға бала-шағасын және әйелін есіне салып қашуға итермелеймін. Бөтен әйелмен отырудан сақ бол. Себебі, мен екеуіңнің араңда елшілік жасаймын. Сақ жүр, Адамның ұрпағы, мен осындамын...

СОҢЫ.





КВАРТИРАНТТАР

(Екі көріністі драма)

Қатысушылар:

Есімбек – 50-55 шамасындағы еркек

Гүлсім – 40-45 шамасындағы әйел

БІРІНШІ КӨРІНІС

Зәулім биік, салтанатты үйдің алдыңғы жағы.Сахнаға жақын тұста «Жалға беріледі» деген жазуы бар тақтайша қағулы. Аула ішінде бір адам өзімен-өзі шахмат ойнап отыр. Оған Гүлсім жақындайды.

Гүлсім. Осы дұрыс көше ме жоқ па? Қайда түсіп кеттім? Мына кісіден сұрайыншы. Ағай, ағай! Керең бе немене өзі? Ағай деймін! Жоқ, қозғалмайды. Керемет болды. Жолы болар жігіттің жеңгесі шығар алдынан. Өзі шахмат ойнап отыр. Демек саңырау шахматшы. Өте жақсы.

Қасына жақындап барып.

Гүлсім. Сәлеметсіз бе, ағай! Жоқ... естімейді. Қандай қиын, бейшара. Жердің түбіне тығылып, бір өзі шахмат ойнап отыр. Тас керең болса қайтсін, не шара бар. Жолда жүре алмайды, музыка тыңдап ләззат алу деген жоқ. Ағай деймін (жұлқылайды)!

Кенет еркек отырған орындығынан құлап түседі.

Гүлсім. Ойбай! Сізге не болды?

Еркек тырп етпей жатыр.

Гүлсім. Масқара! Қорқамын, мына кісі өліп қалған сияқты. Енді қайттім? Телефонымды үйде қалдырып едім. Жақын маңда адам жоқ. Не қылған елсіз жер. Енді қайттім? Әлде мына кісінің телефоны бар ма екен. Жоқ, қарай алмаймын. Қорқамын. Енді қайттім? Әлде кеудесінде жаны бар ма? Жүрегін тыңдап көру керек. Тірі шығар, жедел жәрдем керек шығар. Біссімілдә.

Бүк түсіп жатқан еркекті шалқасынан жатқызады.

Гүлсім. Жоқ, өліп қалыпты. Енді не істеймін?

Есімбек. Көміңіз.

Гүлсім. Ойбай! Жүрегім, жүрегім-ай! Зәрем зәр түбіне кетті-ау. Есіңіз дұрыс па?

Еркек жерден көтеріліп отырады.

Есімбек. Енді өлген адамды көмбей ме?

Гүлсім. Тәңірім-ай, нешетүрлі адам бар бұл дүниеде. Жүрегім тоқтап қала жаздады-ау.Әумесер, жынды! Жас бала болса бір жөн. Дап-дардай адамсыз, шашы-басыңыз аппақ қудай. Істеп отырғаныңыз мынау. Ұятсыз, оңбаған!

Есімбек. Жерден алып жерге салдыңыз ғой. Не болды соншама. Сізге менің өліп қалғаным керек пе сонда? Тірі болып шыққаныма қуанбайсыз ба?

Гүлсім. О, шешек шыққыр, албасты. Сенің тірлігіңнің құны маған беш тиын! Қуанбайсыз ба дейді ғой. Ұятсыз!

Есімбек. Жарайды, жарайды. Қайтер екен десе, құтырып бара жатыр ғой. Аузыңызды жабыңыз.

Гүлсім. Сен енді маған ауызыңды жап дейсің бе? Біресе саңырау болып, біресе өлген адам болып білгеніңді істегеннен кейін енді маған ауызыңды жап дейсің бе? Қазір андағы шахматыңды басыңа қаптаймын жыныма тиме!

Есімбек. Болды дедік қой, кешіріңіз. Не деген шаптыққан қатынсыз.

Гүлсім /кенет жуасып/. Сізге айтылған сөздің бәрі зая екен. Құрысын қойдым. Түсіндім.

Есімбек /міңгірлеп/. Аю көрсеңдер өтірік өліп қалыңдар деп кеңес беріп жатады ғой...

Гүлсім. Олай болса, өте дұрыс істеген екенсіз. Сізді түсінбей, жерден алып жерге салғаным үшін кешіріңіз.

Есімбек. Жарайды, барлығы ойын-күлкі үшін ғой. Қалжың көтермейтін неғылған адамсыз.

Гүлсім. Жүрегім шаншып кетті-ау, құдай-ай.

Есімбек. Валидол бар. Берейін бе?

Әйел басын изейді. Волидолды алып, ауызына салып, алысқа телміріп орындықта отырады.

Есімбек. Жаңа бірдеңе сұрамақ болдыңыз ғой. Ағай, ағай деп.

Гүлсім. Ешнәрсе керек емес.

Есімбек. Кешіріңіз, сізді бұлай қатты шошиды деп ойлаған жоқпын.

Гүлсім. Жарайды, бопты.

Есімбек. Түріңіз біртүрлі болып кетті.

Гүлсім. Сіз сияқты қаныпезер болсам, қазір орындықтан құлап есіңізді шығарар едім. Өкінішке қарай ондай мінез жоқ.

Есімбек. Не деген кекшіл едіңіз.

Гүлсім. Болды, сөйлемеңізші. Үндемей сәл отыра тұрыңызшы. Сосын мен кетемін.

Есімбек /ренжіп/. Жақсы.

Күйбеңдеп шахматын жинайды. Әйел оның сыртынан қарап отыр.

Гүлсім. Бұл өзі бір қызық болды.

Есімбек. Неменесі қызық?

Гүлсім. Жай, ешнәрсе.

Есімбек. Жаңа сіз мені алдымен саңырау дедіңіз ғой. Сол шымбайыма батып кетті. Ойымда түк жоқ, өзімше отырсам, сіз келіп алып, бейшара-ай саңырау ғой деп әрі айналасыз, бері айналасыз. Өзіңізді менің орныма қойып көрсеңізші.

Гүлсім. Енді сәлем алмайсыз.

Есімбек. Ал алдық! Сәлеметсіз бе.

Гүлсім. Сәлеметсіз бе. Қалыңыз қалай?

Есімбек. Сен сұрағалы жақсымын.

Гүлсім /күліп/. Қойыңызшы.

Есімбек. Рас айтамын.

Гүлсім. Осы маңда бір үй жалға беріледі дейді, соны іздеп жүрмін.

Есімбек. Міне қызық! Ол үйіңіз осы, міне.

Гүлсім. Қалайша осы?

Есімбек. Осы үй, әне тақтайша ілулі тұр ғой, «Жалға беріледі» деген.

Гүлсім. Рас, бірақ. Менің іздегенім осы үй ғой. Сіз қожайынсыз ба?

Есімбек. Ұқсамаймын ба?

Гүлсім. Ұқсайтын шығарсыз... Білмеймін...

Есімбек. Ұнаймын ба?

Гүлсім. Ренжімеңізші, жаңағы жағдайдан кейін бұл сұрақты жауапсыз қалдырғаным келеді. Бірақ үйіңіз керемет. Осындай тыныш, жайлы жерден үлкен үй іздеп жүр едім.

Есімбек. Ұнай ма?

Гүлсім. Жақсы екен. Бағасына келіссек болар еді.

Есімбек. Жалғыз өзіңізге тым үлкен емес пе?

Гүлсім. Мен жалғыз емеспін.

Есімбек. Иә?

Гүлсім. Балаларым бар.

Есімбек. Күйеуіңіз ше?

Гүлсім. Ол да бар.

Есімбек. Дұрыс. Үй сонымен ұнайды? Бірақ күйеуіңіз бар...

Гүлсім. Ішін аралап шықсақ...

Есімбек. Осылай бірден бе?

Гүлсім. Енді қалай?

Есімбек. Ең болмаса этикет үшін шахмат ойнамаймыз ба.

Гүлсім. Қандай этикет?

Есімбек. Енді бірден біртүрлі емес пе?

Гүлсім. Қалжыңыңыз тұманданып, күлкілі болудан қалып барады. Сіздікі осы не мінез?

Есімбек. Қалжыңсыз, шахмат ойнаңызшы менімен.

Гүлсім. Бұл үйді көрудің маңызды шарты ма?

Есімбек. Үстінен түстіңіз.

Гүлсім. Қызық.

Есімбек. Сонымен шахмат ойнай білесіз бе?

Гүлсім. Аздап.

Есімбек. Онда кеттік.

Гүлсім. Керемет шахматшымын деп айта алмаймын.

Адам. Әйелдердің қылымсымаса бір ісі бітпейді.

Гүлсім. Мұнда шахмат ойнауға келген жоқпын.

Есімбек. Онда тұрған не бар.

Гүлсім. Білмеймін, әй жоқ, шәй жоқ...

Есімбек. Жас емеспіз...

Гүлсім. Сізді білмеймін, өз басым қалтылдап тұрғаным жоқ.

Есімбек. Қалжыңым қатты тисе, ренжімеңіз, қарындас.

Гүлсім /күліп/. Уау!

Есімбек. Қуанып кеттіңіз ғой.

Гүлсім. Қарындас дегенді естімегелі қай заман.

Есімбек. Онда соның құрметіне бір партия. Нысыпыңыз?

Гүлсім. Гүлсім.

Есімбек. Менің есімім – Есімбек.

Гүлсім. Танысқаныма қуаныштымын.

Есімбек. Ойнайсыз ба жоқ па?

Гүлсім. Тек ұзаққа созылып кетпесін.

Есімбек. Ол енді сізге байланысты. Сіздің шеберлігіңізге... тәжірибеңізге...

Қуанышпен тақтаға фигураларды тізе бастайды.

Гүлсім. Ой, құдай-ай!

Есімбек. Не болды?

Гүлсім. Жай.

Есімбек. Жоқ айтыңыз енді, көкірегіңіз қарс айырылып күрсініп отырсыз. Қызық бір нәрсені жасырып отырған сияқтысыз.

Гүлсім /мұңданып/. Маған осы ең болмаса мақтаныш үшін есі дұрыс бір адам неге кездеспейді деп ойлаймын да.

Есімбек. Сонда сізге кездескен адам біткеннің барлығының шапкасы қисық болып шыға ма?

Гүлсім. Иә.

Есімбек. Естімеген елде көп деген осы.

Гүлсім. Неменеге мәз боласыз? Сіз өзіңіз сол таныстарымды түгел жинап, қол бастауға жарап тұрсыз.

Есімбек. Мәссаған, мен не жаздым?

Гүлсім. Адам өз мінін білмейді деген осы. Жарайды, бопты, бұл тақырыпты әрі қарай қозғамайық.

Есімбек. Жоқ, керісінше, өте қызық тақырып. Менің нем жақпай отыр сізге?

Гүлсім /қолын сермеп үй жақты көрсетіп/. Жалпы барлығы, атмосфера... Сөздеріңіз... Қылықтарыңыз...

Есімбек. Менің есім абсолюттік деңгейде дұрыс.

Гүлсім. Мойындай қояр деп өзім де күткен жоқпын. Жылдамдатыңызшы.

Есімбек. Асығыс па едіңіз?

Гүлсім. Өзіңіз түсінгендей, пәтер іздеп жүрмін.

Есімбек. Үйіңіз жоқ па?

Гүлсім. Сол жоқ болған соң жалға іздеп жүрмін емес пе.

Есімбек. Үйі мүлде жоқ адамдар да болады екен ғой.

Гүлсім. Түсінбедім.

Есімбек. Енді ең болмаса ауылда үйіңіз жоқ па?

Гүлсім /мұңданып/. Сіз мені табалап отырған сияқтысыз.

Есімбек. Кісі табалайтын шама жоқ.

Гүлсім. Үй менікі деп тым қатты кетпесеңізші енді.

Есімбек /күліп/. Жарайды, көңіліңізге келсе кешіріңіз.

Гүлсім. Қатын сияқты тіміскіленетін еркектерді жек көремін.

Есімбек. Сонда қатындардың үнемі тіміскіленіп жүретін болғаны ғой.

Гүлсім. Сізге әйеліңіз қалай шыдайды екен.

Есімбек. Ол орын бос. Бақ сынап көремін десеңіз, кәнеки.

Гүлсім. Түсінікті.

Есімбек. Немене түсінікті? Мені өміріңізде бірінші рет көріп тұрсыз, он минут өткен жоқ. Сізге ненің түсінікті болуы мүмкін?

Гүлсім. Немене әдейі хабарландыру беріп, мен сияқтыларды мазақ етіп көңіл көтересіз бе?

Есімбек. Ойпырым-ай деген, мен сияқты дейтіндей не боп қапты сізге. Қол-аяғыңыз балғадай... Жүріңіз енді.

Гүлсім. Көңіл-күйімді бұзып жібердіңіз. Ойнамаймын. Үйдің ішін көрсетесіз бе жоқ па?

Есімбек. Кішкентай бала сияқты ойнамаймын деп шыға келетініңіз қызық екен.

Гүлсім /орнынан тұрып жатып/. Қой, құрысын. Есім барда елімді табайын. Алматыда жалға берілетін жалғыз үй осы емес шығар.

Есімбек. Ренжітсем айып етпеңіз. Барлығы ойын-күлкі, сөз үшін ғой. Мына үйдің ақшасын қалай төлейсіз соны айтыңызшы.

Гүлсім. Саспаңыз, жұмыс істеймін.

Есімбек. Сөйтсе?

Гүлсім. Құдайға тәуба, төрт балам бар. Күйеуім бар.

Есімбек. Мәссаған.

Гүлсім. Не мәссаған?

Есімбек. Сонда туа берген болып тұрсыз ғой.

Гүлсім /орнынан тұрып/. Құдай көп көрмесін. Шын айтамын, сіз мені шаршатып жібердіңіз. Вампир екенсіз.

Есімбек. Отырыңыз, ойнаңыз!

Гүлсім /отырып жатып/. Маньяксыз ба немене?

Есімбек. Әйтеуір әйелдердің ойы бұзық.

Гүлсім. Мен білсем, сіз мүлде жалғыз тұрасыз. Үйленіп көрмеген де шығарсыз.

Есімбек. Қазақтан шыққан Шерлок Холмс сіз болмаңыз.

Гүлсім. Қайдан білді дейсіз бе?

Есімбек. Қайдан?

Гүлсім. Адам психологиясына терең бойлай алмайды екенсіз. Коммуникациялық қасиеттерден мүлде жұрдайсыз!

Есімбек. Мәссаған!

Гүлсім. Иә.

Есімбек. Бекер олай дейсіз, әйелім болған.

Гүлсім. Қайдам...

Есімбек. Қайтыс болып кетті.

Гүлсім. Кешіріңіз... Ойыннан от шығады деген осы.

Есімбек. Жарайды, кешірдім, жүріңіз.

Гүлсім /ойынға назар аударып/. Рахмет. Неден қайтып еді?

Есімбек. Баладан...

Гүлсім. Қазақ екіқабат әйелді бір аяғы жерде, бір аяғы көрде деп бекер айтпайды ғой.

Есімбек. Осыдан отыз жыл бұрын болған жай ғой.

Гүлсім. Қайтып үйленбедіңіз бе?

Есімбек. Жоқ.

Гүлсім. Бала ше?

Есімбек. Қызым бар.

Гүлсім. Ол да болса алданыш.

Есімбек. Қазір тұрмыста. Шетелге кетті. Жылына бір келеді.

Гүлсім. Сонда шынымен мүлде жалғызсыз ба?

Есімбек. Осы уақытқа дейін анаммен тұрдым.

Гүлсім. Ол кісі қайда?

Есімбек. Қайтыс болғанына жыл жарым болды.

Гүлсім. Иманды болсын.

Есімбек. Қатты сырқаттанды. Өзім қарадым. Жаны әбден қиналды марқұмның. Соңғы сәтіне дейін қасында болдым. Қолынан ұстасаң, әбден жұқарған, қағаздай құрғақ терісін сезесің, ар жағында майда ғана, буын тәрізді солқылдақ сүйектері бар. Екі көзі шүңірейіп, жағы солған. Сол шүңірейген көздердің арғы жағынан тіршілік жылтырайды. Кеудесіндегі жаны жылтыңдап, маған таңырқай қарайтын тәрізді. Тән қартайғанмен жан қартаймайды. Осыны ұқтым. Маған жабырқай қарап отырған бұл шал кім дейтін тәрізді. Сәби жаны жылт-жылт етіп жанып тұрып-тұрып, бір уақытта сөнді. Ұшып кетті. Содан кейін жерледім. Перзент парызы ғой.

Гүлсім. Сізге қиын болған екен.

Есімбек. Анамсыз қиын. Бұрын бала кезімде анам маған «мен сені үйлендіремін, тойыңды жасап беремін» дегенде мен «ал мен сіз өлгенде көмем» дейтінмін. Екеуміз де сөзімізде тұрдық.

Гүлсім. Жақсы ғой.

Есімбек. Кім білсін. Кейде дүниеге мүлде келмеген жақсы ма деймін.

Гүлсім. Олай күпірлік жасамаңыз. Алла өмір берген соң, оны сүру керек.

Есімбек /күліп/. Сүріп жатырмыз ғой.

Гүлсім. Шах!

Есімбек /селк ете қалып/. Түу, зәремді ұшырдыңыз... Тақтаны ұмытып кетіппін. Қайта ойнайық.

Гүлсім. Кешіріңіз... Негізі мен онша ойнай алмаймын.

Есімбек. Иә, кездейсоқ болды. Қайта ойнаймыз. Сонымен мұғалімсіз ғой?

Гүлсім. Оны қайдан білдіңіз?

Есімбек. Мұғалімдер мен дәрігерлер басқа мамандық иелерінен өзгеше болып тұрады, шатастыру мүмкін емес.

Гүлсім /күліп/. Несімен?

Есімбек /күліп/. Өз-өздерінен маңғазданып, біртүрлі жер-көкті басқарып па... сондай бір нәрселері бар.

Гүлсім. Байқамаппын.

Есімбек. Назар салып жүрсеңіз байқайсыз.

Гүлсім. Иә, мұғаліммін, дәлірек айтқанда мұғалім болғанмын.

Есімбек. Қазір не істейсіз?

Гүлсім. Жеке кәсіп.

Есімбек. Зауыт па, фабрика ма?

Гүлсім. Түсінбедім.

Есімбек. Қандай өндіріс орнының қожайынысыз деймін?

Гүлсім. А, жоқ, мына Бішкектен тауар әкеп сатамын. Шағын дүкенім бар.

Есімбек. Тамаша. Мәссаған. Атымды жеп қойдыңыз ғой! Есіңіз дұрыс па?

Гүлсім. Енді өзіңіз қорғаусыз қалдырдыңыз.

Есімбек. Ойнай алмаймын дегенге мән бермей отырсам. Бәлесіз ғой.

Гүлсім. Қойыңызшы. Өзіңіз ғой. Міне, тағы шах.

Есімбек. Ей! Мүмкін емес!

Гүлсім. Тақта көз алдыңызда тұр ғой.

Есімбек. Жоқ, бұлай болмайды. Қайта ойнаймыз. Сіз мені алдадыңыз.

Гүлсім. Мәссаған!

Есімбек. Ойнай алмаймын дейді. Өзі үш жүрістен кейін шах қояды. Астапыралла, әйел – зымиян деген осы. Осы! Жоқ, болмайды, қайта ойнаймыз.

Гүлсім. Қызықсыз ғой. Осымен доғарайық.

Есімбек. Жо-жоқ, тұра тұрыңыз. Тағы бір партия. Содан соң болды.

Гүлсім. Жақсы. Біртүрлі болып кеттіңіз ғой.

Есімбек. Иә, өзім кінәлімін. Сізге қарап есім ауып қалыпты.

Гүлсім. Қойыңызшы.

Есімбек. Рас. Жасыңыз қаншада?

Гүлсім. Қанша бересіз?

Есімбек. Отыз жеті.

Гүлсім /қылымсып/. Отыз жетіде сияқты көрінемін бе?

Есімбек. Шындығында отыз екідесіз бе?

Гүлсім. Жоқ.

Есімбек. Астапыралла!

Гүлсім. Қырық алтыдамын.

Есімбек. Ойламас едім. Жақсы сақталыпсыз.

Гүлсім. Ал сіздің жасыңыз қаншада?

Есімбек. Отыз жетідемін.

Гүлсім. Қойыңызшы.

Есімбек. Рас.

Гүлсім. Мүмкін емес.

Есімбек. Неге мүмкін емес. Міне, сізге өте әдемі шах. Енді әділдік орнады.

Гүлсім. Иә. Жақсы.

Есімбек. Бәсе, өзім де бұл қалай болды деп ойлап едім. Үш жүрістен кейін маған шах қою деген ел естіп, көз көрмеген уақиға.

Гүлсім. Қойыңызшы енді. Ұмытыңыз. Жүйкеңіз жұқа екен.

Есімбек. Енді... жас емеспіз.

Гүлсім. Сонымен қаншадасыз?

Есімбек. Елу алтыдамын.

Гүлсім. Не қызмет істейсіз.

Есімбек. Жазушымын.

Гүлсім. Өтірік соқпаңыз.

Есімбек. Рас айтамын.

Гүлсім. Сонда не жазасыз?

Есімбек. Бәрін, реті келсе, сәті түссе бәрін жазамын. Тіпті бүгінгі кешті де жазып жіберуім мүмкін.

Гүлсім. Бүгінгі кештің несін жазасыз...

Екеуі де үнсіз қалады.

Есімбек. Сонда мында төрт балаңмен келмексің бе?

Гүлсім. Иә.

Есімбек. Білмеймін, қожайынға ұнай қоймас...

Гүлсім. Қандай қожайын? Бағаналы бері мен сізді қожайын деп отырмын ғой.

Есімбек. Жоқ, мен өзім қожайынды күтіп отырмын.

Гүлсім. Онда неменеге сізбен шахмат ойнадым?

Есімбек. Білмеймін. Өзің ғой.

Гүлсім. «Сіз қожайынсыз ба» дегенде «иә» дедіңіз ғой.

Есімбек. Жоқ, иә деген жоқпын.

Гүлсім. Түу!

Есімбек. Ренжімеңізші.

Гүлсім. Басымды әбден қатырдыңыз. Ренжімеңіз, бірақ жан төзгісіз кісі екенсіз.

Орнынан тұрып, жиналып, кетуге ыңғайланады.

Гүлсім. Танысқаныма қуаныштымын. Жоқ, өтірік айтып тұрмын. Түк те қуанышты емеспін. Сізбен танысқаныма түк те қуанышты емеспін. Бірақ бәрібір сау болыңыз.

Кетіп қалады. Есімбек мүлде жалғыз. Шахматтарын дұрыстап, жеке-жеке сипалап отырып қалады.

Есімбек. Бекер ренжіттім-ау. Осы әумесер мінезімді-ай. Қандай жақсы әйел. Бейшараны неге сонша мазақ еттім. Кешіріңіз. Сіз мені кешіріңізші, Гүлсім. Қайда болсаңыз да аман-есен жүріңіз. «Мен болмасам болмайын, сол аман ба...», «Жүрегі еттен бе әлде қоладан ба...». Қалай шаршадым. Жалт еткен бір сәуле шығып еді, қандай қылдым... Қашып кетті, безді. Ол да қашқан еді. Осындай бір сәулені бұрын, өте бұрын студент кезімде кездестіргенмін. Жақсы көруші едім. Бірақ тыным бердім бе? «Былай отыр, былай сөйле, былай қара»... «Мына киімді киме, ананы ки»... «Көзіңмен былай қарама, олай қара»... Шұқылап, отырса опақ, тұрса сопақ еткен жоқпын ба. Ол мені жақсы көретін. Жоқ, ол мені сүйді. Бірақ қашты. Себебі менімен өмірінің тозақ болатынын білді. Ол өмірге құштар жан еді. Күлегеш... Жоқ, кейін басқаға, Күләндаға үйлендім. Марқұм жақсы әйел болды. Жанын қинамадым, барлығы бірқалыпты. Тату-тәтті. Неге мен онымен басқа болдым? Себебін білемін. Себебін мен беске білемін. Сүймейтінмін. Себебі мен оны ешқашан сүйген емеспін. Дауа жоқ маған... Сауап, сауап... Өл! Шындап неге өлмейсің сен? Мені кешіріңізші, Гүлсім.

Кенет Гүлсім қайтып оралады. Есімбек состиып аң-таң.

Гүлсім. Сіз менен кешірім сұрап отырсыз ба?

Есімбек. Жоқ, жоқ, әрине. Бір нәрсеңізді ұмыттыңыз ба?

Гүлсім. Жоқ. Жас балаша тұра қашқаным ыңғайсыз болды. Ақыры келген соң, үйді көріп, бағасын біліп кетейін деп... Енді шын қожайын қайда?

Есімбек. Білмеймін. Телефон шалғанымда аулада күт, келемін деген.

Гүлсім. Маған да солай деген еді. Содан кейін ғой, сізді қожайын екен деп қалғаным... Сонда сіздің де үйіңіз жоқ па?

Есімбек. Пәтерім бар... Бірақ анам қайтқалы... ол жерден біртүрлі... жеріп кеттім.

Гүлсім. Аруақ мазалай ма?

Есімбек. Жоға, да. Өзім ғой... тұрғым келмейді, қысқасы.

Гүлсім. Онда неге сатып жібермейсіз?

Есімбек. Әзір ол шешімге келген жоқпын.

Гүлсім. Иә, мына жер сондай жайлы екен. Тыныш, табиғат...

Есімбек. Мен де сонысына қызығып отырмын. Жазу жазғанға ыңғайлы.

Гүлсім. Сіздіңше, қожайын мені төрт баламен мына үйге кіргізе ме?

Есімбек. Балаларың жас па?

Гүлсім. Жоқ, кішкентайы екеу ғана, қалған екеуі ересек, өзіммен жұмыс істейді.

Есімбек. Онда кіргізетін шығар. Хабарландыруда «баласы бар жұптардың мазаламауын сұраймыз» деп жазылмаған ғой.

Гүлсім. Солай жазылған шығар деп шошып кеттім.

Есімбек. Жазылмаған деймін.

Гүлсім. Ал мен жазылған екен деп қалдым.

Есімбек. Жолдасыңыз не жұмыс істейді?

Гүлсім /күмілжіп/. Уақытша жұмыс істемейді.

Есімбек. Төрт баласы бола тұра, жұмыссыз жүрген неғылған еркек.

Гүлсім. Жұмыстан шығып қалғанына көп болған жоқ.

Есімбек. А-а, түсінікті. Күйеуіңізді жақтайтыныңыз ұнайды, әйтпесе әйелдер ішеді, ұрады, жүреді деп еркек бейшараны жердей етеді.

Гүлсім. Қол көтерген емес, бірақ қалғанын көрдік қой.

Есімбек. Әлі де көре беремін дейсіз ғой.

Гүлсім. Басқа салса көрерміз.

Есімбек. Әйелдерді тыңдасаң, еркек біткенді екі аяқты хайуан деп қаласың.

Гүлсім. Мен де солай дер едім.

Есімбек. Еркектер хайуан ба сонда?

Гүлсім. Кішкене келеді.

Есімбек. Ұлдарың бар ма?

Гүлсім. Екі ұл.

Есімбек. Онда сізге олай айтуға болмайды.

Гүлсім. Біз ерте қосылдық. Бір класты бітірдік. Қалада оқып жүрген кезімде келіп жүрді. Содан сөз бұйдаға көп салмай, алып қашып кетті. Жиырмаға да толмаған кезім.

Есімбек. Бұл да бір тіршілік... Оны сүйесің бе?

Гүлсім. Мұқағалидың бір өлеңі бар ғой. Қалай еді?

Есімбек. Жүргенде қатал тұрмыс илеуінде,

Білмеймін, сүйдім бе мен, сүймедім бе...

Гүлсім /күліп/. Иә, осы. Тым жас қосылдық. Балалар дүниеге келді, алдымен екеуі, содан кейін араға он жыл салып, тағы екеуін тудым. Ол там-тұмдап суи бастады. Үйге алдымен кеш келетін болды, содан соң қонбауға айналды. Апталап жоғалып кетеді, ішеді, бір сөзбен айтқанда... Жарайды, бос әңгіме ғой барлығы /тітіркеніп/. Дала салқындап барады.

Есімбек. Мына кісі келмейін деді ғой деймін. Телефоны сөндірулі.

Гүлсім. Енді не істейміз?

Есімбек. Кафеге барып, шай-пай ішіп, жылынамыз ба?

Гүлсім. Жақын маңда кафе бар ма?

Есімбек. Білмеймін.

Гүлсім. Үйге қайтуым керек. Балалар қайда кетті деп жатқан шығар.

Есімбек. Иә, сіз қайта беріңіз. Мен тағы біраз отырамын. Телефон нөміріңізді қалдырып кетіңіз. Қалай болғанда да хабарласып, уақиғаның немен аяқталғанын айтамын.

Гүлсім. Қай уақиғаның?

Есімбек. Мына үйдің хикаясын да.

Гүлсім. А! Иә, әрине. Сіз нөміріңізді қағазға жазып берсеңізші, үйге барған соң звондаймын, сол кезде менің нөмірім сізде шығады.

Есімбек. Былай айта берсеңізші. Соншама күрделендіріп жібердіңіз ғой.

Гүлсім. Соны жатқа білмейтін болып тұрмын ғой.

Есімбек. Иә, жағдай қиын болды. Менде қағаз-қалам жоқ.

Гүлсім. Сізді де жазушы дейді ғой.

Есімбек. Егер нөмірімді айтсам, жаттап аласыз ба?

Гүлсім. Айтып көріңіз.

Есімбек. Бірақ сіз нөмірді қағып, жаттап алатын адамға ұқсамайсыз.

Гүлсім. Иә, жаттай алмаймын.

Есімбек. Енді қайттік?

Гүлсім. Жарайды. Кішкене отыра тұрайын. Келіп қалар.

Есімбек /костюмін шешіп/. Мынаны жамыла тұрыңыз.

Гүлсім. Иә, рахмет.

Гүлсім. Сіз әйеліңізбен қанша жыл тұрдыңыз?

Есімбек. Екі жыл.

Гүлсім. Ал біз жиырма бес жыл. Екі жыл деген не ол? Жарыңыздың күнделікті күйбең тірлікпен, кәрілікпен, түрлі сырқат-дерттермен, сүйектен өтер ауыр сөздермен ластанбаған асыл бейнесін жүрегіңізде сақтап келе жатырсыз. Бақыттысыз.

Есімбек. Солай болса солай шығар.

Гүлсім. Жазушы болған қызық па?

Есімбек. Қызық.

Гүлсім. Мысалы?

Есімбек.Жазасың...

Гүлсім. Осы-ақ па?

Есімбек. Жазушыны адам психологиясының майталманы деп бекер айтпайды ғой. Адам танисың. Психолог мамандарың шаң қауып жолда қалады. Барлығын көріп тұрасың.

Гүлсім. Ал менен не көріп отырсыз?

Есімбек. Тағы бір партия ойнайық. Содан кейін айтамын.

Гүлсім. Жақсы, реттеңіз.

Есімбек. Содан кейін не болды?

Гүлсім. Не айтып отыр едім?

Есімбек. Күйеуім ішкіш, жүргіш дедің.

Гүлсім. Ойбай, қойыңыз, олай деген жоқпын.

Есімбек. Сүймеймін деген де жоқсыз ба?

Гүлсім. Олай деуім мүмкін емес...

Есімбек. Онда сүйесіз ғой.

Гүлсім. Сіз қызықсыз, жиырма бес жыл бірге келе жатқан адамды қалай сүйемін немес сүймеймін дейсің.

Есімбек. Қайдам, өзім ешкіммен жиырма бес жыл тұрып көрмеппін.

Гүлсім. Әлдене деу қиын, көнуге тура келеді.

Есімбек. Кім мәжбүрлейді?

Гүлсім. Ешкім. Өзің.

Есімбек. Ажырасу деген нәрсе келмеп пе еді басыңа.

Гүлсім. Жоқ, қайдағы, керісінше, енді балаларды құтты орындарына қондырып, немере сүйсек, ата-әже болсақ дейміз.

Есімбек. Сондай әдемі әйелсіз.

Гүлсім. Олай қалжыңдамаңызшы.

Есімбек. Қайдағы қалжың, сізді жасы елуге келіп қалған, төрт бала тапқан деп кім айтады.

Гүлсім. Қатты қалжыңдайды екенсіз.

Есімбек. Өтірікші екенсің демегеніңе рахмет. Пілді қайда апара жатырсың? Алдында пешкі тұр ғой.

Гүлсім. Байқамаппын, кешіріңіз. Онша ойнай алмаймын деп айттым ғой. Мынау Уәзір ме еді.

Есімбек. Иә. /өзіне өзі/. Кенет жынды болып қалды.

Гүлсім. Сонымен неге сонша көп және көпе көрнеу өтірік айтасыз?

Есімбек. Ақыры айттыңыз-ау өтірікші деп.

Гүлсім. Жақсы, неге сонша қалжыңқойсыз.

Есімбек. Әдет боп кеткен.

Гүлсім. Түсінікті. Өстіп жүріп, шыныңызды айтқанда ешкім сенбей қояды. Мен балаларға үнемі осылай деймін. Өтірікті кейде, айтпауға болмайтын кезде ғана айту керек, әйтпесе шын сөзіңе ешкім сенбейтін болады деймін. Шах!

Есімбек. Былай алып кеттім. Дегенмен сіз бәлесіз.

Гүлсім. Қойыңызшы. Қазір көзіңіз тиеді.

Есімбек. Жарайды. Өтірікті айтпауға болмайтын кез деген қай кез сонда?

Гүлсім. Білмеймін. Өмірде түрлі жағдайлар болады ғой. Аса маңызды, екіталай кезде, жаның қысылғанда ғана айту керек.

Есімбек. Мынауыңыз керемет жаңалық болды ғой.

Гүлсім. Сол кезде өтірігіңе жұрт күмәнданбай сенеді. Бұрын ешқашан өтірік айтпайтын адамды кенет өтірік айтады деп ешкім күтпейді.

Есімбек. Керемет. Бұған өз ақылыңызбен жеттіңіз ба?

Гүлсім. Иә, өмір үйретті. Пешкі былай жей ме?

Есімбек. Жейді. Енді жеңіз, неге тосылып қалдыңыз, жалмауыз. Кешіріңіз, сізге айтпаймын.

Гүлсім. Енді кімге айтып отырсыз?

Есімбек. Ал маған, бүгін, осы танысқалы бері өтірік айттыңыз ба?

Гүлсім /күмілжиді/. Сіз қызықсыз, адамнан олай сұрауға болмайды.

Есімбек. Неге?

Гүлсім. Сұрауға болмайтын нәрселер болады, бұл соның бірі.

Есімбек. Онда айтқан болдыңыз ғой.

Гүлсім қатты ыңғайсызданады.

Есімбек. Сонда не жаныңызға зор келді? Ешқандай қауіп-қатер төніп тұрмаған сыңайлы. Өз-өзіңізден өтірік айтқан болып тұрсыз ғой.

Гүлсім. Кейде жапсырып жамау үшін, қиысып кетсе айтасың ғой.

Есімбек. Неге?

Гүлсім. Білмеймін.

Есімбек /таң-тамаша қалып/. Сізге қарап ішегімді тартып таң қалғым келіп тұр.

Гүлсім. Қойыңызшы. Ұялта бердіңіз ғой.

Есімбек. Сонымен?

Гүлсім. Не сонымен?

Есімбек. Сөзіңіздің қай жерінде кетті өтірік?

Гүлсім /тездетіп, жиналып/. Қой, құрысын, кеш болып бара жатыр. Қайтайын. Ренжімеңіз. Танысқаныма қуаныштымын. Сау болыңыз.

Есімбек. Ей, қарындас, қарындас!

Гүлсім /күліп жібереді/. Сіз де қоймайды екенсіз.

Есімбек. Кетіп үлгересіз. Ең болмаса айтып кетсеңізші. Әйтпесе түрлі жорамалмен мына шақшадай басым шарадай болады ғой.

Гүлсім. Жаман ыңғайсызданып тұрмын...

Есімбек. Жарайды, не боп қалды соншама, о несі! Құдайдың алдында тұрған жоқсыз ғой. Өтірікті қарша боратқанда ұялмайды да, мойындауға ұялады. Оқушыларға қандай өнеге бергенсіз өзіңіз?

Гүлсім. Иә, дұрыс айтасыз. Мойындай білу керек. Дұрыс.

Есімбек. Со-ны-мен...

Гүлсім. Иә. Күйеуіме қатысты... айтқанмын...

Есімбек. Сонда немене күйеуіңіз жоқ па?

Гүлсім. Қазір жоқ, бірақ ол қайтып оралады.

Есімбек. Міне, қызық-тамаша! Сонда қайда? Сайыпқыраныңыз бас бостандығынан айырылып, абақтыда отыр ма?

Гүлсім /үш түкіріп, үстелді үш рет тақылдатады/. Жоға, құдай сақтасын. Уақытша бірге тұрмаймыз.

Есімбек. Басқа қатын алып кеткен болып тұр ғой.

Гүлсім. Қазір онымен де ажырасып кетті.

Есімбек. Сонда сізге қайта қосылғысы келеді ғой.

Гүлсім. Иә.

Есімбек. Ал сіз ше?

Гүлсім. Білмеймін. Төрт баланы жалғыз асырап баққан қиын.

Есімбек. Түсінікті.

Гүлсім. Солай.

Есімбек. Білесіз бе, мына үйді сіз-ақ алыңыз, маған керегі жоқ. Қара басыма баспана табылар. Сіздің жағдайыңызда керегірек. Төрт бала, алда байыңызбен қайта қауышу бақыты күтіп тұр.

Гүлсім. Жоқ, сіз дұрыс түсінбедіңіз.

Есімбек. Жоқ, бәрін өте дұрыс түсіндім, қош болыңыз.

Кетіп қалады. Сахна қараңғыланады. Сахнада Гүлсім жалғыз қалады.

ЕКІНШІ КӨРІНІС

Сол баяғы сахна. Гүлсім отыр. Есімбек қайтып келеді.

Есімбек. Шахматымды ұмытыппын. Жүре беріппін ғой. Джентельмендік дегенді қойсаңшы.

Есімбек шахматын жинап күйбеңдеп жүр. Гүлсім жақындайды.

Гүлсім. Сізге рахмет. Мынандай су тегін, хан сарайындай зәулім үйді тастап жүре бергеніңізді ерлікке балаймын.

Есімбек /күбірлеп/. Ерлік түгі де жоқ.

Гүлсім. Жоқ, бұл сіздің азаматтық болмысыңызды көрсетеді.

Есімбек /ыңғайсызданып/. Қайдағыны айтпаңызшы. Төрт бала деген оңай емес, төрт баламен ойнауға болмайды...

Гүлсім. Иә...

Есімбек. Содан кейін әлі қожайынмен келіскен жоқсыз... Кім біледі... Дегенмен онымен де шахмат ойнасаңыз, бағыңыз жанып қалар.

Гүлсім /күмілжіп/. Ойнайық десе... білмеймін... көреміз.

Есімбек. Бірақ күйеуіңіз болса, екі балаңыз жұмыс істесе, сіздің сипатыңыз, міне, қос білегіңізді сыбанып тұрсыз... Сіздің отбасыңыздың қасында мен қорғансыз бейшара болып қалады екенмін де.

Гүлсім. Олай демеңіз. Тепсе темір үзетін жігіт ағасысыз. Соншама асылық жасамаңыз.

Есімбек. Мүгедекпін.

Гүлсім. Қойыңызшы.

Есімбек. Рас.

Гүлсім. Баяғы қырық өтірігіңіздің бірі шығар.

Есімбек. Өз басыма ондай нәрсе тілеп өтірік айтпайтын шығармын.

Гүлсім. Қайдам...

Есімбек. Сенбейсің бе? Құжаттарымды көрсетейін.

Гүлсім. Былай сап-сау сияқтысыз.

Есімбек. Есім кіресілі-шығасылы. Бүгін көрген нәрсемді ертең тып-типыл ұмытып қаламын. Мысалы, бүгін сізбен танысып, сөйлесіп отырмыз ғой, ертең көшеде кездессек қасыңыздан танымай өте шығамын.

Гүлсім. Егер мен тоқтатып, амандассам ше?

Есімбек. Жылы жымиып, қолыңызды қысуым мүмкін. Ал егер жанарыңызда сиқырлы сыр сезсем, мықыныңыздан битіп сипауым да ғажап емес.

Гүлсім. Ойбай!

Есімбек /ыңғайсызданып/. Кешіріңіз, жай, көрсеткенім ғой.

Гүлсім. Жақсы, бопты, түсіндім. Тіпті жақсы. Жолыңыздан қалмаңыз, жаңа кетіп бара жатыр едіңіз. Танымасаңыз, танымай-ақ қойыңыз.

Есімбек. Қиялға беріліп кетіппін, айып етпеңіз... Өзіңіз асау байталдай секіріп тұрсыз ғой.

Гүлсім /жылап қалады/. Айдалаға келіп, кім көрінгенге мазақ болғанымды-ай. Қу тіршілік-ай не істетпедің...

Есімбек қатты сасады.

Есімбек. Кешіріңіз енді, ренжітейін деген ойым болған жоқ.

Гүлсім. Шаршап кеттім, бұл ит өмірден қатты шаршадым. Не кәсібіммен жұмыс істей алмадым, анда тартсаң, мында, мында тартсаң, анда жетпейді, байымның түрі анау, ал сіз... сіз болсаңыз мынау...

Есімбек. /Күбірлеп/ Кешіріңізші. Қаласаңыз, тізерлеп тұрып кешірім сұрайын.

Гүлсім. Көзіме көрінбеңізші. Кетіңізші. Еш нәрсенің керегі жоқ. Тек кетіңізші.

Есімбек тізерлеп отырады.

Гүлсім /шошынып/. Қой, тұрыңыз, не болды сізге? Еркек емессіз бе?

Есімбек. Жыламаңызшы.

Гүлсім. Қайдан таныстым сізбен, қайдан кезіктіңіз...

Есімбек. Жыламаңызшы.

Гүлсім. Болды, жыламаймын. Неменеге жылаймын, ел аман, жұрт тыныш...

Есімбек /өзі де жыларман болып/. Сөйтіңізші енді.

Гүлсім. Тұрыңыз.

Сүйемелдеп тұрғызады.

Гүлсім. Шындығында ешнәрсені ұмытпайсыз ба?

Есімбек. Өкінішіме қарай, ешнәрсені ұмытпаймын. Сізді әсіресе... ұмытуым неғайбыл...

Гүлсім /үмітпен/. Мүгедекпін деп те қалжыңдадыңыз ба?

Есімбек. Қалжыңдаған жоқпын.

Гүлсім. Сенбеймін.

Есімбек. Чернобыльда радиация алғанмын. Ішек-қарнымның сау тамтығы жоқ.

Гүлсім /сенбей мазақтап/. Ойбуу, құдай-ай. Алда байқұс-ай.

Есімбек. Қалжың емес. Күніне бір келі дәрі ішемін.

Гүлсім. Қиын екен.

Есімбек. Құдайдан өлім тілесең азап береді. Чернобыльге сұранып өзім барып едім.

Гүлсім /илана бастап/. Сонда... өлу үшін бе. Олай болмайды ғой. Кешіріңіз... Былай қараса, сап-сау сияқтысыз. Бойыңыз, денеңіз...

Есімбек. Денем ұнай ма?

Гүлсім. Жоқ. Сіз мені дұрыс түсінбедіңіз.

Есімбек /шахматты тез жинастырып/. Демек ұнамаймын ғой.

Гүлсім. Жоқ, ұнайды... Ұнайсыз.

Есімбек /жақындап/. Сіз де маған бір көргеннен қатты ұнадыңыз.

Гүлсім. Рахмет. Сіз де маған қатты ұнап қалдыңыз.

Есімбек. Қызық. Бүгін таңертең тұрғанда бүгінгі күннің басқа күндерден өзгеше болатынын тіпті сезбедім де. Барлығы әдеттегідей еді. Енді міне күтпеген жерден Сіз кездестіңіз.

Гүлсім. Иә, өмірдің тосын сыйлықтары мол.

Есімбек. Сізді қайдам, өзімді тосын сыйлыққа малынып жүрмін деп айта алмаймын.

Гүлсім. Мен де, мен де малынып жүрген жоқпын.

Есімбек. Бірақ бүгін тосын күн болды.

Гүлсім. Иә.

Есімбек. Мен осында мәңгі қалуға келісер едім. Шахмат, Сен, жасыл желекке бөленген аула.

Гүлсім. Керемет.

Есімбек. Ал сенің балаларың үйде телевизор көріп отыр.

Гүлсім. Иә, олар телевизорды бас алмай көреді.

Есімбек. Ал біз екеуіміз аулада шахмат ойнап отырмыз.

Гүлсім. Керемет. Мына жерде ыстық шай, ыстық бауырсақтар тұр. Кесең босағанда, мен шай құйып қоямын.

Есімбек. Иә... Мен өз бақытыма өзім сене алар емеспін.

Гүлсім. Мен де...

Әндетеді.

Асыл жарым,

Жайнаған жасыл бағым...

Арманды дара қумаймыз,

Құстың қос қанатындаймыз.

Жанарға от жағып,

Тауларды бетке алып

Бірге ұшып барамыз болашаққа...

Есімбек /толқып/. Осында қалайықшы.

Гүлсім. Бір-бірімізді танымай, білмей, қала береміз бе?

Есімбек. Барлығы түсінікті емес пе.

Гүлсім. Мен сізді білмеймін ғой...

Есімбек. Бұл жоқ дегенің бе?

Гүлсім. Сіз бәрібір балаларыма туған әкесіндей бола алмайсыз.

Есімбек. Оны қайдан білесің? Бәлкім, туған әкелерінен артық болатын шығармын?

Гүлсім. Білмеймін...

Есімбек. Батылдығың жетпей ме?

Гүлсім. Жетпейді. Мүлде...

Есімбек шахматын қолтығына қысып, орындыққа отырады.

Есімбек. Бұл өмірде не тындырғанымды өзім де білмеймін. Не отбасын құрмадым, не үй салмадым. Қызыма да жөнді тәрбие бере алмаған сияқтымын.

Гүлсім. Қойыңызшы, неге олай дейсіз?

Есімбек. Әйтпесе осылайша тойғанына мәз болып жат жерде қалар ма еді. Анам бақты ғой ол қызды. Ал мен сағым қуып, көз алдым тұманданып жүре беріппін. Қиял әлемі мекенім болыпты. Ол да болса анамның арқасы. Ал қазір... Ол кісі кеткелі... білмеймін. Кенет есімді жиғандаймын. Мүлде жалғызбын.

Гүлсім. Туыстарыңыз жоқ па?

Есімбек /қолын сермеп/. Қайдағы туыс?

Гүлсім. Ағайын-туған, бауырларыңыз, нағашы-жекжат.

Есімбек. Жоқ. Ешкім жоқ!

Гүлсім. Иә, қиын екен.

Есімбек. Бірақ сізді тыңдап отырсам, сіздің де жетісіп жүргеніңіз шамалы сияқты.

Гүлсім. Неге олай дейсіз, балаларым бар, күйеуім бар. Аллаға тәуба.

Есімбек. Ол не өмір, күйеуіңізді не сүйетініңізді не сүймейтініңізді білмейсіз.

Гүлсім. Қызықсыз, дүниеде барлығы сүю мен сүймеуге тіреліп тұрған жоқ қой.

Есімбек. Қалайша? Мен түсінбеймін! Сүймейтін адамыңмен бірге тұру, оның қойнына жату қылмыс емес пе? Сіз қылмыскерсіз!

Гүлсім. Ашуланбаңызшы.

Есімбек. Жоқ, ашуланып тұрған жоқпын. Жоқ, шыныңды айтшы, сен ол адамнан іштей тітіркенесің ғой. Шыныңды айтшы...

Гүлсім. Әсіресе тамақ ішіп отырғанда... Шалп-шалп етіп шайнап, қылқ етіп жұтқаны, содан кейін ернін шыны ішіне батырып шай ішкені...

Есімбек /сыбырлап/.Көрдің бе?

Гүлсім. /сыбырлап/. Иә...

Есімбек. Онда неменеге қаласың? Не ұстап тұр сені? Обал емес пе? Саған да, оған да... Малсыңдар ма?

Гүлсім. Жоқ...

Есімбек. Енді кетпеймісің?

Гүлсім. Қайда?

Есімбек /шалт түзеліп/. Кетем деген адамға кететін жер табылады ғой.

Гүлсім. Мысалы?

Есімбек. Өзіңнің жеке кәсібің бар, екі балаң өскен, өз қолдары өз ауыздарына жеткен, екі баланы өйтіп-бүйтіп асырауға болады ғой.

Гүлсім. Сосын?

Есімбек. Сосын – болды.

Гүлсім. Мақсат не?

Есімбек. Өтірік айтпайсың, арыңның алдында таза боласың, Құдайдың алдына барғанда мен жалған өмір сүрген жоқпын, денем тітіркеніп, жек көре тұра сүймейтін адамыммен тұрған жоқпын, өзіме өзім, Саған адал болдым дейсің. Бұл аз ба?

Гүлсім. Шынымен қияли екенсіз...

Есімбек. Сіз мені түсінбедіңіз.

Гүлсім. Жоқ, түсіндім. Айтып отырғаныңыз идеалдағы өмір ғой. Ол мына фәни жалғанда мүмкін емес.

Есімбек. Неге мүмкін емес? Сіз екеумізге Алатаудың ең биік шыңына көтерілу мүмкін емес. Бірақ оның өзі мақсат етіп қойса, мүмкін. Мүмкін! Адал өмір сүру әбден мүмкін нәрсе. Түкке де тұрмайды. Сенбейсіз бе? Неге сенбейсіз?

Гүлсім. Ал ол ше?

Есімбек. Кім?

Гүлсім. Менің жолдасым. Аяғының астында тұрған қара жер бір-ақ сәтте бүлк етіп бұлқынып, тайып шыға келсе, оның күні не болады? Соны ойладыңыз ба? Ол мүлде жалғыз қала ма сонда?

Есімбек. Неге жалғыз? Өзін сүйетін, ас ішкеніне сүйсіне қарап, рахаттанатын басқа біреуді табады. Сіз оны күн сайын аз-аздан улап өлтіріп жатырсыз ғой. Көңіл-күйіңізбен, жиіркенішіңізбен. Ал ол өзін сүйетін басқа жанды тауып, нұрға малынған гүлше рахаттанып жапырақ жаяды, құлпырады.

Гүлсім. Шын айтасыз ба?

Есімбек. Шын.

Гүлсім. Ал сіз ше? Сіз осы уақытқа дейін сондай біреуді неге таппадыңыз? Неге жалғызсыз?

Есімбек. Менің жырым басқа...

Гүлсім. Құпия болмаса ол қандай жыр?

Есімбек. Маған жан баласы ұнамайды. Ешкімді жақсы көрмеймін. Бірақ адамдар мен сияқты емес. Олар басқа. Сіз де басқасыз. Сіз мысалы өзіңізге сүйікті болатын жанды кездестіре аласыз.

Гүлсім. Рахмет, әрине. Қой, құрысын, есім барда елімді табайын шынымен де.

Есімбек. Бірақ сіз маған ұнайсыз. Кетпей-ақ қойыңызшы.

Гүлсім. Мүмкін емес...

Есімбек. Неге? Өмірді біз өзіміз күрделендіреміз, барынша күрделендіреміз. Ал шындығында барлығы оп-оңай, қарапайым.

Гүлсім. Мен сізді мүлде түсінбеймін. Бірақ сіз маған өте ұнайсыз.

Есімбек. Қаласыз ба?

Гүлсім /күледі/. Ал сіз қалай ойлайсыз?

Есімбек. Білмеймін.

Гүлсім. Мен де білмеймін...

Есімбек. Сонда кім біледі?

Гүлсім. Білмеймін.

Есімбек /мұңданып/. Өмір өтіп бара жатыр.

Гүлсім. Иә. Мен кеттім. Балалар алаңдап жатқан шығар.

Есімбек. Иә, әрине, сау болыңыз. Мен үйді жалға алып қоямын. Сізді осы жерде күтемін. Естіп тұрсыз ба? Күтемін!

Гүлсім. Иә. Алла жар болсын Сізге.

Есімбек. Сен бірақ ораласың ғой?

Гүлсім /жылап/. Білмеймін. Оны қайдан білемін?

Есімбек. Мен күтемін.

Гүлсім /жүгіріп кетеді/. Иә-иә......

Гүлсім кетеді. Есімбек жалғыз қалады.

Соңы.





ЖҮЗДЕСУ

БІР АКТІЛІ МИСТИКАЛЫҚ ДРАМА

ҚАТЫСУШЫЛАР:

Берік

Айдос

Гүлсара

Ажар

Алпамыс

Алпамыстан басқасы 36-38 жас шамасында, кластастар.

Сахнада жақсы ағаштан соғылған тау-ормандарда болатын демалыс үйі. Камин. Каминнің алдында аюдың терісі жатыр. От маздап жанып тұр. Мамыражай, жайлы көрініс. Кенет сахнаға ербиіп-ербиіп, үріккен төрт адам шығады.

Гүлсара. /Берікке/. Айтқан жерің осы ма?

Берік. Жоқ, әрине.

Айдос. Ертегі сияқты. Қазір хор қызы шыға келетіндей.

Гүлсара. Бұл болмаса, кеттік онда.

Берік. Қайда?

Гүлсара. Сыртқа шығайық.

Берік. Содан соң?

Гүлсара. Телефон шал ауылға.

Берік. Таудың арасында телефон ұстамайды.

Ажар. Иесі келсе, бәле қылар. Далада күтейік шынында.

Берік. Тұра тұрыңдаршы.

Айдос. Бәлі, дастархан жаюлы, ішімдік, қазы-қарта. Мынау бір керемет жер болды ғой!

Гүлсара. Қонақ күтіп отырған шығар.

Берік. Ау, қожайын! Қожайын!

Ажар. Жігіттер, кетейікші. Не деген қорқынышты үй. Суық, қалтырап барамын.

Берік /ашуланып/. Тұра тұрыңдаршы. Кім бар мұнда!

Гүлсара. Ешкім жоқ.

Ажар. Болды деймін, сыртта күтейік, ұят болады.

Гүлсара. Бір нәрсесі жоғалса, бізден көрер.

Айдос. Қатындар, қақылдамаңдаршы.

Гүлсара. Сайланып шықпайсыңдар ма. Сендерді де еркек дейді-ау.

Айдос. Осындай да еркекке жете алмай жүрген жоқсың ба.

Гүлсара. Пішту! Сен сияқты еркек керек болса, он байға тиер ем.

Айдос. Алмай кеттің деп жылаған кім еді сонда? Не деген памятың қысқа? Қарғап-сілеп, есігімнің алдына көкбеттеніп отырып алған жоқсың ба. Бүкіл ауыл бетін шымшыды.

Гүлсара. Сонда құдай сақтады мені! Саған тисем жетісер ем. Жақсы еркекті қатын тастай ма, бір емес үш қатын бірінен соң бірі тастады!

Айдос. Сенің қарғысың тиді. Ақыры алмайтынымды көрдің, бақыт тілеп қала берсең, сен де жақсы, мен де жақсы, тымпиып отырар едік.

Гүлсара /қолын шығарады/. Міне, бақыт емес! Міне не тілмеймін мен саған!

Айдос. Ойдойт! Маған ғой үш қатын тиді, ал сені бірде бір еркек алған жоқ!

Ажар. Болды қойыңдаршы, не болды сендерге?

Гүлсара. Иә, отырайын содан соң шапылдасып сен сияқты біреумен. Аллаға тәуба, тәуба, тәуба, тәуба!!! Ешкім алмаса да, арым таза!

Берік мырс етіп күліп жібереді.

Гүлсара. Сен неменеге жетісіп күлесің?

Берік. Жай... Ешкім жоқ деймін... мында.

Ажар. Иесіз үй емес екені және анық.

Айдос. Мыстан кемпірдің үйі болып шықса...

Гүлсара. Қияли, придурак!

Ажар. Қойыңдаршы, басым ауырып кетті.

Берік. Қожайын!

Ешкім жауап бермейді.

Гүлсара. Не істейміз.

Берік. Күте тұрайық. Басқа не амал бар?

Ажар. Жаяулатып болса да кете берейікші. Мына жер біртүрлі.

Айдос. Не болды көлеңкеңнен шошып. Төрт баланы қалай тапқансың.

Берік /өз-өзімен сөйлескендей ойлы/. Қорқа-қорқа тапқан болып тұр ғой.

Ажар. Кетші!

Күледі. Алпамыс шығады. Ол бозбала, оныншы кластың оқушысы бейнесінде қалған.

Алпамыс. Ассаламағалейкүм! Төрлетіңіздер! Сендерді күтіп отырмын.

Берік пен Айдос қол беріп амандасады.

Берік. Сіз бізді біреумен шатастырдыңыз.

Айдос. Мында машинамыз өшіп қалды. Жанармай таусылды.

Ажар. Үй тұрған соң кіре салдық. Айып етпеңіз.

Гүлсара. Түрің сондай таныс. Кімнің баласысың?

Алпамыс. Сендер мені танисыңдар. Мен тап сендерді күтіп отырмын. Асықпай жайғаса беріңдер. Дәм алыңдар. Асықпаңдар. Қазір бәрін шешеміз. Мен қазір.

Берік. Әй, інішек!

Алпамыс. Қазір, қазір...

Шығып кетеді. Қалғандары аң-таң.

Ажар. Байқұс бала біреумен шатастырды-ау бізді.

Гүлсара. Жүзі таныс. Өлгенше таныс.

Айдос. Мен білдім кімге ұқсайтынын.

Берік. Тек айтпашы. Айтпашы...

Ажар. Кімге?

Айдос /Берікке жалтақтап/. Неге айтпаймын? Сен де байқадың ба?

Гүлсара. Иә, есіме түсті. Жүріңдер, кеттік құрысын.

Айдос. Тұра қашқанымыз біртүрлі болмай ма?

Берік. Түк те етпейді.

Олар есікке жүгіреді. Есік жабық. Ары-бері әрекеттеніп, аша алмай қайта оралады.

Ажар. Түсінбедім. Айтсаңдаршы, не бұл?

Гүлсара. Ана бала, шынымен байқамадың ба? Тұп-тура Алпамыс?

Ажар. Қай... Ал-па-мыс...

Гүлсара. Сол. Тұп-тура сол.

Ажар. Мүмкін емес...

Айдос. Әлде баласы ма? Жап-жас. Алпамыс біздің құрдас қой. Бұл жай, кездейсоқ біреу...

Гүлсара. Қайдағы баласы? Ол кімге бала жасап үлгерді? Ботагөзді сен алдың. Ол тіпті сенен де көтерген жоқ.

Берік. Иә, бірақ. Түу! Жүрегім ұшып кетті ғой. Алпамыс болса, қартаяр еді ғой...

Күледі.

Берік. Дегенмен, жындымыз! Жоқ жерден шошып.

Ажар. Онда неге есік жабық?

Гүлсара. Әй, бала! Бала қайдасың?!

Алпамыс келіп кіреді.

Айдос. Әй, көкем, бізді қамап кеткенің не?

Алпамыс. А, есік пе? Сондайы бар. Іштен ашылмай қалады.

Берік /өзімен-өзі сөйлеп/. Жоқ, дегенмен, аумайды. Беті, шашы... Бұл мүмкін бе? Әй, бала, аты-жөнің кім?

Алпамыс /күліп/. Алпамыс.

Бәрі өре түрегеледі.

Ажар. Қай Алпамыс?

Алпамыс. Алпамыс. Алпамыс.

Берік. Дұрыс-дұрыс.

Айдос. Жай, біздің бір танысымызға ұқсайды екенсің.

Алпамыс. Мен сол Алпамыспын.

Гүлсара. Қай сол?

Алпамыс. Гүлсара, Ажар, Берік, Айдос! Бұл менмін. Алпамыспын!

Ажар шыңғырып жібереді. Гүлсара есікке ұмтылады. Есік жабық.

Берік. Бала, қалжыңды қой. Алпамыс... біздің Алпамыс сонау бала кезде, мектеп кезінде үшті-күйлі жоғалып кеткен. Тауға шығып адасып кеткен... Сенің ол болуың мүмкін емес.

Алпамыс. Неге мүмкін емес?

Берік. Онда неге қартаймағансың?

Алпамыс /мұңайып/. Білмеймін. Жарайды, сендер әзір отыра тұрыңдар. Дәмнен ауыз тиіңдер. Барлығы сендер үшін жасалған. Сендер келеді деген соң бәрін өзім әзірледім. Қорықпаңдар. Қазір бәрін түсіндіремін. Сәл шыдаңдар.

Алпамыс шығып кетед. Гүлсара дастарханға барып, жүзімнен алып жей бастайды. Берік арақ құйып алып қағып салады, оны көріп Айдос та ішеді.

Ажар. Бізге де құйсаңдаршы.

Гүлсара. Берік сен рөлдесің ғой. Ішпе.

Айдос. Кішкене ешнәрсе етпейді. Асудан өтіп алдық қой.

Берік. Қиыспайды. Не десеңдер де қиыспайды... Біріншіден, сол қалпы, жап-жас... Екіншіден... екіншіден... ұмытып қалдым... не айтайын деп едім...

Айдос. Егер ол табылса, ауылға оралса, біз естір едік қой. Әке-шешесі айтар еді... білмеймін... Мүмкін емес!

Гүлсара. Бірақ Алпамыс. Алпамыстың нақ өзі!

Ажар. Әлде оны сол жолы басқа планеталықтар алып кетті ме екен...

Айдос. Иә, қисынға келеді...

Берік. Бізді күтіп отырдым дейді... Машинаның тура осында бұзылатынын қайдан білді сонда?

Гүлсара. Демек, Алпамыс өлмеген болды ғой?

Ажар. Ол тауда адасып кетпеп пе еді? Өлі-тірісін ешкім білмейді емес пе?

Берік. Бізден басқа...

Гүлсара. Айтпа!

Берік. Неге? Неге айтпаймыз? Енді мына психты Алпамыс деп қабылдаймыз ба? Кімді алдаймыз? Өзімізді қосып алдаймыз ба? Мынау, кім екені белгісіз біреу Алпамыспын десе, соған сенеміз бе? Алпамыс өлген! Не болды сендерге? Өзіміз, мына төртеуіміз емес пе оны көмген!

Ажар /бетін басып/. Және... өлтірген...

Гүлсара мен Ажар бірін-бірі құшақтап, теңселіп жылайды.

Ажар. Мені неге алып шықтыңдар үйден. Бармаймын десем қойдыңдар ма. Не іздеп келдім мұнда. Құдай-ай, тып-тыныш үйде отыра бермей нем бар еді...

Гүлсара. Берік, сен ғой шығарған. Тауға барайық, демалайық деп...

Айдос. Содан бері, сол жаздан бері тауға шықпап едім... Неменем бар еді... Берік сен, сен кінәлі...

Берік. Мен? Алпамысқа пышақ сұққан мен бе сонда?

Айдос /бірден жуасып/. Өзі келіп пышаққа ұрынды ғой. Маған неғыл дейсіңдер. Бәрің сонда болдыңдар ғой.

Гүлсара /үзіп-үзіп/. Иә-иә. Жүгіріп келіп екпінмен, сенің қолыңдағы пышаққа құлады. Есімде. Не болғанын түсініп үлгердік пе? Шошып кеттік. Ал ол жатты, аппақ болып кеткен. Содан соң қан. Жердің бәрі қан болды ғой.

Айдос. Менде кінә жоқ.

Берік. Сенің жалғыз кінәң содан кейін Ботагөзге үйленгенің болды.

Гүлсара. Иә, содан кейін Ботагөзге үйлендің...Сен маған... екеуміз... Ал сен Ботагөзге.

Ажар. Ол кездікке құлаған жоқ. Сен кезеніп тұрған пышаққа ұрынды. Мен қарап тұрдым.

Гүлсара. Жоқ!

Берік. Ажар, абайла.Қорқынышты нәрсе айтып тұрсың.

Айдос. Ажар, білмесең, көрмесең, адамды бекер қаралама.

Ажар. Иә-иә. Сол бір сурет көз алдымнан кетер емес. Алпамыс жүгіріп келеді, айтпақшы, ол кімнен қашты сол түні? Біз жөндеп сөйлескен де жоқпыз ғой. Асығыс қоштастық, бұл тақырыпқа қайтып оралған емеспіз, енді міне, жиырма жылдықта кездескенде, Алпамыс та келді. Бұл қалай болды?

Берік. Ажар, сандырақтама. Бұл Алпамыс емес.

Айдос. Алпамысқа ұқсайтын басқа бозбала. Не болды сендерге? Бекер, бекер бас қостық. Неменеге желіктік? Бекер болды бәрі.

Гүлсара. Сен неге Ботагөзге үйлендің? Екеуміз сөз байласып жүрдік те, кенет бір күнде Ботагөзді апарып түсірдің. Неге?

Айдос. Жиырма жыл бұрын болған нәрсені қазбаламашы.

Берік /кекетіп/. Әйелдің өтінішін жерге тастамасаңшы, Айдос. Түсіндірсеңші.

Айдос. Ботагөзден кейін мен тағы екі қатын алдым. Соларды неге сұрамайсың?

Гүлсара. Себебі Ботагөз Алпамыстың қызы болатын. Олар үшінші кластан жұптары жазылмайтын. Егер... Егер Алпамыс үшті-күйлі жоғалмағанда үйленетін еді. Алпамыс жоғала салысымен, сен оның қызына үйленесің. Ал Ажар сені Алпамысқа пышақты әдейі сұқты деп тұр. Міне, менің айтпағым! Бәлкім сен Алпамысты әдейі өлтірген шығарсың! Ботагөз үшін.

Берік. Ойбай! Ойбай! Алпамысты ешкім өлтірген жоқ, не айтып кеттің, Гүлсара!

Ажар. Біз құдайдың қаһарына іліктік, достар.

Айдос. Ботагөз үшін... Ботагөз үшін... Ботагөз үшін мен он Алпамысты өлтірер едім.

Гүлсара /жылайды/. Міне, міне...

Берік. Айдос, не болды саған? Сен үшін бәріміз кетеміз. Өзіңе өзің ие бол. Сабыр сақта. Иесіз тауда жүрсек те артық нәрсе айтпа. Мына бала Алпамысқа ұқсайды екен, бір жерде жасырын камера тұрмағанына кім кепіл. Топырлап тобымызбен сотталып кетпейік.

Айдос. Сол жолы бәрін мойындап түрмеге отырғанда ендігі шығатын едік.

Берік. Не айтып тұрсың? Онда мына өмірді кім сүрер еді?

Айдос. Осы өмір деп өкінсең сен өкінетін шығарсың, менің өмірімді итке бермесін.

Ажар. Біз құдайдың қаһарына ұшыраған жандармыз.

Гүлсара. Жарайды, мені қойшы, міне қырыққа келдім, не бай жоқ, не бала жоқ. Қара басым саусылдап әлі жүрмін. Сен неменеге өкпелісің Ажар. Алтын асықтай төрт балаң бар. Үлкен қызыңды ұзаттың. Ұлың – студент. Байың қасыңда.

Ажар. Бала өскен соң өз қызығы өзінде, ұшқан ұясына бұрынғыдай қайырылмайды екен. Байың бар дейсің, оның да өз қызығы өзінде. Қырыққа енді шығып қылшылдаған дер шағы.

Гүлсара. Жарайды, ертең немере сүйесің, барлығы ұмытылып кетеді.

Ажар. Қайдам...

Айдос. Қыздар, қыздар, не будем о грустном. Мен тамадамын ба, жоқ әлде тамада емеспін бе. Жаңағы бала дәм-тұздан ауыз тиіп отырыңдар деді. Көңіл көтерейік. Сендердің әйел екендерің рас болса, бізге шай беріңдер. Ал біз арақ құяйық. Бәрін ұмытайық, күлейік. Тек жақсы нәрселерді еске алайық.

Алпамыс келіп кіреді. Барлығы үрпиіп тым-тырыс болып қалады.

Алпамыс. Дұрыс, дастарханға келіңдер.

Берік. Балақай, менің ұлымдай екенсің, сен дегенің түрпідей тиіп тұр.

Алпамыс. Кешіріңдер...

Берік. Есімің кім болады өзіңнің? Жөндеп жөніңді айтшы.

Алпамыс. Мен Алпамыспын ғой.

Барлығы қайта шошып кетеді.

Берік. Сен Алпамысты қайдан білесің?

Алпамыс. Қайдан білгені қалай? Мен Алпамыспын.

Гүлсара. Берік, қоя тұр, аттас біреу шығар.

Айдос. Аттас, түрлес, бет-әлпеттес.

Ажар. Балақай, олай қалжыңдама үлкендермен.

Алпамыс. Мен кәдімгі Көкпарбаев Алпамыспын. Өздеріңнің кластастарың.

Ажар есінен танып құлайды. Оған Гүлсара жүгіріп барып медициналық манипуляциялар жасап жатыр.

Берік. Мүмкін емес.

Айдос. Онда неге қартаймағансың?

Алпамыс. Енді қартаймайтын жерге аттандырдыңдар ғой.

Гүлсара /айғайлап/. Жігіттер, сенбеңдер, бұл подстава. Еш нәрсе айтпаңдар!

Берік. Бала, шыныңды айт, сен Алпамыстың бауырысың ба? Ұлысың ба әлде? Бізді қайдан білесің?

Айдос. Бәлкім актер... Біреу жалдап әдейі камераға түсіріп жатқан болар. Берік, сен депутат боламын деп жүрсің ғой, сен үшін осының бәрі.

Берік. Иә, жауларым жетеді.

Гүлсара Ажарды орнынан тұрғызып орындыққа отырғызады.

Ажар. Бұл әруақ. Қалай түсінбейсіңдер. Бұл Алпамыстың аруағы келіп тұрған. Ах, Айдос, Айдос, сен оны неге өлтірдің... Өлдің бе сол Ботагөзді алмасаң... Ол саған қатын болып та жарытқан жоқ қой... Үш ай тұрды ма? Қанша тұрдыңдар? Сол үшін енді міне өмір бойы азап шегудеміз. Өлдің бе сол қатын үшін адам өлтіріп? Жауыз, жауыз...

Алпамыс. Мені Айдос өлтірген жоқ.

Гүлсара. Енді кім?

Алпамыс. Өлтіген адамның өзі біледі.

Айдос. Онда сол адамды алып қал да қалғанымызды босат.

Ажар. Босата гөр бізді, о, аруақ!

Берік. Әй, жынды болдыңдар ма? Немене қуып кеттіңдер бәрің?

Ажар. Әлде Берік сен бе? Сен бе өлтірген мына күнәсіз бейшара Алпамысты?

Берік. Мыналар қиын болды ғой. /Алпамысқа/ Ақша ма саған керегі? Қанша? Айтшы, тауып беремін. Қанша сұрасаң сонша тауып беремін. Миллионер емеспін, бірақ мына тозақтан шығу үшін бәріне дайынмын.

Алпамыс. Жоқ, маған ақша керек емес.

Берік. Енді не?

Ажар. Оған біздің қанымызды ішу керек. Кек! Кек оның көксегені.

Айдос. Сонымен сені кім өлтірді?

Берік. Дәл қазір бұл соншалықты маңызды ма?

Айдос. Мен үшін маңызды. Осы күнге дейін ит азапта өмір кештім. Пышақ менің қолымда болды. Алаудың басында ет турап отырғанмын. Қыздар ет аспаймыз, кәуап жасаңдар деді ғой. Ойымда ешнәрсе жоқ. Кенет апыр-топыр қарбалас болды да кетті, қараңғыда біреу қорбаңдап маған жүгірді, орнымнан тұрдым. Көзді ашып жұмғанша біреу келіп мойныма асылды, қолымдағы пышақ жып-жылы болып кетті. Қою, жабысқақ сұйықтық құйылып жатыр, құйылып жатыр. Ол сенің қаның екен, Алпамыс. Сосын, сосын өздерің білесіңдер...

Берік /басын шайқап/. И ты Бруд туда же. Бұл – Алпамыс емес!

Ажар. Арулап көмілмеді, жаназасы да шықпады.

Берік /кекетіп/. Әке-шешесі ас берді ғой.

Ажар. Үш жылдан кейін...

Гүлсара. Берік, демек сен өлтірген. Басқа ешкім болған жоқ ол жерде. Бесеуміз ғана болдық. Айдос емес, Ажар емес, мен емес, демек сен. Болды. Точка.

Берік. Гүлсара, бұл енді дәл сен айтатын сөз емес.

Гүлсара. Неге?

Берік. Неге екенін мына бұрынғы жігітіңнің көзінше айта берейін бе?

Гүлсара. Екеуміздің оңашаланған сәтіміз бе меңзеп тұрғаның?

Берік. Иә, оңашаланған сәтіміздің бірі.

Айдос. Ах, жезөкше!

Гүлсара. Сөйтсе не болыпты. Сен бұрын кетіп қалдың. Мен келгенде Алпамыс... Алпамыс жерде жатты... жансыз... Ал сен кетіп қалғансың...

Айдос. Ах, жезөкше, сайқал! Ботагөзге үйленгенімде немене оттап мені қарғап-сілеп жүрсің? Өзіңнің істегенің мынау... Онда неге үйленбедің Гүлсараға, Берік?

Берік. Қайтып үйленем, ол сенің қызың еді ғой.

Айдос. Мені құдай сақтапты. Мынаны алсам, қас масқара болғалы тұр екенмін ғой.

Гүлсара. Әйтпесе бұлай керемет жетісіп кетпес пе едің?

Айдос. Үш қатын шығарсам да, сен сияқты опасызы болған жоқ.

Гүлсара. Қайдан білесің?

Айдос. Ах, ты кәзззап!

Тұра кеп қуады, Гүлсара тұра кеп қашады. Жете алмай қайтып келеді.

Айдос. Берік, сен ше? Жігіт емес екенсің. Сендерді де дос деп жүрмін-ау, ақымақ басым.

Айдос бетін басып отырып қалады. Ажар оны ақырын барып, арқасынан сипап жұбатады.

Гүлсара /аңтарылып қайтып келеді/. Дала тас қараңғы.

Айдос. Көр соқыр болып қалған шығарсың, көр соқыр болып қалғыр.

Ажар. Болды, қой, қой. Ашуланба. Барлығы өтті, кетті...

Берік. Немене қараңғы, тапа тал түсте.

Шығып кетеді де, қайта кіреді.

Берік. Көзге түртсе көргісіз.

Барлығы сыртқа қарады. Меңірейген қараңғылық.

Ажар. Қашан түн болып үлгерді...

Айдос. Уақыт қалай тез өтті...

Берік. Сенің истерикаларыңды қызықтаймыз деп, күннің батқанын байқамай қалыппыз. Алпамыс, бауырым, кім болсаң да, біз қайтайық. Көлік қайда?

Ажар. Сонымен сені кім өлтірді?

Берік. Нең бар, ойбай!

Айдос. Мен де шаршадым, осы тойғанымызбен қайтайық...

Алпамыс. Мен қалай айтарымды білмей тұрмын...

Гүлсара. Тағы не қалды айтылмаған?

Алпамыс. Әкесі өлгенді де естіртеді дейді ғой...

Берік /Гүлсараға/. Валидол бар ма?

Гүлсара басын шайқап, Алпамысқа қарайды.

Алпамыс. Сендер бұл жерден шыға алмайсыңдар.

Берік. Неге?

Алпамыс. Себебі дәл осы жерден басқа орын жоқ.

Ажар. Қандай орын?

Алпамыс. Сендер үшін.

Гүлсара. Түсінікті. Орын жоқ.

Гүлсара ымдап, таласпаңдар, келісе беріңдер дегенді жеткізеді.

Ажар. Гүлсара, сен неге ұқпайсың? Бұл есі ауысқан адам емес, бұл аруақ.

Гүлсара. Иә, әрине, аруақ. Аруақ, біліп тұрмын ғой.

Берік пен Айдосқа ымдап, мына екеуінің де есі ауысқан дегенді білдіреді. Таласпаңдар деп өтінеді.

Ажар. Алпамыс, сені кім өлтірді? Айтшы.

Алпамыс. Ол адам араларыңда жоқ.

Берік. Ух.........

Айдос. Біз бесеуміз ғана болдық қой.

Алпамыс. Ботагөз келді артымыздан...

Айдос. Ботагөз???

Алпамыс. Мен Алматыға оқуға кетемін дедім. Ол жібермеймін деді. Содан кейін бұрылып кете бергенімде арқамнан кездік сұқты, содан кейін тағы, мен қаша жөнелдім. Әрі қарай білмеймін. Есімді осы жерде жидым.

Айдос. Не айтып тұрсың?

Алпамыс. Ал сендер... Сендер мені өлтірдік деп ойладыңдар... Әрі қарай өздерің білесіңдер...

Гүлсара. Масқара...

Ажар. Қазір Ботагөз қайда?

Алпамыс. Білмеймін. Бірақ әлі тірі...

Берік. Тірісі қалай?

Айдос. Біз сонда не өліміз бе?

Алпамыс. Иә...

Гүлсара. Қалайша?

Алпамыс. Көлік апаты.

Берік. Мынау шын жынданған жынды екен.

Алпамыс. Далаға шыға алмайсыңдар.

Гүлсара шыңғырып далаға қарай жүгіреді де, қараңғылыққа шарға соғылғандай соғылып, кері серпіледі. Ажардан басқасы шығуға әрекет жасайды. Шыға алмайды.

Берік. Сонда бұл қалай болды?

Алпамыс. Солай...

Ажар. Алпамыс. Бізді кешірші. Жүзіңді жасырмадық. Таспен бастыра салдық. Бірақ ол кезде біз бала едік. Бүкіл өміріміз алдымызда болатын. Болашағымыз үшін қорықтық.

Айдос. Ботагөздің арбауына түстім... Кеш мені де...

Алпамыс /салқын/. Кешіретін құдай емеспін.

Айдос. Берік, рөлде сен болдың. Демек біздің өлімімізге кінәлі сенсің.

Гүлсара. Жігіттер, кінәлі деген сөзді айтпайықшы. Кінәлі деген сөз өте ауыр, жүрегіңді езетін жаман сөз. Ешкім кінәлі емес. Берік әдейі жасады ғой дейсің бе?

Берік. Сонда қай жерде болды?

Алпамыс. Асудан өте алмадыңдар. Құздан ұштыңдар.

Айдос. Тіл тартпай кеткен шығармыз.

Алпамыс. Солай... Жігіттер, қыздар, өте өкінішті. Жүрегім қарс айырылады сендер үшін.

Ажар. Сонда осы тұрғанда бәріміз аруақпыз ба?

Алпамыс. Иә...

Гүлсара. Мына қол-аяғымыз ше, бет-әлпетіміз?

Алпамыс. Естелік, жады. Қазір сендерге осылай ыңғайлы. Содан кейін бірте-бірте өздеріңнің Құдай жаратқан қалыптарыңа түсесіңдер.

Ажар. Ол қандай қалып?

Алпамыс. Нұрлы...

Гүлсара. Қорқынышты емес пе?

Алпамыс. Жоқ.

Айдос. Білмеймін неге екені, өкініш жоқ.

Алпамыс. Ақ өлімде солай болады...

Барлығы әлдебір әдемі күйде үнсіз қалады.

Берік. Олай болса, жігіттер, қыздар, өміріміз оқыстан үзіліпті. Әзірше адами кейіптеміз. Әзірше бәрі жақсы, инстинкт біткен ұрып тұр. Төрт көзіміз түгел. Тіпті міне Алпамыс та қатарымызға қосылды.

Айдос /кекетіп/. Кім кімнің қатарына қосылыпты.

Берік. Сайқымазақ кекесінді осымен доғарайық. Өзімізді өлген адамдар сияқты салмақты ұстайық.

Айдос. Сен мұнда әкім емессің, қалай ұстасақ та өзіміз білеміз.

Берік Алпамысқа сұраулы жүзбен қарайды. Ол басын изейді.

Берік. Онда жігіттерше шешеміз. Шық, былай!

Гүлсара. Әй, қойыңдар, идиоттар!

Айдос. Мен сенімен төбелеспеймін.

Берік. Неге?

Айдос. Бәрібір жеңіп кетесің.

Берік. Вооот! Міне, шындық қайда. Сонымен мына ақ дастарханнан алып жеп отырайық. Бокалдарыңды сусыннан босатыңдар. Менің қуанып отырғаным, Алпамысты біз өлтірген жоқпыз!

Гүлсара. Алақай! Алақай!

Кенет бәрі көңілденіп кетеді.

Айдос. Ал, алаулап жанайық, до конца алайық!

Гүлсара. Урра! Алпамыс, би бола ма?

Берік. Ішпегеннің іші өтсін!

Ажар /көпшілікке қосылмайды, ойлы/. Мен бәрібір сенбеймін.

Берік. Неге?

Ажар. Біз өлген болсақ, неге осыншама көңілді жүрміз?

Айдос. Енді не істейміз?

Ажар. Білмеймін. Кішкене қорқып... былай. Жылау керек сияқты.

Берік. Біз жылаймыз ба? Тірілер жыласын.

Гүлсара. Бар ғой жылайтындар.

Ажар. Енді ең болмаса бір-бірімізді неужели не жалко...

Айдос. Жалко... шыны керек.

Берік. Жарайды, қойыңдаршы. Болары болса, амал қайсы?

И если мой огонь погас

Жалейте не меня.

А тех, сидевших столько раз

У моего огня...

Айдос. Берік, ағатай, мойындашы, сен әкім болып жетістірген жоқсың ғой. Не істедің айтшы? Ауыл үшін не істедің? Қоқыстан тазаладың ба, жаңа үйлер салдың ба, өзіңе салған үйден басқа? Енді немене оттап отырсың, жалейте не меня деп? Тебя жалеем и все! Қалғандары қуанады! Ду қол шапалақ! Шымылдық жабылды!

Берік. Ал сен не тындырдың, сайқымазақ, черт! Өзіңе қарап ал! Өмір бойғы арманың бір ду қол шапалақ еді, оған да жетпей кеттің. Бездарный актер, бездарная жизнь!

Айдос. Солай-ақ болсын, бірақ мен ешкімнің ақысын жеген жоқпын.

Берік. Мен кімнің ақысын жеппін? Дәлелің бар ма?

Айдос. Вот, қазір Құдайдың алдына барғанда дәлел сұрайсың. Қазір көресің, әкеңді танытады сенің!

Берік /шошып/. Алпамыс, бауырым, мынау не дейді?

Алпамыс /күледі/. Меніңше, түк те болмайды. Бәрі жақсы, қойыңдар, жігіттер.

Гүлсара. Иә, ұрсысуға болмайды, кішкене тәубаларыңа келсеңдерші. Ауылдың сыртында маевкада жүргендей болмай. Имандарыңды үйіріп дегендей.

Айдос. Иә, құрысын, Берік, кешір.

Берік. Иә, сен де... Тіршілікте артық кетіп, көңіліңе қаяу түсіріп, жүрегіңді жараласам кешір, бауырым. Бәрің кешіріңдер мені...

Айдос. Мені де кешіріңдер.

Гүлсара. Мені де...

Ажар /сол ойлы қалпы, басқаларға қосылмайды, Алпамысқа/. Әбеке, қайта оралуға тіпті мүмкіндік жоқ па?

Алпамыс. Көліктеріңмен құздан ұшып кеттіңдер ғой. Денелеріңнің мылжа-мылжасы шықты. Орала алмайсың.

Ажар. Ал егер, егер мылжа-мылжасы шықпаса оралу мүмкін бе еді?

Алпамыс. Жол жоқ. Қалай ораласың?

Ажар. Бір амал-айласы болмай ма?

Алпамыс /күледі/. Құдайдың құдіреті күшті. Мен білмеймін.

Ажар. Сонда бұл не?

Алпамыс. Не?

Ажар. Осының бәрі?

Алпамыс. Жүздесусіз жібермейді. Бұл - жүздесу. Жүздесу.

Берік. Немене жүздесу?

Алпамыс. Бақылдасу де. Білмеймін.

Берік. Жарайды, солай-ақ болсын. Сен... сен ше? Өлгенде сен де жүздестің бе?

Алпамыс. Иә...

Берік. Кіммен?

Алпамыс. Әкеммен...

Айдос. И?

Алпамыс. Жүздестік.

Гүлсара. Сосын?

Алпамыс. Сосын әрі өттім. Бұл - табалдырық. Қазіргі.

Ажар. Ана жақта не бар?

Алпамыс. Өмір.

Берік. Енді неге қайта мына жақта жүрсің?

Алпамыс. Әкелді ғой. Сендерді қарсы алу үшін.

Гүлсара. Басқа адам табылмай қалды ма? Менің әкем қайда, мысалы?

Ажар. Иә... менің анам... ол неге қарсы алмады мені?

Алпамыс. Себебі сендер мені сұрадыңдар.

Айдос. Мен сені ойлаған жоқпын.

Ажар. Мен де.

Берік. Менің де сені қалауым мүмкін емес.

Гүлсара. Өтірік!

Алпамыс /жайлап, еппен/. Мені өмір бойы ойлаумен келесіңдер. Мені ойға алмаған бірде бір күндерің болған емес.

Берік. Иә...

Гүлсара. Рас...

Алпамыс. Олай болса, достар, жүріңдер.

Айдос. Алпамыс, қолыңнан ұстап алсам бола ма?

Алпамыс. Кел.

Олар қол ұстасып, аппақ арайлы әлемге кіріп кетеді.

Соңы





ЛӘЙЛА

Үш көріністі драма

Қатысушылар:

Ләйла – 55-60 жастардағы әйел

Сәруар – 25-30 арасындағы бойжеткен

Джонотан – 50-60 жастағы еркек, еуропалық

Әли – 45-50 арасындағы еркек, кафенің қожайыны әрі даяшы, мұсылман, кейпі кавказдық тәрізді

Майкл – Ләйланың ұлы, 27-30 шамасында

Джон – Ләйланың күйеуі, 60-70 шамасында.

Бірінші көрініс

Шығыс үлгісіндегі кафенің іші. Екі кісілік үстелдер қойылған, сахнаның арт жағында бар, онда даяшы тұр. Барда үлкен телефон аппараты көрінеді, ескіше, дискімен. Үлкен, сарғыш, борокко стилінде. Бір үстелдің басында Джонатан отыр. Алдында кофе, газет қарайды.

Джонотан /өзімен-өзі/. Бельгияда жарылыс болыпты. Тағы лаңкестік.

Даяшы. Қане?

Газетті алып әрі-бері аударып төңкереді.

Джонотан. Дүние алқызыл отқа оранып, күйіп барады, еш жерде тыныштық жоқ.

Даяшы. Қойшы. Неге өтірік айтасың?

Джонотан. Өтірік емес.

Даяшы. Өтірік.

Джонотан. Өтірік емес.

Даяшы. Үйіңе барып, демалсаңшы.

Джонотан. Жалғыз не істеймін. Ішім пысады.

Даяшы. Онсыз да жұқа жүйкеңді қажай бермесеңші. Дәрігер не деп еді саған, ауыр әсерлерден, ауыр ойлардан қашық жүр деген жоқ па.

Джонотан. Менің жоспарым бар. Білгенде, құлайсың.

Даяшы. Не жоспар?

Джонотан. Әзір құпия.

Даяшы. Лаңкестік шығар баяғы.

Джонотан. Лаңкестікке қарсы шара.

Даяшы. Түсінікті.

Джонотан. Лаңкестікке тосқауыл қоямын. Мына - мен. Сенесің бе осыған.

Даяшы. Білмеймін...

Джонотан. Сол кезде құлайсың.

Даяшы. Мүмкін.

Джонотан. Екі аяғың көктен келеді.

Даяшы. Жақсы, бопты, тамақ ішесің бе? Таң атқалы нәр сызбаған шығарсың.

Джонотан. Жоқ, тәбетім жоқ.

Даяшы. Лаңкестік деген - ажал. Құртымтай Лаурамды алды да кетті.

Джонотан. Оның орнына мен өлуім керек еді.

Даяшы. Тағдыр ғой. Алла сегіз жыл ғана ғұмыр беріпті.

Джонотан. Тағдыр-мағдыр. Лаңкестіктен өлу деген тағдыр жоқ.

Даяшы. Бұл жайлы айтпайықшы.

Джонотан. Қаласаң, мен сені жарып өлтірейін. Лаура сияқты бір мезетте жоқ боласың.

Даяшы. Болды дедім ғой. Дәріңді іштің бе?

Джонотан. Ананы қара. Азиатка.

Бұрышта отырған бойжеткенді нұсқайды.

Даяшы. Ол қазір ғана ұшақтан түсіпті. Осында біреумен кездесемін дейді.

Джонотан. Еркекпен бе?

Даяшы. Оның кімді күтіп отырғанын мен білетін сияқтымын.

Джонотан. Кімді?

Даяшы. Қазір көресің.

Джонотан. Мұсылман ба?

Даяшы. Кім?

Джонотан. Кім болса да! Неге өтірік ақымақ боласың! Мына қызды айтамын!

Даяшы. Дәріңді іштің бе деймін?

Джонатон /дереу жуасып/. Жоқ әлі.

Даяшы стаканға су құйып, оның алдына қояды.

Даяшы. Кәне, Джонатон мырза, дәріңіз қайда, беріңіз маған.

Джонатон көнбіс кейіппен дәрісін даяшыға береді, ол біреуін шығарып, Джонатанның ауызына тығып, судан жұтқызады.

Джонатон. Мен барып сөйлессем бе екен?

Даяшы. Жоқ, болмайды. Мазасын алма, ол клиент қой.

Джонотан. Сенің клиенттерің бар болсын. Кілең мұсылман.

Даяшы /күліп/. Мен өзім де мұсылманмын.

Джонотан. Жоқ.

Даяшы. Сен де мешіттен шықпайсың.

Джонотан. Мен мыналардың құдайларымен кездесемін. Көзіне тік қарап, неге үмбеттерің біздің қалаларымызды өртейді, метро, әуежай, ұшақ сияқты халықтың қаперсіз жүретін жерлеріне бомба қояды? Оларға ондай бұйрықты неге бересің деп сұраймын. Ол жауап бермейді. Себебі онда жауап жоқ...

Даяшы. Алла ешкімге ешқандай бұйрық бермейді, Джонатан, кофеңді іш.

Кафеге Ләйла келіп кіреді. Толықша келген орта жастағы әйел, мойнында шарф, аса талғаммен киінген. Өте тартымды әйел.

Ләйла. /Әлиге/. Сәлеметсіздер ме.

Әли басын иіп сәлемін алады. Джонотан атып тұрады.

Әли. Ләйла ханым, жоғары шығыңыз.

Джонотан. Ләйла. Өте қуаныштымын, өте қуаныштымын /жылдамдатып/. Мен сізді сүйемін, сіз бұны білесіз.

Ләйла /оған еш мән бермей/. Осында кездесуім бар еді. /Сәруарға/. Шамасы сіз боларсыз. Сәруарсыз ба?

Сәруар. Иә, мен... Бірақ...

Ләйла. Иә, білемін, Майкл келу керек еді. Мен оның анасымын. Ұлымның рұқсатымен, Интернет арқылы танысқан қазақ қызын алдымен өзім көргім келді. Есіміңіз Сәруар ғой?

Сәруар ыңғайсызданып, басын болар болмас изейді.

Ләйла. Ал мен Ләйләмін. Ләйлә деген есімді естуіңіз бар ма?

Сәруар басын шайқайды.

Ләйла. «Сені, Ләйла, қара көзді киелім, Қайыспастан қара жерше сүйемін»...

Есіңе түсті ме?

Сәруар. /таң қалып/. Жоқ.

Ләйла. Майкл жазбады ма дегенім ғой.

Сәруар. Майкл «анам қазақ қызы, Қазақстаннан» деп жазған. Бірақ есіміңізді қазір естіп тұрмын.

Ләйла Сәруардың қасына орындыққа отырады. Әли қойын кітапшамен келіп, тапсырыс ала бастайды. Джонатон мазасыз бір күйге еніп, күйгелектеніп отыр.

Ләйла. Маған су берсеңіз жеткілікті. /Сәруарға/ Жолдан шаршап жеттің ғой, ал сен тамақтанып ал.

Сәруар. Аш емеспін. Шай ішсем болар еді.

Ләйла. Олай болса, маған су, мына бойжеткенге шай жеткізіңіз.

Әли басын иіп кетіп қалады. Джонатон бұларға енді одырайып қарайды.

Джонатон. Мұсылмандар құжынап жиналып жатыр. Әли, Әли, сен мына дәмхананы мұсылмандардың ордасына айналдырдың, Құдайдан қорықсаң етті.

Әли. Мұсылмандар өте момын халық. Олар сенің ғимаратыңды, әуежайыңды жармайды. Жаратындар – мұсылман емес. Түсінесің бе?

Джонатон. Әли, Әли, өтірік айтуға болмайды. Мен бәрін білемін. Сен мұсылман емессің.

Әли екі қолын көкке жайып:

Әли. О, Аллаһ, жар бола гөр мына пендеңе. Бұған сөз өтпейді. Сөз тыңдамайды бұл.

Джонатон. Ал Ләйла - мұсылман. Жүрегім сезеді. Құдай мені неге мұнша мазақ етті, Әли, айтшы. Мұсылманға ғашықпын. Бір жағынан ғашықпын, бір жағынан жек көремін. Өлтіргім келеді.

Әли. Клиенттердің мазасын алма, бүгін мені әбден шаршаттың. Дәрің қайда? Бері берші.

Тағы да манағыдай бір стакан су әкеліп, Джонатанның қалтасынан дәрісін алып, біреуін ауызына салады да, судан жұтқызады. Джонатон барлығын әлдебір көнбістікпен орындайды.

Ләйла. Майклдан сен туралы әңгімеге қанықпын. Сыртыңнан білемін. Демек Қазақстаннан келдің ғой.

Сәруар. Ыңғайсыз болды ғой. Сонда сізді Майкл жіберді ме?

Ләйла. Иә, Майкл жіберді. Несі бар. Мен оның анасымын. Білуім – міндет.

Сәруар. Қызық. Майкл өзі кәмелетке толған жігіт пе?

Ләйла. Әрине, әрине. Толған, жетілген. Барлығы жақсы. Сіз маған ренжімеңіз.

Сәруар. /ыңғайсызданып/. Сіз де кешіріңіз. Күтпеген жағдай болды...

Ләйла. Кәне, орныңнан тұршы. Бойың қанша сантиметр?

Сәруар. 170.

Ләйла. Кеудең, мықының тоқ екен.

Сәруар. Рахмет...

Ләйла. Жақсы, жақсы, отыра ғой. Алматыданмын деңіз... Алматы – ару қала. Қазір Целиноград астана болды.

Сәруар. Иә, қазіргі Елорда, Астана – сонда.

Ләйла. Мен де Алматыданмын.

Сәруар. О, Алматыдан. Қалай қызық.

Ләйла. Иә, қызық. Қазір Алматы қалай?

Сәруар. Алматы – жақсы, көктем, жап-жасыл.

Ләйла. Таулар ше? Таулар тұр ма?

Сәруар /күліп/. Таулар да, шыршалар да, аспан да – барлығы орнында. Өзіңіз соңғы рет елде қашан болып едіңіз?

Ләйла орнынан тұрып, теріс қарап тұрады. Дауысы өзгеріп шығады.

Ләйла. Мен елде соңғы рет отыз жыл бұрын болдым.

Сәруар. Отыз жыл? Неге?

Ләйла. Әңгімесі көп. Және ұзақ. Одан да сен сөйлеші. Сен елден келдің ғой. Барлық қызық сенде ғой. Айтшы.

Сәруар. Не айтамын?

Ләйла. /есі ауысқан адамша, әлдебір жанталасқан кейіппен/. Барлығын, барлығын айт.

Сәруар. Сізге не болды?

Ләйла бойын жинап, басын ұстап, бетін басады.

Ләйла. Білмеймін, білмеймін, кешір.

Әли оған да бір стакан су алып келеді. Сәруардың алдына шай қояды.

Ләйла. Не болды дейсің бе? Елді сағындым. Айтшы, мұнда неменеге келдің? Айтшы?

Сәруар. Неменеге келгені қалай? Майкл шақырды.

Ләйла. Майкл, Майкл... Иә. Сен оны ұнаттың ба? Сен оны ұнатып қалдың ба?

Сәруар. Иә, ұнатып қалдым.

Ләйла. Сен оны қалай ұнаттың? Оның хаттары жас қыздың жүрегін от орайтындай жалынды емес еді ғой. Өзі қандай қырт, мылжың, кірпияз, салғырт болса, өзі қандай мәдениетті, өркениетті болса, хаттары да сондай көңілсіз еді ғой. Сен оны сүйіп қалдың ба? Шыныңды айтшы?

Сәруар. Сіз қызық сөйлейді екенсіз? Туған ұлыңыз туралы бұндай нәрселерді қалай айтасыз.

Ләйла. Қатігезсің дегенің бе? Ал сен ше? Сен қандайсың?

Сәруар. Мен сізге ұнамадым білем. Бекер болды.

Ләйла. Солай ма?

Орнынан қайта тұрып кетеді. Әли тағы бір стакан су алып келеді.

Әли. Кешіріңіз, мэм, ал сіздің, сіздің дәріңіз қайда? Ішіп алыңызшы.

Ләйла оған түсінбей қарайды да жауап бермей орнына қайта отырады. Суды сыздықтап ұрттай бастайды.

Ләйла. «Айтамын жанның басқа әнін,

Дедім де,-үміт жоқ енді»,-

Ыза боп отқа тастадым.

Өзіңе жазған өлеңді...».

Содан соң не болғанын білесің бе? Әрі қарай...

Сәруар басын шайқайды.

Ләйла. Сарғыштау дақ бар бетінде,

Сол үшін өртпен дүрдараз,

Ошақтың қалды шетінде,

«Ләйлә» деп құйттай бір қағаз...

Көрдің бе, «Ләйла деп құйттай бір қағаз...».

Сәруар. Бұл өлеңнің барлығын өзіңіз шығардыңыз ба?

Ләйла. Жоқ, әрине, ақынның өлеңдері ғой. Жұматай Жақыпбаев деген ақын болған кезінде. Ләйла деген ғашығына арнап бір кітап өлең жазған. Менің де атым Ләйла болған соң жаттап алдым.

Сәруар. Майклдың орнына неге сіз келдіңіз?

Ләйла. Сені көргім келді.

Сәруар. Ал Майкл ше? Оның мені көргісі келмей ме?

Ләйла. Майкл... Сәруар... Түк үйлеспейді. Ал менің күйеуімнің, Майклдың әкесінің аты кім екенін білесің бе? Джон. /күледі./ Джон және Ләйла. Джон мен Ләйла. Осылай үйлесімділіктен жұрдай өмір өтіп жатыр... Жүр, далаға шығып, серуендеп қайтайықшы. Мен саған қаланы көрсетейін.

Екеуі жинала бастайды. Олардың кетіп бара жатқандарын көріп, Джонотан есіктің алдына барып жолдарын кес-кестеп тұра қалады.

Джонотан. Ханымдар! Қайда жол тарттыңыздар?

Әли. Джонотан! /Ләйла мен Сәруарға/. Кешіріңіздер, қазір.

Джонотан. Мен бұл дәмханада лаңкестік жасаймын! Ешкім шықпайды!

Ләйла. Жарқыным, бізді өткізіп жібер. Содан кейін не істесең де өзің біл.

Джонотан. Жоқ! Міне!

Ол кенет плащын ашады,, қойны толы жарылғыш зат. Сәруар шыңғырып жібереді. Әли кейін шегіншектейді. Жанталасып телефон нөмірін термек болады. Джонотан Ләйләны білегінен ұстап алады.

Джонотан. Ешкім ешқайда шықпайды. Түсіндіңіз бе?

Ләйла. Иә, түсіндім.

Джонотан. Кетпейсіз.

Ләйла. Кетпеймін.

Джонотан. Онда орныңызға барыңыз. /Сәруарға/ Сіз де орныңызға барыңыз. Әли, телефонды қой. Қазір кафеңнің күл-талқанын шығарамын!

Әли телефон тұтқасын орнына қояды.

Джонотан. Отырыңыздар. Тынышталыңыздар.

Барлығы үрпиіп орын-орындарына отырады.

Сәруар. Мені босатыңызшы. Мен бұл елге бүгін ғана келдім. Ешнәрсе білмеймін.

Джонотан. Ешкім ешқайда шықпайды.

Сәруар. Жасым бар болғаны жиырма жетіде.

Джонотан. Ал Лаура бар болғаны сегізде болатын.

Сәруар. Мен оны танымаймын, менің оған еш қатысым жоқ.

Даяшы. Джонотан, Лаураны араластырма, қызымды тілге тиек етпей сөйле! Бойжеткеннің есін шығардың, ұялмайсың ба, малғұн.

Джонотан. Лаураның өліміне мен кінәлімін!

Ләйла. Онда өзіңізді өзіңіз өлтірмейсіз бе. Біздің кінәміз не?

Әли. Сіз не айтып тұрсыз? Науқас адамның санасына қандай ой ұялатып тұрғаныңызды білесіз бе? Дап-дардай адам /бастан аяқ қолымен шолып/, өзі тағы киініп алған, боянған. Айтып тұрғаны мынау.

Ләйла. Онда өлтірсін бізді. Науқас деп аяп бәріміз осында қырылып қалайық. Мақұл.

Жұлынып барып отырады.

Джонотан. /жылайды/. Сол күні экскурсияға барамыз деген менің идеям болатын.

Сәруар. Қайдағы идея? Не айтып тұрсыз? Ағатай, шығып кетейінші.

Даяшы. Оқушыларын қала сыртына экскурсияға апарған ғой, сонда жарылыс болып, сәбилердің тең жарымы қаза тапты. Арасында менің қызым да кетті.

Әли басын ұстап бұрышқа барып отырады.

Ләйла. Бұл кафеге бекер келдік.

Сәруар. Менің өмір сүргім келеді!

Ләйла. Жаным, сен қандай жап-жассың. Қандай әдемісің. Саған бұның барлығы неге керек? Бұл кафеге неменеге келдің? Неге Алматыны тастадың, неге бездің туған жеріңнен?

Сәруар. Майкл хат жазды, шақырды...

Ләйла. Майкл деген кім? Ол өмірде бар адам ба, жоқ адам ба? Сен түкті де білмейсің ғой. Неменеге келдің?

Сәруар. Ол жолымды төледі.

Ләйла. О дүниеге жолың төленсе, ол жаққа да кете бересің бе? Адамда түйсік, өзін-өзі сақтау инстинкті болу керек қой.

Сәруар / Джонотанға/. Ағатай, мені шығарып жіберіңізші /жылайды/.

Ләйла. Алматыға қайтамын деп уәде берші. Осыдан жаным қалса, мұнда қалмаймын деп ант етші.

Барлығы үнсіз Сәруарға қарайды.

Ләйла. Ант ет.

Сәруар. Жоқ, ондай уәде бере алмаймын. Майклды көрмей, кездеспей ешқайда кетпеймін.

Ләйла. Не деген өлермендік.

Даяшы. Джонатанның адам баласына зияндығы жоқ. Қазір бәрі дұрыс болады.

Сәруар. Мені шығарып жіберсінші, мен ешнәрсе білмеймін. Ұшақтан қазір ғана түстім. Мені жіберсінші. Айтыңызшы.

Джонотан. Ешкім ешқайда шықпайды. Сіз мұсылмансыз ба?

Сәруар. Жоқ, мұсылман емеспін.

Джонотан. Енді?

Сәруар. Ешкім емеспін. Жасым бар болғаны жиырма бесте. Менің өмір сүргім келеді. Жіберіңізші мені.

Джонотан /басын шайқайды/. Жоқ. Ешкім ешқайда шықпайды. Лаңкес – шешімін өзгертпейді. Лаңкес айтқанынан қайтпайды.

Даяшы. Джонотан, орныңа отыршы, мен саған қазір кофе әзірлеймін.

Джонотан. Виски құйшы.

Даяшы. Саған ішімдікті дәрімен араластыруға болмайды.

Джонотан. Виски құй деймін саған!

Ләйла /даяшыға /. Құя салсаңызшы.

Даяшы. Жоқ, болмайды. Бұдан да жаман болып кетуі мүмкін.

Ләйла. Енді не істейміз?

Даяшы. Отыра тұрайық. Қазір сөйлесемін. Саспаңыз. Джонотан екеуіміз бір көшенің бойында өстік. Дос болдық. Адам досын сатпайды.

Сәруар. Жарып жібермей ме?

Даяшы. Қайдан білемін! Джонотан, тұра тұр. Мен қазір кофе әкелемін.

Ләйла. Жарайды, қорықпа. Джонотандікі жай, қоқан-лоққы. Мен түсіндім.

Сәруар. Қойны-қонышы толған бомба ғой.

Ләйла. Оған бомбаны кім берсін. Жай, ойыншық шығар.

Сәруар. Ойыншық болмаса ше?

Ләйла. Қазір Әли өзі шешеді. Олар қырық жыл бірге, бала кездерінен дос. Түк те болмайды. Отыр десе, отыра тұрайық. Әли, бізге виски берші.

Джонотан. Маған да!

Ләйла мен Сәруар барып орындарына отырады. Әли олардың алдына виски әкеліп қояды.

Сәруар. Бұндай жағдай мұнда жиі бола ма?

Ләйла. Бірінші рет көріп тұрмын.

Сәруар. Байлар да жылайды деген осы екен.

Ләйла. Еуропаға байлық қуып келдім де.

Сәруар. Білмеймін... Кішкентайымнан Еуропада тұруды, еуропалық болуды армандайтынмын. Алматы... Алматы жақсы ғой. Бірақ онда... Бірақ онда өркениет жоқ, онда мынандай тазалық жоқ.

Ләйла. Қайдағы тазалық?

Сәруар. Көшелер таза емес.

Ләйла. Ааа.

Сәруар. Содан соң Майклмен хат алыстым. Ол өзінің елі туралы, шағын кафелер, алаңсыз, бала сияқты аңғал адамдар туралы әңгімеледі. Ешкімнің ешкімде жұмысы жоқ. Әркім дербес, әркім еркін. Алматыда... Алматыда барлығы басқаша ғой...

Ләйла. Қалай?

Сәруар. Онда адамдар... тіпті бейтаныс адамдар бір-бірімен сөйлесе береді.

Ләйла. О!

Сәруар. Кезекке тұра қалсаң, сондағы елдің бәрінің бүкіл өмір тарихын біліп шығасың. Білмеймін, айтып жеткізе алмаймын. Шаршатады. Ал мұнда барлығы шадыман, биік, еңселі. Ешкімнің ешкімде жұмысы жоқ. Таза.

Ләйла. Солай де... Домбыра тарта аласың ба?

Сәруар. Жоқ, мен сауда-саттық саласынанмын ғой.

Ләйла. Осында, мына қалаға Қазақстаннан ұлт аспаптар оркестрі келген. Сонда музыканттардан бір домбыра, содан соң бір қылқобыз сатып алдым. Олар ақшаны көргенде қолындағы аспабын ойланбай ұстатады екен. Ал мен өзімді сол сәтте мыстан кемпір сезіндім. Алдап арбап тұрған.

Сәруар. Қойыңызшы.

Ләйла. Рас. Сөйтіп бір домбыра мен бір қылқобызды қағып алдым.

Сәруар. Дұрыс қой.

Ләйла. Жоқ, дұрыс емес. Көрсеқызарлық. Тіпті қобыз тарта да алмаймын ғой. Рас, аздап домбыра шертемін. Дегенмен қорқынышты...

Сәруар /айналасына үрейленіп қарап/. Немене қорқынышты?

Ләйла. Ол аспаптардың үйде тұрғаны. Енді, міне, сен келдің. Сені де үйге апарып қоямын.

Сәруар. /сыбырлап/. Үрейлендірмеңізші.

Ләйла. Бірақ сен мен ойлағандай болмай шықтың.

Сәруар. Барым осы.

Ләйла. Иә, дұрыс шығар. Менен жаман емес шығарсың.

Сәруар /күмілжіп/. Майкл жазған еді, сізді әкесінің өліміне өзін кінәлайды деп...

Ләйла. Мен өзімді кінәламаймын. Мен білемін. Өлтірдім. Ал сен, сен осында тұру үшін, осында қалып, еуропалыққа айналу үшін әкеңді өлтірер ме едің? Туған әкеңді, өмір бойы «Ләйла» деп төбесіне көтерген, тұмсықтыға шоқытпай, қанаттыға қақтырмай аялаған әкеңді өлтірер ме едің?

Сәруар. Жоқ, әрине, не айтып тұрсыз?

Ләйла. Ал мен өлтірдім. Мен өлтіріп тастадым.

Сәруар. Қойыңызшы... Сенбеймін.

Ләйла. Мен де сендей болғанмын. Туған жерімнен, өз топырағымнан жеріп, бөтен елді аңсадым.

Сәруар. Сонда қалай кәдімгідей атып өлтірдіңіз бе?

Ләйла /күліп/. Неге атып? Адамды өлтірудің формалары көп қой.

Сәруар. Әңгімеңіз жантүршіктіреді екен.

Ләйла. Қайсысы?

Сәруар. Әке өлтіру.

Ләйла. Иә, солай болды. Ал сен ше? Сен осында қалу үшін не істей аласың?

Сәруар. Білмеймін, бәрін шығар.

Ләйла. Солай ма?

Сәруар. Майклмен қашан кездесемін?

Ләйла. Менімен жүр. Сіңілім деп таныстырамын. Содан соң талайыңа қарай көресің ғой.

Сәруар. Ол менің келгенімді біле ме?

Ләйла. Жоқ.

Сәруар. Ол жалпы мен туралы біле ме?

Ләйла. Білмейді.

Сәруар. Маған хат жазған сіз бе сонда?

Ләйла. Иә, мен.

Сәруар. Масқара...

Ләйла. Бірақ қалғаны - рас. Майкл – менің ұлым, жасы отыз үште. Таныс, көріс, біліс. Саған мүмкіндік бергім келіп тұр.

Сәруар. Неге?

Ләйла. Себебі, сен - мен сияқтысың.

Сәруар. Сол үшін ғана ма?

Ләйла. Мына қиял-ғажайып түстен арылғым келеді.

Сәруар. Ал мен қиял-ғажайыпты аңсаймын.

Джонотан /бұларға жақындап/. Ләйла, мен сені сүйемін.

Ләйла. Жаз өтті бастан, қыс қалды дедім, Жерідің менен мүлде сен. Ғұмырым бірден қысқарды менің, Не үшін, не деп күн кешем?

Көкірегіме шер толып, Тектім, Айта алмай аузым мұңды әнді, Өкініштен мен өртеніп кеттім, Ішімде сұп-сұр күл қалды...

Джонотан. Бірақ сенің есің мүлде дұрыс емес. Жарайды, Әли, кешір. /қойнын ашып/ Бұл жай, ойыншық.

Әли. Бұныңды білгенде, жаңа кіргізбей қояр едім. Дәріңді іш деп өбек қағып жүрсем. Жексұрын.

Джонотан. Болды, ауыр сөз айтпашы.

Әли. Сені де дос дейді ғой. Дәл менің кафемді келіп жармасаң нетті. Не көп кафе көп қой төңіректе. Мал!

Джонотан. Сөзің сүйегімнен өтіп бара жатыр, болды қойшы.

Ләйла. Маған да жерлесім келіп отыр. Сонау Қазақстаннан қонақ. Дәл соның көзінше абыройдан айырмасаңыз болатын еді ғой.

Джонотан. Жарайды, бопты. Келесі жолы дұрыстап ұйымдастырамын. Бүгін болмай-ақ қойсын. /Әлиге/ Кофе берші.

Ләйлә. Ағатай! Кофе ішпей-ақ баршы.

Сәруар. Зәремізді ұшырдыңыз ғой.

Джонотан. Кешіріңіздер...

Әли. Жарайды, болды.

Джонотан. Ертеңге дейін.

Әли. Сау бол.

Джонотан міңгірлеп шығып кетеді.

Екінші көрініс

Ләйланың үйі. Сәруар шаң сүртіп жүр. Диванда газет оқып Джон отыр. Ара-тұра Сәруарға көзінің астымен сүзіліп қарап қояды.

Джон. Сәруар, бері келші.

Сәруар. Иә?

Джон. Қазақстанда қыздардың бәрі Ләйла екеуің сияқты сұлу ма?

Сәруар /күліп/. Иә десем патриот болар ем. Бірақ дәл біздердей сұлу сирек. Жоқ десе де болады.

Джон. Кел, алдыма отыршы.

Сәруар отырады. Екеуі құшақтасып күліп бір нәрселерді айта бастайды. Ләйла келіп кіреді. Сәруар орнынан атып тұрады. Ләйла аңтарылып қалады. Джон түк болмағандай газетін ашып әрі қарай оқи береді.

Ләйла. Бұл не қылған басынғандық? Джон!

Джон. Не?

Ләйла. Сәруар!

Сәруар бейкүнә кейіпте.

Ләйла. Есің дұрыс па?

Сәруар. Ағаның өзі алдыма отыршы деген соң... ойымда еш нәрсе болған жоқ.

Ләйла. Бұнда неғып жүргеніңді ұмыттың ба?

Сәруар. Жоқ, білмеймін, отыр десе, отыра салыппын.

Ләйла. Көзіңді құрт, жинал да кет!

Джон. Ләйла, образға тым қатты кіріп кеттің. Есіңді жи.

Ләйла. Асыңды іштім, табағыңа түкірдім де.

Сәруар. Мен өзімді кінәлімін деп есептемеймін.

Ләйла. Жоғалт көзіңді!

Джон. Ей, олай қатты кетпесеңші.

Ләйла. Иә, дұрыс. Бұл жерден мен кетуім керек. Дұрыс, дұрыс.

Сәруар. Соншама не болды сізге? Не бүлінді?

Ләйла /Сәруарға тесіліп қарап/. Мен күткеннен де асып түстің.

Сәруар. Түсінсем бұйырмасын.

Ләйла. Жақсы, қала ғой, жарқыным. Өзіңе керегі де осы еді. Шал ма, жас па айырмашылық жоқ. Дұрыс.

Сәруар. Майклға ешнәрсе айтпаңызшы.

Джон. Майкл естісе өті жарылып кетеді деймісің.

Сәруар. Кешіріңіздер...

Сәруар шығып кетеді.

Джон. Есің дұрыс па?

Ләйла. Жарайды, бопты.

Джон. Білмеймін. Ол сондай жас. Қалай болар екен.

Ләйла. Мен өз міндетімді орындадым. Азиатка дедің, азиатка. Енді мен азатпын ғой?

Джон. Иә... Майкл білмейді. Білмей-ақ қойсын.

Ләйла. Неге адамдық қасиеттен жұрдайсың.

Джон. Кәсібім міндеттейді.

Ләйла. Кәсіпке жаппа. Барың осы ғой.

Джон. Сен маған өзің ердің.

Ләйла. Иә, бірақ, болды, елге қайтамын.

Джон. Құжаттарың дайын. Енді саған ешкім бір сөз айтпайды.

Ләйла. Рахмет. Ана қызды ренжітпе.

Джон. Әйел баласын ренжіткен кезім болмапты.

Үшінші көрініс.

Тағы бірінші көріністегі кафенің іші. Барлығы сол қалпы. Үстел басында Сәруар мен Майкл отыр.

Сәруар. Ләйла маған жаралы аққу тәрізді. Оның қалайша бойын түзеп, жер басып жүргеніне таң қаламын.

Майкл. Шешем мен ес білгелі осындай. Тынымсыз, дегіберсіз. Үнемі елегізіп әлдене күтіп жүреді.

Сәруар /күліп/. Алқызыл желкенді кеме күте ме? Себебі ол жалғыз.

Майкл. Мен ше?

Сәруар. Сен қазақ емессің ғой. Ол қазақтарға оралғысы келеді.

Майкл. Қалай қазақ емеспін. Қанымның тең жарымы қазақ.

Сәруар. Бәрібір рухың бөлек, дінің бөлек.

Майкл. Мешітке барғым келеді. Білмеймін, кейде азан үнін естимін. Мешіт мені шақырып тұрғандай болады.

Сәруар. Онда бару керек шығар.

Майкл. Кішкентай кезімде бірнеше рет апарған. Түсінде әкесін көріп, құран оқытты. Бірде таңертең бүгін шешем өлді деп жылап оянды. Әкем содан соң өз адамдарын салып, шынымен солай болғанын білдік. Сол түні дүниеден қайтыпты.

Сәруар. Аруағы хабар берген ғой.

Майкл. Аруақ деген не? Елес пе?

Сәруар. Аруақ деген аруақ. Шынымен мешітке барсаңшы. Қаласаң, бірге барайық.

Майкл. Иә, мына кафенің қасында мешіт бар.

Сәруар. Иә...

Майкл. Қазір барайық.

Сәруар. Иә, бар, бара ғой.

Майкл. Менімен жүрші.

Сәруар. Мен бара алмаймын.

Майкл. Неге?

Сәруар. Қазір бара алмаймын.

Майкл басын изеп шығып кетеді. Артынша Ләйла кіреді.

Ләйла. Майкл мында неғып жүр?

Сәруар. Біз үйленгелі жатырмыз.

Ләйла. Міне, жаңалық! Джон ше?

Сәруар. Джон – жоқ. Сізге өз үйіңізден өзіңіз безбеңіз деуге келдім. Мен кеттім. Сіз оралыңыз.

Ләйла. Бәрін тындырып тастап, Майклға қайта кірістім де? Қосылғыштар өзгергенмен, қосынды өзгермейді.

Сәруар. Сіздің бір мініңіз – дереу жаман ойлайсыз.

Ләйла. Сен маған ұнамайсың. Сен маған бір көргеннен ұнамағансың.

Сәруар. Ұнамасам, үйіңізге неге апардыңыз?

Ләйла. Сен – баяғыдағы, өте баяғыдағы мен сияқтысың. Мен ол кезде басқа едім. Еш нәрсенің парқын білмейтін едім. Туған жердің киесі ұрды мені. Сенде бір өлермендік бар. Жақсы, қаларсың осында. Тиерсің Майклға. Мен қарсы болмаймын. Қолымның ұшын да қимылдатпаймын сендерге қарсы. Бірақ құдай өмір берсе, сенің өкінішіңді көргім келеді. Сенің дәл мен сияқты қан жұтып, қасірет шеккеніңді көргім келеді.

Сәруар. Не айтып тұрсыз? Менде неңіз бар? Күйеуіңіздің алдына отырып қойыппын. Онда тұрған не бар? Әу бастан ойы бұзық адам мен болмасам, басқа біреудің білегін сипар еді.

Ләйла /күліп/. Жоқ, мен оны айтып тұрған жоқпын. Мен отанымды саттым, сен мені саттың. Сұр жыланша бұлғақтап төріме шығып, қаперсіз жатқан мені шақтың. Бірақ осы менің аңғалдығым мен ақтығымды білдіре ме? Сенің сатқындығың менің күнәмді жуа ала ма? Ең болмаса таразы басын теңелте ме? Жоқ. Жоқ. Тірідей терімді сыпырсаң да, теңелте алмайсың ол таразыны.

Сәруар. Неге?

Ләйла. Себебі, мен тағы опасыздық жасадым.

Сәруар. Қайта бастадыңыз ба?

Ләйла. Бәлкім, алғашқы, жастықпен болған нәрсе отыз жылдық өкінішпен кетер ме еді. Бірақ мен тағы бастым әдетіме. Дұрыс айтасың. Адам өзгермейді екен.

Сәруар. Тағы не бүлдірдіңіз?

Ләйла. Сені саттым.

Сәруар. Кімге, қалай деп сұрамаймын, сіз де айтпаңызшы. Құдай үшін. Білгім келмейді.

Ләйла /күліп/. Жарайды.

Сәруар. Майкл екеуіміз Қазақстанға ораламыз. Ұнамады маған бұл жер.

Ләйла. Мүмкін емес!

Сәруар. Рас... Не ойласаңыз да өзіңіз біліңіз. Бірақ біздің шешім осы.

Ләйла ары-бері басын шайқап жүре бастайды.

Ләйла. Мектепті бітіргеннен кейін Мәскеуде оқыдым. Сол жерде жүріп, Джонмен таныстым. Ол да тап Майкл тәрізді өз елі туралы айтатын. Үнемі өз елі туралы айтатын. Ал менің әкем зауытта істеді. Әскери қару-жарақ жасайтын зауыт. Оқуды бітіріп, үйге қайтқаннан кейін... үйге қайтқаннан кейін Джон айтқан құжаттарды алып, қаштым. Елден қаштым. Үйден қаштым. Алматыдан қаштым.

Сәруар. Сіз... сіз сонда...

Ләйла. Иә. Сонда не ойладың, есің дұрыс па дейсің бе? Жақсы өмір сүргім келді. Джонмен болғым келді. Бұл аз ба?

Сәруар. Аз сияқты, білмеймін...

Ләйла. Әкем содан соң қамауға алынды, сотталды, айдауда жүріп өлді. Жалғыз бауырым бар еді. Білмеймін кейінгі тағдыры не болғанын. Ішіп жүр деп естідім. Шешем... байқұс шешемді білмеймін не күйде болғанын. Иманды болғыр, ол да жоқ жер бетінде. Елге бара алмаймын, елге баруға бет жоқ. Жасырынып барармын дегенмін, бірақ оған да бет жоқ екен. Сүйегім осында қурайтын болды.

Сәруар. Сізді Джонатан сүйемін деп жүр еді ғой.

Ләйла. Иә... Бірақ соңғы кезде көрінбей кетті өзі. Азапты өмір бітпейді екен. Таусылмай қояды екен. Тезірек, тезірек десең, айызы қанып созыла түседі екен...

Кенет алапат жарылыс дүбірі естіледі. Жанұшырған дауыстар. Кафе қожайыны жүгіріп далаға шығып кетеді де қайта кіреді.

Қожайын. Джонатан мешітті жарып жіберді!

Ләйла. Не дейді? Қай Джонатан?

Қожайын. Жаңа мешітті жарамын, лаңкестіктің ордасын жарамын деп жүрген... Сенбеп едім...

Сәруар. Мана Майкл мешітке кетіп еді, аман ба екен?

Қожайын. Қайдам... күл-талқаны шықты.

Ләйла. Майкл? Мешітке?

Екеуі бір-біріне аңтарылып қарайды.

Сәруар /бетін басып/. Білмеймін. Мен ешнәрсе білмеймін.

Шам сөнеді. Шымылдық. Соңы.





КОНЬЯК ҚОСЫЛҒАН КОФЕ

/екі актілі драма/

/Хичкокшалағанда/

Қатысушылар:

Кейуана

Отағасы

Әйел /отанасы/

Бойжеткен (Шәмен) – 25-30 жаста.

Жігіт (Батыр) – 35-40 жаста

1-АКТ.

1-көрініс.

Қонақ бөлме. Ортада мерекелік дастархан жайылған. Төрде ақ орамал тартқан кейуана отыр. Орта жастағы әйел дастархан маңында күйбеңдейді. Тыныштықты ара-тұра ауыр күрсінген әженің демі ғана бұзады. Орта жастағы ер адам келіп кіреді. Қолында кітап.

Отағасы. Өлсем орным қара жер сыз болмай ма?

Өткір тіл бір ұялшақ қыз болмай ма?

Махаббат, ғадауатпен майдандасқан,

Қайран менің жүрегім мұз болмай ма,- депті ғұлама Абай. Бұл жердегі «ғадауат» сөзі дұшпандық деген мағынаны білдіреді екен. Махаббат, ғадауатпен майдандасқан... Қандай керемет, ә.

Әйел. Не болса соны айтып мазаны алмай, бар, демала тұршы. Сенсіз де миым айналып тұр.

Бетін басып дастархан шетіне отыра кетеді. Еркек те келіп жайғасып, кітапқа үңіледі.

Кейуана. Жастар кешігіп жатыр ғой. Батыр айтқан уақытында жетуші еді.

Әйел. Бойжеткен жиналып бітпей жатқан шығар.

Кейуана. Келеді ғой, келеді. Тек Алла амандығын берсін.

Әйел. Білмеймін, тым жақсы болып өсіп еді ботам. Қандай қыздың тұзағына ілінді. Үйленбесе - бір уайым, үйленсе - тағы уайым.

Кейуана. Құм жиналып тас болмас,

Құл жиылып бас болмас.

Екі жақсы қас болмас,

Екі жаман дос болмас,- деген екен бұрынғының адамдары. «Құда – мың жылдық, күйеу – жүз жылдық». Қыздың ата-анасы қандай адамдар екен. Әлгі біздің бала үй-ішімен танысып па. Көріп пе қандай жердің баласы екенін. Соны білгенің бар ма, келін.

Әйел. Апа, оның әке-шешесін не қыласыз? Өзі қандай десеңші. Әке-шешесі келін болмайды ғой бізге келіп. Сіз де айтасыз.

Кейуана. Әй, балам-ай, қазақ «аяғын көр, асын іш. Шешесін көр, қызын ал» деп бекер айтты дейсің бе. Текті жердің адамы – оқымаса да, шоқымаса да басқаша болады. Қоңыз теріп жанын бағып жүрсе де басқаша болады.

Әйел. Сіз балаң екеуің тақпақтап менің түбіме жететін болдыңдар. /күбірлеп/ Жүйкем жұқарып бітті. Көр ғана құтқарады мені сендерден.

Кенет есік қоңырауы басылып, артынша Батыр мен Шәмен келіп кіреді. Әйел барып алдымен баласының, содан кейін Шәменнің бетінен сүйеді. Олар отағасымен, кейуанамен амандасып, дастархан басына жайғасады. Әйел күйбеңдеп шай қамына кіріседі.

Кейуана. Сонымен, қызым, жөніңді айта отыр. Әке-шешең бар ма? Қай жердікі боласыңдар?

Шәмен. Шешем ауылда тұрады. Негізі осы Алматынікі. Әкем жоқ.

Кейуана. Әкең қайтып кеткен болды ғой.

Шәмен. Иә...

Кейуана. Иманды болсын, жарықтық. Қай елден боласыңдар.

Шәмен. Осы Алматыданбыз.

Кейуана. Сүйегіңді сұрап отырмын, жарқыным. Сүйегіңді.

Шәмен. /қысылып қалып, Батырға қарап/. Мен түсінбеймін.

Батыр. Әже, оны не қыласыз, мәселе онда емес қой. Танысыңыздар, әңгімелесіңіздер.

Әйел. Иә, апа, қазіргі жастар ондай нәрселерді білмейді. Одан да, Шәменжан, қай институтты бітірдің, қайда жұмыс істейсің соны айта отыр. Енді таныса келген соң бұндай сұрақтарсыз болмайды. Ренжіме.

Шәмен. Иә, әрине... бірақ мен оқымағанмын. Еш жерде оқымағанмын. Дүкенде сатушы болып істеймін /қатты қысылып, Батырға сүйенеді./

Жағымсыз тыныштық орнайды.

Еркек /кенет тамағын кенеп/. Балтық жағалауында қарайлар деген халық бар. Еуропаланып кеткен ел. Солардың тілінде біздің кәдімгі желтоқсан айы «соғымай» деп аталады екен. Қаңтарды «қышай», ал ақпанды «қарақышай» дейді. Таң қаларлық жағдай. Сонда түркі халықтары Балтық жағалауына дейінгі аумақты алып жатқан болды ғой. «Соғым ай» деген түсінігі бар халық дегеніңіз кезінде мал шаруашылығымен айналысқан, көшпелі ел болған дегенді білдірмей ме.

Әйел. /күбірлеп/ Жарайды, оқыған-оқымағандықта тұрған ешнәрсе жоқ қой. Оқыса да түк бітіре алмай жүргендер көп.

Батыр. Әйелге жұмыс істеп, оқып түк қажеті жоқ. Үйдің берекесін келтіріп, балаларға дұрыс қарап отырса, басқа не сұрайсың әйел затынан.

Кейуана. Балам-ау, үй болғаннан кейін ұрпақ өрбиді. Алғаныңның тегі, тектілігі сол ұрпақ үшін керек. Өзің қазақсың ба, қызым?

Шәмен. /естілер-естілмес/. Иә, қазақпын.

Кейуана. Қазақ болсаң өзіңнің тегіңді неге білмейсің?

Шәмен. Маған шешем ешнәрсе айтқан емес.

Кейуана. Балам-ау, енді білмеймін не дерімді. Біз өзі өскен-өнген атаның ұрпағы едік. Бабамыз қол бастаған батыр болған, арғы атамыз сөз бастаған шешен, аузы дуалы би болған. Есімдері осы өздерің оқып жүрген тарих кітаптарына түскен еді. Мен не дерімді білмей отырмын, балам. Сен де біреудің әлпештеген қызы шығарсың. Батыр да кіндіктен жалғыз, бетіне қарап отырған ұлымыз. Менен келісім керек болса, бере алмаспын, айып етпе, жаным.

Еркек. Менің сөзім керек болса, өздерің білетін де шығарсыңдар, Галлей атты құйрықты жұлдыз 80 жылда бір Жерге жақын ұшып өтеді. Ғалымдардың айтуынша, ғасырда бір болатын бұл құбылыс дүниеге түрлі апаттар, соғыстар, жаман аурулар алып келеді екен.

Үнсіздік. Дастархан басындағылардың әрқайсысы өз ойымен өзі.

Еркек. Ғалымдар сонымен қатар құрлықтардың үнемі қозғалыста болатынын анықтаған. Ауқымы геологиялық дәуірлермен өлшенгенмен, миллиондаған жылдардан кейін Америка континентінің Азияға келіп соғылу қауіпі бар. Мен есептеп көрсем, Калифорния штаты Қытайдың Ляодун провинциясын сүзеді екен. Елестетіңдерші. Ғажап емес пе. Менің айтайын дегенім, осындай ғарыштық өлшемдермен қараған кезде, біздің Батырдың қандай қызға, қашан үйленетінінде тұрған еш мағына, мән жоқ. Сондықтан, апа, сен бекер уайымдайсың.

Тағы да ауыр үнсіздік жайлайды.

Батыр. Рақмет, әке.

2-көрініс

Сахнада қала көшесі. Түнгі мезгіл. Фонарь. Бәйтерек. Скамейка. Онда Батыр мен Шәмен біріне-бірі тақалып отыр. Шәменнің үстінде Батырдың күртешесі.

Шәмен. Сонымен анаң мені ұнатпады.

Батыр /күліп/. Мен сенің орныңа басқа қандай қыз әкелсем де ұнатпас еді. Ол мені қимайды. Әлі бала көреді. Осылай мәңгі қасымда жүре берсе дейді. Егер еркек әйел үшін жанын пида етуге дайын болса, демек ол оны сүйеді, ал әйел еркек үшін жанын пида етуге дайын болса, демек, ол оны туған дейді. Ананың аты – ана.

Шәмен. Білмеймін. Ол кісіні ренжітіп бақыт таба аламыз ба. Әжең де өзін біртүрлі суық ұстады.

Батыр /ойланып/. Осыны өзім де түсіне алмадым. Қалыптасқан әдет бойынша, анам ұнатпағанды әжем ұнатуға тиіс еді. Ол екеуі өмір бойы осылай бірінікін бірі жоққа шығарып келеді. Жас балалар секілді тайталасады. Бірақ, бұл жолы басқаша болды.

Шәмен. Екеуі бірін-бірі жек көре ме?

Батыр. Жоқ. Олай деуге болмайды. Енді... Ене мен келінді құдай әу бастан біріне бірін қарсы етіп жаратқан дейді ғой. Тек парасаты басқадан асып туған әйел заты, төмен етектінің сырттандары ғана тіл табысып, тату-тәтті ғұмыр кешеді екен. Ал, менің әжем мен анам... сырттандыққа кішкене, бір елі ғана жетпей туды ма деймін.

Шәмен. Сонда қалай?

Батыр /күліп/. Енді... бірін-бірі жұлып, ауыр сөз айтуға бармаса да, өзара кішкене бәсекелесіп жүретіндері бар. Мына тамақты мен сенен жақсы істеймін, бала тәрбиесін мен сенен артық білемін, сенен мен пысықпын, сенің тапқан балаңнан менің тапқан балам ақылды деген сияқты әңгімелер ғой.

Шәмен. Бірақ екеуі де мені ұнатпады...

Батыр. Олар сені мүлдем білмейді емес пе. Бірінші рет көріп отыр. Содан кейін мен олардан рұқсат сұрап келген жоқпын, таныстыруға апардым сені. Жасым отыздың ортасына келгенде әжем мен шешем жақтырмады деп сүйіктіме үйленбей қалсам, менің кім болғаным?

Шәмен /күліп/. Мені әйтеуір олардан бөлек тұратынымыз қуантады. Күнде бетпе-бет келіп, кездесе бермейміз дегенім ғой.

Батыр. Ол жағынан саспа. Мен сені ешкімге ренжіттірмеймін.

Шәмен. Оларға менің жетімдігім ұнамаған секілді, содан соң сенің теңің емеспін. Оқымағанмын, дүкенде сатушы болып істеймін. Күйеуде болғанмын.

Батыр. Сенің шешең бар емес пе. Жетімсің деп отырған ешкім жоқ. Күйеуде болсаң... Күйеуден шығып келген жоқсың, Құдайдың өз ажыратты сендерді. Ол қайтыс болғалы бері қанша уақыт өтті?

Шәмен /мұңайып/. Төрт жыл болды ғой, міне.

Батыр. Неден қайтып еді?

Шәмен. Жүрек талмасынан...

Батыр /Шәменді құшақтап/. Жарайды, тұнжырама. Жақында кішкентай бөпе келеді өмірге. Содан соң менің ата-анам, әжем барлығы сені менен де қатты жақсы көретін болады. Көресің. Барлығы тамаша болады.

Шәмен. Білмеймін, жүрегім қобалжи береді. Мені қойшы, қасымда сен барсың, туыстарың анамды ренжіте ме деп қорқамын. Білесің ғой, бұндай кезде қандай әңгімелердің болатынын. Ал шешем болса, мені жалғыз өзі тістелеп жүріп өсірді. Көп қиындық көрдік. Енді қазір өсіп-жетілген соң оған ауыр сөз естірткім келмейді. Түсінесің ба?

Батыр. Ол жағынан саспа. Ондай кезде артық сөзге баруға тек менің шешем ғана қабілетті. Ал, ол кісі менің айтқанымнан шықпайды. Өзім қатты-қатты айтып, тапсырып қоямын. Ешкім сенің мамаңа тік қарап сөйлемейді. Сөз берем саған.

Шәмен. Әкең ше?

Батыр. Ол кісінің қақ-соқпен ісі жоқ. Өзің де байқаған шығарсың. Отағасы болып, сыртқа жалын күдірейткенімен, біздің үйдің бастығы – шешем. Бірақ, ол - ашсам алақанымда, жапсам жұдырығымда. Демек, бастық – мен. Қалай айтсам, барлығы солай болады.

Құшақтасады. Сахна жабылады.

2-АКТ.

1-көрініс.

Сахна ортасында модерн стиліндегі үлкен көк диван тұр. Шетте бір сары кресло және әйнектен жасалған журнал столы. Столда графинде су тұр және стакан. Ақ шаңқы қабырға. Ауруханада болатын мәмілесіз, жағымсыз тазалық атмосферасы. Диванда Шәмен журнал парақтап отыр. Батыр кіреді.

Батыр. Есікті неге ашпайсың? Үйде екенсің ғой.

Шәмен. Кілтің бар ғой.

Батыр мырс етіп, галстугын ағыта бастайды.

Батыр. Шаршап келдім. Бастық миды жеп жіберді. Қан сорғыш. Нағыз қан сорғыш. Әйтеуір ретін тауып, амалын келтіріп, қаныңды ұрттап-ұрттап алады. Шаршадым. Егер сен екеуің болмасаңдар, барлығын тастап қаңғып кетер едім. Шын айтамын. Әбден саудам бітті.

Шәмен. Басымды қатырмашы. Әлде сен менің қанымды ішейін дедің бе?

Еркек /кенет селт етіп/. Әйгерім қайда?

Шәмен. Әйгерімді не қыласың?

Батыр. Не қылғаны қалай? Қайда жібердің Әйгерімді? Айт жаныңның барында.

Әйел /журналдан көзін алмаған күйі/. Айқайлама. Басымды ауыртып жібердің.

Еркек сахна сыртына жүгіріп кетеді. «Әйгерім, Әйгерім» деген дауысы алыстан талып жетеді.Әйел журналдан басын көтеріп алыстағы нүктеге жанарын қадайды.

Шәмен /өзімен-өзі күбірлеп, күңгірт дауыспен/ Сен адам өлтіріп көріп пе едің? Алқызыл ыстық қан алақаныңды жуып, жүрегіңде мұз боп қатып жатқан кесек кекке нұрша құйылған сәтті бастан кешіп пе едің. Қан, тек қан ғана жуа алатын, тазарта алатын кек болады өмірде...

Еркек қайта кіреді.

Батыр /дауысына жалыныш араласқан/. Шәмен, Әйгерімді қайда жібердің?

Шәмен. Апасына, ауылға апарып тастадым.

Батыр. Неге? Неге менімен келіспей білгеніңді істегенсің? Ол менің де қызым ғой.

Шәмен. Дем алайын дедім. Балаға қараған оңай ғой дейсің бе. Сен күні бойы жұмыстасың. Азабын мен тартамын. Содан соң келіп алып, «балам, балам» деп өбектейсің. Жыныма тиме.

Батыр /естілер-естілмес/. Мен ақша тауып жатырмын ғой.

Шәмен қолын сілтейді де, журналға қайта үңіледі.

Батыр. Сенің шешең қайсыбір қарайды дейсің. Барғанда бір кесе шайды дұрыс бере алмайды.

Шәмен. Өлтіріп тастамас.

Батыр. Қазір күн суық. Ауыртып ала ма деймін. Бекер болды. Кішкентай баланы. Обал болар ма екен.

Шәмен. Бірақ сен оны кішкентай деп, обал деп қабылдамаған сияқтысың ғой.

Батыр. Немене айтып тұрсың.

Шәмен. Ішің сезіп тұрған шығар менің немене айтып тұрғанымды.

Батыр. Жоқ, еш нәрсе сезіп тұрған жоқпын. Айт, жаныңның барында айт. Жұмбақтама.

Шәмен қолымен басын қысып, бетін басады.

Шәмен. Батыр, мен бәрін білемін. Алдында да сезіп жүргенмін. Бірақ кеше Әйгерімнің өзі білдірді. Қуыршағына сенің жасап жүрген істеріңді істеп ойнап отырғанының үстінен түстім. Бұрын да сезіп жүргенмін. Бірақ мұншама сұмдықты күтпеп едім. Қайдан, кімнен үйрендің дегенімде, әкем осылай істейді деді. Өзі айтты.

Батыр сахнаны әрі-бері кезіп жүре бастайды. Түрі әлемтапырық. Адами кейпінен айырылып, әлдебір жартқышқа айналған тәрізді.

Батыр. Өтірік, өтірік. Сен, сен әдейі істеп отырсың мұның бәрін. Неге? Не үшін? Мен саған соншама не істедім, Шәмен. Жазығым қаңғып жүрген жеріңнен жуындырып, киіндіріп, үйленгенім, үйіме кіргізіп, жар еткенім бе? Оқытқаным ба кінәм? Менен не жамандық көрдің?

Шәмен. Сен де, мен де, екеуміз де білеміз бұның шындық екенін. Мені алдағаныңмен Алланы қайда жібересің. Ол барлығын көріп тұр. Ертең Құдайдың алдына барамын деп қорықпайсың ба? Не бетіңді айтасың сонда? Ол сенің өз перзентің ғой. Мұнша неге тексіз болдың? Өз құлыныңа шауып не болды соншама?

Батыр. Жап ауызыңды.

Ұшып барып Шәменді мыжғылай бастайды. Диванға езіп, енгізіп жіберердей болып, тұншықтырады. Әйел басында тырбыңдап, қарсылық көрсеткенімен, көп ұзамай қимылсыз қалады. Батыр сонда барып тоқтап, орнынан көтеріледі.

Батыр. Өлді ме? Қимылсыз. Не дейді? Не дейді мынау? Масқара. Әйгерім, Әйгерім... Қайда? Қызым қайда? Шәмен, Шәмен. Әйгерім қайда?

Әйелді жұлқылайды, Журнал столында стаканда тұрған суды әкеліп бетіне шашады. Шапалақтап, оята бастайды, әлден кейін Шәмен ыңырсып, жан кіреді. Басын көтеріп отырады, бірақ мең-зең.

Шәмен /өзіне-өзі/. Бекер болды. Бекер болды. Бұлай болмау керек еді. Өзім кінәлімін.

Батыр. Шәмен, Әйгерім қайда? Шынымен шешеңе апарып тастадың ба?

Шәмен /бір езулеп жымияды/. Әйгерімді қайтесің. Әйтеуір бір қауіпсіз жерде.

Батыр. Қайда? Қайда?!!!!

Шәмен. Батыр, байқайсың ба, Әйгерімді баласын іздеген әке сияқты емес, нақсүйерін жоғалтқан бозбалаша аласұрып іздейсің, сен ауруға шалдыққансың. Сен аурусың. Ең болмаса, өзің үшін, өзіңе-өзің мойындашы. Бір сәтке болса да, мойындашы.

Батыр /әйелдің қасына келіп, бетіне бетін тақап сөйлейді/. Шәмен, Шәмен, Алланың атымен ант етемін, өтірік айтсам, Тозақта өртенейін, Әйгерімге саусағымның ұшы тиген емес. Не болған саған? Есіңді жи. Не болды саған? Қалай дәтің барып, ауызың барып, осындай нәрсені айтасың. Сен өзің неге Құдайдан қорықпайсың?

Шәмен. Әйгерімнің өзі айтты, өзі көрсетті деп тұрмын ғой. Төрт жасар сәби ондай нәрселерді қайдан біледі?

Батыр. Сен күні бойы телевизордан еркек пен қатын арасындағы махаббатты көресің. Ол да қарап жүреді ғой. Бала болған соң санасына сіңе берген шығар. Мен қайдан білемін оның қайдан білетінін, қайдан көргенін. Күні бойы сенімен қалады ғой ол. Жай айта салған шығар әкем көрсетті деп. Бала болған соң өтірік айтады ғой. Қиялданып, көп өтірік айтады ғой бала болған соң. Шәмен, сен не айтып тұрсың?

Шәмен. Ақталма. Мен егер сенімсіз болсам, егер тырнақтай күмәнім болса, бұл әңгіменің шетін де шығармас едім. Мен осы күнге дейін сені бақылап жүрдім. Күдігім баяғыда оянған. Бірақ күнәға бармайын, қателесіп, обалыңа қалмайын дедім, тек бақылаумен болдым. Сенің әрбір қимылыңа, әрбір көзқарасыңа қалт жібермей қараумен болдым. Басқа қыз балалармен қарым-қатынасың, кішкентай қыздарды көргенде саусақтарыңның ұштары дірілдеп, ерніңнің кезеретіні, өз-өзіңді ұстай алмай әбес жағдайларға тап болатының – барлығы менің назарымнан бір сәтке де тыс қалған емес. Мен әбден көз жеткізген соң айтып тұрмын мұны. Сондықтан сен дәл менің алдымда ақталмай-ақ қой. Босқа арамтер болма. Одан да отыр. Әрі-бері жүрме, басым айналып кетті. Отыр.

Батыр барып креслоға отырады. Екі көзі еденде.

Шәмен. Шыныңды айтшы, Құндыздың өлімі сенің мойныңда ғой.

Батыр /басын көтеріп/. Қай Құндыз?

Шәмен. Сен білесің менің қай Құндызды айтып тұрғанымды.

Батыр. Құндыз. Көршінің қызын айтасың ба? Иә, білемін.

Шәмен. Перденің артына жасырынып сол қыздың ауладағы жүріс-тұрысын аңдитыныңды байқағанмын. Сөйтіп жүргенде әйтеуір із-түзсіз жоғалды ғой ол қыз. Шешесі әлі қала кезіп іздеп жүр. Үміті үзілген жоқ. Бір жыл өтсе де үміті үзілмеді.

Батыр. Есімде. Ол өзгеше болатын. Селтиіп тұрысында, жалт-жұлт еткен тынымсыз жанарында қалыпқа сыймай өтетін жанның белгісін көруші ем. Сондай бір адамдар болады. Өмірдің өзіне бөтен.

Шәмен /күбірлеп, бірақ Батыр оны естиді/. Азғын.

Батыр. Сен байқайсың ба, тіпті жезөкшеліктің, қарақшылықтың өзіндік реті, үйлесімі бар. Ондағы адамдар сол ортаға тастай батып, жарасыммен сіңіп жатады. Олардың тірлігі ешкімге оғаш көрінбейді. Байқадың ба? Дегенмен, адамзаттың бір ерекше жаратылған тобы қайда жүрсе де, не істесе де бөтендігі сезіліп, бөтендігін сезіп жүреді. Олар алдымен өз жанұясында, мейлі ол айрандай ұйып отырған үлгілі отбасы болсын, өз жанұясында бақытсыз. Бақсының моласындай одағай. Мектепте де, жұмыс орнында да жат. Состиып еш жерге сіңе алмайтын жаратылысы бөлек жандар. Олар жүрген жерлеріне беймазалық, әлдебір рухани ызғар ала келетін сияқты. Ешкім олардың өзгешелігін көзге түртіп, айтып бере алмаса да, сезім деңгейінде бойларын қашық ұстайды. Мен ол жасөспірім қыздың бойынан осындай мінезді сезініп, ұзақ бақылайтын болдым. Рас, мен оны сыртынан бақылап жүрдім. Ауладағы сайғақ жүрісін, басқаларға ұқсағысы келіп, жұғысқысы келіп тырысқан әрекеттерін перденің тасасында тұрып көз алмай бақылайтын болдым.

Шәмен. Мейлі, солай-ақ болсын, бірақ неге өлтірдің? Алдымен қорлаған шығарсың, азғын. Денесін қайда жасырдың?!

Батыр /таң қала қарайды/. Мен оған тиіскен емеспін. Мен тек сыртынан қарап жүретінмін. Не болғанын білмеймін. Не айтып тұрсың? Қайта бастадың ба?

Шәмен. Бұндай сұмдықты жасаған азғынның оны мойындамауға бетпақтығы жетеді. Сенен бұдан артық еш нәрсені күткен жоқпын. Жарайды, осымен доғар. Алла біледі, мен білемін, сен өзің білесің. Осы да жетеді.

Батыр. Мен ол қызды, Құндызды өзіме ұқсатамын. Мен де өмір бойы сенделумен келемін. Жасым қырыққа таяп қалды. Өмірден бар көрген қызығым Әйгерім ғана сияқты. Басқа бақыт сезбеппін. Шәмен, мен саған қызығамын. Сенің анаң бар. Ана жолы ауылға барғанда анаңмен екеуіңнің араңдағы әңгімені құлағым шалып қалды. Сендер анаңның көңілдестерін естеріңе түсіріп, оларды санап, түстерін-түстеп ішек-сілелерің қатып жаттыңдар. Мен сол кезде тұңғыш рет сенің бақытты екеніңді түсіндім. Көре алмай, қызғанышқа тұншықтым. Далаға шығып кетіп, жылап алдым. Сен мені білемін дейсің. Бірақ, сол жолы еш нәрсені сезген жоқсың.

Шәмен /таң қала қарайды/. Менің неменемді қызғанасың? Сенің әкең де, шешең де бар. Өмір бойы екеуі қол ұстасып жүрді, қызмет істеді. Сендердің үшеуіңе де жоғары білім берді, үй әперді. Не ішемін, не киемін деген жоқсыңдар. Ал мен... Мен әкемнің кім екенін де білмеймін, шешемнің өзі де білмейді. Сұрай қалсам, шатасып екі-үш кісінің атын айтады /жымиып/. Үйсіз-күйсіз, қол ұстасып қаңғырып жүрдік. Шешем еті қоңдылау, мырзалау көңілдес кездестірсе, үсті-басымызды жамап-жасқап, жылы үйге кіріп, жетісіп қаламыз. Әйтпесе... Әйтеуір Кеңес кезі болып өлген жоқпыз. Әйтпесе қазір, мына заманда адам болмас едік.

Батыр. Бұндай нәрсені бұрын айтпаушы едің.

Шәмен. Ауылдағы үйді кейін алдық қой. Менің шешем балалар үйінде тәрбиеленген, туыстары жоқ. Қиындықты көп көрдік. Рас, арамызда жасырын сыр жоқ. Екеуміз де тұлмыз ғой. Әйтеуір Әйгерім келді дүниеге. Өмір жалғасып жатыр.

Батыр /мысқылдап/. «Анасын көріп қызын ал» деуші ме еді. Иә...

Шәмен. Бірақ мен анамнан бір нәрсені жасырып қалдым. Әлі де жасырамын. Өлгенде өзіммен кететін құпиям бар. Менің сол әлгі Құндыздай кезім. Он үш-он төрт жастамын. Бәлкім, он екіде ме екенмін. Әйтеуір ешқашан өспейтіндей, бойжетпейтіндей көрінетінмін өзіме. Уақыт сағызша созылып өтпейді. Тезірек есейгім келеді. Содан соң оқуға түссем деп армандайтынмын. Адамша өмір сүргім келетін. Өзімнің үйім болса дейтінмін. Анама дүниенің бар қызығын көрсетсем деуші едім.

Батыр. Біз бүгін тамақ ішеміз бе, жоқ па? Басым сынып бара жатыр.

Шәмен. Қазір мен кофе жасап әкелейін. Әлде шай ішесің бе?

Батыр. Қою кофе болса. Бүгін бәрібір жатпайтын сияқтымыз ғой.

Шәмен Қазір /шығып кетеді/.

Батыр /өзімен-өзі/. Шәменнің анасы балалар үйінде тәрбиеленген екен ғой. Кезінде жақсы жүргенін білуші едім... Ол кісі өзінің барлық болмысымен, мінез-құлқы, қылықтарымен шексіз жиіркеніш-ызамды оятады. Тамақ аңдып, ас үй жақты айналсоқтайтыны, дастархан жайылған соң тез шақыра қоймасаң - шақ-шәлекейі шығып жұлынатыны, дұға кітаптарын әлдебір өшпенділікпен парақтап, төсегінің үстінде зығырданы қайнап отырып алатыны – айта берсе сөз жетпес, осындай мінездері жынымды қоздырады. Тамақты ішіп-жегенінің өзі бір хикая. Жапырайып, алдына қойылған асты терлеп тепшіп, рахаттанып апандай үлкен, тіссіз қызыл иек ауызына тыққыштайды. Не тамақ берсең де қолымен жейді, сорпасын тәрелкеге басын салып жіберіп, сылқылдатып жұтады. Содан кейін екі қолын кезек-кезек жалап, әр саусағын жеке-жеке сорып, тағы біраз рахаттанады. «Тәтетай, жүрегім айнып бара жатыр, қойыңызшы» десең, «Онда өле қалайын, ешкімге керегім жоқ болса, арақты ішіп-ішіп өле қалайын» деп аттай тулап шыға келеді. «Сөйлесем де жақпаймын. Тамақ ішсем де жақпаймын. Бүйткен өмірі құрысын. Бұлай азаптағанша бұл құдай мені неге алмайды» деп, әлдебір аза бойыңды қаза қылатын ызың дауыспен миыңды шағып жібереді. Адам кейпіндегі мақұлық сияқты. Жас кезінде қандай болды екен.

Шәмен жылжымалы ас столын сүйретіп кіреді. Дастарханда екі кофе шынысы, кофе шәйнегі, және жеңіл-желпі, тіске басар тамақ. Диванға отырып, кофе құйып Батырға ұсынады.

Батыр /ұрттап/. Не қосқансың? Ненің дәмі?

Шәмен. Коньяк қаттым. Өзіме коньяк құйып әкелдім. Бір ауыр әңгіме айтқалы отырмын. Мен үшін ауыр. Бұрын-соңды тісімнен шықпаған еді. Саған айтайын. Мен он екі-он үшке келген кезімде шешем екеуіміз бір еркектің үйінде тұрдық. Елуден асқан, қара сақал, үлкен кісі. Әйелі өлген екен. Балалары жан-жаққа тарап, жалғыз қалған-ау деймін түсінгенім. Кәдімгідей үйлі-баранды жандай арқа-жарқа болып қалдық. Шешем сол жердегі тәтті жасайтын фабрикаға жұмысқа кірді, ал мен мектепке баратын болдым. Бірақ, әлгі еркек шешемнің көзін ала бере маған қол жүгіртетін. Жыланға арбалаған бозторғайша шырылдатып, қуып, неше түрлі сұмдықты көрсетті ғой, қысқасы.

Батыр. Неге айтпадың? Неге айтпадың шешеңе?

Шәмен. Аядым. Шешемді аядым. Бірақ бірде әлгі құбыжық ішіп келіп, шешемді сабады. Оңдырмай сабады. Содан кейін маған көшіп, жағымнан періп жіберді. Сол кезде менің арық, әлжуаз шешемнің жолбарысша ширығып барып, анаған атылғанын көрсең. Өзінен екі есе үлкен еркекті ұрып жығып, алқымын сығымдағанын көрсең. Мен өлтіріп, сотталып кетеді екен деп анамды кері тартамын. Әрең ажырады. Аяғы ауыр еді. Баласы түсті бірақ. Ұл бала екен. Қазір інім болар еді.

Батыр. Сұмдық, сұмдық. Бірақ, мен сені түсінбеймін. Мен сені түсінуден баяғыда қалдым. Қалайша ауызың барып осындай нәрселерді айтып отырсың. Бала түсіп қалса қуанбайсың ба. Ондай адамнан туған бала қандай болады? Сенің есіңе сол кезді мәңгі түсіріп өтпеуші ме еді. Інім болар еді дейді ғой...

Шәмен. Баланың қандай кінәсы бар. Бұның бәрін айтып отырғаным, мен бұл тектес нәрселерді қатты сеземін. Орыстар «алтыншы түйсік» деп жатады ғой. Мен бұны саған және Әйгерімге... Құндызға қатыстырып айтып отырмын.

Батыр. Ой, Алла-ай, қайта бастадың ба. Шаршаған жоқсың ба. Мен саған түсіндіріп айттым емес пе. Қойшы. Тағы бір кесе құйып жіберші одан да. Содан, әлгі еркек қайда қазір?

Шәмен /кофе құйып беріп жатып/. Кім біледі. Сол оқиғадан кейін анам екеуіміз жиналып, тағы кеттік басымыз ауған жаққа. Қайтып кездестірген емеспін. Жаңа сен шешең екеуің бірігіп көңілдестерін санамаладыңдар дедің ғой. Бірақ, ол кісінің аты ешқашан содан кейін аталған емес екеуміздің арамызда. Аталмайды да.

Батыр. Сен Бәтесті жақсы көресің ба?

Шәмен /таң қалып/. Ол менің шешем ғой. Қалай жақсы көрмейін. Ол менің жүрегім.

Батыр. Білмеймін, ондай шешені қалай жақсы көруге болатынын. Бірге отырып тамақ ішу мүмкін емес. Нас. Басына зақым келген сияқты. Бұрын да осындай ма еді?

Шәмен. Бұрын жас болды ғой. Оның үстіне өмірі былай өтті. Бәрі әсерін тигізді. Мен оны ақтамаймын. Сен кішкене үстірт ойлайсың, үстірт қабылдайсың. Бәтестің көкірегі тұнған қазына. Оны тек көре алатын көреді.

Батыр. Жаңағы сен айтқан оқиғаға анаңды кінәлі деп есептемейсің бе? Егер ол ондай жолға түспесе, дұрыс тұрып, дұрыс жүрсе, бәлкім тағдырларың мүлде басқаша болар еді деп ойламайсың ба.

Шәмен. Менің тағдырға еш ренішім жоқ. Анамның да өмірге өкпе-назы бар деп ойламаймын. Неғайбыл. Дұрыс өмір ол сеніңше қалай?

Батыр. Білмеймін. Менің ата-анам... Сен білесің ғой, олар өмір бойы жақсы тұрды, қалған халық кезекте тұрып, нан мен шайға, майға жете алмай жүргенде, біздің үйде барлығы болды. Таршылық көрген жеріміз жоқ. Екі қарындасым да, мен де - өзгеде жоқты кидік, іштік-жедік. Ата-анам өзгенің әке-шешесі секілді ажырасқан жоқ, тіпті өлген де жоқ. Барлығым аман-есенбіз. Бәлкім, осы шығар дұрыс өмір деген. Мен білмеймін, Шәмен.

Шәмен. Қайдам. Сенің қарындастарыңа қарап, дұрыс еш нәрсе көрмеймін. Күйеулерімен ажырасқан, бала-шағаларының көзінше ішіп те жатады, құсып та жатады.

Батыр /естімегендей/. Бірақ мен бақытты болдым, алаңсыз өстім деп айта алмаймын. Әке-шешем екеуі де жақсы қызметте болды, үйдің бетін көрмейтін. Күтуші қыздар келеді, тамақты бөтен біреу жасайды, тағы біреуі келіп кірімізді жуады. Ананың жылы алақанын сезінген кезім, ана әлдиіне маужырап ұйықтаған кезім есімде жоқ. Қарындастарым да солай, жабайы мысықша өсті. Бәлкім, сондықтан да шығар... Сенбі-жексенбіде бізге қонақ келеді немесе олар қонаққа кетеді. Содан соң қызып алған әкемнің дауысы... Анамның саңғырлаған мас күлкісі... Миымды күйдіреді, әлі күнге дейін басымда жаңғырып, миымды күйдіреді.

Шәмен. Тірі жетіммін десеңші...

Батыр. Сондықтан, Шәмен... Мен жаңа айттым ғой, сенің Бәтес екеуіңнің араңдағы әңгімені естіп, қызықтым, ішім күйіп, жыладым деп. Мен сендердің араларыңдағы жақындықты сездім. Екеуіңнің күлкілерің, сенің оны құшақтағаның... Сондағы айтып отырғандарың - анаңның көңілдестері... Менің әке-шешем естісе, беттерін басып, беттерін шымшылап бастары ауған жаққа безіп кетер еді. Ал мен жыладым. Қызғаныштан жыладым. Мен де өзімнің әке-шешемді жақсы көремін ғой, Шәмен. Бірақ кешіре алмаймын. Білмеймін. Ішімде, жүрегімде әлдебір ыза, өкпе бар. Кеше алмаймын.

Шәмен. Саған қарағанда, менің балалағым бақытты екен. Дүние төңкеріліп түскен тәрізді. Енді түсінікті неге мұндай болғаның.

Батыр /естімегендей/. Олар менен бір ғана нәрсені талап етті. Ешкімнен кем болмауды. Жоқ, барлығынан артық болуды. Сабақты тек беске оқуым керек, институтты тек қызылға бітіруім керек. Ананың баласынан да, мынаның баласынан да артық болуым керек. Артық, артық, тек бес, бес, бес... Ақша, ақша, ақша... Ал, менің жүрегімде не болып жатыр. Мен нені қалаймын – қызықтырмайды.

Шәмен. Батыр, мен саған у бердім.

Батыр /басын шалт көтеріп алады/. А?

Шәмен. Мен саған кофеге у қатып бердім. Қазір өлесің. Жүрек талмасынан өлгендей боласың.

Батыр. Немене?

Шәмен. Бұл әңгімеден кейін біз бәрібір бірге тұра алмас едік. Ал, мен кете алмаймын. Әйгерім мен көрген қорлық-зорлықты көрмесе деймін. Сен мені түсін, Батыр.

Батыр. Не үшін? Мен саған не істедім?

Шәмен. Сен Құндызды өлтірдің, сен Әйгерімді қорладың. Тағы қандай себеп керек саған?

Батыр. Шәмен, есің дұрыс па? Қайдағы Құндыз? Әйгерім. Әйгерімді қайда жібердің? Жедел жәрдем шақыр жаныңның барыңда.

Жүгіре беремін деп құлайды, жүрек тұсын басады.

Батыр. Шәмен, мен кінәсызбын. Бекер болды бұның, бекер. Жедел жәрдем шақыр, жалынамын. Мен сені кешіремін. Мен сені сүйемін ғой, Шәмен. Маған сенші. Әйгерім мен сенен басқа ешкімнің керегі жоқ. Маған сенші, жаным.

Шәмен /қасына келіп жұлқылайды/. Батыр, Батыр, сен өліп бара жатырсың. Мен саған у бердім. Естисің ба? У бердім. Енді айтшы, кетіп бара жатып шындықты айтшы, мен қателескен жоқпын ғой, иә? Мен қателескен жоқпын ғой?

Батыр /бүк түсіп/. Қателестің. Сен қателестің. Шәмен.

Батыр өледі.

Шәмен /аз үнсіздіктен соң/. Жоқ, қателескен жоқпын.

Сахнада шам сөнеді. Шәменнің сұлбасы ғана қарайып қалған. Өлең.

– Хақ – думаным үшін

О баста дәл сен сынды пәк туғаным үшін,

Ал одан кейін өлеңімді өлтіріп,

Өзімді лайға лақтырғаным үшін

Кешір мені, жаңбыр!

Батпақ өмір, сатпақ тірлік, лай күн

Бірде – Нұрмын!

Ал біресе... былаймын...

Сонау көктен құлдырап кеп құлаймын.

Арман қуып Алматының көшесіне тарс еткен

Маңдайымның сорын кімнен сұраймын?

Жалған күліп... Көз ұшында жалт еткен,

Содан кейін сары лайға жалп еткен,

Сезімімнің құнын кімнен сұраймын, Жауын?..

Ертелеу келген көктемнің еркесі ме едің?

Ғашықтың дауын қай кезде тең шешіп еді тағдыр?

Алладан, Одан, Өзімнен өтіне алмадым,

Тым болмаса сен кешір мені, Жаңбыр!

Сен кешір мені...

Сахна жабылады.

Соңы.

*Өлең – Нәзира Бердалынікі





ҚАДІР ТҮНІ

/Бір актілі пьеса/

Ас үй. Үстел, төрт орындық, шетте диван, оның жанында жорнал үстелі. Әдеттегі ортанқол ас үй. Диванда бойжеткен қыз шалқалап отыр. Екі көзі жұмулы. Тыныштық. Кенет есік қоңырауы шырылдайды. Қыз селк етіп, оянып, орнынан тұрады. Есікке барып, сәл кідіреді де, сұрамай аша салады. Табалдырақтан қаңғыбас шал аттайды. Тоз-тозы шыққан шал. Жасқаншақтай кіреді. Қыз кейін шегініп бөлмеге өткізеді. Екеуі де қорқып тұр. Бұл жағдай әсіресе сезіледі.

Шал. Құдайы қонақпын.

Қыз. Келіңіз.

Шалдың өзіне-өзі сенбей тұрғаны байқалады.

Шал. Кірейін бе?

Қыз. Кіріңіз.

Қолымен ишара жасайды.

Шал. Балам, бір жұтым шай, бір тілім нан берші. Қаным қарайып, аштан бұратылып өліп барамын.

Қыз. Кіріңіз деп тұрмын ғой, кіріңіз.

Қыз тағатсыздық танытады, бұрылып кетіп дастархан әзірлеуге кіріседі.

Шал. Шам жанып тұрғанын көріп, кірдім. Бүгін Қадір түні ғой. Мұсылман баласы болса, кіргізер деп үміттеніп келдім. Айып етпе, қарағым.

Қыз. Жо-жоқ. Отырыңыз, өтіңіз бері.

Шал үстел басына отырып, алдына қойылған табақтағы асты қомағайланып жей бастайды. Қыз кесеге шай құяды. Шал тамағын тастай салып шайдан жұтады.

Шал. Алла разы болсын, қарағым. Бүгін Қадір түні ғой. Далада қалсам, үсіп өлем бе дедім. Кішкене бой жылытып отыра тұрсам.

Кенет шал жылап жібереді. Оған қосылып қыз да жылайды. Қыздың жылағанын көріп, шал өз-өзіне келе бастайды.

Шал. Айналайын, қорқып отырған жоқсың ба. Қорықпа. Менің зияндығым жоқ. Жылан екеш жылан да шақпайды басына ақ құйған кісіні. Менің өзіңдей қызым бар. Анадан өстіп, бомж болып туған жоқпын. Өзіңдей әдемі, ақылды екі қызым бар менің. Қорықпа. Кішкене отыра тұрайын деп едім. Әлде кетейін бе? Кет десең кетейін.

Орнынан тұра бастайды. Қыз басын шайқап, ыммен отырыңыз деген ишара білдіреді.

Қыз. Жоқ, ата, отыра беріңіз. Мен бәрібір ұйықтамаймын. Қыдыр атаны күтіп отырмын. Өзімше ниеттеніп.

Шал. Дұрыс-дұрыс, біз де бала кезімізде күтуші едік. Бірақ, менің басыма қонбады Қыдыр. Бәлкім, саған қонар. Мына үй өзіңдікі ме?

Қыз. Жоқ. Бөлме жалдаймын. Үйдің иесі үлкен кісі, бүгін бір туыстарына кетті. Шай құяйын, кесеңізді беріңіз.

Шал кесесін береді.

Шал. Тұрлауы жоқ дүние. Қара басымда барлығы да болып еді. Басымда – үйім, қызметім, екі қызым, қатыным. Оның алдында бір әйелім болды. Керемет еді жарықтық. Қазір о дүниелік болып кетті. Иманды болсын, аумин. Тамақ істегенде, барлығын майда-майда етіп турағанда. Сондай сүйкімді, жұғымды етіп істегенде... Тап сен ондай тамақ жеп көрген жоқсың. Ал, мен жедім. Айткүлдің жасаған тамағын.

Қыз. Неден қайтты?

Шал. Е-е, білмеймін. Ана жылдары елге барғанда Марғасқа айтты. Марғасқа деген құрдасым менің. Қайтыс болды деп. Ал, өзі менің көзіме қарайды қалт жібермей, қайтер екен дегені. Жылай алмадым. Не бетіммен жылаймын? Неден кетті, қайтып кетті деп сұраған жоқпын. Нем бар?

Қыз. А-а-а, сіздер ажырасып кеткен екенсіздер ғой.

Шал. Ажырастық қой. Ажырастық. Осыдан қырық жыл бұрын болған оқиғаны несіне қазбалайын. Темекі бар ма сенде қыз.

Қыз. Жоқ.

Шал. Бар, дүкеннен алып келші онда.

Қыз. Әкеле алмаймын. Қызықсыз ғой өзіңіз.

Шал. Темекі тартқым келіп өліп барамын. Қазір шығып, темекі алып келсем, сен қайта кіргізесің бе үйіңе?

Қызға сынап қараған болады.

Қыз /ойланып барып/ Жарайды, әкеліп берейін. Қазір.

Шығып кетеді.

Шал. Қай-қайдағыны қозғап. Айткүл де. Кейде қасымдағы алқаштар қатын жайлы неше түрлі әңгіме айтады. Бірінен бірі өтіп мақтанып... Қарқ-қарқ күліп отырып есіме Айткүл түседі. Жүрегім қан жылайды. Әлдене жезтырнақтарымен осқылап, іші бауырымды езеді-ай дейсің келіп. Шешем тастатқызды ғой Айткүлді. Сегіз жыл тұрдық, бала таппады. Бедеу еді. Қара жер хабар бермесін. Шешем бір сөзді, қатал кісі. «Таста» деді. Қарсы сөз айтуға қауқар болмай тастадым. Ол қайтып тұрмыс құрған жоқ.

Қыз кіріп, шалдың алдына бір қорап темекі тастайды. Шал бас салып, тұтатып, тарта бастайды.

Шал. Әй, сен қыздың түйсігі бар екен. Қазір бір жасық түтін әкеп, қарық қыла ма деп отыр едім.

Қыз. Ең арзанын, ең уыттысын әкелдім. Әкем осыны тартатын содан соң.

Шал. Менің де екі қызым бар. Алты жиенім бар екі қыздан.

Қыз. Соларға бармайсыз ба енді?

Шал. Немене деп барамын. Не қадір қалды ғой дейсің. Олар да аттай тулап жолатпайды. Әбден зәрезап болыпты. Әй, мен жетіскен адам емеспін. Несін сұрайсың?

Үнсіздік орнайды.

Шал. Сен шынымен Қыдырды күтіп отырсың ба?

Қыз. Күтіп отырмын.

Шал. Қалай ойлайсың келе ме ол.

Қыз. Келуі керек. Әйтпесе қалай болғаны.

Тағы үнсіздік орнайды.

Қыз. Ата, шай демдейін бе?

Шал. Сен шипр дегенді естуің бар ма?

Қыз. Ол қалай?

Шал. Жарайды, қой. Қызылынан ғана құйып бере бер.

Қыз шай демдеп, Шалға, өзіне құяды. Кенет есікті қаққан дауыс естіледі. Шал да, қыз да селт ете қалады.

Шал. Қой, қалқам, рақмет саған, бақытты бол, мен кетейін. Пәтер иесі келді ме деймін.

Қыз есікті ашады. Үйге әдемі келген, жақсы киінген келіншек кіреді. Шал сытылып шығып кетеді. Келіншек шалға қарап, тіксініп қалады.

Қыз. Сізге кім керек?

Келіншек. Сен Айданасың ба?

Қыз. Ия.

Келіншек. Мен – Еркебайдың келіншегі боламын.

Қыз аңырып тұрып қалады. Келіншек төрге рұқсатсыз өтіп, диванға барып отырады. Қыздың бетіне тесіліп қарайды. Қыз ары-бері жүріп, содан соң дастархан басына, өзінің бұрынғы орнына отырады.

Келіншек. Айдана, міне, сен қандайсың?

Қыз. Сіз бекер келіп отырсыз. Барлығы баяғыда біткен. Сіздің күйеуіңіздің маңына енді жоламаймын. Біздің арамызда барлығы шешілген. Бекер келіп отырсыз. Кетіңіз.

Келіншек. Қадір түні қонақты осылай қабылдаушы ма еді...

Қыз. Сіз маған келу үшін бұл түнді бекер таңдадыңыз.

Келіншек. Жоқ, мен сенімен ұрсысу үшін, айыптау, балағаттау үшін келіп отырған жоқпын. Осыдан аз уақыт бұрын, бұның барлығы мүмкін болар еді. Ал, қазір... Қазір жай, сөйлесу үшін. Егер сенсең маған.

Қыз. Жанымды жегідей жеу үшін келдім десеңізші...

Жылайды.

Келіншек. Сен жылама. Ішіңдегі бала менің заңды күйеуімдікі, баламның бауыры, кішкене қақым бар ма деймін.

Қыз. Сіз қайдан білесіз? Айтқан екен ғой...

Келіншек. Айтты...

Кенет кідіреді.

Келіншек. Міне, шыдамай келіп отырмын.

Қыз. Әпкетай, бәрі бітті деп тұрмын ғой. Мен, мінеки, сағат онда, бүгін дәрігердің қабылдауына барамын. Бұл баланы дүниеге әкелуге мүмкіндігім жоқ. Не далада, не қалада жанашыр панам жоқ. Бекер келген екенсіз. Сіз алаңдайтын, алдын алатын еш нәрсе қалған жоқ бұл жерде.

Келіншек. Сен мені түсінбедің... Әке-шешең бар ма?

Қыз. Әкем өлген. Міне, алты жыл болды. Шешем басқа үйдің түтінін түтетіп кетті. Ол кісінің де аяғы ауыр деп естиміз.

Бетін басып отырады.

Қыз. Шаңырақта шынашақтай ғана інім отыр. Шынашақтай әйелі, ұлы бар. Олардың үстеріне баратын жайым жоқ менің.

Келіншек. Ұяттан өлгенше, ішімдегі баланы өлтірейін деп шешкен екенсің ғой.

Қыз. Бұл - менің ұятым. Оны бауырымның мойнына апарып не бетіммен артамын.

Келіншек. Жарайды. Бар болсын. Менің мұнда келу себебім басқа еді. Қай жағынан шығарымды білмей отырмын. Жалпы сен маған ұнадың. Бет-әлпетің, мінезің...

Қыз. Айттырып келгендей болдыңыз ғой.

Келіншек. Жоқ, олай емес. Мен айтайын. Сен білесің, Еркебай екеуміздің арамызда бір бала бар. Бір бала. Мен енді қайтып көтере алмаймын. Бір дерт жабысты маған. Енді қайтып туа алмаймын.

Қыз. Оны маған неменеге айтып отырсыз? Ішіңдегі баланы туып бер дейсіз бе? Балаға жаның ашыса, алғызба, өмірін үзбе дейсіз бе? Япырай, а.

Толқып әрі-бері жүреді.

Қыз. Мен көнер едім. Мен көнер едім.

Келіншек бетін басып жылайды.

Қыз. Бойыма біткен түйіршік тіршілік иесін, алқызыл қан, бүлкілдеген жүректі дүниеге әкелуге септессеңіздер, одан кейін басы бүтін бер десеңіздер. Мен көнер едім. Көнер едім.

Келіншек. Жоқ-жоқ, олай емес. Мен саған Еркебайға ти деп келіп отырмын. Үйге кіріп отыр, балаңды ту, менің баламды бауырың бас деп келіп отырмын. Менің дәм-тұзым таусылып бара жатыр. Көзім тіріде отбасымды тапсырып кетейін деп отырмын. Ана жаққа тыныш кету үшін.

Қыз. Қалай? Қалайша?

Келіншек. Бұның барлығы маған оңай емес. Кеше Еркебай екеуміздің арамызда ауыр әңгіме болды. Мен өзім көп балалы отбасынан шыққан адаммын. Менен үлкені де, кішісі де бар баланың. Бірақ, әрқайсысының өз өмірі бар. Қайсысына барып салмағыңды саласың. Содан Еркебай сен туралы айтты. Сен оған ренжіме. Көзіңнен көріп тұрмын, сүйесің сен оны.

Қыз. Олай демеңізші...

Келіншек. Сені ол да қалап отыр. Әйтпесе айтпас еді. Асығыс, ағат әрекет жасама. Өмір – таңғажайып. Өмір – сыйлық. Алла қалап алмаса, өз қолыңмен қылмыс жасама. Маған жауабыңды бер.

Қыз. Әпкетай, мен ойланайын. Мен жауабымды ойланып айтайын.

Келіншек орнынан тұрып есікке беттейді.

Келіншек. Ойлан. Тек ұзаққа созылып кетпесін /шығып бара жатып/. Айтпақшы, мен кіргенде шыққан шал кім, туысың ба?

Қыз. Жоқ, ол Қыдыр ата ғой. Қыдыр ата...

Соңы





ШАҚАН ШЕРІ

Жазушы Мұхтар Мағауинның «Шахан шері» романының

желісі бойынша сахнаға бейімделген

Қатысушылар:

Шақан

Шақан-Нәпсі

Шақан-Рух

Жантай

Шақанның әйелі

Шақанның баласы

Құба мерген

Қара батыр

Атабек шал

Меңсұлу

1-жігіт

2-жігіт

3-жігіт

Бірінші көрініс

Үлкен бөлме, ортада емен үстел, орысша-қазақша аралас жарақталған. Жантай торға түскен жолбарысша әрі-бері жүр, 3-ші жігіт кіреді, оның артынан есік алдында мылтық ұстап тұрған күзетші қоса кіреді.

Күзетші. Рұқсат па?

Жантай. Иә, бара бер /дегіберсіздене қол сілтейді/. Не, не жаңалық? Не істеп жатыр анау қаныпезер, жаналғыш?

3-жігіт. Білдім, білдім, мырзам. Бүгін таң қылаң бере қатын-баласын, азын-аулақ дүниесін жалғыз түйесіне артып, атына мініп, Іле жағалап көшіп кетіпті. «Тоқта, қызбалық қылма, битке өкпелеп тоныңды отқа жақпа» деп, тоқтатқан жұртты тыңдамапты.

Жантай. Қорлықты осындай ит қырсықтардан көріп біттік. «Бояушы, бояушы десе, сақалын бояпты» деп, батырдың ұлы, асылдан қалған тұяқ деп әбден басымызға шығарып алдық. Сөзге көнбейді, бұйрықты тыңдамайды. Көзін біржолата құртқызамын. Кенесарыға қосылған! Садыққа жансыз болған дегізем! Атқызамын, жоқ алдымен қаматамын, содан соң атқызамын. Ит! Ит!

Әрі-бері қайта аласұрып жүре бастайды.

Жантай. Бұл не қорлық, бұл деген сүйекке түскен таңба. «Әй, айдағаның бес ешкі соларға ие бола алмадың ба? Бүйтіп Верный сын отечества болмай қал, бордай тоз» дейді ғой ертең мына орыстар? Жалған намыстары оянып, Шақанның артынан басқа жұрт үдіре көшсе ше ертең? Қайсысын қуып, қайсысысының атының сауырына жабысып жүреміз? Қас масқара болды деген осы. Әй, ит, ит, Шақан! Қырсық!

3-жігіт. Мырзам, мырзам, сәл дамылдаңызшы. Маған бір ой келіп тұр. Шақан осылай Іле жағалап, қамыс пен сексеуілі, суы мен нуы бар, аң-құсы мол жерді таңдап, қонады. Маған бір ой келді, мырзам.

Айтасм ба, айтпасам ба деп тосылып, Жантайға сынай қарайды.

Жантай. Айтсаңшы енді бастаған екенсің.

3-жігіт. Бізде әлгі Сырда ұсталған жолбарыс бар ғой. Соны Шақан қонған жерге апарып тастайық, торын жазып, сол маңға жіберейік...

Жантай. Ой, қаныпезер, ой, ақылдым.... Адам жейтін жолбарысты....

3-жігіт. Дәл соның өзін, мырзам. Қамауда ит-құспен қоректеніп сарылып отырған адам етіне жерік жалмауыз, жалғыз үй Шақанның тәбет шақырар, танау қытықтайтын дәмді иісіне басы айналып, түте-түтесін шығарар... Содан кейін ел ішін үрей билейді... Содан соң бір адам соңынан ерер ме екен, ел шетін сөгіп кетер ме екен жолбасшысы жолбарысқа жем болып жатқанда...

Жантай. Дұрыс-дұрыс, айтасың... Бірақ әрең қолға түсіріп еді, сонау Петербордан ғалым алдырып әрең тірідей қолға түсіріп еді... Бұл сайтан еркіндікте дария бойын кезіп жүргенде мал – бағусыз, от – жағусыз қалып еді. Жалмауыз ғана емес, зымиян да еді. Көзге көрінбейді, қолға түспейді... Сыр жағасына аңыз болған залым. Өзімізге, ағайын-бауырға обал болмай ма?

3-жігіт. Енді оны өзіңіз шешерсіз, мырзам, бірақ басқа шара жоқ. Жалғыз үй Шақанды бауыздап тастауға отряд жібермесеңіз, оның өзінде кісі қолынан қаза тапқанын ел естімей жатпайды, наразылық өршіп кетеді. Ие бола алмай қаласыз. Ал мында табиғат, жолбарыс, қандай шара бар? Сіздің мұртыңызды балта шаппайды... Шаруа біткеннен кейін атып аламыз өзіміз.

Жантай. Атып алғанда... ол жалмауызды орыстар зерттейміз деп жүр ме еді. Тағы қаһарына ілігіп қалмаймыз ба? Қалай болар екен?

3-жігіт. Қашып кетті дейсіз де. Тілсіз мақұлыққа сот бар ма?

Жантай. Дұрыс айтасың, олай болса, аруақ! Бұл істі өзіңе тапсырдым, қажетінше жігіт ал, сенімділерін іріктеп ал. Жалмауыз жолбарысты жіберіңдер Іле сағасына. Іске сәт!!!

Екінші көрініс

Қос жармалы сары есік шотқа шалынып, тоқпаққа түскендей мылжа-мылжа: бетін зерлеген оюлы сүйектері пышырай сынған, ағаш жақтаулар жаңқалана уатылған, топса үзіліп, ілгектері опырылған. Үй-іші астаң-кестең: ошақ аударылып, қазан төңкерілген, киім, төсек шашылып, текемет, кілемдер ұйпалана жапырылған. Адам мен ажал бетпе-бет келген, арпалыса айқасқан ғаламат күрес ізі айқын танылады.

Құба мерген. Сорлы бала қайтпай қаржысқан екен.

Қара батыр. Атадан асып туған ер еді, қадірін білмедік.

Екеуі құбылаға бет қойып тізерлей отырды да, дұға қайырды. Бар мақамын келтіріп құран оқыған – Қара батыр еді, еңсегей бойлы, арық Құба мерген ұзын сүре аяқталғанша неше бүктеліп, қозғалақтап, үңірейе ызғар төккен есікке қарағыштап, әбден берекесі қашқан. Бет сипалар-сипаланбастан атып тұрды да, еңкеңдеп төрге жүгірді. Абалақтап әлдене іздеді.

Құба мерген. Мылтық қайда? Найза мен кісе қайда? Жолбарыс кісі жейді, ағаш пен темірді жемейтін еді ғой... Шақанның өзінің сырт киімдері де көрінбейді.

Қара батыр. Апыр-ай, адамда иман қалмады. Ойран болып жатқан үйді тонаған қандай бейбақ.

Құба мерген. Батыр-еке, біз тірі адамға жаназа оқыдық білем... Әлдебір сұғанақ келсе өзге дүниеге тиіспей ме? Мұнда басқа гәп бар. Меніңше, жиеніңіз жолбарыспен алысқан. Алып жыққан. Содан соң... әлде ауыр әлде жеңіл жаралы, әйтпесе он екі мүшесі бүтін, киімін киіп, жарағын асынған, атқа мінген де елге тартқан. Қалың қар жауып, бар ізді жасырыпты. Әйтпесе сайрап жатар еді.

Қара батыр. Аузыңа май. Тек... кешелі, бүгін өткен іс емес, бір хабары естілсе керек-ті. Әйткенмен сөзің қисынды. Бірақ жолбарысымыз қайда? Шелектеп төгілген қан, ойранды топырға қарағанда, өлімсіз тынған кеп емес.

Құба мерген. Терісі сыпырылған жолбарыстың сүйегі, тым құрыса, сүйектен қалған қаңқасы таяу жерде жатуға тиіс.

Қара батыр. Жату керек, бірақ жоқ. Бұл не қылған іс сонда?

Сырттан үш аңшы жігіт келіп кіреді. Олар жан-жағына аңтарыла қарайды. Жолбарысты қарап келеді. Сахнада Қара батыр қалады.

1-жігіт. Ел ауызында жүрген қауесет сөз рас болып шықпасын. Шақан жалғыз өзі жеті жолбарыспен айқасты деп еді түнеугүні қатыным. Бірақ өзінен әйелі ер шығыпты деген. Үйді торыған үйірлі жолбарыстың құрсауы тарылған кезде арлан шеріге жалаң қылышпен ұмтылыпты дейді. Шақанның кішкентай баласына дейін садақ тартып, қайрат қылыпты. Ақыры, тілсіз жау қоя ма, тәуліктен астам айқастан соң дүлей жыртқыш бір үйлі жанды тегіс алып жепті.

Қайғы Қара батырға көбірек түседі. Ол – Шақанның нағашысы.

2-жігіт. О сұм заман! Жолбарыстың жалғыз-жарым малға шапқанын естуші едік, адам аулағанын кім көрген!

3-жігіт. Жоқ, түгел қырылмаған, әйел ғана қазаға ұшыраған. Жолбарыс құндақтағы сәбиді ала жөнелгенде атқа міне сала артынан қуады ғой. Өзі өліп баланы арашалап қалады. Шақан бас сауғалап қатын-баласын тастап қашыпты ғой сабазың.

Қара батыр. Тәйт! Шақанның ұлы бес жаста. Бесікте баласы жоқ. Дәтің барып атадан ер туған азаматты қашты деуге құдайдан қорықпайсың ба? Қатыннан естіген жел сөзді мына қаралы шаңырақта қалай айтып отырсың?

3-жігіт. Апамнан естігем негізі...

2-жігіт. Шапқан үйірлі емес, жалғыз жолбарыс. Әйел де, бала да аман. Өлген – Шақанның өзі. /3-ші жігітке бағыттап айтады/ Азанда, жаңа ғана түтін тұтатып жатқанда үйге жолбарыс кіріп келеді. Есіктен кіреді де, от басында жылынып отырған баланы тышқан ілген мысықша бас салады. Тіс батырмай, домалатып ойнай бастайды. Шақан қанжарын қайрап отыр екен дейді. Арыстанша атылады. Арсыл-гүрсіл айқас басталады да кетеді. Ақыры қайраты асып, жолбарысты өлтіреді, қансырап өзі де өледі...

3-жігіт. Шақанның оңайшылықпен өле қалғанына сенбей отырмын. Пәтшағар, тірі тәрізді.

1-жігіт. Үніңде өкініш бар ғой?

3-жігіт. Жоқ, батыр, ер дегенім ғой...

Қара батыр. Жігіттер, бұның барлығы дұрыс қой. Бірақ көзіміз көріп тұр, бір үйлі жан жоқ. Жолбарыс салған ойран, қанға бөккен отау ғана тұр қалқайып.

Құба мерген. Әйтеуір бір сұмдықтың болғаны анық.

1-жігіт. Ербиіп атқа мінбеген Жалтақ Жантай, ақ патшаның сенімді нөкері жандайшап қу Жантай салған лаң ғой. Сол антұрған Шақанның қыстауына қала түсірмесе, жерін тартып, малын талауға салмаса, бұл үдіре көшер ме еді.

2-жігіт. Ана Жалтақ Жантайдың кісі етін жеген жыртқыштан айырмасы қанша.

3-жігіт. Жантайдың қазір үстінен құс ұшырмайтыны, рас. Ішің күйсе тұз жала.

2-жігіт. Мылтықпен дүңк еткізіп жайратып салайын ба осы тұрған жеріңде? Жағымпаз сорлы.

1-жігіт. Қайран ер, үйірлі жолбарыстың жатағының маңына үй тіккен болып тұр ғой.

Құба мерген. Айтсаң – арман, бүксең – құса. Түптеп келгенде бәрін ақ найзаның ұшы, ақ білектің күші емес, топтың дүмпуі, мылтықтың түтіні шешеді екен. Елдің тұғыры ер деуші ек. Онымыз бекер болды. Ез екен. Ту ұстап тұлпар мінген Саурық қайда? Батыр Саурықтың сүйегіне мүк шықты. Жалтақ Жантайдың арқасына жал бітті. Кеше келелі кеңес, ордалы отырыс күні заман бұлай шырқ айналар деп кім ойлаған. Ойлаған. Білген. Білгендіктен басын қатерге тіккен. Ақыры қан жұтып қазаға ұшыраған. Енді міне... Ұлығың – майыр, ұлың – жандайшап.

Қара батыр. Жә! Қазіргі жағдайда әйел - шейіт, бала – құрбан, қалған жұрттың амандығы олжа болар еді. Намыс қиын. Жігіттің намысы ғана емес, рулы елдің намысы. Шатақ шығарған, ағайынға өкпелеп ауа қашқан Шақанның өзі. Оны түре қуған ешкім жоқ. Бірақ ертең ел «Бәрі жабылып бір тарғыл мысыққа шамасы келмепті» дейді. Бұл – жан төзбес қорлық. Сүйекпен кетер сөз. Рас, әзір ешкім айтқан жоқ, бірақ айтады. Кешегі кісімізді жеген жолбарысты тірі жібере алмаймыз. Тым құрыса, қорқытып, үркітіп осы өңірден аластату керек.

Жігіттер «иә-иә» десіп қолдайды.

3-жігіт. Арқаның құба жонында, Арыстан ойнар шарқ ұрып, Атайы ердің тұсында, Тұлпары тұрар тарп ұрып, Бір жаманға сөз айтсаң, Есікті кетер сарт ұрып, Сол жаман елден кетер деп, Артынан жақсылар қалар шақырып.

Қара батыр. Не оттап тұрсың?

3-жігіт. Шалкиіз жырау айтыпты деген сөз ғой.

Қара батыр. Оның ісіне сен төреші бола алмайсың.

Құба мерген. Жолбарыс! Тыныш, қозғалмаңдар, дыбыс шығармаңдар.

Қара батыр. Т-с... Жоқ, кетті, бірақ ұзаған жоқ. Торауылдап жүр. Міне, міне, ну жаққа шықты. Абай болыңдар. Садақтарыңды сайлаңдар. Маған емес, аттарға қараңдар. Ә, пері...

Кенет шәу етіп ит үреді, «кет!» деп әлдекімнің теуіп жібергені, бұралқы төбеттің қаңқ етіп, қараңғы қамысты бетке алып сабалақтай жүгіргені естіледі.

Құба мерген. Қайт! Қап, мына сорлыны-ай, кә, кә.

Бұралқы төбет сарабдал қамысқа жете бере қаңқ етіп жалт бұрылды. Сол сәтте қалың қау қақ жарылғн да, бір шоқ сары ала қамыс жел қуған жалындай лап ұшып, бейшара төбетті ұмар-жұмар көмген. Сары ала құйын түн түнегін көктей тескен найзағайдай жарқ еткізіп, қос жасыл от шашты да, әп-сәтте қалыңға кіріп жоқ болды.

1-жігіт. Алла! Жын ба, пері ме?

Құба мерген. Өзі. Ойпыр-ай, жолбарыстың ит етіне жерік келетінін білуші ем, бірақ мынау нағыз сойқан екен, ә. Қатарынан тізе қосып, қырық кісі отырған жерден ойып олжа әкетті.

2-жігіт. Апыр-ай, садақ тартып үлгермедік қой.

1-жігіт. Садақ тартқанды айтасың, түстеп тани алдың ба?

3-жігіт. Жын ба, құйын ба?

Қара батыр. Кінә менен, қарбаласта білтені уқаламаппын. Күйік басып, мылтық от алмады.

1-жігіт. Обал-ай, ит те болса, несібе іздеп соңымыздан еріп еді.

2-жігіт. Итті әкетпесе атыңа шабатын еді, не өзіңді алатын еді.

Құба мерген. Иттің жаманының өзі адамға ырыс әкелмек. Шерінің қанды басы бері бұрылды білем. Құдай қаласа...

Қара батыр. Келе жатыр! Сайланыңдар! Саспаңдар... Араға түскенше. Әне!

Жігіттер. Қайда? Қайда? Кәне?

Құба мерген. Ал, жігіттер. Бауырларыңды жеген жалмауыздың тарғыл мойны тұзаққа ілінді. Ол – аң, сен – адамсың. Ақылың артық, айлаң артық, қайратың басым, қарымың ұзын. Қазір сойқанды пері ана саржағал қамыстың бір жерінде, сені көріп, жүрегі тітіреп, жанынан түңіліп жатыр. Ал енді Жолбарыстардың пірі қызылшұбар Жолбарыс, өзің қолда, мына қанды сапарымызды кеш!

Қара батыр. Иә, Құдай сәтін салса, сүт пісірім уақыт өтпей-ақ шұбар тонын сыпырып, Шақанның төріне төсейміз. Арам етін қарға, құзғынға тастаймыз. Ырысымызды лайлап, тынышымызды бұзған, ананың желкесін қиып, баланың жұлынын үзген жеміт хайуанға не қылсаң да рауа. Іске сәт!

1-жігіт. Аралыққа түскенше атпаңдар.

2-жігіт. Қазір шығады. Асықпаңдар...

Құба мерген. Қазір толайымен шығады. Алдын барлап тұр. Қазір... Иә, Алаш!

Жолбарысты аулау процесі.

1-жігіт. Неткен ерлік. Апыр-ай бір қайтпады-ау!

2-жігіт. Әуелгі жебе құйымшақ түбінде қадалды. Тіпті жеңіл жара. Бас сауғалауы оп-оңай еді.

3-жігіт. Кекшіл екен...

1-жігіт. Мәрт десеңші.

Құба мерген. Иә... Ер. Мәрт. Бірақ ерлік – еңсе жаздырып, мәрттік мұратқа жеткізер заман өтіп кеткен, Қас батыр қазаға ұшырамақ. Қас жаман жан сауғаламақ. Өлі арыстаннан – тірі тышқан. Жүрмес пе еді мына шері де өзінің қалың қамысы арасында. Қорлыққа көнбеді, басынғанға шыдамады – қарсы шапты, қазаға ұшырады. Жасанған жауға, жаңбырдай оққа қарсы ұмтыл – сен де жалпаңнан түсесің.

3-жігіт. Сонда... қалай?

Құба мерген. Осылай. Қорғалап күн кешкен қорқаудан жасанған жауға қарсы шауып қаза тапқан жолбарыс артық. Қанша қоян алдың, қайсысы есіңде. Ал мына жанкешті шеріні ұмытып көрші. Балаңның баласына айтып кетесің.... Жүрек пен жасыннан жаралған жолбарыстың тұқымы құрыр күн де алыс емес... /кенет кідіріп жалма-жан/. Әй, сен жараланып қалғанбысың?

3-жігіт. /әрең сөйлейді/ Иә, жамбасымды қарпып өтті.

1-жігіт. Ойбай, мында жаралы бар, бері келіңдер.

3-жігіт. Екпіні сондай қатты екен. Найза кезеп үлгермедім...

Құба мерген. Әй, бала сөйлеме, қуатың сарқылады. Жат, былай жатқыз.

2-жігіт. Ойбай, сан етін оңдырмай қарпып кетіпті.

Қара батыр. Тез от жақ! Қайсысыңның тоқымың ескі, құрымынан кесіп әкел.

Үшінші көрініс

Сахна төрінде от жанып тұр, оны айнала отырған сол аңшылар, Құба мерген, Қара батыр бар арасында. Кенет сырттан жолбарыстың ақырғаны, содан соң керегені қозғап сүйкенгені естіледі. Бұлар тым-тырыс тына қалады. Тыныштық. Кенет есіктен ақырып жолбарыс терісін жамылған жас жігіт төрт тағандап кіріп келеді. Бұлар шошынып өре түрегеледі. Ол жерде домалап күліп жатыр.

3-жігіт. Түу, зәрем ұшты ғой.

2-жігіт. Бұтыңа жіберіп қойған жоқсың ба әйтеуір.

3-жігіт. Менде нең бар өзіңе қара, аппақ қудай боп дір-дір етесің. Жас қыз сияқты.

2-жігіт. Қызың не? Есің дұрыс па?

Құба мерген. Әй, ақымақ, егер біреу-міреу шыдамай атып салса қайтесің? Ойының осылғыр. Мынандай қаралы сәтте не сайтан сені түртіп тұрған.

Қамшысын сілтеп салып қалады. Жігіт ұялып, шетке ығыса береді.

Құба мерген. Жолбарыстың ізін көріп тітіркенбеген, үнін естіп үрей бумаған, жүзін көріп жүрегі шайлықпаған – жан иесі емес, жын-шайтанмен шатысты дүлей бірдеме болғаны. Көрген соң, білген соң, бастан кешкен соң айтамын.

1-жігіт. Бұл сойқанда шерінің мысы бар. Алғаш көрген адам есінен танып құлап қалса ғажап емес. Табаны жерге тимей тұра қашуға шамасы келсе, жүйкесі берік болғаны. Тарғыл перінің өзін айтасың, ізін көргенде төбе құйқасы шымырлайды-ау адамның Ал ақырған үні...неше қыр астынан естілсе де үрей туғызарлық...

Жолбарыстың үні естіледі, барлығы тына қалады.

3-жігіт. Жолбарыста диюдың күші, жынның жылдамдығы бар. Ерлігі мен мәрттігі адамда жоқ. Бірақ өз бетімен тимейді ғой ешкімге.

2-жігіт. Тимегені қалай, Шақанның шаңырағындағы ойранды қай сапқа сыйдырамыз онда?

3-жігіт. Енді кім біледі. Алланың жіберген зұлматы ма? Ақ патшаға қарсы шықты, патша да қарабайыр қара емес, аруақты әулет, киесі ұрды ма кім біледі.

Ол қызуы көтеріліп, сандырақтап жатыр. Елдің барлығы оған жақтырмай қарайды.

Құба мерген. Жолбарыс адам жейді. Егер шерінің көңілінде адам баласына деген өшпес кек болатын болса. Адам салған жара өлесі болмағанмен, ауыр болса, айталық, темір масақ, иә қорғасын оқ қара етте қалса, өшпенділік тіпті қауіпті. Міне, кісі жеу осыдан шығады. Немесе жолбарыс азу тісі түсіп, әбден қартаяды. Аң аулауға қауқары жетпейді. Сонда адамға шабады.

2-жігіт. /3-ші жігітке бағыштап/ Шынында, адамнан әлсіз, адамнан қорғансыз жәндік бар ма...

Қара батыр. Құдайым адамға өзгеше жаратылыс берген. Қайраты кем болар, қажыры артық. Айласы кем болар, ақылы артық. Аңның тісі мен тырнағы ғана бар. Сенің бойыңда бес қару. Алыстан атасың, жақыннан шабасың.

Құба мерген. Ол рас. Күш пен құрал, парасат пен амал өз алдына, адаммен айбар таластырар мақұлық жоқ. Мен отыз жыл жолбарыс ауладым. Кісінің қаһарынан ықпайтын жыртқыш көрмедім. Адамның аруағы асқар таудан да биік. Ойлап тұрсаң, хайуанат атаулы жан үшін, тамақ үшін алысады, ал кісі ұлының керегі басқа. Пенденің қасиеті де, қасіреті де осында....

3-жігіт. Жолбарыс аулау – қазақтың ата дәстүрі, машықты өнері. Төрінде тарғыл жолбарыс ілінбеген үйде найза ұстар ұл тумайды.

Құба мерген. Е-е, ол да бір дәурен екен. Ол заманда, біз білген заманнан арғы заманда ұл табар әйел жолбарыстың жүрегіне жерік болады екен. Жолбарыстың жүрегін жеп, талғағы тарқаған әйел мың сан жаудан қайтпайтын қара болат батыр туады екен. Қазіргі қатын немене... тұз құрт, ашыған көже.. Соны көре тұра кейінгі балаға жасықсың, жамансың деп кінә қоямыз... Өтіп кеткен соң бәрі ертегі...

Қара батыр. Жолбарыс - орманның иесі, қамыстың қожасы. Арғы заманда бұл өңірде арыстан да мол болған екен. Аң патшасы деп аңыз қыламыз ғой. Сол айбынды арыстанды қазақ жерінен айдап тастаған – осы жолбарыс екен. Ханның қаһарынан батырдың қайраты басым түскен тәрізді. Енді міне... Батыр барымташыға айналды. Адам азғанда аң қайтпек.

Төртінші көрініс

Жаңағы үй, сол кереге, сол жиһаз, бірақ барлығы, тап-таза, жинақы, қанды оқиғаға дейінгі жағдай. Шақанның отбасы. Киіз есікті серпе ашып, сырттан құшағын толтыра қамыс сүйрей Ажар кіреді.

Ажар. Шашадан қар жауыпты. Жер-дүние аппақ.

Сәмен. Алақай! Сонар! Қансонар! Ауға шығамыз! Уххх, суық.

Ажар. Қазір от жағамыз, құлыншақ. Көкесі, сен тұра ғой енді.

Шақан. Қандай жақсы. Қоқаңдаған, дікеңдеген ешкім жоқ. Тып-тыныш. Дұрыс болды. Өңшең шуылдақтан бөліне көшкенім. Рахат. Иен қамыс, кең дала. А, бәйбіше, ат қайда, түйе қайда?

Ажар. Құдай кедейлікті маңдайыңа жазған. Аңшы атамның екі үйір жылқы, бір келе түйесінен қалғаны – қара бура мен кер жорға ат еді, оның өзін сәскеде сұрадың...

Шақан. Ештеңе етпес, менің малым – құмда өрген киік. Қырда жортқан – құлан.

Ажар. Ой, Алла-ай, жаңа жұртқа қонғанда тым құрыса алыстан ұлыған бөрі үні естілуші еді. Тып-тыныш. Сауысқанның сарқылының өзі құлақ жарады. Біртүрлі елегізіп, ұйықтай алмадым. Жалғыздыққа мал екеш мал да тосырқайды екен, мен үйден шыққанда қу жорға даладан оқырынып, қара бура мойнын созып шыр айналды...

Шақан. Қайырылмай тартып кеткенім өте дұрыс болды. Өзім би, өзім қожа. Атам көнбеген қорлыққа мен неге көнем? Атам кимеген ноқтаға неге мен бас сұғам? Дұрыс. Бәрі дұрыс.

Ажар. Қайдам. Төңірек түгел қамыс... Тоғайдан қалың...

Шақан. Жалғыздық қиын саған. Биылғы қысты өткерейік. Жаз шыға... Жаз шыға Жалайырға – нағашыларыма барам. Қырық серкешімді аламын. Содан соң, саған серік болатын «оймақ ауыз, қиғаш қас»... қалай еді...

Осылай деген ол тамаша бір әнді шырқайды. Қыз сымбатына қатысты, махаббат әні болуға тиіс. Әрі қарай «Шақанның әні» деп аталады тексте.

Ажар. /сыңғырлай күліп/. Жезтырнақ сұлу. Алыстан іздеп қайтесің, төрем, осы меңіреу ішінен қалың бермей-ақ табамыз. Қорқам... Осы үйді бір құбыжық торауылдап жүрген сияқты болады да тұрады.

Шақан. Жезтырнақ құрығалы қашан бұл өңірден. Бірден бас салмайды, әуелі бейбіт келіп, от басын барлап, бақылап кетеді екен. Содан соң ғана бұқпалап қайта оралады. Баяғыда Өтеген батыр өлтіріпті дейді ғой сондай жезтырнақты. Елге жайлы қоныс қарап, Жиделі Байсынды іздеп шыққан сапарында. Кешегі Ағыбай батыр да кездесіпті. Бірақ оныкі басқаша. Көзге түрткісіз қараңғы түнде сабалақ жауын астында, қалың орман ішінде жалғызаяқ жолмен келе жатса, астындағы Ақ-Ылақ ат пысқырып, тұра қалады...

Ажар. Ищаһ! Баланы қорқытасың.

Шақан. Шын қорықсаң, түнде мені неге оятып алмадың? Екеуміз де таң атқанша ұйықтамай шығатын едік...

Ажар. Қойсай. Балаңнан да ұялмайсың.

Шақан. Құлыншақ, сен де тұр. Жылы қыстау жоқ, үйрену керек. Міне, азамат! Қазір қырғауылға шығамыз.

Ажар. Өлә, отым сөніп қалыпты... Қайран Талғардың тезегі...

Шақан кенеттен көтеріліп кетті.

Шақан. Тезектен басқа нең қалды онда! Ол да жаудың малынікі. Қайта-қайта мыжып бір нәрсені айта бергеннен не шығады. Қай жетіскенімнен отырмын мұнда. Қайсыбір жетіскенімнен қаштым ел арасынан!!! Аузы ашық жараны қаузап, ши жүгірте бергеннен не табасың осы сен!!!

Ажар мен Сәмен шошып кетеді. Шақан-Нәпсіні әлдебір есер ашу билеген. Оны өзі де сезіп, сабасына түседі.

Шақан /жұмсарып, кешірім сұрағандай дауыспен/. Қазір қырғауылға шығамыз, балам.

Сәмен /дауысы дірілдей, әке ашуы алдындағы үрейін басқысы келгендей/. Қырғауылды қалай аламыз?

Шақан-Нәпсі. Былай аламыз.

Ол ошақ басында бір тізесін бүгіп, жүрелей отырған Ажарды белінен құшақтады. Ол сұлық отыр.

Шақан-Нәпсі. Атқа мінеміз... /әйеліне қаратып/ Қалай екенін білесің. Міне, былай тізгіннен ұстаймыз.

Ол Ажардың мұқият өрілген, жуан қос бұрымын ұстады.

Ажар /күліп/. Саған дауа жоқ. Ойынға тоймайды екенсің. Күн құрғатпай...

Шақан. Содан соң ғой, жезтырнақтың қызын кішілікке түсіргелі жүргенім... Қолыма қос айыр дырау қамшы алам. Сен де аласың қамшыны. Өзеннен алысырақ, қамыстан, тоғайдан аулағырақ жерге барамыз. Семіздіктен шайлап жатқан, жыпырлаған қырғауыл. Өзі қызыл, құйрығы ұзын, дуадақтай ірі. Дыр етіп ұшады. Мен соңынан тұра шабам. Қырғауыл тас лақтырым жерге барып, жалп етіп қонады. Қашайын десе, қарға малтығып, жүгіре алмайды. Қамшымен бір-ақ тартам. Алда-жалда қайтара ұшып үлгерсе, әуелгіден де жақын түседі. Онда тіпті оңай.

Сәмен. Егер жыңғылдың ортасына қонса ше?

Шақан. Онда басқа бір қырғауылды көтереміз. Құс көп. Іленің екі өңірі толған құс.

Ажар. От тұтатып бер. Бала тоңып қалды.

Сәмен. Мен тоңғам жоқ. Үй жылы.

Шақан. Іштен қос қабаттап киіз тұтылған, көрдің ғой кеше іргені көміп, сырттан неше қабат қамыс тартып тастағанымды. Тамнан жылы бұл киіз үй деген. Бірақ қырғауылға шығар алдында от жағып, жылыну керек, қонақ көже ішіп, тойып алу керек... Солай, балақан. Бәйбіше шақпақ қайда?

Ажар. Шақпақ кіседе тұрған да. Төрде, киіз сыртында ілулі тұр.

Шақан. Құлыншақ, сырттан қамыстың үлпек қуын сындырып әкелші.

Жалт бұрылған Шақанды қақ маңдайдан жасын ұрған. Есіктен тайдай сары тарғыл мысық сұғынып тұр екен. «Жолбарыс!». Төрде, түскиізге арқасы жабысып, үнсіз, тілсіз қатып қалған Шақанға от шаша қарап, атылуға ыңғайланғандай, жер бауырлап шөге бере кенет лып көтерілді де кішкентай саусақтары тарбия, екі қолымен бетін көлегейлей кейін шегінген Сәменді тышқан ұстаған мысықтай іле тартып, етпетінен түсірді. Дір қаққан дәрменсіз баланы бел ортадан қаржи тістеген, басын кегжитіп, езуінен айбат шаша сыртқа бір-ақ қарғыған.

Ажар. Ойбай, Шақан! Құрыдық! Құрыдық! Жолбарыс! Сәмен! Сәмен!

Көсеуді ала салып жолбарыстың соңынан кетеді.

Шақан. Сәмен! Құлыншақ! Ажар! Ажар! Тоқта!

Ажар жолбарысқа жақындап қалған. Көсеуін көтере қоқақтап, ышқына бақырады.

Ажар. Кет! Кет пәлекет! Кет! Таста! Таста!

Қапелімде жаны ышқынған Шақан – Шақан, Шақан-Нәпсі, Шақан- Рух болып ыдырайды.

Шақан. Ажар тоқтамады. Жолбарысқа жақындап қалған. Көсеуін көтере қоқақтап, ышқына бақырды...

Шақан-Нәпсі. Тарғыл шері адамның айбарынан ыққандай бұға бере шегіншектеді де, бөксесімен қырындай айналып, бетін бері бұрды. Ширатылған құйрығымен қос бүйірін кезек қамшылап, төрттағандай бүкшиді де, езуінен арылдады. Содан соң сылқ еткізіп баланы, Сәменді тастай салған.

Шақан-Рух. Етпеттей түскен, бет-ауызын қан жапқан құртақандай бала сары тарғыл денесімен жарты дүниені жауып тұрған жыртқыштың алдынан еңбектей қашты. Жер сүзе жығылып, шатқаяқтай көтерілді. Екі-үш аттап барып қайтадан топалаң асты. Жолбарыс балаға қараған жоқ. Аспанды тітіркенте гүр еткен де, бұл кезде есік пен төрдей келіп қалған әйелдің басына бір-ақ қарғыды. Ажар үнсіз, тілсіз бүктетіле құлады.

Шақан-Нәпсі. Құтырына тарпынған жолбарыс азу тістері ақ қарға шағылыса ырсиды да, сұлық денені желкесінен алып көтере бере қарш еткізіп жалғыз-ақ шайнады. Жалғыз-ақ шайнап, мойнын үзген соң, езуінен қан шаша арылдап, басын кегжите маған қараған. Келер мезетте...

Шақан. Келер мезетте мен өзімнің шырқырап қашып бара жатқанымды аңғардым. Күпсек қарда әлдебір түбіршекке соғылып, омақаса жығылдым. Сары дию үстіме міне түсер деп басымды қорғалай бердім. Жоқ.

Шақан. Сары дию артта, арқан бойы жерде, жаңа ғана өзі төбесін ойып, мойнын үзген жемінің үстінен аса күдірейіп, гүрілдей өкіріп тұр екен. Бірақ... бірақ, жыртқыштың үрейлі, қатқыл үнімен жалғас әлсіз, бірақ одан әлдеқайда қорқынышты дауыс жетті құлағыма.

Дауыс. «Көкееее!!!». Көке, көке, көке!!!!!

Шақан-Нәпсі. Жолбарыс ойлануға, ес жиып дәт бекітуге мұрша берген жоқ. Өліктің үстінен аттап, бері қарай жүре бере қалт бөгелді.

Шақан-Рух. Алғашқы жемін тастамас әдеті ме, әлде дәрменсіз әкеден көмек тілеген сәби дауысы өзіне тартты ма, кері бұрылды да, екі-ақ қарғып, жан дауысы шыға шырқыраған баланы іліп алды...

Шақан. Мен қо... рық-тым /өкси күрсініп/. Не қалды енді... Не бар....

Кенет өз-өзінен қатайып.

Шақан. Мен... Мен қорқар ешнәрсе қалған жоқ! Мен ештеңеден қорықпаймын. Неден қорқам, қатын жоқ, бала жоқ. Өзім де жоқпын. Жолбарыс та жоқ болуға тиіс. Еркек ұрғашысына қарамаймын. Бауырында баласы болса тіпті жақсы. Мен жолбарыстың тұқымын құртамын.

Бесінші көрініс

Қамыстан тоқылған қостың іші. Бәлкім ашық дала болар. Екеу отыр. Егде тартқан, қариялыққа бет бұрған Құба мерген және жантүршігер аң келбетіне енген Шақан.

Шақан. Неге екені есіме әлгі, әлгі деймін-ау... Балаға шапқан, әйелді шайнаған жалмауыз жолбарыс түсіп отыр.

Құба меген. Жолбарыс өз бетімен кісіге тимейді.

Шақан. Сонда жалмауыздың кек қуғаны ма? Бір кісіден көрген жапасын бар адамға артқан... Жүрген ізін қанды соқпаққа айналдырған.

Құба мерген. Шақан, сен де қазаға ұшырадың. Қорғасын оқ емес, тас – қайғы – екі бірдей қаза жүрек басына түбіртпектеліп жабысты. Бір жыртқыштың кінәсін тарғыл тонды барлық шеріге арттың. Сонда не таптың?

Шақан. Ештеңе. Ештеңе тапқан жоқпын...

Басын сығымдап отыра кетеді.

Құба мерген. Кек. Кегің аңда емес, адамда болуға тиіс еді. Сені елден айырған - адам.

Шақан. Менде үй жоқ. Осы түнде ғана иен тоғайда, жиде ағашының түбінде қонып шықтым. Менде үй жоқ...

Құба мерген. Хан, сұлтан кетті – халық орнында қалды. Жұрт өзгеше тірлік кебін тапты. Намысы сөнбеген, болашақтан түңілмеген ер-азамат тұман серпілер, күн ашылар жаңа бір жол қарастыра бастады. Ана - құрсақтанып, бала – аяқтанып жатыр. Қатарға қосыл, Шақан. Елге қайт.

Шақан. Менде бәрі болған. Соның күйігі соның кегі... Іленің басына өтіп, Шелектің бойын, Шарынның шатқалын сүздім. Күртіні өрледім. Кездескен тарғыл төбеттің қанын судай шаштым. Шүмектей төктім! Жетісуда жолбарыс әулеті Іленің етегінде ғана қалғанына көз жеткіздім. Бірақ Ажар мен Сәменді жеген, кіртілдетіп шайнаған жалмауызды кездестірмедім. Ұрғашы-тұғын. Көрсем жазбай танимын. Танырым хақ...

Құба мерген. Тарлан шері де табиғаттың бұла перзенті болатын. Кісі жолын кеспеген, адам баласына жамандық ойламаған. Күндердің күнінде түрлене құбылған тарғыл теріге қызыққан бір жауыз баспалап келіп, қапыда жаралаған болатын. Жазылмас жара машықты өнерінен айырған, аштық пен ызалы кек қатарынан қысқан жолбарыс тайғақ жолға түсті, кісі етін жеуді әдепкі кәсібіне айналдырған жалмауыз болып шықты. Кек – кекке жетеледі, жауыздық – тек жауыздық туғызды, ендігі кезек саған жетіп еді. Көзсіз нәпсінің жетегінде кеткенің адамдыққа жатпайды. Ерліктің өлшеуі, тәуекелдің шегі бар, сақалымды сыйласаң сабыр ет. Кідір, тоқта...

ШАҚАН. Ағайын ортасына бара алмаймын. Әуелде қалмадым, тыңдамай кеттім. Пана тілеген кембағыл кімге керек енді. Мен алдымен баламды, содан соң әйелімді өз қолыммен ажалға бергенмін. Көз алдымда жегіздім. Өзім жедім. Міне, қаралы үй алдында қызыл қаны ақтарылып, басы бір бөлек, аяғы бір бөлек арыстай созылып жатқан - мен! Шақан! Ал Мына мен – түрегеп тұрған, жаны жоқ, сүлдері бар, аты жоқ, аруағы бар – Шақан емес, тарғыл жолбарыс, менің атым – Шері. Шақан марқұмның жаназасы баяғыда шығарылған. Арулап көмілген.

Құба мерген. Шақан, сен өлген жоқсың. Кеудеңдегі шыбын жаның шыққан жоқ. Олай күпірлік қылма. Тәңірі тағаланың құдіретті пәрменімен жаратылған он сегіз мың ғаламда басы артық бір нәрсе жоқ. Қара жерде қыбырлаған құмырсқадан көк аспанда шарықтаған қыранға дейін, су сүзген балықтан шөл кешкен құланға дейін қилы кейіпті, қаншама махлұқат бар екен, соның бәрінің өз несібесі, өз орны болса керек. Хақ тағала біріне бірін салбестіріп, біріне бірін бақтырып қойған. Бірақ түп иесі – адам. Ендеше, орныңды біл, қарауыңдағы жан-жануарға жазықсыз жапа шектірме. Қожайын екем деп қоқаңдай берген ақыр түбі қу далада қалар. Адам арасында да атадан азған, жолдан жаңылған кісілер ұшырасады, аң алжасса не жорық. Бір жаман естен танды деп елден қалай айнырсың, бір жыртқыш етектен шалды деп жерден қалай безерсің. Бір ауылдан жеріген бар қазақты жат көрер; жерде жазық жоқ, елде кінә жоқ, бар пәле кісісінде, ендеше заманның ауқымын таны, адамның амалын тап. Батыр барымта қуып, бүркіт тышқан аулаған заманда кейінгі жас балаға жол көрсетер аға керек.

Дауыс: Көке, көке, көкееее!!!

Шақан кенет ызаланды. Айқайлайды.

Шақан. Кең өмірге, бұйығы тірлікке біржола беріліп кетсем, антымнан аттап, аруаққа шет болам ба деп қорқам. Жалғыздық, түз кешіп жеке жортқан жабайы өмір ғана менің еншім.

Құба мерген. Жауға түспеген қаруыңды жазықсыз жануарға жұмсай бердің, қырған сайын құнықтың. Жолбарыс қанына кеңірдіктей жүздің...

Шақан. Тоқтата алмайсың сен мені! Кегімді алмай тоқтаман! Қызыл сөзіңнің керегі жоқ. Кет!

Құба мерген. Жолбарыстың жойылғаны – дала рухының жойылғаны. Жолбарыс – батырлықтың киесі. Кие кеткенде батырлық рух та кетеді. Осыны ұқпай тұрсың, Шақан.

Шақан. Жолбарыс түп тамырымен құруға тиіс. Құртатын - мына мен....

Құба мерген. Көзіне қан толған, қос шеңгелінен қан шүмектеген талай пақырды көріп едім. Сен де сол жолға түскен екенсің. Барса келмес сапарға шығыпсың. Олай болса, ел аузында аңыз болып қалғаның артық. Жолбарыспен шайқасқан батыр Шақан қалсын ел есінде.

Құба мерген оны атпақ болады, екеуі алысады. Шақан айналдырып келіп оның өзін атады. Мылтық гүрс етіп атылады, Құба мерген құлайды, Шақан салбырап отырып қалады. Шам сөнеді.

Алтыншы көрініс

Шақан сол жерде оқ жонып жалғыз отыр. Қамыс жаққа қарап қояды. Кенет ат дүбірі естіледі. Қиқулаған үн.

Шақан. Мынау қай дарақы тағы? Құс біткенді үркітетін болды.

Еркекше киінген Меңсұлу суыт келеді. Шақанды көріп кілт тоқтады.

Меңсұлу. Әй, елмісің, жаумысың? Адамсың ба, аңсың ба? Ой, жолбарыс екен десем, шошайған мылтығың бар ғой. Ассаламағалекүм, аға!

Шақан. Амандық. Неғып жүрген баласың?

Меңсұлу. Ой, аға, зәремнің ұшқанын көрсеңіз. Бір жетім емген саяқ көк тай бар еді. Түн ортасында ғой деймін. Тіпті шет кетіпті. Қайырайын деп жүре беріп едім... сап-сары сапалақ...

Шақан. Жолбарыс шапты ма немене?

Меңсұлу. Көзі тура шоқтай жанады, шайтанның отындай жап-жасыл. Оқтай атылғанда... Байқұс тай шөкесінен жығылды. Жолбарыс та қарғыды, бізге емес жаңағы тайға, кері бесті де шұрқырай қашты. Ал менің үнім өшіп қалды. Сондай қорқақ екем. Ал сіз ғой ешнәрседен қорықпайсыз.

Шақан. Оны қайдан білесің?

Меңдісұлу. Білем. Сіз – Шақан шері батырсыз...

Шақан. Шақан екенім анық. Шерісі тағы рас. Дәп солай. Шақан шері.

Меңдісұлу. Ел сізді күндіз – адам, түнде – жолбарыс дейді. Әкесі жаудан арманда өлген соң, елін аздырған, жерін сатқан жуандардың қорлық-зорлығына шыдамай, жапан түзде жалғыз жортар жолбарысқа айналып кетіпті дейді. Бірақ мен сенбеймін.

Шақан. Сенбегенің дұрыс.

Меңдісұлу. Алдыңғы жылдары мен онда әлі кішкентаймын, біреулер көріпті сізді. Әкем іздетті, таба алмай қалды. Біздің бір жылқышы ізіңізге түскен екен, кәдімгі адамның ізі дейді, содан күн ұзақ жүріпті, сосын кешке қарай... кешке қарай әлгі адам ізі өзінен өзі жоғалып, жолбарыс ізіне айналып кетіпті...

Шақан / Нәпсімен бірге/. Апыр-ай... Мүмкін жолбарыс кісінің ізін басқан шығар. Із үстімен жүретін әдеті бар ғой ол шіркіннің...

Меңдісұлу. Әлде... Сен қайдан шықтың? Түнде жылқыға шапқан сен емеспісің? Қазір адамсың. Тиіспейсің.

Шақан. Әй, әй... Өзің қорқақтың ішінде есері екенсің. Сен де жігіт атанып жүрсің-ау. Жылқыны қалай бағасың мына түріңмен?

Меңдісұлу. Мен жылқышы емеспін. Жылқышылар ауылға кеткен. Қорқақ та емеспін. Қорықсам қайтып кетер едім. Күзетке өзім шықтым, жылқы шұрқырай берген соң... Мен жігіт те емеспін.

Меңдісұлу сақылдай күліп, басынан тымағын жұлып алды. Төбеге шиыршықтай салған қос өрім шаш тарқатыла төгіліп, иыққа оратылған.

Меңсұлу. Аға, айдалада кезіксеңіз де қонақсыз. Біздің ауылға барып, жата-жастана кетіңіз. Оның үстіне әкем Атабек сыртыңыздан тілеулес. Өткен-кеткеннен сұрастырып, амандығыңызды біліп отырады. Әдетке айналған.

Шақан. Жарайды, сенен оңайлықпен құтыла алмайды екенмін. Дегенің болсын. Жол баста.

Жетінші көрініс

Шақан Меңсұлу ауылында әбден қонақ болады. Батырдың құрметіне той тойланады.

Атабек. Ел иесіз, қой серкесіз. Баспақ, тана – пұл болды, ақылы кеміс – би болды. Ұлыс ұлтарақтай іріп, тырнақтының шеңгелінде, азулының езуінде кетті. Аға сұлтан деген ұлық шықты, майыр деген бүлік шықты. Кім пайымдап, кім уайымдап жатыр. Ұққан, баққан ерде не қайран бар. Бүгінгің мереке, ертеңің не болар... Ер туған азамат тегіс қан жұтып өлген соң ит-құс та басынады. Ерінен айырылған соң ел тозады. Балам, менің төрт түлігім сай – малдан кемдігім жоқ. Жаудан өлген екі ұлдың ізін басып жеті немере өсіп келеді – жаннан кемдігім жоқ. Бірақ... басым көп, барым түгел дей алмаймын. Жеті емес, жетпіс немере сыяр еді бауырыма. Алты ауыл емес, алты арыс қараса еді аузыма. Мына кең дала жаяудың аяғында кетпес үшін, ана мыңыраған мал жебірдің көмейінде кетпес үшін... атадан аса туған аруақты ер керек.

Адамдар қоштап бас изесіп жатыр.

1-әйел. Иә-иә, аруақты ер керек.

Еркек. Сен ерді қайтесің, байың бар ғой.

1-әйел. Менің байым болғанмен, басқа жас қыздар бар.

Меңсұлуға меңзейді. ол ұялып, сызылып қалады.

Атабек. Сені алғаш көргенде жолбарыс перісі Жауқашар атамның аруағы алдымнан шықты ма деп едім. Атаға жете туған сырттан екенсің. Адасып келген жоқсың, құдай айдап, аруақ жетектеп әкелді. Енді менің үйімнен безер жерің жоқ. Тұрпатың – тумаса да туғандай. Мен сендей ерге әке болуға жарамайтын жаман шал емеспін. Төріме төсегіңді сал. Бел балам бол. Асық жілік ұстатып, ат шаптырып той жасаймын. Ақ орда тігіп, атаулы еншіңді бөліп беремін. Ілгеріде қалың керей, артта сыңсыған найман – қалаған жерімнен қалыңдық ойнатып, келін түсірем. Ұрпақ, үрімің өз кіндігімнен өрген немере, шөберелермен араласып, тең өседі. Асып жатса – менің мерейім, елдің қуанышы. Тәңірі тартқан сыбағаңнан безбе.

Шақан көнген сыңайлы, түсі өзгеріп, қуанып, арқаланып барады. Той одан сайын қызады. Әзіл-қалжың, сал-сері. Осы жерде Шақан «өзінің әні» айтылғанда қосыламын деп масқара болады. Жолбарыстың ырылына ұқсас қорқынышты үн шыққанда жұртшылық үркіп, тойдың берекесі бұзылады. Шар етіп бала жылайды. Шақан кенет есін жиып, баяғы қалпын қайта тапқандай болады. Қайта қатуланады.

Шақан. Буынсыз жерге пышақ ұрмаңыз, әке. Дәніккен жолбарыс он шақты күн салып жылқыға тағы шабады. Малға шығын салады. Жұртқа үрей туғызып, береке кетіреді. Осылай қызық қуып қарап отыра бергенше, ізіне түсіп, сары сапалақтың кеңірдегін үзейін.

Барлығы аңтарылып тұрып қалады. Атабектің ұнжырғасы түсіп, үнсіз отырып қалады. Шақан кілт бұрылып, саймандарын асынып кетпек болып айнала бергенде Меңсұлу қуып жетеді.

Меңсұлу. Тоқта! Тоқта! Кетпеші.

Шақан. Меңсұлу... Қайт, ауылыңа бар, жүрме артымнан.

Меңсұлу. Біржола мендік бол. Сонда менің өмірім сенің жолыңа тігіледі.

Шақан /басын күйзеле шайқайды/. Жоқ, болмайды.

Меңсұлу. Ақ некемді қи да алып кет. Әкем риза, батасын береді. Қамыс күркеде асыңды қамдап, жолыңды бағып отырамын. Алатау айналсаң да ізіңді басам. Бақиға дейін бірге боламыз.

Шақан. Шері атансам да, жолбарыс емес екенімді есіме салдың, Меңсұлу. Тірі тірлігін жасайды. Өнеді, өседі, өмір кешеді. Өлі - өткен күннен алыстай бермек. Қурайды, тозады, топыраққа айналады. Мен өлгенмін. Тіріге бұйыр. Бұл да болса көңілге медеу болмақ.

Бұрылып кете береді. Артынан Меңсұлу қуып жетеді.

Меңсұлу. Сен бүгін, дәл қазір өлдің!

Шақан. Мен... татымаймын. Көңілің көл екен, Меңсұлу. Бірақ мен... мен – құдайдың қарғысына ұшыраған адаммын. Мен... мен тірі емеспін. Молам қазылған, сүйегім көмілген. Айтқам өзіңе. Енді жазмыштан озмыш жоқ. Қашан жолбарысқа жем болғанша жалғыз жортам. Обалыңа қалам. Күйеу болып, көндіге алмаймын. Қайғы арқалатам. Рұқсат бер, ренжімей қал.

Шақан басын иіп шығып кетеді. Алыстан, ауыл жақтан шалықтап «Шақанның әні» шығады.

Сегізінші көрініс

Шақан жалғыз. Қасында Нәпсі мен Рух жүр. Олар жолбарысты қалай алғандарын әңгімелейді.

Шақан /жантайып жатыр/. Жұрт жек көреді осы сауысқанды. Қанатының аласы үшін. «Сарқылдай түс сауысқаным. Тарғыл қарақшыны көзден таса қылма. Жолбарыс жемтігіне армансыз тойдырам сені бүкіл әулетіңмен.

Шақан-Нәпсі /шыдай алмай кетіп, шапшаң/. Әй, бірақ мынауың берекесіз сауысқан болып шықты. Аздан соң осы қалыңдағы аң-құс атаулыны сенің өзіңнен сақтандырып «Ойбай, ойбай! Әне жүр, әне жүр! Кеп қалды! Кеп қалды!» деп бір ұшып бір қонып тынымсыз сарнай бастады.

Шақан-Рух. Бұл кезде жолбарыстың шөнжіктері енесінің үстіне шығып алып еді. Бірі арқасына асыла мінсе, екіншісі құлағын тістелейді. Үшіншісі тұмсығын жалап, күндегідей ойынға шақырады. Қаншыр тұра қоймаған соң шөнжіктер сұлық созылған ұзын, шұбар құйрыққа жармасты. Бірі ұшынан тістеп, шірене созды. Екіншісі бел ортасынан алып, бір бүйірге сүйреді, содан соң кім жеңсе, сол жұлып әкететіндей-ақ, әрқайсысы өз жағына тартып таласа бастады. Ақыры ентіге бырсылдап, өзара алысып кетті.

Шақан-Рух. Бірінен бірі сұлу үш шөнжіктің қамсыз ойынына қарап көңілі өскен, жатақтың бір жақ шетінде азу тісі ырсиып, бүйірі қызыл қанға малшынып, теңкие жығылған қоңыр қабанға көзі түскенде мүлде тоғайған кәрі қаншыр су ішіп келмек болып, орнынан қозғалақтай беріп еді. Кеудесін тіктегенмен, баурына аяғын жиып, бөксесін көтеріп үлгерген жоқ, дір етіп қайта шөккен.

Шақан-Нәпсі. Тарғыл белдеулі ұзын құйрық өзінен өзі ширатылып жер сабады. Арқа жүн тікірейіп, желке күдістеніп, іш тартылған да, сойдақ азу арасынан, бүрлене толқыған көмейден айбатты арыл шыққан.

Нәпсі мен Рух /қосарлана/: Қосаяқ! Қаншыр орнынан ширақ көтеріліп, жиіркенішті, үрейлі Қосаяққа қарсы жүрді.

Шақан. Кенет арт жақтан, тым тақау жерден сауысқан шықылықтады.

Шақан-Нәпсі. «Келе жатыр! Сақ, сақ бол!» Кім?

Шақан-Рух. Мен, әрине. Жолбарыс ізі қалың қарағанды айналып, бір бүйірге тартқан екен.

Шақан да із жөнімен айнала бере, кенет қос жауырыны бірдей шым етіп, қалт бұрылды. Тізерлей отыра қалып, қара мылтықты киік мүйіз сирағына орнатты да, шақпақ шақты. Майлы білте бықси түтіндеп, сыздықтай тұтанған. Шақан етпеттей жатып, он шақты қадам жердегі жаңа ғана өзі өткен қысаң жолды нысанаға алды. Ешқандай дыбыс жоқ. Тып-тыныш. Күйе бастаған білтені өшіруге ыңғайланды. Сол сәтінде сықырсыз, сыбдырсыз мысық табандап, көлеңкедей жылжыған зау шерінің ақтаңдақ омырауы көрінді. Адаммен бетпе-бет кездесуді күтпеген жыртқыш дір етіп тұра қалған. Шақан демін тарта бере шүріппені басты.

Шақан-Нәпсі. Мылтық көк жалын шашып, иық соға тарс атылғанда, құйрығы ширатылып, төрт тағандай берген жолбарыс кеудеден жүз батпан шоқпар ұрғандай, лықси шегініп, шоңқайып отыра кетті.

Шақан-Рух. Бірақ жығылмаған.

Шақан-Нәпсі. Мен жолбарысты астылы-үстілі, қарыс сүйем, сап-сары төрт азуы аз-маз ғана айқаса, бозғыл тілі мен қан қызыл көмейі ажал төгіле ашылған аран аузынан көздеп едім.

Шақан-Рух. Ауыздан кірген ауыр қорғасын мойын омыртқаны үзіп, желкеден шықса, жолбарыстың сырттаны болса да жер тарпуға шамасы келмей, етпетінен құлары хақ. Құламады.

Шақан-Нәпсі. Әлде толқыныстан әлде асығыстан сәл төмен ұрыппын. Өңіршектен қызыл қан шапши саулаған жолбарыс шайқалақтай тұрып, аспанды қақырата ақырды.

Шақан-Рух. Аспанды қақырата ақырды да, тәлтіректей басып алға аттанды. Алға аттай бере, аузынан қан шашып, ышқына өкірді. Шиырылған құйрығы аш бүйірін сабап, төрт аяғын бауырын ала бере жел көтерген қызыл жалындай атылды.

Шақан жолбарыс ақыра көтерілгенде мылтығын лақтырып тастап атып тұрып, қорғануға қам жасап еді. Сол мезетінде-ақ қуатты серпіннен анадай ұшып түсті.

Шақан-Рух. Аралық алыс па, ауыр жара адым тұсады ма, жыртқыш еркін іліндіре алмапты, еш жерім мертікпеген. Бірақ орнымнан тұрып үлгермедім, арылдай құтырып, лоқси қан құсқан жолбарыс тышқан басқан мысықша төбеден қона кетті. Быртиған бақадай ұшындағы жуан, өткір, ілгек орақ тырнақтарымен тарпи тырнап, жөтеле қан шашқан аран аузы тура тамаққа төніп келе жатты.

Үстінен ауыр салмақ басса да, денесіне тырнақ батпаған Шақан жолбарыспен жанталаса алысқан қалпы, сол жақ білегімен басын қорғалап, оң қолымен беліндегі селебесін суырды.

Шақан-Нәпсі. Дөп-дөңгелек, үлкен жасыл көздері шатынай ұшқындап, ауыр, ыстық демі бет шарпыған долы шері қыл арқанды жуан жеңді жұлқи тістеп, шықырлата қысқан сәтте...

Шақан-Рух. Сұр селебе де аш қолтықтан бойлай сұғылып еді. Адамның аруақ шақыра ышқынған, аңның жаны шырқырап, қинала өкірген үні қабаттаса шықты. Сол қолым білек ортасынан сақыр етіп сынғанын анық естігем, еш жерім ауырмаған, селебені бойлата толғап барып, қайта суырдым. Дәл осы сәтте бір жақ бетімді үш тармақ жалын шалып еді. Сол жақ көзімді қызыл жалқын, көк теңбіл толқын басып, аузыма қан толды. Бірақ бойыма тың күш құйылғандай /одан сайын күшейе түседі/. Жыртқыштың аузындағы жаралы білекке бар салмағымды салып, шірене көтеріліп, жолбарыстың қара қабырғасына қайыра қанжар ұрдым.

Үшеуі де Жолбарыс рухына айналып кетті.

Шақан. Шашала өксіп, буындары бүгіле бере сылқ шөккен, езуі жиырылып, аузы ашылып, желке жүні тікірейе дірілдеп, артқы аяғымен жер тырнаған тайдай жолбарыстың астынан әрең шықтым.

Шақан-Рух. Жолбарыс жатағына тән, көңіліне соншалық байсал берген, қолқа қабар, күлімсі ауамен кеудемді кере дем алып, аз бөгелдім. Содан соң білегімді сыбанып жіберіп, шөнжіктерге қарай қадам бастым. Үшеуі үш жаққа тым-тырақай қашты. Бірақ оңай тұтылды.

Шақан-Нәпсі. Не білді? Не сезді? Көрді, аңдады. Өте дұрыс. Енесі алып келсе ғой, дәл өздеріндей адам баласын – кішкентай сәбиді қабырғасын қаусата шайнап, рахаттанып тұрып жер еді. Дәл қазір жей алмас, енді бірер айдан соң құныға бас қояры анық. Өскен соң... Өскен соң өзі-ақ аттанады. Енді үш-төрт жылдан кейін қалың тоғай ішінде, ну қамыс арасында, кез келген жерде бетпе-бет кездессінші... кімнің өліп, кімнің қалары белгісіз. Аңшылық атаулы бүгінгідей сәтті аяқтала бермейді.

Шақан. Дәл алдарына келіп жүрелей отырдым. Ешқайсысы ықпады. Қимылсыз күйінде қалт тынған. Ышқына ыржиып, итше ырылдап едім. Қорықпады.

Шақан-Рух. Қол созып шеткі, ең кішкентайын алдым. Құртақандай қызыл тарғыл шөнжік лып етіп алдыңғы оң аяғымен салып қалды да, ызалана ырылдап, білектен ала түскен. Күш аз, тіс тұқыл. Қол ауырған да, қанаған да жоқ. Бірақ ішімді тартып таңырқадым. «Шөнжік деп қомсынба, мысық емес жолбарыс».

Шақан-Нәпсі. Жолбарыс. Жолбарыс болғандықтан да.... Шөнжікті желкесінен қысып тұрып, көгеннен босатып алдым.

Шақан-Рух. Тарғыл күшік қайтадан дәрменсіз сәби күйге түскен. Сәби...

Бала дауысы. Көкеееее!

Кенет Шақанның кеудесінен өксіген айқай шықты.

Шақан-Нәпсі. Тырбыңдап тұрған шөнжікті шолақ құйрығымен қоса артқы екі сирақтан ұстадым да, керіле құлаштап, жерге соқтым. Қол-басым дірілдей құтыра қимылдап, қалған екі шөнжікті де шешіп алдым. Екеуін шиыра сілтеп, жиденің жуан діңіне ұрдым. Жасына жетпей жау қолына түскен, бір салғанда-ақ бастары айырылып, омыртқалары үзіліп, қабырғалары қаусаған жолбарыс балалары шиқ етіп дыбыс шығаруға да шамалары да келмей, демдері үзілді.

Шақан-Рух. /аяп жылаған күйде/. Шөнжіктің қызыл тарғыл, мақпал терісі оңай сыпырылды. Алдымен бірі. Содан соң екіншісі. Үшіншісі. Үлкендігі кебістей ғана, қос езуден ит тістері жаңа қылтиған, аузы ашылып, құлақ тесігі үңірейіп, қабырғалары қанталап, омыртқасы шодырая үзілген, бірінен бірі аумайтын, үшеуінің де терісі сыпырылған.

Шақан-Нәпсі /айызы қана/. Айқаса қарысқан, сынық сүйем, өткір азулары ырсиған, төбе сүйегі талқандалған басы шодырайып, бұлшықты мойны білеулене түскен, сирақтары тарамыстана сомданып, құйрығы сабаулана ұзарып, ыңыршақ қабырғалары, теңкиген арам денесі тірі кезіндегіден әлдеқайда айбынды көрінген, етек толы емшек безінен сарғыш сүт сыздықтай тамшылаған жалаңаш қаншырдың бауырына тастадым. Осылай жатсын.

Шақан. Осылай жатсын. Апта бойы, ай бойы, жыл бойы. Қасқыр жуымайды жолбарыс жатағының маңына. Бірақ шыбын-шіркей бар. Құрт-құмырсқа бар. Солардың жылдық несібесі. Жаз ортасы аумай-ақ күні кеше осы төңіректі әдепкі арылымен-ақ жайқап жүрген аң патшасының саудыраған ақсөңке сүйектері ғана қалмақ.

Шақан-Рух. Бір үлкен, үш бала жолбарыс. Енесі ақыра тұрмайды. Ауға шықпайды. Баласы асыр сап ойнамайды. Күн санап өспейді. Жарық күн нұрын жансыз сүйектер ғана қызықтамақ. Саудыр сүйек. Ал менің баламның сүйегі де қалған жоқ.

Рух пен Шақан үнсіз салбырап тұр. Жолбарыс өлгенде, одан да тіршілік кетеді. Ол салбырап, бос қап секілді болып қалады.Сайын дала. Жолбарыс бас сүйегінен қаланған шағын төбешік. Алдында Шақан отыр. 3-ші жігіт келеді. Оның шынайы болуы міндетті емес, бәлкім, Шақан өз-өзімен немесе аруақпен сөйлесер?

3-жігіт. Бұл ең соңғы жолбарыс болатын. Бітті. Бітірдің.

Шақан. Иә, бітірдім. Қырып бітірдім.

3-жігіт. Енді не істейсің?

Шақан. Енді - болды.

3-жігіт. Өлесің. Сүйегің мына иен далада көмусіз қалады.

Шақан. Иә, сүйегім мына иен далада көмусіз қалады. Көрім, міне. Шақан баяғыдан осында жатыр. Сүйегі баяғыда қураған. Ал менің сүйегім көмусіз қалады.

3-жігіт. Екі шеңгеліңнен қан сорғалап тұр. Тарғыл мысықты құрттың. Қазір мына құр сүлдеріңді тұрған жеріңде көмсем, қара жер қабылдамайды, түкіріп қайта шығарып тастайды бауырынан. Харам ұлға жер қойнында орын жоқ.

Шақан. Кегім кеткен - тарғыл мысықта.

3-жігіт. Кегің жолбарыста кеткен жоқ. Адам жейтін жалмауыз жолбарысты Сыр бойынан алдырып, сенің қосыңның маңына жіберген мына мен. Жантай екеуміз. Кегіңді неге менен, адамнан алмадың? Азуы болса да, айласы жоқ түз тағысына соншама неге шүйліктің, байқұс?

Шақан. Не деп тұрсың? Не деп тұрсың сен?

Мылтығын алып кезенеді, атпақ болады, бірақ қолы қалтырап, ата алмайды. Бірнеше мәрте талпынғаннан кейін мылтықты лақтырып тастайды. 3-жігіт оны күліп бақылап тұр.

3-жігіт. Ер Шақан, батыр Шақан. Жолбарыстың тұқымын тұздай құртқан Шақан. Мылтық енді бағынбайтын болған ба саған, қалай өзі?

Шақан. Жетеді. Жетеді! Жоғал! Жоғалт көзіңді!

Басын ұстап жүрелеп отырып қалады. 3-жігіт кетіп қалады. Шақанның әні.

Соңы





АУДАРМАЛАР

Рэй Куни

ТЕСІК ТИЫН

Екі көріністі ағылшын комедиясы

Орысшаға аударған: Мих. Мишин

Қатысушылар:

Джейн Перкинс

Генри Перкинс

Бетти Джонсон

Виктор Джонсон

Билл

Дэвенпорт

Слейтон

Бірінші көрініс

Перкинстер үйіндегі өте жайлы етіп жасақталған қонақ бөлме. Қыстың ұзақ кештерінің бірі. Шам жанып тұр. Сахна бос. Ас үйден Джейн шығады. Алжапқыш таққан ол аса сәнді көйлек киген. Ас үйге өтіп, бір секундтан соң қайта оралып сағатқа қарайды, содан соң жылдам кері кетіп қалады. Ыдыс-аяқ ұстап қайта кіреді. Дастархан қамдап жүргені байқалады. Тағы сағатқа қарайды.

ДЖЕЙН. Шошқа, нағыз шошқаның өзі екен (көзден қайта таса болады).

Сыртқы есік ашылып, Генри көрінеді. Үстіне плащ киген, қолында «дипломат». Ол ауыр дем алады, аса мазасыз. Отырып, дипломатын еденге қояды. Ыдыс-аяқ ұстаған Джейн қайта кіреді. Қайта сағатқа қарайды.

ДЖЕЙН. Шошқа!

Генри оған мән бермейді. Өзімен-өзі. Джейн оны байқап қалады.

ДЖЕЙН. Генри! Келдің бе!

Генри оған үнсіз қарайды.

ДЖЕЙН. Қайда жоқ боп кеттің?

Генри түк естімегендей өзімен-өзі айналасына үрпиіп, үркіп қарайды.

ДЖЕЙН. Бетти мен Виктор келіп қалатын шығар...

Генри үнсіз қарайды.

ДЖЕЙН. Бүгін сенің туған күнің емес пе!

Генри үнсіз қарап қалған.

ДЖЕЙН. Тіл-ауызың байланып қалды ма әлде... жұмыста бір нәрсе болды ма?

ГЕНРИ. Телефон анықтамасы.

ДЖЕЙН. Немене?!

ГЕНРИ. Анықтама қайда?

ДЖЕЙН. Оны неғыласың? (анықтаманы береді)

ГЕНРИ. (парақтап) Әуекомпаниялар… Әуекомпаниялар…

ДЖЕЙН. Генри, не болды?

ГЕНРИ. Британ әуе желілері...

ДЖЕЙН. Британ әуе желілерін қайтесің?

Генри нөмірді тереді.

ДЖЕЙН. Қазір қонақтар келеді!

ГЕНРИ. (телефон тұтқасына) Британ әуе желілері ме? Екі билетке тапсырыс қабылдаңыз.

ДЖЕЙН. Генри, тоқта, қайдағы билет?!

ГЕНРИ. (телефон тұтқасына) Иә-иә! Бүгін ұшамыз!

ДЖЕЙН. Не деп кеттің?!

ГЕНРИ.Қайда деймісіз? Бәрібір.

ДЖЕЙН. Генри!

ГЕНРИ. Бәрібір деп тұрмын ғой. Виза талап етпейтін кез келген елге. Дания. Голландия, Испания… Бәрібір. Уақыт дейсіз бе? Джейн, әуежайға таксимен жету үшін қанша уақыт керек?

ДЖЕЙН. Бір сағат…

ГЕНРИ. Бір сағат…тіркеуі бар…(тұтқаға) Уақытты оннан кейін деңіз. Иә, екі билет. Күтем. (Джейнге) Бар, жинал.

ДЖЕЙН. Генри, сен не, массың ба?

ГЕНРИ. Өте қажет нәрселерді ғана ал. Құжаттарды ұмытпа.

ДЖЕЙН. Мен қазір жылаймын.

ГЕНРИ. Артық зат алма, барған соң барлығы болады.

ДЖЕЙН. Қайда барған соң?!

ГЕНРИ. (Тұтқаға) Иә, иә! Барселона? Өте жақсы! Дұрыс болды.

ДЖЕЙН. Құдайым-ау, Генри!

ГЕНРИ. Билетті әуежайда қолма қол ақшаға сатып алсам бола ма? Өте жақсы! Сонымен бірінші класпен Барселонаға екі билет. Мистер және миссис Перкинс. Жоқ, кері қажет емес. Сонда қаламыз.

Джейн бар дауысымен айқайлап жылайды.

Тіркеуге жарты сағат ерте келу керек дейсіз бе. Түсіндім. Рахмет.

ДЖЕЙН. Генри!..

ГЕНРИ. (тұтқаны көтеріп, қайта нөмір тереді) Тұра тұр…

ДЖЕЙН. Енді қайда шалып жатырсың?

ГЕНРИ. Менің тіс щеткам мен сақал қырғышымды ғана ал. (Тұтқаға) Алло, такси? Маған көлік керек. Тура қазір. Әуежайға. Екі адам. Мистер Перкинс. Элгар Авеню 42. Үй тура бұрышта. Он бес минутта келесіз бе, өте жақсы! Рахмет. Фу-у-х. Барселона! Барселона!

ДЖЕЙН. Генри, қайдағы Барселона? Қазір Виктор мен Бетти келеді ғой.

Генри еденнен «дипломатты» алып, бетін ашып Джейнге көрсетеді. Дипломат толы ақша.

ДЖЕЙН. Бұл не?

ГЕНРИ. Ақша. Бір миллион жеті жүз елу мың.

ДЖЕЙН. (Топастанып) Бір миллион…жеті жүз елу…

ГЕНРИ. ...мың фунт стерлинг. Отыз бес мың қағаз. Әрқайсысы елу фунттан.

ДЖЕЙН. Қайдан алдың?

ГЕНРИ. Құдай сәтін салды. Болды. Құжаттарды ұмытпа.

ДЖЕЙН. Бұл ақша сенің дипломатыңның ішінде...қалай пайда болды?

ГЕНРИ. Мәселе сонда ғой, бұл менің дипломатым емес.

ДЖЕЙН. Менікі емесі қалай?

ГЕНРИ. Солай. Жұмыстан шығып әдеттегідей метроға отырдым, дипломатымды жаныма былай қойдым. Жеткен соң дипломатты алып сыртқа шықтым... Құжаттар қайда кеткен?

ДЖЕЙН. Сосын?

ГЕНРИ. Дала суық болған соң, қолғабым мен шалмамды алмақ болып дипломатымды ашсам, іші толы ақша... болды.

ДЖЕЙН. Сұмдық-ай!

ГЕНРИ. Таптым. (Құжаттарды қалтасына салады). Басқа біреудікін алып, өзімдікін метрода қалдырыппын.

ДЖЕЙН. Неге сол мезетте қайтарып бермедің?

ГЕНРИ. Қайда? Метроға ма?! Оның үстіне, шошып кеттім. Өзіңді көрер едім, сөмкеңнен опа-далаптың орнына бір миллион жеті жүз елу мың фунт стерллинг шықса!

ДЖЕЙН. Қанша екенін қайдан білесің?

ГЕНРИ. Санадым.

ДЖЕЙН. Көшеде тұрып па?!

ГЕНРИ. Жоқ, сыраханада.

ДЖЕЙН. Айттым ғой, ішіп алғансың деп.

ГЕНРИ. Әрине! Өз-өзіме келіп, әрі қарай не істейтінімді ойладым. Виски ішіп алып, дәретханаға кірдім.

ДЖЕЙН. Неменеге?

ГЕНРИ. Елес емес екеніне көз жеткізу үшін, сонда отырып, санап шықтым.

ДЖЕЙН. Сосын?

ГЕНРИ. Сосын дәретханадан шығып, тағы виски алып іштім, сосын қайта дәретханаға кірдім...

ДЖЕЙН. Не үшін?

ГЕНРИ. Қайта санадым.

ДЖЕЙН. Неге сонша кешіккеніңді енді түсіндім.

ГЕНРИ. Шынымды айтсам, үшінші рет тағы санадым. Түсім емес, өңім екеніне әзер сендім.

ДЖЕЙН. Генри, бұл біздің ақша емес! Ұрлық қой бұл!

ГЕНРИ. Жоқ, қателесесің! Мен дәретханада отырып, мықтап ойландым. Бұл қылмыстық жолмен келген ақша. Бір алаяқ заңсыз жолмен қолға түсірген. Демек бұл ақша еш жерде тіркелмеген, еш жерде есепке алынбаған. Жоқ ақшаны қалай ұрлауға болады? Ойласай дұрыстап!

ДЖЕЙН. Генри, қорқам…

ГЕНРИ. Бопты. Бұны сыйлық деп есепте. Қаншама жыл тиын-тебенге бола арқам бүгіліп қызмет еттім, ақыр аяғында, міне.

ДЖЕЙН. Ал полиция іздей бастаса ше…

ГЕНРИ. Полиция түк те істемейді. Бұл ақшаны іздеп ешкім полицияға шағымданбайды. Бар, заттарыңды жина.

ДЖЕЙН. Генри, біз бәрін бір сәтте тастап, басымыз ауған жаққа кете алмаймыз ғой!

ГЕНРИ. Түк түсінбей отырған сияқтысың? Біз енді мұнда қала алмаймыз. Мен жұмысқа да орала алмаймын.

ДЖЕЙН. Неге?

ГЕНРИ. Алаяқтың дипломаты менде болса, менің дипломатым онда қалды. Ал оның ішінде менің барлық қызметтік құжаттарым кетті. Ертең таңертең Алаяқ кеңсеге телефон шалып, мен жайлы барлық мәліметті алады. Бірақ таңертең біз бұл жерден мыңдаған шақырым қашықта, испаниялық отельде мистер және миссис Рокфеллер болып жатамыз. Мистер Алаяқ, Генри Перкинстен жалынды сәлем!

ДЖЕЙН (таң-тамаша қалып). Генри, мен сені бұндай деп ойламаппын!

ГЕНРИ. Себебі мен қазір мүлде басқа адаммын, қымбаттым! (әндетіп) Барселона, Барселона!

ДЖЕЙН. Генри, менің Барселонаға барғым келмесе ше.

ГЕНРИ. Қой, болды! Саған Испания ұнайды ғой. Өзің ана жолы осында қайта оралғым келеді демеп пе едің?

ДЖЕЙН. Мәңгіге емес, демалысқа ғана барғым келген!

ГЕНРИ. Жарайды. Барселонаға барғың келмесе, бармай-ақ қой, бір түнді сонда өткіземіз де, әрі қарай қайда барғың келсе, сонда кетеміз. Австралия, Грекия, Бермуд дейсің бе, өзің таңдайсың. Қаласаң, Бермудты сатып әперемін! Бар, жинал.

Есіктің қоңырауы қағылады.

ДЖЕЙН. Ойбай!

ГЕНРИ. Виктор мен Бетт шығар. Сөмкені өзім жинаймын, ал сен олардан тезірек құтыл.

ДЖЕЙН. Не деймін? Шақырған өзіміз ғой!

ГЕНРИ. Мейрамханаға барсын (Дипломаттан бірнеше купюр шығарып, Джейнге береді де, өзі жүгіріп кетіп қалады).

ДЖЕЙН (артынан жыларман болып). Бүгін сенің туған күнің ғой!

Есіктің қоңырауы соғылады. Джейн ашады.

ДЭВЕН. Полиция, мадам.

ДЖЕЙН. Полиция?!

ДЭВЕН. Инспектор Дэвенпорт. Орталық округ. Мен осында тұратын джентльменмен тілдессем деп едім.

ДЖЕЙН. Джентльменмен дейсіз бе?…

ДЭВЕНПОРТ. Иә. Ол сіздің күйеуіңіз болар?

ДЖЕЙН. Не болды… Алдымен не болғанын айтсаңызшы?

ДЭВЕНПОРТ. Күйеуіңізді көрсем деп едім, миссис…

ДЖЕЙН. Ол киімін ауыстырып жатыр… Генри! Оның аты – Генри…

Дэвенпорт жымиып, басын изейді. Есіктің қоңырауы соғылады.

ДЖЕЙН. Ой! Кешіріңіз. Есікті ашуға бола ма?

ДЭВЕНПОРТ. Әрине.

ДЖЕЙН. Отырыңыз, отырсаңызшы…(өтірік күліп) Генри!

Дэвенпорт отырады. Джейн есікті ашады. Билл кіреді.

БИЛЛ. Мен де келдім!

ДЖЕЙН. Сіз кімсіз?

БИЛЛ. Олар он бес минут деді, ал мен он минутта жеттім.

ДЖЕЙН. Кешіріңіз... түсінбедім?

БИЛЛ. Таксистпін.

ДЖЕЙН. (мазасызданып). А, иә-иә!

БИЛЛ. Есімім - Билл. Әуежайға кеттік пе? Заттарыңыз бар ма?

ДЖЕЙН. Қандай заттар?

БИЛЛ. Жүк дегенім ғой!

ДЖЕЙН. А, жүк!.. (Дэвенпортке) Біреу жолға шығып барады. Менің... сіңілім… Ол біздің үйде тұрады… Енді тұрған десе де болар… Бүгін ұшып барады... Генри!

БИЛЛ. Жоқ, өтініште: «Мистер Перкинс» деп тұр.

ДЖЕЙН. Жоқ-жоқ, мистер Перкинстің өзі ешқайда кетпейді. Ол тек тапсырыс берді, сіңлім кетеді, менің... сіңлім... (айғайлап) Генри!

ДЭВЕН. Қайда жол жүріп барады?

ДЖЕЙН. Түсінбедім?..

ДЭВЕН. Сіңіліңіз қайда барады?

ДЖЕЙН. А-а… Сиднейге… Австралияға.

БИЛЛ. А, Австралия! Онда елдің барлығы төбесімен жүреді!

ДЖЕЙН. Иә, ол сонда тұрады…

БИЛЛ. Жарайды. Машинада күтемін. Мында бұрышта тұрмын. Олар дайын болғанда терезеден айқайлай салсаңыздар болады.

ДЖЕЙН. Оларыңыз не? Қайдағы олар?

БИЛЛ Өтініште екі адам деп жазылып тұр. Екі адамды, мадам, олар деп айтамыз.

ДЖЕЙН. А, иә! Әрине… Сіңлімнің күйеуі бар екен ғой, ол да Австралиядан.

БИЛЛ. Тезірек шықсын. (Дэвенпортке) Танысқаныма қуаныштымын.

ДЖЕЙН. Генри, қайдасың? Үйде адамдар бар!

ДЭВЕН. Өте мазасыз кеш болғалы тұр екен. Сіңіліңіз кетіп барады, қонақ шақырып қойыпсыздар.

ДЖЕЙН. Иә, дұрыс айтасыз.

ДЭВЕН. Сондықтан қобалжып тұрған шығарсыз.

ДЖЕЙН. Жоқ-жоқ, барлығы жақсы. Тауығым да дайын болып қалды…

ДЭВЕН. Сіңіліңіз күйеуі екеуі дәм татпайтыны өкінішіті.

ДЖЕЙН. Сіңілім? А, Аделаида мен Перси…оның есімі - Перси… Әрине, өкінішті. Бірақ ұшақ күтпейді ғой.

ДЭВЕН. Иә, Сиднейге жеткенше бес мәрте тамақтанады әлі.

ДЖЕЙН. Иә, өте алыс…

Жылдам басып Генри кіреді. Жұқа шалбар мен жеңсіз жейде киіп алған. Қолында плащ, сөмке және дипломат бар.

ГЕНРИ. Сонымен жиналдық. Виктор мен Беттиден құтылдың ба?

ДЖЕЙН. Генри, үйде қонақ бар.

ГЕНРИ. Қонақ? А, такси. Жігіт екенсің, тез келдің.

ДЭВЕН. (орнынан тұрып) Мен полиция қызметкерімін.

ГЕНРИ. Полиция?…

ДЭВЕН. Инспектор Дэвенпорт. Орталық округ (куәлігін береді).

ГЕНРИ. (қарап шығып) Не шарумен жүрсіз, инспектор?

ДЭВЕН. Сіз мистер Перкинссіз ғой? Генри Перкинс?

ГЕНРИ. Иә.

ДЭВЕН. Сэр, сізбен сөз бар.

ГЕНРИ. Не жөнінде?

ДЭВЕН. Оңаша сөйлессек дұрыс болады. Бірақ зайыбыңыздың сіңлісі кеткенше күте тұруға бармын.

ГЕНРИ (таңданып).Әйелімнің сіңлісі…

ДЖЕЙН (әлсіз дауыспен). Аделаиданы айтады…

ГЕНРИ (таң қалып). Аделаида?!

ДЭВЕН. Иә, олар жолға шығып бара жатқан жоқ па.

ДЖЕЙН. Олар деп Аделаида мен Персиді айтады…(өтірік күледі) Тағы да төбелерімен жүретін болды.

ГЕНРИ. Төбелерімен жүргені қалай?…

ДЭВЕН. Олар Австралиядан келеді ғой. Сиднейден.

ДЖЕЙН. Жүктерін көтеріп көмектесіп жатырсың, рахмет.

ГЕНРИ. Оқасы жоқ…

ДЖЕЙН. Генри, инспекторға Аделаида мен Персиді күтіп қажеті жоқ сияқты.

ГЕНРИ. Әрине. Полицияға құрметіміз дайын. Өтінемін, инспектор.

Қоңырау қағылады.

ДЖЕЙН. Ойбай!

ГЕНРИ. Такси шығар. Күте тұрсын деші.

ДЖЕЙН. Билл баяғыда келіп алған.

ГЕНРИ. Билл?! Ол кім?

ДЖЕЙН. Такси жүргізушісі. Аделаида мен Персиді алып кетуге келді.

ГЕНРИ. А-а. Иә.

ДЖЕЙН. Ал мынау келгендер - Виктор мен Бетти шығар.

ГЕНРИ. Туған күн болмайды десеңші.

ДЖЕЙН. Айта алмаймын!

ГЕНРИ. Айтасың.

Есіктің қоңырауы соғылады. Джейн шошып кетеді.

ДЖЕЙН. Құдай сақтасын!

ДЭВЕН. Сэр, өзіңіз ашыңыз. Мен тоса тұрамын.

ГЕНРИ. Шын айтасыз ба?

ДЭВЕН. Әрине. Достарыңыздан құтылғанша туыстарыңыз да дайын болып қалар.

ГЕНРИ. Иә, иә! Аделаида және Сидней.

ДЭВЕН. Сиднейден келген Аделаида мен Перси.

ГЕНРИ. Иә… Басым шыр айналды ғой. Мархабат, былай жүріңіз.

ДЭВЕН. Сонда да, сэр . Қызмет бабымен келгенімді ұмытпаңыз.

ГЕНРИ.Әрине, инспектор.

Дэвенпорт шығады.

ДЖЕЙН. Ол полицияға бармайды деп едің ғой!

ГЕНРИ. Кім?

ДЖЕЙН. Сенің «дипломатыңды» әкеткен адам.

ГЕНРИ. Мүмкін ол «дипломат» үшін келмеген шығар!

ДЖЕЙН. Енді оңаша не жөнінде сөйлеседі?

ГЕНРИ. Дұрыс айтасың. Жоқ, ақшаны бермеймін! Өзімнің жиғаным деймін.

ДЖЕЙН. Жиған ақшам? Бір миллион жеті жүз елу мың?!

ГЕНРИ. Иә! Сондай үнемшіл адаммын.

ДЖЕЙН. Жоқ, саған шындықты айтуға тура келеді.

ГЕНРИ. «Шындық»?!.. «Аделаидадан келген Сидней мен Персиді» ойлап тапқан адам айтатын нәрсе ма бұл!

ДЖЕЙН.Сиднейден келген Аделаида мен Перси!

ГЕНРИ. Одан әрмен! Ішуді тоқтат!

Есіктің қоңырауы соғылады.

ДЖЕЙН (шошып кетіп). Генри!

ГЕНРИ. Бопты! Бар болғаны Виктор мен Бетти. (Есікті ашады) Кешіріңіздер, достар, бүгін сіздерді қабылдай алмайыз…

Билл келіп кіреді.

БИЛЛ Есепетеуіштің қосылып тұрғанын ұмытпаңыздар.

ГЕНРИ. Есептеуіш?

БИЛЛ. Таксометр.

ГЕНРИ. А, сіз – Бэнсіз бе.

БИЛЛ. Ал сіз – мистер Перкинссіз бе?

ГЕНРИ. Иә. Мына сөмкені алып, машинада күтіңіз.

ДЖЕЙН. Генри, полицей ше?

ГЕНРИ. Өзім сөйлесем, сен де машинаға бар.

БИЛЛ. Жол жүретін бұл емес, сіңлісі.

ГЕНРИ. Ол сіңлісін шығарып салады, түсінесің бе! Барыңдар! Жоқ, тоқтаңдар. Қай әуежайға барамыз?

БИЛЛ. Не?

ГЕНРИ. «Британ әуежелілерінің» ұшағы Барселонаға қай әуежайдан ұшады?

БИЛЛ. Қайдағы Барселона? Сіңлісі Австралияға ұшады!

ГЕНРИ. Иә-иә… Жолға шамамен қанша уақыт керек дегенім ғой?

БИЛЛ. Жиырма сағаттай.

ГЕНРИ. Әуежайға дейін!

БИЛЛ. Мынандай кептелісте дәл сол уақыт.

ГЕНРИ. Жарайды, машинада күтіңіз. (Джейнге) Бар, машинада күт мені.

ДЖЕЙН. Генри, кешір, менсіз ұшуыңа тура келеді.

ГЕНРИ. Көп сөйлеме, бар жинал.

ДЖЕЙН. Бәрін дәл осылай бір мезетте тастап кете алмаймын. Мені жындансын дейтін сияқтысың. Сенің кесіріңнен ішуді бастадым, міне.

ГЕНРИ. Қанша қайталауға болады? Ертең мистер Алаяқ менің жұмысыма телефон шалып, мекенжайымды біліп алады. Содан соң осында келеді, егер мұнда сен отырсаң, майдалап турап, бауыздап кетеді.

ДЖЕЙН. Оған сен кінәлі боласың!

Дэвенпорт келеді.

ДЭВЕН. Кешіріңіздер, уақытым жоқ.

ГЕНРИ. Иә, иә, дайынмын. Жүріңіз

ДЭВЕН. Олар кетті ме?

ГЕНРИ. Кім?

ДЭВЕН. Зайыбыңыздың сіңілісі, күйеуімен.

ГЕНРИ. А-а… Мистер және миссис Браун ба… Жоқ, әзір осында…

Есіктің қоңырауы соғылады.

ДЖЕЙН. Ой! Генри!

ГЕНРИ. Бүгін саған не болды? Виктор мен Бетти шығар! Не айтуды білесің. Жүріңіз, инспектор.

Есіктің қоңырауы қайта шырылдайды. Генри Джейнге оларды кіргізбе дегенді ыммен білдіріп, Дэвенпорттың артынан кетеді. Джейн есікті ашады. Қолында сыйлығы бар Бетти шығады.

БЕТТИ. Кешір, кешігіп келдік.

ДЖЕЙН. Ах, Бетти!

БЕТТИ. Біз деп тұрған себебім менің есалаң күйеуім далада шатақ шығарып жатыр. ДЖЕЙН. Шатақ шығарғаны қалай?

БЕТТИ. Тура үйлеріңнің қасында тұрған таксиге соғылды.

ДЖЕЙН. Мәссаған! Содан?

БЕТТИ. Виктор таксистке бұрышта тұруға болмайды деді. Ал ол болса жүйкесі жұқа біреу екен, Викторды нақұрыс деп қорлады. Сосын Виктор оның мұрнын бұзауға уәде берді...

ДЖЕЙН. Бетти, біз масқара болдық. Полиция жауап алып жатыр.

БЕТТИ. Полиция?!

ДЖЕЙН. Ол бір миллион жеті жүз елу мың фунт ұрлап келіпті.

БЕТТИ. Кім?

ДЖЕЙН. Генри!

БЕТТИ. Генри?! Миллион ұрлады???( ішек-сілесі қатып күледі)

ДЖЕЙН. Иә-иә-иә! Ант етемін! Ол басқа дипломатты алып, ақшаны көргеннен кейін сыраханаға барған да дәретханаға отырған.

БЕТТИ. Оқиғаның тура осылай болғанына сенімдімісің?

ДЖЕЙН. Содан кейін Барселонаға дейін екі билетке тапсырыс берді, егер ол жер маған ұнамаса, Бермудты сатып әперемін деп отыр.

БЕТТИ. Ішіп алғансың ба?

ДЖЕЙН. Джин және коньяк. Енді, міне, үйге полиция келді.

БЕТТИ. Не деп сандырақтап кеттің? Сенің Генриің ұрлық жасаса…

Джейн «дипломатты» ашып, Беттиге көрсетеді.

БЕТТИ. Мәссаған! Жарайсың Генри! Иттің баласы!

ДЖЕЙН. Енді не істеймін, соны айтсаңшы?

БЕТТИ. Бермудқа келіс.

Виктор жүгіріп кіреді.

ВИКТОР. Ана антұрған полиция шақырғалы жатыр!

БЕТТИ. Біліп едім.

ДЖЕЙН. Полиция дейді?

ВИКТОР. Сәлем, Джейн. Ол сенің сіңліңді күтіп отырмын, әуежайға апарамын дей ме әйтеуір бір нәрсе дейді. Тамағым құрғап кетті.

БЕТТИ. Маған да құй, Джейнге де.

ВИКТОР. Джейнге? Ол ішпеуші еді ғой.

БЕТТИ. Ішуді бастапты.

ВИКТОР (Джейн). Сенің сіңіліңнің бар екенін білмейді екенмін.

ДЖЕЙН. Менде сіңілі жоқ.

ВИКТОР. Такисит сенің сіңіліңді әуежайға апарамын деді ғой, өз құлағыммен естідім.

ДЖЕЙН. Ол Генри екеумізді күтіп тұр.

ВИКТОР. Сендерді? Әуежайға? Ал туған күн ше? Той иесі қайда?

БЕТТИ. Бар да кешірім сұра. Бізге бір полиция да жетеді.

ВИКТОР. Бір полиция да жетеді дегенді қалай түсіндік?

БЕТТИ. Анда полиция Генриді ұрлық жасағаны үшін тергеп жатыр.

ВИКТОР. Қызық, байқұс Генридің не ұрлауы мүмкін?

БЕТТИ. Бір миллион жеті жүз елу мың фунт.

ВИКТОР. Немене фунт?

ДЖЕЙН. Стерлинг!

ВИКТОР. Саябақта орындықтың астынан тауып алып па?

ДЖЕЙН. Саябақтан емес, метродан.

«Дипломатты» ашып көрсетеді.Виктор таң қалып ақшаға қарап қалған. Генри кіреді. Барлығы оны бас салады.

ДЖЕЙН. Тұтқындайтын болды ма?

БЕТТИ. Қамауға ала ма?

ВИКТОР. Мынау шын ақша ма?!

ГЕНРИ (Виктордың қолындағы ақшаны алып). Бұларға неге айтасың?

ДЖЕЙН. Сені ең болмаса Виктор тоқтата ма дедім.

ГЕНРИ. Ішуді доғар, естіп тұрсың ба.

ДЖЕЙН. Қойшы! Не деді?

ГЕНРИ. Менің сөздерім сенім туғызбайды дейді.

ДЖЕЙН. Бірден Жоғалған заттар бюросына апарып беру керек еді.

ГЕНРИ. Бір миллион жеті жүз елу мыңды ма?! Жоғалған заттар бюросына ма?!

БЕТТИ. Бөтен дипломатты алып кеткенімді үйге келгенде бір-ақ білдім демедің бе.

ГЕНРИ. Ол ақша туралы сұрап тұрған жоқ.

БЕТТИ. Қалайша?

ВИКТОР. Сұрамағаны қалай?

ГЕНРИ. Білмейді.

ДЖЕЙН. Сонда сенің қай сөзің сенім тудырмай тұр?

ГЕНРИ. Сыраханадағы іс-әрекетім.

ДЖЕЙН. Түсінбедім…

ГЕНРИ. Бүгін инспектордың демалысы екен, ол да сол сыраханада болыпты. Енді мені айыптап отыр.

БЕТТИ. Неге қатысты?

ГЕНРИ. Тиістің деп.

ВИКТОР. Кімге тиісіпсің?

ГЕНРИ. Сыраханадағы еркектерге.

ДЖЕЙН. Не деген арсыздық!

БЕТТИ. Сені еркектерге тиісті дегенді қайдан шығарған?

ГЕНРИ.Сыраханаға қатты абыржып кірдім, ол жарты сағат ішінде еркектер баратын жерге үш рет жүгіріп кіргенімді көріп отырған – кері оралған сайын абдырысым үдей түскен. Оның айтуынша, мен дәретке отырған еркектерге көз тастаппын, ернімді жалап, көз қысыппын, ауыр дем алып, сілекейім ағыпты. Қолым қалтырапты.

ДЖЕЙН. Дәретханада ақша санаса, оның да қолы қалтырар еді.

ГЕНРИ. Содан кейін ол сыраханадан үйге дейін мені аңдып келіпті.

ВИКТОР. Сен оған не дедің?

ГЕНРИ. Бәрін мойындадым.

Барлығы шошып кетеді.

БЕТТИ. Нені мойындадың?

ГЕНРИ. Бәрін.

ДЖЕЙН. Еркектерге тиіскеніңді мойындадың ба?!

ГЕНРИ. Иә.

ДЖЕЙН. Неге?

ГЕНРИ. Құтылу үшін. Бүгін қайтсем де Барселонаға жетуім керек.

ВИКТОР. Бұл түріңмен Барселонаға емес, абақтыға түсетін сияқтысың ғой!

ГЕНРИ. Түспеймін. (Ақша шығарады) Жиырма мың беріп құтыламын.

ДЖЕЙН. Есің дұрыс па! Бұл пара ғой!

ГЕНРИ. Он мың берем десем, ол отыз мың сұрады, сосын жиырмаға келістік.

Елдің барлығын таң қалдырып ақшаны алып кетіп қалады.

ВИКТОР. Маған тағы ішу керек.

БЕТТИ. Саған ғана емес (Джейнге) Ішесің бе?

ДЖЕЙН. Әлбетте.

БЕТТИ. Бәрімізге құй.

ДЖЕЙН. Өз байымды өзім танымай отырмын.

ВИКТОР. Тосын сый деп осыны айт.

Есіктің қоңырауы соғылады.

ДЖЕЙН (айқайлап). Бұл не тағы! Бүгін жындыханаға түсетін шығармын.

ВИКТОР. Егер ана делқұлы таксист болса…

БЕТТИ. Виктор, өтінемін?

Виктор есікті ашады. Билл кіреді.

БИЛЛ. Нақұрыс! Сенің кесіріңнен көлігім бір орында қадалып қалды!

ВИКТОР. Өзің кінәлісің, топас!

БИЛЛ. Көлік айдап үйренбейсің бе одан да!

ДЖЕЙН. Көлік неге қадалып қалды?

БИЛЛ.Мыналарың бамперімді мыжып тастады, енді дөңгелек қозғалмайды, түсінікті ме?

Жүгіріп Генри кіреді.

ГЕНРИ. Сенесіңдер ме, санап жатыр! (Билді байқап) А, Бэн.

БИЛЛ. Мен - Биллмін.

ГЕНРИ. Дұрыс, дайын тұрыңыз, Билл, қазір әуежайға тартып кетеміз.

БИЛЛ. Ешқайда тартып кете алмаймыз, мына есуас машинаны құртты.

ВИКТОР. Өзің есуассың!

ГЕНРИ. Оталмай қалды ма?

БИЛЛ Оталмай қалған жоқ, жүрмей қалды!

БЕТТИ. Бампері майысып кетіпті. Біз сізге итерісіп көмектесеміз, солай емес пе, Виктор?

ВИКТОР. Атасының басы, көмектеспеймін. Ол полицияға шағымданды.

ГЕНРИ. Полицияға?

БИЛЛ. Шағымданатын едім, бірақ телефондары алмай тұр.

ГЕНРИ (Викторға). Көрдің бе! Өтінемін.

ВИКТОР (жақтырмай). Жарайды, жүр.

БЕТТИ (Биллге). Оның жүрегі - жұмсақ.

ВИКТОР. Шындығында жүрегімнің есі дұрыс емес.

Бетти, Билли барлығы есікке беттейді.

БИЛЛ Туыстарыңызды асықтырсаңыздаршы.

ГЕНРИ. Жоспар өзгерді. Туыстар ешқайда бармайды.

БИЛЛ. Бармағаны қалай?

ГЕНРИ. Олардың туыстары, яғни біз миссис Перкинс екеуіміз кетеміз.

Билл оларға таң қалып қарап шығып кетеді.

ГЕНРИ (Джейнге). Солай, қарағым, бірде бір қарсы сөзің қабылданбайды!

ДЖЕЙН. Ойымды жинақтай алар емеспін.

ГЕНРИ.Ұшақта жинақтайсың. Ішуді тоқтат. (Оған «дипломатты» береді) Қолыңнан тастаушы болма. Киініп, мені машинада күт.

ДЖЕЙН. Ал сен қайда барасың?

ГЕНРИ. Әлгі парақордың не істеп жатқанын көріп келейін.

ДЖЕЙН. Полиция қызметкерін пара алуға қалай көндірдің?

ГЕНРИ. Есіңді жиған соң, түсінесің (шығып кетеді).

ДЖЕЙН. Жолы болмай жүрген кезінде жақсы еді.

Ол «дипломатты» еденге қойып, коньяк құйып алады, есіктің қоңырауы соғылады. Қазір, қазір. Есікті ашып,инспектор Слейтонды кіргізеді. Үстіне плащ киіп алған, қолында тура Генридікіндей «дипломат».

СЛЕЙ. Миссис Перкинс?

ДЖЕЙН. Иә, не болды?

СЛЕЙ. Кіруге бола ма?

ДЖЕЙН. А-а… Не болды? Жарнама агентісіз бе?

СЛЕЙ. Жоқ, мадам. Полицияданмын. Инспектор Слейтон. Оңтүстік округ.

ДЖЕЙН. Оңтүстік?…

СЛЕЙ. Иә, мадам.

ДЖЕЙН. Орталық емес пе?

СЛЕЙ.Оңтүстік. Бәлкім, тізе бүгерсіз?

ДЖЕЙН. Жоқ, рахмет. Мистер Перкинсті іздеп жүрсіз бе?

СЛЕЙ. Өкінішке қарай, солай, мадам. Отырғаныңыз дұрыс сияқты.

ДЖЕЙН. Менің күйеуімді қайтпексіз?

СЛЕЙ.Жағымсыз жаңалық әкелдім бе деп қорқамын.

ДЖЕЙН. Айта беріңіз.

СЛЕЙ. Сізді күйеуіңіздің кешігіп жатқаны алаңдатпайды ма?

ДЖЕЙН. Әрине, ол кешіккенде мен қашанда мазасызданамын…

СЛЕЙ. Біздегі ақпараттарға сәйкес мистер Перкинс қайтыс болды.

Джейн түк түсінер емес. Ол Генри кіріп кеткен есікке бір, Слейтонға бір қарайды.

ДЖЕЙН. Мистер Перкинс?..

СЛЕЙ. Иә, осыны естіртуге келдім. Сізге оның тұлғасын анықтауға тура келеді.

ДЖЕЙН. Жоқ тоқтаңыз… Менің күйеуім… Әлдебір түсініспеушілік болған сияқты…

СЛЕЙ. Әрине, миссис Перкинс, мен сізге бір кесе шай құйып берейінші. Ас үйіңіз қайда еді?

ДЖЕЙН. Керегі жоқ! Сіз Генриді неге өлді деп ойлайсыз?

СЛЕЙ. Желкесіне екі мәрте оқ атылып, мәйітін Темзаның Оңтүстік көпір тұсына лақтырып жіберіпті, алдымен қол-аяғын жақсылап байлаған.

ДЖЕЙН. Байлаған?

СЛЕЙ. Иә, ал аяғына шынжыр орапты.

ДЖЕЙН. Демек оқыс, бақытсыз оқиға емес қой?

СЛЕЙ. Жоқ, арты қайырлы болсын. Дегенмен шай әкеліп берейін.

ДЖЕЙН. Қайдағы шай…

СЛЕЙ. Дұрыс айтасыз, бұндай жағдайда… Не ішесіз?

ДЖЕЙН. Иә, өзіңізге де құйып алыңыз.

СЛЕЙ. Маған болмайды – қызмет бабындамын.

ДЖЕЙН. Ол мәйітті неге менің Генриім деп ойлайсыз?

Инспектор оған рюмканы беріп, еденнен өз «дипломатын» көтереді.

СЛЕЙ. Мәйіттің қалтасында тұлғасын анықтайтын құжаттар болған жоқ, бірақ қасында дипломат болды. Миссис Перкинс, мынау жұбайыңыздың дипломаты ма?

Өз «дипломатын» көрсетеді. Джейн байқатпай Генри әкелген дипломатқа қарайды.

ДЖЕЙН. Иә, ұқсастықтар бар…

СЛЕЙ. Ал мына заттар ше? (мойынорағыш пен қолғапты шығарады).

ДЖЕЙН. Иә, бұл Генридің заттары…

СЛЕЙ. Күйеуіңіз «Бодли мен Крауч» компаниясында есепші болып істеп пе еді?

ДЖЕЙН. Иә.

СЛЕЙ. Мұнда құжаттар, қызметтік хаттар, түбіршектер бар, мына қойын дәптер күйеуіңіздікі ме?

ДЖЕЙН. Иә.

СЛЕЙ.Сосын тістелген бутерброд.

ДЖЕЙН. Тістелген..?

СЛЕЙ. Меніңше, мынау ірімшік пен кетчуп сияқты.

ДЖЕЙН. Иә, мүмкін…

СЛЕЙ. Бірақ, әрине, ресми түрде анықтау керек.

ДЖЕЙН. Жо-жоқ. Ірімшік пен кетчуп екенін енді байқадым. Дұрыс айтып тұрсыз.

СЛЕЙ.Тұлғасын анықтау керек деймін.

ДЖЕЙН. А-а…

СЛЕЙ. Бірақ мистер Перкинс екеніне күмән жоқ.

ДЖЕЙН. Иә, түсінем…

СЛЕЙ. Мәйітханаға машинамен барамыз. Алыс емес. Киініп шығыңыз, мен осында күте тұрайын ба?

ДЖЕЙН. Жоқ, машинада күтіңіз.

СЛЕЙ. Әрине, түсінем… Үйде тағы біреулер бар ма? ДЖЕЙН. Не?

СЛЕЙ.Сізге көз қырын салатын адам бар ма.

ДЖЕЙН. Иә, сіңілім мен күйеуі бар.

СЛЕЙ. Демек сізге қарайтын адамдар бар ғой.

ДЖЕЙН. Иә, әрине, әрине…

СЛЕЙ. Онда машинада күтемін.

Ол есіктен шыға бергенде Генри кездеседі.

ГЕНРИ. Жүз елу фунт жетпейді. (Қонақты көріп) Қайырлы кеш…

ДЖЕЙН. Бұл джентльмен – полициядан.

ГЕНРИ. Полициядан? Орталық округ па?

СЛЕЙ. Оңтүстік, сэр.

ГЕНРИ. Оңтүстік?

СЛЕЙ. Инспектор Слейтон.

ДЖЕЙН. Инспектор қайғылы хабар әкеліп тұр. Білмеймін, қайтерімді.

ГЕНРИ. Не болды? Менің фамилиям - Перкинс.

Джейн рюмкасын тастап жібереді.

СЛЕЙ. Перкинс? Демек сіз де туысысыз ғой?

ГЕНРИ. Кімнің туысымын?

СЛЕЙ. Мистер Генри Перкинстің.

ДЖЕЙН. Иә, Генридің інісі.

ГЕНРИ (топас кейіппен). Генридің інісі?..

ДЖЕЙН. Иә. Менің байқұс Генриімнің інісі!

СЛЕЙ. Олай болса, мистер Перкинс, сізге ауыр соққы болатын жағдайды баяндауға рұқсат етіңіз. (Джейнге) Мен айтайын ба әлде өзіңіз естіртесіз бе?

ДЖЕЙН. Қайсысымыз айтсақ та оңай болмайды .

СЛЕЙ. Біздің деректерге сәйкес, сэр, мистер Генри Перкинс қайтыс болды.

Генри естігенін ұғуға тырысып тұр.

ГЕНРИ. Иә… Сіз шынымен мені ойран-асыр еттіңіз.

ДЖЕЙН. Оны біреулер өлтіріп кетіпті.

ГЕНРИ. Бұған сенімдісіз бе?

СЛЕЙ. Барлық жағдай осыны көрсетіп тұр, сэр.

ДЖЕЙН. Жантүршіктіретін жағдай екен.

СЛЕЙ.Мәйіті Темзадан табылды, желкесінен екі мәрте оқ атылыпты.

ДЖЕЙН.Қол-аяғы байлаулы, аяғы шынжырмен оралған.

ГЕНРИ. Шынымен қорқынышты.

ДЖЕЙН.Қасында «дипломаты» бар.

ГЕНРИ. Онысы... несі?

СЛЕЙ.Мынау бауырыңыздың «дипломаты» ма?

Өзінің «дипломатын» көрсетеді.

ГЕНРИ. О, құдайым-ай!

СЛЕЙ.Ал енді миссис Перкинс марқұмның ең жақын адамы ретінде менімен мәйітханаға барып, мәйіттің өзінің күйеуі екенін ресми түрде растауға тиіс.

ГЕНРИ. Темзаға лақтырыпты дейсіз бе?

СЛЕЙ. Иә.

ГЕНРИ. Түсінікті.

ДЖЕЙН. Генри!

ГЕНРИ. Болды, болды, Генридің атын атап шақырма, оның жаны қазір жұмақта. Енді сенің тірегің мен боламын. Мен оның інісімін, есімім -Фредди. Әйелімді кешіріңіз... (қателескенін түсініп тоқтай қалады) Менің әйелімді, Женевьеваны ояту керек. Ол ұйықтап жатыр. Сол үшін кешіріңіздер. Қазір оның орны - Джейннің қасында. Біз бүгін үйге қайтамыз, Австралияға.

СЛЕЙ.Сапарларыңыз алыс екен.

ГЕНРИ. Иә, демалысқа келгенбіз. Ол жақта жыл он екі ай фермада, қойлардың арасындамыз. Ал Лондон сондай тамаша. Бір ай болы, бірде бір қой кездестірмедік. (Джейнге) Байқұс Генри. Женевьеваға да ауыр соққы болатын болады-ау.

ДЖЕЙН.Әрине, Фредди. Аделаида мен Персиге де естірту керек.

ГЕНРИ. Иә-иә, олар бар екен ғой. Отбасымызбен қайғыға бататын болдық.

ДЭВЕН (кіріп келеді). Мен күтейін бе әлде… (бейтанысты көріп) Кешіріңіз… (жағдайды түсініп кетіп қалады).

ГЕНРИ. Бұл менің екінші інім…

СЛЕЙ. Тағы біреуі бар ма еді?!

ГЕНРИ. Иә, үлкені. Арчи.

ДЖЕЙН. Генри!

ГЕНРИ. Қымбаттым, мен Фреддимін. Генри енді жоқ.

ДЖЕЙН. Масқара, енді не істейміз?

ГЕНРИ. Құдайға жалбарынамыз. Генридің жаны жанннатта болсын деп тілейміз. Инспектор, тұра тұрыңыз ол өз-өзіне келіп алсын.

СЛЕЙ. Түсінемін, сыртта күтейін.

Слейтон, өз «дипломатын» алып шығып кетеді.

ДЖЕЙН. Масқара болдық.

ГЕНРИ. Керісінше, сәтін салды деген осы.

ДЖЕЙН. Қайдағы сәт!

ГЕНРИ. Екі еселенген сәттілік. Егер Генри Перкинсті атып, байлап-матап, өзенге ағызып жіберген болса, оны ешкім Барселонадан іздемейді.

ДЖЕЙН. Екінші сәттілік ше?

ГЕНРИ. Атылып, байланып, өзенге ағып кеткен мистер Алаяқ болса, демек ол бізді іздеп, қудалай алмайды.

ДЖЕЙН. Ал оны атып, байлап өзенге ағызған адам ше?

ГЕНРИ. Сенің ауызыңнан ешқашан жақсы сөз шықпайды. Жарайды, қазір бастысы Арчи інішектен құтылу керек. Жүз елу фунт жетпейді екен оған. Ақша салынған дипломат қайда. А, міне...

Телефон шырылдайды. Генри тұтқаны көтереді.

Алло. Немене? Кешіріңіз, түсінбеймін. Ағылшынша айтыңызшы? Не дейсіз? (тұтқаны тастай салады) Сандырақ. «Сима Дансик», «Сима Дансик».

ДЖЕЙН. Ол – чемоданчик деп тұрған шығар.

ГЕНРИ. Не?!

ДЖЕЙН. Чемоданчик. «Дипломат».

Генри ойран-асыр болады.

ДЖЕЙН. Бұл мистер Қанішер шығар.

ГЕНРИ. Кім?

ДЖЕЙН. Мистер Алаяқты өлтірген адам.

ГЕНРИ. Масқара! Біздің телефон нөмірімізді қайдан тапқан?

ДЖЕЙН. Сенің дипломатыңнан алды да!

ГЕНРИ. Менің «дипломатымды» инспектор Слейтон көтеріп жүр ғой!

ДЖЕЙН. Ал оған дейін ше? Мистер Алаяқ арқылы дипломатың мистер Қанішердің қолында болды ғой. Ол оны бір миллион жеті жүз елу мың жатыр деп ашады, ал онда сенің тістелген бутербродың мен қойын дәптеріңнен басқа ешнәрсе жоқ! (өзіне коньяк құйып алады).

ГЕНРИ. Дұрыс айтасың, барлығы осылай болған сияқты…

Есік ашылып, Виктор кіреді.

ВИКТОР. Дұрыс болды. Бампердің мәселесі шешілді! Шыға берсеңдер болады.

ГЕНРИ.Өте жақсы. (Джейнге) Болды! Кеттік!

«Дипломатын» алады.

ДЖЕЙН. Қайда?!

ГЕНРИ. Әуежайға!

ДЖЕЙН. Дәл қазір ешқайда шыға алмаймыз.

ГЕНРИ. Дәл қазір бізге шығып кету керек.

ДЖЕЙН. Әлгі парақор ше? (Дэвенпорт кеткен есікті нұсқайды). Мен бара алмаймын. Мені екінші полицей күтіп отыр, мәйітханаға баруым керек.

ВИКТОР. Қайдағы мәйітхана? Қайдағы екінші полицей?

ГЕНРИ. Ауызыңды жапшы! (Джейнге) Онда Барселонаға тіпті кету керек. Сен киін, ал сен бірінші полицейге мына жүз елу фунтты тапсыр (Викторға ақшаны ұстатады).

ВИКТОР. Сен оған жиырма мың беруің керек еді ғой.

ГЕНРИ. Бердік қой, бірақ жүз елу фунт жетпейтін болып шықты. Міне, осыны берсең, болды.

ДЖЕЙН. Ал мәйітті тануға кім барады?

ВИКТОР. Қайдағы мәйіт?

ДЖЕЙН. Мистер Алаяқтың мәйіті қол-аяғы байланып маталған күйінде Темзадан, Оңтүстік көпір маңынан табылыпты. Аяғына шынжыр байланыпты. Желке тұсына екі мәрте оқ атылған.

ГЕНРИ. Теледидардан жаңалықтар беріп жатырсың ба? Виктор, оған ақшаны бер де, Беттиді алып, үйлеріңе қайтыңдар. Бүгін бұл жерде ешнәрсе болған жоқ, ешнәрсе естіген де, көрген де жоқсыңдар, осыны мықтап есіңде сақта.

ВИКТОР. Дұрыстап айтыңдаршы…

Телефон шырылдайды. Генри мен Джейн қатып қалады.

ГЕНРИ (Викторға қорқынышты түрмен сыбырлап). Алма!

ВИКТОР (ол да сыбырлап). Алайын деп тұрған жоқпын… Өзің неге алмайсың?

ДЖЕЙН. Себебі бұл - ол!

ВИКТОР. Кім?

ГЕНРИ. Мистер Қанішер!

ВИКТОР. Кім?

ГЕНРИ. Сима Дансик.

ВИКТОР.Қайдағы Сима?

ДЖЕЙН. Мистер Чемоданчик. «Дипломат»!

ВИКТОР (түсініп).Мәссаған, сендердің нөмірлеріңді қалай тапқан?

ГЕНРИ. Бутерброд арқылы! (Телефонның үні өшеді).

ДЖЕЙН (жылап). Біліп едім, осылай болатынын біліп едім!

Есіктен Бетти кіреді.

БЕТТИ. Не болды? Билл жынданып жатыр. (Джейнге қарайды) Не болды?

ВИКТОР. Джейн қуып кетті.

ГЕНРИ. Әбден мас!

БЕТТИ. Құдай сақтасын!

Телефон қайта шырылдайды. Бетти тұтқаны көтереді.

БЕТТИ. Алло?

ГЕНРИ. Тоқта, Бетти!

БЕТТИ. Кешіріңіз не дейсіз? Сима Дансик?..

Генри тұтқаны қолынан жұлып алып, орнына қояды.

БЕТТИ. Генри! Бұл мәдениетсіздік қой!

ГЕНРИ. Мистер Қанішермен мәдениетті болып қажеті жоқ.

БЕТТИ. Онысы кім тағы?

ДЖЕЙН. Мистер Алаяқты өлтірген адам.

ВИКТОР. Мистер Сима Дансик.

БЕТТИ. Кім-кім?

ГЕНРИ. Мистер Чима-данчик!

БЕТТИ (енді түсініп). Мәссаған!

Телефон қайта шырылдайды. Барлығы қата қалады.

ДЖЕЙН. Генри, ақшаны қайтарамын дей салшы!

ГЕНРИ. Ол мені бәрібір өлтіреді, жиырма мың фунты кем ғой.

ДЖЕЙН. Шетінен қайтарамын десеңші.

ГЕНРИ. Шетінен қалай қайтарамын, жиырма жыл ішінде ме.

ВИКТОР. Джейн дұрыс айтады. Бір өлген адам, екі полицей, Сима Дансик. Жағдай қиын.

Генри аздап қобалжып, телефон тұтқасын көтереді де қайта қояды.

ДЖЕЙН. Генри!

ГЕНРИ. Құдай бір сәтін салған екен, аяғына дейін күресемін!

ВИКТОР. Бетти, Генриге сыйлығын берші. Туған күн жақсы өтті, рахмет, біз кеттік! (есікке беттейді).

ГЕНРИ. Бетти, кешір, бірақ шынымен үйлеріңе қайтқандарың дұрыс.

Тағы телефон шырылдайды. Барлығы қата қалады, Дэвенпорт келіп кіреді.

ДЭВЕН. Мистер Перкинс, қайырымдылық жарнасының қалғанын бересіз бе жоқ па?!

ГЕНРИ. Иә-иә, әрине, анау ақшаны алып кетті ғой, мен қазір.

Виктордың артынан жүгіреді, бірақ жолда Биллге соғылады.

БИЛЛ. Мұнда әуежайға баратын адамдар бар ма, жоқ па?

ГЕНРИ (Дэвенпортке). Бұл - Билл. Қозғалтқыш қалай, жақсы жұмыс істеп тұр ма?

БИЛЛ. Қозғалтқыш жақсы, есептегіш одан да жақсы. Сонымен кім барады сіз жұбайыңыз екеуіңіз бе әлде тағы біреулер шықты ма?

ДЖЕЙН. Ешкім ешқайда бармайды!

БИЛЛ. Қалай ешкім бармайды, не айтып тұрсыз? ГЕНРИ. Жоқ, мистер және миссис Браун барады.

БИЛЛ. Мистер және миссис Браун?

ГЕНРИ. Иә.

БИЛЛ. Олар кім тағы?

ГЕНРИ. Біздің туыстарымыз.

БИЛЛ. Австралиядан келгендер ме? Ал сіздер бармайсыздар ғой?

ГЕНРИ. Жоқ, есіктің сыртында күте тұрыңызшы.

БИЛЛ. Әлі қанша күтемін?

ГЕНРИ.Қанша қажет болса сонша!

БИЛЛ. Таң атқанша күтетін жайым жоқ. Бес минуттан соң ешкім шықпаса кете беремін!

ГЕНРИ. Мистер және миссис Браун қазір шығады, мынаны апара беріңіз. (Сөмкені береді).

БИЛЛ. Барлығы осы ма?

ГЕНРИ. Иә, осы, осы.

БИЛЛ. Туыстарыңыз нудист пе не? (шығып кетеді)

ГЕНРИ.Ұятсыз!

ДЭВЕН. Бірақ ақымақ емес. Екі адам жарты планетаны артқа тастап ұшып барады, қолдарында жалғыз сөмке. (Джейнге) Бәлкім мистер және миссис Браун шынымен нудист шығар?

ДЖЕЙН (қалжыңдамақ болып). Шешінгенде ғана нудист болады.

ДЭВЕН. Ал мен әйеліңіз екеуіңізді шетелге қашпақ болды ма деп ойлап қалдым.

ГЕНРИ. Біз ба?! Жоқ! Біз ешқайда кетпейміз. Ал мистер және миссис Браун кетіп барады. Австралияға. Өз фермаларына, қойларына оралады!

ДЭВЕН. Қазір олар қайда?

ГЕНРИ. Аделаида мен Перси ме?…Қайдасы қалай?…

БЕТТИ. Аделаида, Джейннің Австралиядағы сіңілісі менмін, инспектор.

Джейн шошынып айқайлап, жүгіріп шығып кетеді. Қалғандары қатып қалған.

ГЕНРИ. Күні бойы осы. Сіңілісінің кететініне көндіге алмай жүр.

ДЭВЕН. Иә, иә, ал мистер Браун ше?

Даладан Виктор кіреді.

ВИКТОР (Беттиге). Сені қанша күтуге болады?

БЕТТИ. Перси, қымбаттым, біз сен туралы айтып жатырмыз.

ВИКТОР. Мен жайлы?

ГЕНРИ. Иә, мына кісі сені сұрап жатыр.

ВИКТОР. Неменеге?

ГЕНРИ. Ол сенің өмірде бар екеніңе күмәнданады.

Генри Виктордың қалтасынан ақшаны шығарып, Дэвенпортге береді.

ГЕНРИ. Болды, қалған ақшаны бердім, құтылдым, сау болыңыз.

ДЭВЕН. Сіз сияқты адамдармен таныстық байытады.

ВИКТОР. Дәл айттыңыз.

ДЭВЕН. (Викторға) Қойлар сізді қуана қарсы алады деп сенемін.

БЕТТИ (артынан). Жолдан абайлап өтіңіз!

Дэвенпорт кетеді.

ГЕНРИ. Кетті ме жоқ па өзі!

ВИКТОР. Бәлкім, шығып қайта кірермін, а? Әйтпесе түк ұқпадым?

ГЕНРИ. Түсінетін түгі жоқ! Бетти, үйлеріңе қайтыңдар!

ВИКТОР. Иә, кеттік, Бетти, әйтпесе жынданып кетермін.

Қолына көрпе ұстаған Джейн кіреді, мас.

ГЕНРИ. Джейн! Сен қайда кеттің?

ДЖЕЙН. Сүт және аспирин аламын.

БЕТТИ. Ауырасың ғой! Бүгін күні бойы іштің!

ДЖЕЙН. Сондықтан маған ұйықтау керек.

ГЕНРИ. Джейн, сенде екі-ақ мүмкіндік бар, бірақ екеуінің де ауылы ұйқыдан алыс.

ДЖЕЙН. Қандай?

ГЕНРИ. Біреуі - Барселона, екіншісі – полицеймен мәйітханаға бару!

ВИКТОР. Бұл үйде бір минут кідірсең болды – жындыханадан бір-ақ шығасың.

ГЕНРИ. Виктор, өтінемін, үйіңе қайтшы.

ДЖЕЙН. Дұрыс. Бәрің үйлеріңе қайтыңдар. Туған күн тәмамдалды.

БЕТТИ. Джейн, сен - массың.

ДЖЕЙН. Иә, ұйықтаймын. (Жатуға әзірленеді)

ГЕНРИ (көрпені жұлып).Испанияда ұйықтайсың!

ДЖЕЙН. Мен үйде ұйықтағым келеді (шығады).

БЕТТИ. Джейн! (Джейннің артынан кетеді)

ВИКТОР. Ол бармайтын сияқты ғой.

ГЕНРИ. Барады! Виктор, қарашы, таксист кетіп қалмап па.

ВИКТОР. Жоқ. Беттиді алып үйге кетем.

ГЕНРИ. Мен Беттиді алып келемін, ал сен Бенге бар.

ВИКТОР. Ол Бен емес, Билл.

ГЕНРИ. Иә, болса болсын. (Диванға отырып, дипломатты ашады). Елу фунт бер де ешқайда кетпей тұра тұр деші.

Дэвенпорт пайда болады.

ДЭВЕН. Мистер Перкинс, сізді бола ма?

Генри «дипломатты» жалма-жан жауып, көрпені өзінің және Виктордың үстіне жабады, сыртқа тек бастары қылтияды. Инспектор бір көрпенің астындағы Виктор мен Генриге таң қалып қарайды.

ГЕНРИ. Инспектор, сіз қайтып келдіңіз бе?…

ДЭВЕН. Иә…

ГЕНРИ. Ал біз мында отырмыз... демалып жатырмыз, иә, Перси?

ВИКТОР. Иә. Жай отырмыз… Демалып жатырмыз… Австралияның алдында.

ДЭВЕН. Көрпе астында ма?

ГЕНРИ. Онда тұрған не бар? Бәлкім жаурап жатқан шығармыз!

ДЭВЕН. Түсінікті. (біртүрлі болып күліп екеуіне жақындайды)

ВИКТОР. Не түсінікті?! Не түсінікті?! Маған, мысалы, түк те түсінікті емес!

ГЕНРИ. Маған да. (Көрпені лақтырады). Сізге не керек, инспектор?

ДЭВЕН. Мен таксист туралы айтуға келдім.

ГЕНРИ. Бен жайлы ма?

ВИКТОР. Ол - Билл.

ГЕНРИ. Маңызды емес. Не болды?

ДЭВЕН. Биллдерің кетіп қалды.

ГЕНРИ. Кеткені қалай?!

ДЭВЕН. Күтіп шаршадым деді.

ГЕНРИ. Не деген оңбаған!

ДЭВЕН (Викторға). Сөмкелеріңізді тура жолға тастап кетті.

ВИКТОР.Қайдағы сөмке?

ГЕНРИ. Сенің жол сөмкеңді де! Сенің бумерангың жатқан сөмке.

ВИКТОР (амалсыз). А, менің сөмкем бе…

ДЭВЕН. Иә, сендер жеңіл жүреді екенсіңдер. Зайыбыңыз екеуіңіз нудист екенсіздер ғой.

ВИКТОР. Кім нудист…

ДЭВЕН. Сөмкелеріңізді алыңыздар, қойларға менен сәлем.

Саусағын безеп, шығып кетеді.

ВИКТОР. Шайтан алғыр!

ГЕНРИ. Жап ауызыңды, жағдайдың бұдан жаман болуы мүмкін еді.

ВИКТОР. Бұдан жаман болуы мүмкін емес, ол мені бұзылған арсыз адам деп қалды ғой!

ГЕНРИ. Сенен де өтемақы талап етпегеніне шүкір де. Болды. Бұнда енді қалуға болмайды. Сондықтан Джейнді алып артқы есіктен шығып кетемін, ал сен Беттиді ал да кет, үйлеріңе қайтыңдар... (екеуі де шығады).

ШЫМЫЛДЫҚ

ЕКІНШІ КӨРІНІС

Сол жер, келесі мезет. Виктор мен Бетти кіреді.

ВИКТОР. Біз араласпай-ақ қоялық . Генри мен мистер Қанішер өздері шешсін.

БЕТТИ.Өлгенше ішкенін көрдің бе. Мен оны бұндай күйде бірінші рет көріп тұрмын. Кескен терек сияқты сұлық түсті, көрдің бе.

ВИКТОР. Қолындағы коньякты тартып алу керек еді.

БЕТТИ. Ол баяғыда шерриге көшкен.

ВИКТОР. Жынды!

БЕТТИ. Ешқайда кетпеймін дейді! Барселонаға бармаймын дейді! Есалаң!

ВИКТОР. Бұл түрімізбен мен полициядан бір-ақ шығатын шығармын.

БЕТТИ. Полициядан дейсің бе?

ВИКТОР. Жаңағы парақор полицей Генри екеумізді көрпе астында жатқан жерімізден ұстап алды.

БЕТТИ. Кетші.

ГЕНРИ (жүгіріп кіріп). Мың да бір тәуба! Виктор! Машинаңның кілтін бере тұршы.

ВИКТОР. Оны не қыласың?

ГЕНРИ. Әуежайға жету керек. Кереңсің ба немене? Таксист кетіп қалыпты.

ВИКТОР. Бере алмаймын. Ол мен үшін қымбат.

ВИКТОР. Не қымбат?

ГЕНРИ. Машина да.

ГЕНРИ. Бес мың!

БЕТТИ. Он!

ГЕНРИ. Екі күн бұрын бес мыңға да сата алмай отырмын деп едің ғой!

ВИКТОР. Екі күн ішінде баға көтерілді!

ГЕНРИ. Жақсы, жеті жарым!

ВИКТОР. Келістік.

Генри «дипломатын» аша бастағанда Слейтон кіреді. Генри «дипломатты» қайта жабады.

СЛЕЙ. Кешіріңіздер, миссис Перкинс қазір шығады деп едіңіздер…

ГЕНРИ. Қазір, қазір, инспектор. Ол әлі дайын болмай жатыр…

СЛЕЙ. Келініңізге тез бол деп айтсаңызшы?

БЕТТИ.Өзім айтамын.

ГЕНРИ. Әрине, Аделаида! Тамаша!

ВИКТОР. Аделаида?

ГЕНРИ (мағына беріп). Аделаида!

СЛЕЙ. Демек сіз миссис Перкинстің сіңілісісіз ғой?

БЕТТИ.( тосылып) Әлбетте!

ВИКТОР. Сіңілісісіз бе?

СЛЕЙ. Иә-иә, әрине. (Викторға) Ал сіз Аделаиданың күйеуі боларсыз?

ВИКТОР. Болсақ болармыз…

БЕТТИ. Әрине. Күйеуіміз екеуміз Австралиядан келдік. (Шығып кетеді)

СЛЕЙ. Кездейсоқ кездесу деп осыны айт.

ВИКТОР. Сіз де Австралиядансыз ба?

ГЕНРИ. Иә.

ВИКТОР (әбден шатасқан кейіппен). Сен де?!

ГЕНРИ. Менің де Австарлиядан екенімді білмейтін адамға ұқсамашы! Мен де, әйелім де – барлығымыз Австралияданбыз!

ВИКТОР.Әйелің де? Иә, әрине,…Дж…

ГЕНРИ. Женевьева!

ВИКТОР. Ал мен не деп тұрмын… Д..женевьева…

ГЕНРИ. Перси менің інімнің әйелінің сіңілісіне үйленген.

ВИКТОР. Тоқта, тоқта! Қайта айтшы…

ГЕНРИ. Сосын, Перси, сосын. Одан да бар, Аделаидаға көмектес.

СЛЕЙ.(Генриге). Ал ол біле ме?

ГЕНРИ. Біледі! Мен айтқанмын. Бар, бар.

ВИКТОР. Нені айттың?

СЛЕЙ. Генри Перкинстің қайтыс болып кеткенін.

ВИКТОР (пауза). Қайтыс болды дейсің бе? Қандай мағынада?

СЛЕЙ. Естірттім деп едіңіз ғой.

ГЕНРИ. Естірттім, бірақ аяғына дейін айтпаған едім. Егжей-тегжейлі түсіндірмедім. Генридің халі онша емес дегенді емреуінмен ғана білдірдім.

СЛЕЙ. А-а… (Викторға) Оның мәйіті Оңтүстік көпірдің маңынан табылды.

ВИКТОР. Оңтүстік көпірдің маңынан…

СЛЕЙ. Темзадан. Қол-аяғын байлап, желкесінен екі мәрте атып кетіпті.

ВИКТОР (енді түсініп). Ах, байлап, атып кетіпті дейсіз бе…

ГЕНРИ. Иә.

ВИКТОР. Халінің онша еместігі содан екен ғой.

ГЕНРИ. Түсінесің бе, Перси, қасында чемодан болғасын ғана Генриді тану мүмкін болды...

Слейтон қолындағы «дипломатты» көрсетеді.

ВИКТОР. Чемоданчик?

ГЕНРИ. Чемоданчик. Ішінде қызметтік қағаздары, қойын кітапшасы, тістелген бутерброд болды.

ВИКТОР. Иә, әрине. Әрине! Түсінікті. Сұмдық екен. Байқұс Джейн. Ол қайғыдан қан жұтып жатқан шығар?

ГЕНРИ. Енді ше.

СЛЕЙ. Бақытына орай қасында күйеуінің інісі бар (Генриді көрсетеді).

ВИКТОР. Оның күйеуінің інісі мен шығар деп ойлап едім.

ГЕНРИ. Әрине, сен де інісісің! Бірақ басқа жағынан. Сен оның сіңілісінің, Аделаиданың күйеуісің, яғни Джейннің күйеу баласысың, ал мен оның күйеуі Генридің інісімін, қайнысымын. Джейннің қасында қазір екі жақын туысы бар. Біреуі - Перси, яғни сен. Екіншісі – Фредди, яғни мен.

СЛЕЙ. Ал Арчи ше?

ГЕНРИ. Иә… (Викторға)Арчиді ұмытып кетіппін ғой…

ВИКТОР. Арчи?…

СЛЕЙ. Арчи да Австралиядан ба?

ГЕНРИ. Жоқ, о не дегеніңіз. Ол… Перси, қай жақтан еді?

ВИКТОР. Қалай еді әлгі… Манчестерден.

ГЕНРИ. Иә, Манчестерден. Бірақ ол Перси екеміз сияқты сондай қатты жақын емес, Арчи сауда агенті, үнемі жолда жүреді.

СЛЕЙ.Түсінікті, жолда жүрген адамда туыс болушы ма еді...

ГЕНРИ. Арчи қазір де кетіп қалды.

ВИКТОР. Манчестерге кетті.

ГЕНРИ. Ливерпульге емес пе?

ВИКТОР. Жоқ, Манчестерге.

ДЭВЕН. (кіріп келеді) Міне, қайтып келдім!

ГЕНРИ. Қайтып келдім дей ме? Қарай гөр мұны. Перси, қарашы, ол қайтып оралды!

ДЭВЕН. Шынымды айтсам, түк болмағансып кетіп қалу әдетімде жоқ.

ГЕНРИ. Әрине, кете алмайсың! Біз сені түсінеміз, айтшы, Перси.

ВИКТОР. Әлбетте! Қайтып келе салған. Шынымызды айтсақ, Арчи, біз сені күткен жоқпыз.

ДЭВЕН. (секемденіп) Кешіріңіз, не дейсіз?

ВИКТОР. Арчи, біз сені күткен жоқпыз.

СЛЕЙ. Қайтып оралса, туыстығын сезінген ғой.

ГЕНРИ. Арчи! Сен мына джентельменді танымайсың ғой, айтпақшы.

ДЭВЕН. Әзір танымаймын.

ГЕНРИ. Танысып қой. Бұл мистер Слейтон. Полициядан.

ДЭВЕН.(секемденіп) Полициядан?

СЛЕЙ. Иә. Оңтүстік округ.

ДЭВЕН. Оңтүстік…(қолын созып) Арчи Перкинс.

ГЕНРИ. Менің ағам.

ДЭВЕН (күліп). Ағасы.

ГЕНРИ. Мынаның әйелінің қайнысы. (Викторды көрсетіп).

ДЭВЕН. Қайнағасы!

СЛЕЙ. Төрт көздеріңіз түгел жиналғанына қуаныштымын.

ГЕНРИ. Дұрыс айтасыз? Бірақ, Арчи, сен ешнәрсеге қарамай, кетпек болып едің ғой.

ВИКТОР. Иә, Манчестерге.

ДЭВЕН. Кеткім келген. Бірақ сендерде қонақтап жатқанның ұнағаны сонша, әзір кетпей тұра тұрайын деп шештім.

ГЕНРИ. Олай әуре болмасаңшы. Айтшы, Перси.

ВИКТОР.Әрине, Фредди. Түк қажеті жоқ.

ГЕНРИ. Бар-бар, Арчи, пойызға үлгеріп кет. Келесі кездескенімізде барлық шығындарыңды қайтарып беремін.

ДЭВЕН. Соншалықты асығып тұрған жоқпын…Фредди. Өзің білесің қазір менде демалыс қой.

СЛЕЙ.Оның үстіне жерлеу рәсіміне қатысатын шығар.

ДЭВЕН. (қуанып) Бізде жерлеу рәсімі бола ма!?

СЛЕЙ.Сэр, сізге естіртпеп пе еді?

ДЭВЕН. Жалпылама ғана… Егжей-тегжейлі түсіндірген жоқ.

ВИКТОР. Бәлкім, Фредди оған да Генридің жағдайы онша емес деп айтқан шығар. ГЕНРИ. Солай, Арчи, егжей-тегжейлі айтар болсам, біздің байқұс Генри өліп қалды.

ДЭВЕН. (өтірік шошып) Мүмкін емес!

ВИКТОР. Суға батырып жіберген.

СЛЕЙ. Иә. Сіздің бауырыңыз Генридің мәйіті Темзадан, Оңтүстік көпір маңынан табылды. Желкесіне тиген екі оқтан өлген. Мен мәйітханаға барып, тұлғасын анықтау үшін миссис Перкинсті күтіп отырмын.

ГЕНРИ. Арчи, сен енді, әрине, жерлеу рәсіміне қалатын шығарсың?

ДЭВЕН. Әрине, Фредди. Қалайша қатыспаймын?

ГЕНРИ. Түсінікті. Жақсы. Қазір инспектор мен Джейнді мәйітханаға шығарып саламын, ал сен Персимен бірігіп, байқұс Генридің мұрагері ретінде қандай сомаға үміт артатыныңды ойлай бер.

ДЭВЕН. Бұл өте тамаша ұсыныс, солай емес пе, Перси?

ВИКТОР. Иә, керемет…

ДЭВЕН. Жүр, бауырым. Кейбір түсініксіз тұстарды анықтап алайық (шығып кетеді).

ГЕНРИ. Енді мәйітхана мәселесін шешейік. Джейн!

ДЖЕЙН (удай мас, көңілді). Немене Джейн дейсің?!

ГЕНРИ. Өз-өзіңе келші, не болған саған.

ДЖЕЙН.Ұйықтаймын.

СЛЕЙ.Ұйықтағаны қалай?!

ГЕНРИ. Жоқ, жатпайсың. Инспектормен... мәйітханаға барасың.

СЛЕЙ. Мәйітханаға бару үшін киімін ауыстырса болар еді…

ДЖЕЙН. Ал маған бәрібір! Инспектормен де, аспиринмен де ешқайда бармаймын, ұйықтаймын (жататын бөлмеге кетеді).

БЕТТИ. Джейн! Бұлай болмайды…ол деген полиция ғой… (артынан жүреді). Генриге қазір сенің көмегің керек!

ДЖЕЙН. Генриге түкіргенім бар! (кетеді)

ГЕНРИ. Джейн, өтінемін…

Джейннің артынан жүреді. Телефон шырылдайды. Генри қата қалады,аппаратқа қарайды, бірақ алмайды.

СЛЕЙ Тұтқаны көтермейсіз бе?

ГЕНРИ. Қателесіп жатыр.

СЛЕЙ.Оны қайдан білесіз?

ГЕНРИ. Шырылдағанынан түсініп тұрмын. Сенбейсіз бе? Өзіңіз көріңіз…

СЛЕЙ. Алло?… Сізге кім керек? Сима Дансик? Жоқ, жоқ. Басқа жерге түстіңіз. (Телефонды қояды) Сіз дұрыс айтыпсыз.

ГЕНРИ. Айттым ғой. Инспектор, мен қазір миссис Перкинсті алып келемін, ал сіз далада күте тұрыңызшы. Тез шығамыз, ант етемін.

СЛЕЙ. Жылдамырақ. Баяғыда мәйітханада болуымыз керек еді.

ГЕНРИ. Инспектор, кешіріңіз. Оған қазір оңай емес, түсінуге болатын сияқты.

СЛЕЙ. Иә, түсінемін… Әлде дәрігер шақырамыз ба?

ГЕНРИ. Жо-жоқ, керегі жоқ.Мұнда онсыз да адам көп.

Ол Слейтонды ертіп кетеді, Виктор пайда болады.

ВИКТОР. Генри!

ГЕНРИ. Генри – Оңтүстік аудан ауруханасының мәйітханасында. Ал мен Фреддимін.

ВИКТОР. Иә, бірақ қазір екеуміз оңашамыз ғой.

ГЕНРИ. Жарайды, не болды?

ВИКТОР. Генри, ол тағы жиырма мың сұрап жатыр.

ГЕНРИ. Жиырма?!

ВИКТОР. Иә. Он мың – Генри, Перси, Фредди және Арчи жөнінде жұмған ауызын ашпағаны үшін…

ГЕНРИ.Ұятсыз! Тағы оны не үшін?

ВИКТОР. Екеумізді көрпе астында көргенін жасыратыны үшін, әрқайсымызды бес мыңнан бағалап отыр.

ГЕНРИ. Не деген арсыздық! Сен үшін мен неге төлеймін?!

Бетти Джейннен шошынып шығады.

БЕТТИ. Генри, ол дәретханаға кіріп есігін жауып алды!

ВИКТОР. Жынданған!

БЕТТИ. Радионы бар дауысына қойып алды, айқайлап шақырсам, жауап бермейді.

ГЕНРИ. Бүгін ол шынымен жынданған шығар. Мына жемқормен есеп айырысып алайықшы алдымен.

«Дипломатты» алып, ашпақ болады.

СЛЕЙ. (кіріп келіп) Мистер Перкинс! Маған бір ой келді.

ГЕНРИ ( «дипломатты» тығады). Қандай ой ол?

СЛЕЙ. Жалпы бұл үшін тек миссис Перкинс қана керек емес қой.

ГЕНРИ. Бұл үшін деген не?

СЛЕЙ. Тұлғасын анықтау үшін. Заң бойынша жұбайының психологиялық немесе физикалық жай-күйі мүмкіндік бермесе, кез келген жақын туысы келіп марқұмның тұлғасын анықтай алады. Мысалы, сіз.

ГЕНРИ. Мен?! Не айтып тұрсыз?! Мен оған бара алмаймын.

СЛЕЙ. Басқа жақын туысы жоқ па?

Барлығы бір-біріне қарап, ақыр аяғында Викторға қарап қалады.

ВИКТОР. Жоқ! Тек мен емес! Дәмеленбеңіздер!

ГЕНРИ. Перси, өте жақсы ой.

ВИКТОР. Мен бара алмаймын.

ГЕНРИ. Неге?

ВИКТОР. Біз бес минуттан кейін Австралияға ұшуымыз керек

ГЕНРИ. Келесі рейспен кетесіңдер!

ВИКТОР. Жоқ, жоқ! Мен ол мәйітті Генри деп тани алмаймын! Бұл мүмкін емес!

БЕТТИ. Перси! Меніңше, бұл өте жақсы ұсыныс сияқты. Ақысы төленеді.

СЛЕЙ. Ақысы төленгені қалай? Қойыңыз, миссис, ешкім ешкімге ақы төлемейді.

ГЕНРИ. Перси, ал саған төленеді. Шығарған шығының қайтарылады.

СЛЕЙ. Қайдағы шығын, ауруханаға дейін барса болды емес пе!

ГЕНРИ. Иә, ауруханаға дейін. Ал Австралия ше! Инспектор, бұл мәселені отбасы ішінде шешуге рұқсат етіңіз. Ол - барады.

СЛЕЙ. Жарайды, жақсы. Сендерге бес минут беремін. Бес минуттан кейін сіз, мистер Браун, далаға шығып, мәйітханаға барасыз (шығып кетеді).

ГЕНРИ. Виктор, өтінемін, мәйітханаға баршы!

ВИКТОР. Жоқ!

БЕТТИ. Виктор, неге барғың келмейді? Генри ақысын төлеймін деп тұр ғой!

ГЕНРИ. Әрине төлеймін, қолма-қол ақшамен.

БЕТТИ. Мәселе төлейтініңде емес, қанша төлейтініңде болып тұр ғой.

ГЕНРИ. Он.

БЕТТИ. Отыз!

ГЕНРИ. Жиырма.

ВИКТОР. Жиырма екі... жарым!

ГЕНРИ. Келістік. («Дипломатты» алады) Бетти, біз есеп айырғанша барып Джейнді шақырып келші.

БЕТТИ. Дәретханаға кіріп шықпай отыр ғой.

ГЕНРИ. Есікті бұзып кір!

БЕТТИ. Шын айтасың ба? Қуана-қуана (жүгіріп кетеді).

ДЭВЕН. (үзілді-кесілді түрмен кіріп) Не болды? Шештіңдер ме? Әйтпесе тым ұзақ күтіп қалдым!

ГЕНРИ. Иә, иә. Мында бір мәселені талқылап жатыр едік. (Викторға) Сен жиырма мың дедің бе? (ақшаны санап).

ВИКТОР. Мен емес, мынау айтып тұрған.

ДЭВЕН. Бәрі дұрыс.

ГЕНРИ.Ұстаңыз.

ДЭВЕН. Мистер Перкинс, сізбен істес болғанның ғанибет екенін мойындау керек. (ақшаны санап).

ГЕНРИ. Қуаныштымын.

ДЭВЕН. Маған Перси Барселонаға барамыз деді ғой.

ГЕНРИ. Жұмған ауызын ашпай-ақ қойса болар еді.

ДЭВЕН. Испания сіздерге ұнайды. Өз үйлеріңізде жүргендей сезінетін боларсыздар.

ГЕНРИ. Ағылшындар көп пе?

ДЭВЕН. Алаяқтар көп. Сәттілік тілеймін (күліп, кетеді).

ГЕНРИ. Онда алаяқтар, мында полиция. Қайсысы қауіптірек екен, білсе ғой.

ВИКТОР. Маған ше?

ГЕНРИ. А, иә-иә.

ВИКТОР. Мәйіт үшін жиырма екі жарым мың және жеті жарым машинаға. Барлығы отыз болады.

ГЕНРИ. Білемін… Досыңа көмектескенің үшін ақша сұрауға қалай дәтің барады?

ВИКТОР. Мен дос ретінде емес, туыс ретінде алып тұрмын.

ГЕНРИ (ақшаны береді). Кілтті бер. Өте жақсы! Енді инспектордың көлігіне мін де, мәйітханаға бар.

Бетти Джейнді зорлап сүйреп келеді. Джейн қарсыласып келеді.

ДЖЕЙН. Виктор, сенің әйелің жуынатын бөлмедегі есікті сындырып, мені іс-әрекетімен қорлады.

ГЕНРИ. Киін. Барселонаға кеттік.

ДЖЕЙН. Бармаймын, Бра… се…атын да айта алмаймын.

ГЕНРИ. Жарайды, былай істейік. Жол жөнекей, Виктордың машинасында киінесің.

ДЖЕЙН. Неге Виктордың машинасында?

ГЕНРИ. Себебі отыз мың фунт үшін мәйітханаға Виктор барады. Виктор, сен неге әлі бұнда тұрсың?

ВИКТОР. Ақшаны санап жатырмын.

ДЖЕЙН.Өте жақсы. Виктор – мәйітханаға барсын, Генри Барселонаға кетеді, ал мен жатамын.

ГЕНРИ. Джейн, киінші, өтінемін!

ДЖЕЙН. Мені неге ешкім тыңдамайды?

ГЕНРИ.Ұшақта сөйлесейікші!

ДЖЕЙН. Өмірімнің соңына дейін Барселонада миссис Сима Дансик болып өткім келмейді!

ГЕНРИ. Болды, төзімім таусылды. Жалғыз кетемін. Түсінікті ме?! Жалғыз!

ДЖЕЙН. Ештеңе етпейді ол жақтан саған… сеньора… тез табылады.

ГЕНРИ. Таппай қалады дейсің бе? Кез келген әйел менімен Барселонаға ұшып барып, өмірін жаңадан бастауға қуана-қуана келісер еді.

ДЖЕЙН. Ең болмаса біреуін аташы!

ГЕНРИ. Мыңдап атаймын!

ДЖЕЙН. Ең болмаса біреуін аташы қазір?

БЕТТИ (қолын көтеріп). Бетти Джонсон!

Барлығы таң қалып Беттиге қарайды.

ВИКТОР. Немене? Түсінбедім…

ДЖЕЙН. Бетти!..

БЕТТИ. Онда тұрған не бар? Иә! Егер Генри келіссе, мен барар едім.

ДЖЕЙН. Генри, мынаған кет деп айтшы!

ГЕНРИ. Бетти, дәл қазір сен бұл жерден кетесің. Менімен. Барселонаға!

БЕТТИ. Виктор, түсіндің бе?

ВИКТОР. Түк түсінсем бұйырмасын…

ДЖЕЙН. Тоқтаңдар! Ал мен ше?

ГЕНРИ. Сен ба? Сен ешқайда бармайсың. Ұйқыға жатасың. Кеттік, Бетти.

ДЖЕЙН. Тоқтаңдар, тұра тұрыңдар! Мен...Маған…маған бұнда қалуға болмайды ғой. Ертең бұнда мистер Қанішер келеді емес пе.

ГЕНРИ. Ал маған сен онымен танысуға асық сияқты көрініп едің. Тіпті білмеймін не істейтініңді.

БЕТТИ. Тығырықтан шығатын жол бар.

ДЖЕЙН. Қандай? .

БЕТТИ. Сен Виктормен біздің үйде тұрасың.

ВИКТОР. Тоқта…

БЕТТИ (Генриге). Сонда қауіпсіз болады.

ВИКТОР. Тоқта, тоқта…

ГЕНРИ. Бетти, сен кемеңгер екенсің ғой! ( бетінен сүйеді)

ВИКТОР. Тоқтаңдар, әлі Барселонаға жеткен жоқсыңдар ғой!

ГЕНРИ. Виктор, Джейнді саған тастасам, оның қауіпсіздігіне сенімді боламын.

ВИКТОР. Мен қарсымын!

БЕТТИ. Виктор, болды, қойшы. Түсінігің бар еді ғой!

ВИКТОР. Иә, бар, әрине…

ГЕНРИ. Рахмет саған.

ВИКТОР. Оқасы жоқ.

БЕТТИ (Викторға). Бар. Сені инспектор, бізді Барселона күтуде.

ГЕНРИ. Рас айтасың! Бәрімізге асығу керек (ол «дипломатын» алып, кетуге ыңғайланады). Айтпақшы, Бетти, құжатың қалтаңда ма?

БЕТТИ. Жоқ, үйде.

ГЕНРИ. Онда жол жөнекей соғамыз.

БЕТТИ. Джейнді де жеткізіп тастайық. Киін.

Билл кіреді.

БИЛЛ. Дайынсыздар ма?

ГЕНРИ. Бізге сізді кетіп қалды деп еді.

БИЛЛ. Басында кеткенмін, сосын есептегішке қарасам отыз төрт фунтты көрсетіп тұр екен. Сонымен мистер және миссис Браунды әуежайға апарамын ғой, солай ма?

ГЕНРИ. Жоқ, әуежайға мен барамын.

БИЛЛ. Жақсы, кеттік.

ГЕНРИ. Жоқ, мен мистер Джонсонның машинасымен барамын. Ал сіз миссис Перкинсті апарып тастаңыз.

БИЛЛ.Әуежайға ма?

ГЕНРИ. Жоқ. Клапхем Роудқа. Миссис Джонсонның үйіне.

БИЛЛ. Тоқтаңыз. Сонда сіз әуежайға барасыз да әйеліңіз миссис Джонсонға барады ғой?

ДЖЕЙН. Иә, Билл. Мен енді сонда тұрамын. Бетти, сенің пижамаң қайда еді?

БЕТТИ. Мен пижамасыз жатамын.

ДЖЕЙН. Рас па? Қызық екен. Генри, естіп тұрсың ба? Қанша ақша үнемдеуге болады (кетеді).

БИЛЛ (Беттиге). Мен сізді және миссис Перкинсті сіздің үйге апарамын ғой?

БЕТТИ. Жоқ. Біздің үйге миссис Перкинс барады. Ал мен Барселонаға кетемін!

БИЛЛ. Барселонаға?!

БЕТТИ. Иә!

БИЛЛ. А-а, түсіндім. (Викторға) Сіз де зайыбыңызбен Барселонаға аттанасыз ғой.

ВИКТОР. Жоқ. Барселонаға әйелім барады. Ал мен мәйітханаға бара жатырмын.

БИЛЛ. Мәйітханаға?!…(Генриге қарайды) Ал сіз ше?

ГЕНРИ. Мен Барселонаға барамын!

БИЛЛ. Мына жігіттің әйелімен бе?

ГЕНРИ. Иә. (Оған сөмкені береді) Машинаға бара беріңіз!

БИЛЛ (шығатын есікке беттеп). Жарайсыңдар. Өте керемет. Сексуалды революцияның басталып кеткенін мен қалай байқамай қалғам?! (шығып кетеді).

ГЕНРИ. Жарайды, кеттік олай болса.

БЕТТИ. Мен дайынмын!

ГЕНРИ. Джейн, тезірек бол, уақыт жоқ! Виктор, мәйітханаға барасың ба, жоқ па?!

БЕТТИ. Біз саған ақшаны сол үшін төледік.

ГЕНРИ. Аз ақша емес!

ВИКТОР. Жарайды, жарайды, бара жатырмын. Мәйітхана әлемдегі ең жаман орын емес.

Есіктен ашулы кейіппен Слейтон кіреді, қолында «дипломаты» бар.

СЛЕЙ. Бері қараңызшы, мистер Браун! (паузадан соң) Мистер Браун…

ГЕНРИ (Викторға). Перси, инспектор сенімен сөйлесіп тұр ғой.

ВИКТОР. Иә-иә, тыңдап тұрмын.

СЛЕЙ. Мен сізге бес минут қана берген сияқтымын.

ВИКТОР. Енді шығайын деп жатқанмын…

СЛЕЙ. Тым ұзақ жиналады екенсіз. Енді күтіп уақытымды сарп етпеймін! Мистер Браун, естіп тұрсыз ба?

ВИКТОР. Болды, болды, шықтым.

СЛЕЙ. Керек емес, келініңіз қайда?

ВИКТОР. Розалинда ма? Эдинбургта… Неғылды?

БЕТТИ. Джейнді айтады.

СЛЕЙ. Иә-иә, Джейн! Сіңіліңізді айтамын! Мен Генридің маскүнем жесірін айтып отырмын, барса да, бармаса да, мәйіттің тұлғасын анықтау үшін менімен сол барады.

ВИКТОР. Жоқ! Менімен барыңыз! Мен мәйіттердің тұлғасын жақсы анықтаймын.

ГЕНРИ. Оның үстіне миссис Перкинс әлі дайын емес.

СЛЕЙ. Түкіргенім бар! Менімен мәйітханаға барады деп айтыңыз! Жанының барында шықсын!

ГЕНРИ. Инспектор, отырыңызшы. Бүгін әбден шаршадыңыз ғой.

СЛЕЙ. Отырғым келмейді. Миссис Перкинсті алып, осы үйден шығып, мәйітханаға барғым келеді.

ГЕНРИ. Сізге шай ұсынсам деп едім…

СЛЕЙ. Маған ешқандай шайдың керегі жоқ. Мәйітханаға миссис Перкинс барады. Марқұмның денесін көрген кезде естен танып жылаймын десе ол оның жеке құқығы. Қарындасыңызға айтыңыз, бір минуттан кейін машинамда отырмаса, мен оны тұтқындаймын.

ВИКТОР. Миссис Перкинс әлі дайын емес…

СЛЕЙ. Аузыңызды жабыңыз! Австралияңызға тайып тұрыңыз! Қойларыңызды бағыңыз!

Ол дипломатты алып, үзілді-кесілді басып шығып кетеді.

БЕТТИ. Басында сондай сыпайы көрініп еді.

ГЕНРИ. Виктор, артынан баршы, мәйітханаға апармайынша машинасынан түспеймін деп айтшы (Есіктен итеріп шығарады). Джейн, болды, кеттік! (Беттиге) Біз артқы есіктен шығамыз.

Джейн пайда болады. Ол жолға дайын тұр.

ГЕНРИ.Құдайға тәуба. Тіркелуге қырық бес минут қалды.

ДЖЕЙН. Тоқтаңыздар. Бұл әділетсіз болады.

ГЕНРИ. Немене?

ДЖЕЙН. Бізге ақшаны бөліп алу керек.

ГЕНРИ. Бөлгені қалай?

ДЖЕЙН. Тепе тең бөлеміз. Жарымы сендерге, Бетти екеуіңе, екінші жартысы Виктор екеумізге. Елу де елу.

БЕТТИ. Сенің бұл ақшаны алғың келмеп еді ғой.

ДЖЕЙН. Ол Генри маған жүр деген кезде ғой. Ал қазір сенімен кететін болса, бөлу керек.

БЕТТИ. Мен қарсымын!

ГЕНРИ. Бетти, осылай әділ болады шынымен…

БЕТТИ. Солай деп ойлайсың ба? Жарайды, тек тезірек. Әйтпесе ұшаққа кешігеміз!

Генри отырады, «дипломатын» ашады, сосын тіл-ауызы байланып қалады.

ГЕНРИ. Мама! (тағы қарайды) Мама!

ДЖЕЙН. Ойбай!

БЕТТИ. Генри, не болды?!

ГЕНРИ. Ешкімнің бутерброд жегісі келмей ме?!

БЕТТИ.Қайдағы бутерброд?

ГЕНРИ. Ірімшікпен.

ДЖЕЙН. (таң қалып) Сенің «дипломатың» ба?!

БЕТТИ. Неғылды?

ГЕНРИ. Неғылды дейсің бе? Сенің күйеуің инспектор Слейтонмен кетті, ал оның дипломатында бір миллион жеті жүз елу мың фунт жатыр!

БЕТТИ. Мәссаған!.. Масқара ғой бұл!

ДЖЕЙН. Мастығым бірден тарады ғой…

Билл кіреді.

БИЛЛ. Кешіріңіздер, мырзалар, сөмке әуежайға кете ме әлде миссис Джонсонның үйіне бара ма? Сіздер сонда барасыздар ғой?

ДЖЕЙН. Иә, барамын…

БИЛЛ. Пысықтап жатқаным ғой. Әуежайға ма әлде Клапхем Роудқа ма.

ГЕНРИ. Бәрібір.

БИЛЛ. Қалай бәрібір?! Екеуі екі жақта ғой!

ГЕНРИ. Бола берсін…

БИЛЛ. Мені не есалаң деп тұрсыңдар ма. (Беттиге) Ал сіз мынаумен (Генриді көрсетеді) Барселонаға барасыз ба?

БЕТТИ. Онда сіздің жұмысыңыз болмасын!

ГЕНРИ. Барлығы қолымда еді. Барселона, әйелдерімізді бартер жасап алмастырдық, енді міне түк жоқ. Бақыт құсы ұшып кетті. Дүйсенбі күні қарғыс атқыр кеңсеге қайта ораламын...

ДЖЕЙН. Генри, болды, қойшы.

БЕТТИ. Ал мен сонда ешқашан Барселонаға бармаймын ба?

Кенет телефон шырылдайды, бірақ ешкім қозғалмайды.

БИЛЛ. Телефон шырылдап жатыр ғой.

ГЕНРИ. Керең емеспіз (Кенет жүгіріп барып телефонды алады да, үнділердің сөйлеу мәнеріне салып). Бұл үнділік, үй тағамдары. Тадж - Махал тағамдар. Үйге үнді тамағын жеткізу қызметі. Түрлі тағам. Пури, Виндалу, Чипати, Бхаджи. Көп рахмет. Бхай – бхай. (тұтқаны орнына қойып, қайта отырады).

БИЛЛ. Мен бүгін жынданатын шығармын.

ДЖЕЙН. Сол баяғы мистер Қанішер ме?

Генри басын изейді.

БИЛЛ Ол кім?

ГЕНРИ. Маңызды емес.

Телефон қайта шырылдайды тұтқаны Билл алады.

БИЛЛ. Алло. Кім? Қателестіңіз. Бұнда ешқандай Сима тұрмайды!

ДЖЕЙН. Ойбай-ай.

БИЛЛ. Бұнда мистер Перкинс тұрады. Мекен-жайы?

БӘРІ: АУЗЫҢДЫ ЖАП! АЙТПА! ТҰТҚАНЫ ҚОЙ!

БИЛЛ. Элгар Авеню қырық екі.

Бетти телефон тұтқасын жұлып алып аппаратқа қояды.

ГЕНРИ. Сонымен бітті. Енді мистер Қанішер біздің мекенжайды біледі. Көп ұзамай келіп те қалатын шығар.

БЕТТИ. Енді мистер Қанішерге не бетіңді айтасың?

ГЕНРИ. Иә, не айтамын? Шындықты айтамын да, оның бір миллион жеті жүз мың елу фунты инспектор Слейтонның дипломатында жатыр деймін.

БИЛЛ. Бір миллион жеті жүз елу... ал әлгі мистер Қанішер менің отыз төрт, ой, жоқ, ендігі отыз бес фунтымды қайтарып бере ме? Күткен ақым және бар.

ГЕНРИ. Бере қоймас.

Виктор келіп кіреді.

ВИКТОР. Генри!

ГЕНРИ. Виктор?!

БЕТТИ. Біз сені мәйітханаға кетті деп ойлап едік…

ГЕНРИ. Инспектор қайда?

ВИКТОР. Далада.

ГЕНРИ. Ал «дипломат» ше?

ВИКТОР. «Дипломат»? Қайдағы «дипломат»?

ГЕНРИ. Ішінде ақшасы бар.

ВИКТОР. Міне. (Генридің дипломатын көрсетеді).

ГЕНРИ. Бұл менікі.

ВИКТОР. Менікісі қалай? Ішінде бутерброды бар ма?

ГЕНРИ. Иә! Инспектор екеуін шатастырып, ақшасы барын алып кетті.

ВИКТОР. Мәссаған! Кері қайтару керек қой!

ГЕНРИ. Қайда?

ВИКТОР. Нені айтасың? Чемоданды ма?

ГЕНРИ. Инспекторды айтамын.

ВИКТОР. Жедел жәрдем шақырып жатыр.

ДЖЕЙН. Жедел жәрдем?

БЕТТИ. Не болды?

ВИКТОР. Инспектор осы арадан шыға салысымен машинасын артқа берді де, сіздің машинаңызға барып соғылды.

БИЛЛ. Немене?

ВИКТОР. Сіздің машинаңыз сол соққыдан менің машинама соғылды, ал менің машинам жаяу жүргіншіні қағып кетті.

БИЛЛ. Жоқ, бүгін менің жынданатын күнім екен (далаға атып шығады).

ГЕНРИ. Шұғыл түрде бір нәрсе істеу керек, әйтпесе жиырма минуттан кейін Слейтон байып шыға келеді, ал Мистер Қанішер осында жетеді, біз мистер Алаяқтың артынан мәйітханадан табыламыз.

ВИКТОР. Қанішер біздің мекенжайды біліп алды ма?

БЕТТИ. Иә!

ВИКТОР. Құдайым-ау, қашан?

ГЕНРИ. Төрт минут үш секунд бұрын, ендігі жетіп те қалған шығар.

Есіктен жүзі тас мүсінге айналған «дипломатсыз» Слейтон кіреді.

СЛЕЙ.Жедел жәрдем шақырдым, келгенше күте тұруға тура келеді. Миссис Перкинс, үйіңізде дәрі-дәрмек бар ма?

ДЖЕЙН. Бар.

СЛЕЙ. Өте жақсы. Әкеліңіз.

Генри Викторға түрлі ыммен дипломаттың машинада қалғанын, оны әкелу керек екенін көрсетеді.

ВИКТОР. Аделаида, Австралияға қарай жолға шығатын сәт туған сияқты?

БЕТТИ. Иә, Перси, қойларға оралатын сәт туды. Қоштасайық.

СЛЕЙ. Қозғалушы болмаңдар! Мистер Браун оқиға болған жерден ешқайда кетпейді. (Викторға) Сіз куә ретінде керек болып қаласыз.

ВИКТОР. Жарайды, бармай-ақ қойдық…

ГЕНРИ. Бармағаны қалай?! Қалай бармайсыңдар? Ұшаққа кешігесіңдер ғой?

СЛЕЙ. Сіз немене көтеріліп кеттіңіз?

ГЕНРИ. Енді қалай көтерілмейсің? Австралияда қойлары... қойлары туа бастайды. Перси, айтсаңшы.

ДЖЕЙН (шығып бара жатып). Мә, ұстаңыз.

СЛЕЙ. Рахмет. (дәрілерді алып шығып кетеді)

ГЕНРИ. Масқара болдық, енді не істейміз?

ВИКТОР. Мистер Қанішер келіп жеткенше қашу керек.

ДЖЕЙН. Біз Генри екеуміз қайда барамыз.

БЕТТИ. Виктор! Екеуін де өзімізге алып кетейікші!

ВИКТОР. Есің дұрыс па?

БЕТТИ. Үйде күрке тауықтың піскен еті дайын тұр, балмұздақ бар, салат…

ВИКТОР. Тоқта, немене Барселонаға бармайтын болып қалдың ба?

Слейтон қолына «дипломатты» ұстап кіреді. Түрі мүлде бұзылып кеткен.

ДЖЕЙН (қуанып). Инспектор!.. Жағдай қалай болып жатыр?

СЛЕЙ.Жаяу жүргіншіні машина қағатын болса бұл қашанда өте күрделі жағдай.

ГЕНРИ. Айттым ғой, бүгінгі күн сізге ауыр түсіп тұр.

Слейтон оған ашуланып қарайды.

ГЕНРИ. Түсіндім. Тек сұрайын дегенім, рұқсат болса…

СЛЕЙ. Рұқсат жоқ.

Генри Викторға ымдап, екінші дипломатты ал деп көрсетеді, инспектордың артынан бар деп ымдайды.

ВИКТОР. Бүгін шынымен мәйітханаға барамыз ба?

СЛЕЙ. Барамыз. Миссис Перкинс, мына жігітті дәрігер қарағаннан кейін міндетті түрде мәйітханаға барамыз.

ДЖЕЙН. Жарайды, инспектор. Бірақ сізге бәрібір аздап сергу керек. Бүгін шынымен шым-шытырық күн болды.

Ол Слейтонға бір рюмка коньяк және конфет ұсынады. Слейтон аздап әрі-сәрі болып тұрады. Джейн әдемі жымияды.

ДЖЕЙН. Мистер Слейтон, сіз біздің туыстарымызға қатысты үлкен рақымшылық таныттыңыз. Рахмет сізге.

Слейтон рюмкасын алып, өзінің «дипломатын» еденге қояды. Ішеді. Виктор қобдишаларды тез ауыстыра қояды.

СЛЕЙ. Сіздерге қатысты рақымшылығымның кесірінен қанша уақытымды жоғалтқанымды бір құдай біледі.

ДЖЕЙН. Біз бұл жақсылығыңызды ешқашан ұмытпаймыз!

ГЕНРИ. Мүмкін барып, ол байқұсқа көмектесу керек шығар?

СЛЕЙ. Керек емес. Әркім өз орнында қалсын. («Дипломатын» алып шығып кетеді).

ГЕНРИ. Құдайға тәуба! Ақшаны қайтардық! ( «Дипломатты» қысады).

ВИКТОР. Джейн, не деген ақылды едің!

ДЖЕЙН. Коньяктың арқасында миым істеп кетті ғой деймін.

БЕТТИ. Мен шынымен Барселонаға барамын ба?! (Генриді бетінен сүйеді)

ВИКТОР. Бетти!

ГЕНРИ. Иә, Барселона қайта күн тәрітібіне шықты!

ДЖЕЙН. Генри. Мен дайынмын!

ГЕНРИ. Неменеге дайынсың?

ДЖЕЙН. Мен де Барселонаға ұшамын.

ГЕНРИ.Қойшы? Бұл қалай болады? Бетти, сен қарсы емессің бе?

БЕТТИ. Мейлі…

ВИКТОР. Тоқтаңдар! Мен ше? Ал мен қайтемін?

ГЕНРИ. Ал саған инспектор Дэвепорт бұзылған деп айып тағады. Жарайды, қалжың ғой. Қысқасы, егер Джейн бізбен жүрсе, сен де бізге ілес. Тек тезірек. Себебі, көп ұзамай бұнда мистер Сима Дансик келеді, лақап аты - Қанішер.

Есіктің қоңырауы соғылады. Барлығы қата қалады. Дэвенпорт кіреді.

ДЭВЕН. Қайырлы кеш!

ГЕНРИ. Жетпегені осы еді! .

ВИКТОР. Мен сізді Манчестерге кеткен шығар деп едім…

БЕТТИ. Барлығы солай ойлаған.

ДЭВЕН. Пойыз түнгі он екіде екен, туыстарымды тағы бір көріп қалсам деп едім. Көңілдері көтерілсін деген ой ғой.

ГЕНРИ. Рахмет, бірақ қайғыны жақсы көтеріп жатырмыз.

ДЭВЕН. Иә?! Ал жол-көлік апаты ше? Тура үйлеріңнің қасында апат болды ғой?

БЕТТИ. Барлығы дұрыс, саспаңыз.

ДЭВЕН. Жаяу жүргіншіні мыжыған сендер ғой?

ВИКТОР. Жоқ, мен кінәлі емеспін!

ДЭВЕН. Бәрі басында солай дейді. Қорықпаңдар. Барлығы жақсы. Жол жиегінде басын ұстап отыр.

БЕТТИ. Тәуба!

ГЕНРИ. Инспектор, сіздің бұл ақпаратыңыз меніңше түкке де тұрмайды. Бәлкім мыңға татитын шығар.

ДЭВЕН. Мистер Перкинс, өз ойыммен бөліссем деп едім, бұл бір реттік қана ақы. Бәлкім мені тұрақты қызметке аларсыз?

ГЕНРИ. Түсінбедім?

ДЭВЕН. Менің де Барселонаға барғым келеді.

БЕТТИ. Барселонаға! Жоқ!

ДЖЕЙН. Онда сіз кім боласыз?

ДЭВЕН. Сендерге күзетші керек. Онда алаяқ көп!

ГЕНРИ. Иә, Лондоннан айырмашылығы сол оның.

ВИКТОР. Бұған сіздің басшыларыңыз қалай қарар екен?

ДЭВЕН. Басшылық? Менің бастығым тек қуанышты болады. Біз онымен күзет фирмасын ашамыз.

ДЖЕЙН. Жарайды, Генри. Олардың бізді тауып алуы мүмкін ғой.

ГЕНРИ. Жақсы. Солай болсын. Құжаттарыңыз бар ма?

ДЭВЕН. Күлкімді келтірмеңізші, а. Қалтамда бірнешеуі бар.

ГЕНРИ. Жақсы. Джейнді Слейтон іздеп келмей тұрып, артқы есіктен шығып кетейік.

БЕТТИ. Иә, тезірек кетейікші.

ДЭВЕН. Мистер Браунның машинасына сыямыз ба?

ВИКТОР. Сыямыз!

ГЕНРИ. Айтпақшы. Ол енді мистер Браунның машинасы емес. Менің машинам. Қымбат, атаңа нәлет!

Көшеден сөмке ұстаған Билл кіреді де, тездетіп есікті жабады.

БИЛЛ. Мистер Перкинс!

ДЖЕЙН. Ойбай-ай! Қашан тәмам болады барлығы!

БЕТТИ. Ұшаққа кешігеміз ғой!

ГЕНРИ. Не болды, Бэн?

БАРЛЫҒЫ. Оның аты - Билл!

БИЛЛ. Артқы есіктен шығайық!

БИЛЛ. Мен де сендермен бірге кетемін!

ВИКТОР. Қайда?

БИЛЛ. Барселонаға.

БЕТТИ. Барселонаға? Барлығыңа не болған?!

ГЕНРИ. Менің ақшамның әсері ғой.

БИЛЛ. Онда тұрған не бар? Басқаларға төлеп жатырсың ғой, ал мен не тазбын ба?

ГЕНРИ. Менде күзетші бар ғой.

БИЛЛ. Мен жүргізуші және бағбан бола аламын.

ДЖЕЙН. Сіздің әйеліңіз бар деп ойлап едім…

БИЛЛ.Әйелім бар. Бірақ ол мені Барселонадан іздей қоймас!

ДЭВЕН. Мәссаған, біз алтау болып кеттік!

БИЛЛ.Өте жақсы! Туристерге жеңілдік бар.

ДЭВЕН. Оны айтып тұрған жоқпын! Бір машинаға сыймаймыз ғой!

ГЕНРИ. Расымен де. Онда былай болсын. (Биллге). Мен сізге елу фунт беремін. Сіз таксимен келесіз.

Ол «дипломатты» ашады, одан кірпіш түседі. Үнсіз сцена.

БИЛЛ. Не болды? Кеттік!

ВИКТОР.Қайда?

БИЛЛ. Барселонаға!

ГЕНРИ. Билл, сіз шын топассыз ба? Бізде ақша жоқ қой. Инспектор Слейтон бәрін алып кетіпті.

БИЛЛ. Бұл жердегі топас сіз сияқтысыз. Мен «дипломаттағы» ақшаны баяғыда сөмкеге ауыстырып алғанмын.

Билл сөмкені ашып, ақшаны еденге төгеді. Пауза. Ол ақшаны басқаларға лақтыра бастайды. Банкноттар әуеде қалықтайды, барлығы бір мезетте әйтеуір бір нәрсе айтып жатыр

ШЫМЫЛДЫҚ.

Соңы





ҮШБАҚЫРЛЫҚ ОПЕРА

Авторы - Бертольд Брехт.

Э.Гауптманмен және К.Вейлеммен бірігіп жазылған

Орыс тіліне аударған: С. Апта

ҚАТЫСУШЫЛАР

Maкхит, лақап аты - Мэкки-Қанжар

Джонатан Джеремия Пичем, "Кедейдің досы" фирмасының қожайыны

Селия Пичем, оның әйелі

Полли Пичем, оның қызы

Браун, Лондон полициясының басшысы

Люси, оның қызы

Дженни-Малина

Смит

Кимбл, священник

Филч

Көше әншісі

Бандиттер

Қайыршылар

Жезөкшелер

Констебльдер

ПРОЛОГ

Мэкки Қанжар туралы баллада.

Соходағы жәрмеңке.

Қайыршылар қайыр тілеп, ұрылар ұрлығын жасап, серуендеушілер серуен құрып жүр.

Көше әншісі (ән салады).

Акуланың тістері

Ақсиып сыртқа шығады,

Ал Мэккиде тек қанжар

Ол тығулы тұрады.

Акула жемін өлтірсе,

Су алқызыл қан болар

Мэкки – қанжар қан төксе,

Елемей қою дұрысы.

Темза өзені бойында

Ажал ойран салуда

Оба емес келген – Мэкки ғой

Ерік беріп қаруға.

Адам толы көшеде

Мәйіт жатса суыған

Жақын маңда сайрандап

Мэкки жүр деп есепте

Мейер Шмуль жоғалды,

Мейер Шмуль – бай шал ед,

Мейер мұрасы - Мэккиде

Дәйек қана жоқ, бізде.

Пичем әйелі мен қызын ертіп шығады, ол сахнада солдан оңға қарай серуендеп өтеді.

Дженни Таулерге қанжар қадалды.

Жас пен кәрі түршікті -

Мэкки-Қанжар - бейкүнә

Серуендеп жүр алаңсыз.

Альфонс Глайттің өлімі

Ашылған жоқ әлі де.

Мэккиден жауап алар ма ед,

Мүмкін емес, бұл бірақ.

Сохода бір өрт болды -

Жеті сәби, бір шал өлді ақыры, -

Мэкки жүрді ол жерде,

Сұрауы жоқ енді, ол өрттің.

Бойжеткеннің арын төгіп,

Емін-еркін сайрандап

Жүрген осы жалғыз Мэкки,

Не сиқыры бар оның?

Жезөкшелер күліп жатыр, олардың арасынан бөлініп бір адам шығып, асығыс кетіп қалады.

Дженни-Малина. Мэкки-Қанжар дегеніміз - осы, міне, кетті!

БІРІНШІ БӨЛІМ

I

Адам баласының жүрегі қатайып, қара тасқа айналып бара жатқанына байланысты коммерсант Пичем сіңірі шыққан кедей, сорлы байқұстарға арнап фирма ашты, бұл жерде ол сормаңдайлар ең тас жүрек байдың да аяушылығын тудыратын тұрпатқа ие болып шығады.

Джонатан Джереми Пичемнің фирмасы.

ПИЧЕМНІҢ ТАҢҒЫ ӘНІ

Оян, адамзат, оян

Бос нәрсеге алданба, жүгенсіз бол!

Арсыз екеніңді көріп Құдай

Ырыс береді үйіп-төгіп.

Қатыныңды сат аз тиынға!

Еш нәрседен тартынба!

Құдайдан қашып құтылу жоқ:

Бір жауап болады, ақыры.

Пичем (көпшілікке). Ерекше бір нәрсе ойлап табу керек болды, менің жұмысым – аяушылық тудыру. Адамға қатты әсер ететін нәрселер онша көп емес, аз, өте аз, және бір жаманы – енді ойлап тауып, іске асыра бастасаң, көп ұзамай әсерін тоқтатады. Пенде біткен ойламаған жерден тасбауырлана қалады. Шолақ қолын сумаңдатқан қайыршыны алғаш көргенде шошынып, он пенни бере салар, екінші рет бес пенни береді, ал үшінші мәрте шімірікпестен полицей шақырып ұстатып жібереді. Солай. Жалықтырмай, жынына тимей алу керек ақшаны.

Желтартқыштан "Берген алғаннан тәттірек" деген жазуы бар үлкен плакат шығады.

Аса шеберлікпен безендірілген керемет әдемі, жүйке тамырыңды шымырлататын бұл жазулардың пайдасы не? Бәрібір лезде әсерін жоғалтады. Інжілден төрт, әрі кетсе бес жан баурайтын сөйлем табуға болар, бірақ пайдалана бастаған мезеттен бастап қуатын жояды. Мысалы, «Кең болсаң – кем болмайсың» деген даналық - бар болғаны үш аптада күшінен айырылды. Амал жоқ, жаңасын ойлап табу керек. Барлық үміт – Інжілде, бірақ оның өзі ұзаққа шаппас.

Біреу есік қағады. Пичем ашады; Филч атты жас жігіт кіреді.

Филч. Пичем және оның компаниясы ма?

Пичем. Пичем.

Филч. «Кедейдің досы» фирмасының иесі сіз бе? Сізге келдім. Плакат деп осыны айт! Нағыз қазына ғой бұлар! Небір асыл сөздердің кітапханасы сізде шығар? Әйтпесе сіз сияқты адам бұның бәрін ойдан шығарды дегенге сену қиын. Біліміңіз жоқ, ал онсыз бұлай жазу мүмкін емес.

Пичем. Кімсің, шырағым?

Филч. Мен жастайымнан қиыншылық көрген адаммын. Шешем маскүнем еді, ал әкем болса, картақұмар болды. Ана мейірімін сезінбей, жабайы шөпше бетіммен өстім, Әке қамқорлығы, отбасы жылуы дегендердің барлығынан адамын. Енді міне, осы тұрғанда...

Пичем. Сонымен, осы тұрғанда не бопты...

Филч (ыңғайсызданып). ... осы тұрғанда қалтамда көк тиын жоқ, қатігез тағдыр тәлкегіне ұшырап, маңдайынан соры арылмаған...

Пичем. Жартасқа соғылған қайықпын, тағысын тағылар... Сормаңдай жетімек, енді маған айта қойшы, бұл балаларға арналған ертегіні қай аудандарда орындап жүрсің?

Филч. Түсінбедім, Пичем мырза.

Пичем. Бұл қайғылы оқиғаны жұрттың алдына шығып та әңгімелейтін шығарсың?

Филч. Айтпағым да сол, кеше ғана Хайлэнд-стритте бір жағымсыз жайт болды. Мен тыныш қана мұңлы кейіппен қалпағымды қолыма алып бұрышта тұрғанмын... ойымда еш нәрсе жоқ болатын...

Пичем (қалта кітабын ақтарып). Хайлэнд-стрит. Иә, дәл солай. Кеше Хони мен Сэм ұстап алған сілімтік сен екенсің ғой. Оныншы ауданда жүргіншілерді мазалағансың. Бірінші рет білместіктен ақымақтық жасаған ғой деп жеңіл-желпі соққыға жығумен шектелдік, бірақ енді ұсталсаң, бір мүшеңді арамен кесіп, жұлып тастауға тура келеді.

Филч. Тоқтаңызшы. Енді не істеймін, Пичем мырза? Ол мырзалар мені көкала қойдай етіп сабап, сіздің аты-жөніңіз жазылған қағаз тастап кетті. Егер шешіне бастасам, тұла бойымда сау тамтық жоқ екенін көрер едіңіз.

Пичем. Ол үшін шешіну керек болса, жігіттер жұмыстарын дұрыс орындамаған екен. Мына сары ауыз балапан жыласам болды, емшек пайда болады деп тұр. Егер тоғаныңдағы ең ірі балықты көршің ұстап алса, қайтер едің?

Филч. Пичем мырза, менің тоғаным жоқ.

Пичем. Біз лицензияны тек кәсіби мамандарға ғана береміз (Филчке қала жоспарын мақтана көрсетеді). Лондон он төрт ауданға бөлінген. Осы аудандардың бірінде қайыр тілеймін деген кез келген адам Джонатан Джеремии Пичем компаниясынан лицензия алуы керек. Әйтпесе көше біткен бақытсыз балалық шақ құрбандарына толып кетер еді.

Филч. Пичем мырза, тақыр кедейлікпен арамда бірнеше шиллинг қана тұр. Қазір қалтамда тек екі шиллинг бар...

Пичем. Жиырма шиллинг.

Филч. Пичем мырза! ("Өзгенің қасіретіне көз жұмып қарама" деген плакатты жалбарына нұсқайды.)

Пичем өз кезегінде әйнектен құрылған стендті нұсқайды. Онда "Бергеннің қолы сембейді" деп жазылып тұр.

Он шиллинг.

Пичем. Аптасына бір мәрте табысыңның елу пайызын маған әкеліп тұрасың. Киім-кешек алсаң – 70 пайызын бересің.

Филч. Киім-кешек дегенді қалай түсіндік?

Пичем. Оны фирма белгілейді.

Филч. Жұмысқа қай ауданда кірісемін?

Пичем. Бейкер-стрит, 2-104. Жарайды, киім-кешекпен елу пайыз болсын. Кішкене түсірейін.

Филч. Мінекекейіңіз (ақшаны береді).

Пичем. Атыңыз кім?

Филч. Чарлз Филч.

Пичем. Дұрыс. (Айқайлайды) Пичем ханым!

Пичем ханым келіп кіреді.

Мынау - Филч. Үш жүз он төртінші нөмір. Бейкер-стрит ауданы. Өзім тіркеймін. Тәж кигізу рәсімінің алдында іске кіріскелі отырсың, өте дұрыс, салтанат кезінде көп ақша табуға болады. В экипировкасы (шымылдықты ашып еді, арғы жақтан бес балауыз мүсін көрінді).

Филч. Бұлар не тағы?

Пичем. Бұлар адам жүрегін селт еткізетін негізгі бес сорлылық. Бұларды көрген адам әдеттен тыс сезімдерге бой алдырып, әмиянындағы ақшасымен қоштасуға әзір күйге түседі.

А экипировкасы: Көлік құрбаны. Жайдары мүгедек (көрсетіп береді), қашанда көңілді, қашанда қамсыз. Кесілген қол ол әсерді күшейте түседі.

Б экипировкасы: әскери қызмет құрбаны. Миы шайқалғандықтан қол-аяғы дірілдейді. Жиіркеніш тудыру арқылы әсер етеді (қалай екенін көрсетіп береді). Кеудесіндегі марапаттар болса, жиіркеніш қуатын әлсіретеді.

В экипировкасы: өнеркәсіп құрбаны. Бейшара зағип немесе басқаша айтқанда қайыршылықтың жоғарғы үлгісі (зағип жанның сенімсіз жүрісіне салып Филчке тым тақалып жақындайды).

Филч шошынып, ыршып түседі.

(Қайыршы кейпінен лезде шығып, Филчке таң қалып қарайды, кенет айқайлап жібереді). Әй, сенің көңілің жұмсақ қой! Сен ешқашан қайыршы бола алмайсың! Бар қарым-қабілетің әрі кеткенде жүргінші болуға жетеді. Сонымен Г экипировкасы. Силия, сен тағы ішкенсің бе! Миың су боп кетіпті. Жүз отыз алтыншы киімінің сапасына шағымданып кетті. Джентельмен кір киім кимейді деп неше рет айттым саған! Жүз отыз алтыншы су жаңа киімнің ақысын төледі. Аяныш туғызу үшін балауызбен аздап күйдіріп, бірнеше таңба түсірсең жететін еді. Миың істемей қалған ба! Әлде барлығы жалғыз менің мойнымда ма?(Филчке) Мә, мынаны киіп ал, бірақ байқа, күтіп ки.

Филч. Өз заттарым ше?

Пичем. Фирманың меншігіне өтеді. Д экипировкасы: кезінде өте жақсы өмір сүрген, керек десеңіз, бұндай күйге түсемін деп ешқашан ойламаған жас жігіт.

Филч. Түсіндім. Бірақ бұрынғы, байқуатты өмірім туралы оқиғаны айта берсем не болады?

Пичем. Құлыным, өз басынан өткен қиыншылықтар туралы жылап тұрып айтатын адамға ешкім сенбейді. Егер ішің ауырса, оны жұрттың барлығына жариялап айта бастасаң, елдің тек жүрегін айнытасың. Сұрақ қойып басымды қатырма, жыртық шапаныңды жамыл да іске кіріс, бар!

Филч. Кір сияқты.

Пичем оған тесіліп қарайды.

Кешіріңіз, құдай үшін кершіріңіз.

Пичем ханым. Балам, тезірек болшы, шалбарыңды ұстап күн батқанша тұратын жайым жоқ.

Филч (күрт қызбаланып). Бәтіңкемді шешпеймін! Өлтірсеңіз де шешпеймін. Байқұс шешемнен қалған жалғыз көз, қанша сорлы болсам да бәтеңкемді шешпеймін!

Пичем ханым. Басымды қатырма, аяғың сасық шығар баяғы.

Филч. Қыста қайда жуынады екенмін!

Пичем ханым оны шымылдықтың артына кіргізіп жібереді, өзі сахнаның сол жақ бөлігіне отырып, костюмді үтіктеп, күйдіріп, балауызбен бір нәрсе істеп жатыр.

Пичем. Қызың қайда?

Пичем ханым. Полли ма? Жоғарыда!

Пичем. Кеше әлгі біреу тағы келген бе? Мен жоқта, жалмаң етіп жетіп келеді екен.

Пичем ханым. Мұнша күйгелек болмасаңшы, Джонатан. Одан артық джентельмен жоқ. Капитан мырза біздің Поллиге ғашық.

Пичем. Солай де.

Пичем ханым. Егер менің тауықтың миындай миым болса, түсінгенім – Поллиға да ол ұнайды.

Пичем. Селия, қызың екеуің мені миллионер көресіңдер ме? Оны сол капитанға байға бергелі отырғаннан саумысың? Біздің бизнестің сыры сыртқа шықса болды, біттім дей бер. Көр де тұр, қызың капитанмен оңаша қалғанда бүкіл құпиямызды айтады. Шынымен сен тапқан қыз болса, құрыдық дей бер!

Пичем ханым. Қызың туралы ойың енді белгілі болды!

Пичем. Мен ол туралы жетіскен ешнәрсе ойламаймын! Құмарлықтан басқа басында түк жоқ!

Пичем ханым. Бұл енді сенен дарыған мінез.

Пичем. Байға тимек! Қызым маған аш адамға нан қалай керек болса солай қажет! (Інжілді парақтайды). Бұл жөнінде тіпті Інжілде де айтылған. Байға тию деген нағыз оңбағандық! Мен оны қалайда тоқтатуым керек.

Пичем ханым. Джонатан, сен топассың.

Пичем. Топас! Ол мырзаның аты кім?

Пичем ханым. Оны елдің бәрі капитан деп атайды.

Пичем. Міне қызық, атын да білмейсіңдер.

Пичем ханым. Ол бізді «Теңіз жәндігіндегі» би кешіне шақырды, енді не құжатын сұраймыз ба? Өте сыпайы, жақсы жігіт.

Пичем. Қайда шақырды дейсің?

Пичем ханым. "Теңіз жәндігіне", би кешіне.

Пичем. Капитан? "Теңіз жәндігі"? Так-так-так...

Пичем ханым. Аппақ қолғабын шешпейді, маған да, қызыңа де саусақ тигізген емес.

Пичем. Ақ қолғап!

Пичем ханым. Ол аппақ, жұқа қолғабын ешқашан шешпейді білгің келсе.

Пичем. Солай де. Ақ қолғап, піл сүйегінен жасалған таяқ, жалтыраған бәтіңке, періштедей сүйкімді...

Гопожа Пичем. Сен оны қайдан білесің?

Филч шымылдықтан шығады.

Филч. Пичем мырза, маған мәтін дайындап бересіз бе? Мен жүйелі жұмыс істегенді ұнатам. Не болса соны мылжыңдағанды суқаным сүймейді.

Пичем ханым. Ақымаққа да жүйе керек!

Пичем. Ол ақымақ емес, ақымақтың рөлін ойнайды, бүгін кешкі алтыда кел. Үйретеміз. Енді бар, кет!

Филч. Үлкен рахмет, Пичем мырза, мың да бір рахмет (кетеді).

Пичем. Елу пайыз! Ұмытпа! Ал енді ол мырзаның кім екенін айтайын саған. Ол - Мэкки-Қанжар! (баспалдақпен Поллидің бөлмесіне жүгіреді)

Пичем ханым. Құдайым-ау! Мэкки-Қанжар! Иисусе! Құдайым-ау, жар бола гөр бізге! Полли! Полли аман ба?

Пичем жай басып қайтып келеді.

Пичем. Полли үйге қонбапты, төсек-орны сол күйі жайылмаған.

Пичем ханым. Мануфактура қожайынымен кешкі асқа кеткен шығар, әрине, әрине, солай, Джонатан!

Пичем. Осыған илана тұрайық кішкене!

Шымылдық жабылады.

Ерлі-зайыпты Пичемдер рампаға жақындап ән салады. Сары түсті жарық. Органға шам түсіп тұр. Жоғарыдан үш шырақты шамшырақ түседі. Плакаттағы жазу:

ТІЛ АЛМАЙТЫНДАР САЛАТЫН ӘН

1

Пичем.

Үйде қалып,

Жайлы төсекте ұйықтағылары келмейді.

Қызық іздейді

Өмір ләззатын сезінбек.

Пичем ханым.

Сохода Ай да туды жарқырап,

Қарғыс атқыр күбір шықты

«Джонни, мені тастама

Джонни, қысып құшақта» дейді!

2

Пичем.

Ел қатарлы

Момын тірлік етпейді

Құмарлыққа бой алдырып

Құрдым іздейді бататын.

Екеуі бірігіп.

Сохода туған ай да жоқ?

«Жаным, қысып құшақта

Жаным, мені тастама» деген

Күбірдің де үні өшкен.

Күресінде қалдырып

Махаббат жайына кете барды.

II

Соходағы жатақ үйлерде Мэкки-Қанжар Полли Пичемге, Кедейлер королінің қызына үйленіп, той жасап жатыр. Бос атқора.

Mаттиас (лақап аты – Тиын, атқораға жарық түсіріп тұр; қолында

револьвері бар). Кім келе жатыр, қолыңды көтер!

Maкхит кіреді, рампа бойымен әрі-бері жүр.

Мак. Кім бар?

Маттиас. Ешкім жоқ! Тойды бастай берсек болады.

Полли (қалыңдық көйлегімен шығады). Бұл атқора ғой!

Мак. Ақырға отыра тұршы, Полли. (Көрерменге.) Бүгін мына атқорада менің үйлену тойым болады, қалыңдығым Полли Пичем деген бойжеткен, маған жар болуға өз еркімен келісіп отыр.

Маттиас. Бүкіл Лондон сенің бұл қадамыңды батылдық деп бағалайды. Пичем мырзаның жалғыз қызын алу деген... Ақылға сыймайды.

Мак. Пичем мырза деген кім?

Mаттиас. Оны тыңдасаң, Лондонда одан асқан байқұс жоқ.

Полли. Атқорада кім той жасайды. Оның үстіне бөтен біреудің атқорасы. Бұндай жерге шіркеу қызметкерін қалай шақырамыз? Жаңа өмірді бұлай бастаған жақсылық емес, Мак. Бұл - өмірде бір-ақ мәрте болатын мезет қой.

Мак. Жаным менің, барлығы сен қалай айтсаң, солай болады. Қорықпа. Барлығын жақсылап ұйымдастырамыз.

Маттиас. Міне, жиһаз да жетті.

Жүк машиналарының гүрілі естіледі. Бірнеше еркек кілем, жиһаз, ыдыс-аяқ алып кіреді. Атқора сәнді, керемет бөлмеге айналады.

Мак. Ескі-құсқы ма барлығы?

Сахнаның сол жақ бөлігіне сыйлықтарын қойып, келушілер қалыңдықты құттықтап, күйеу баланың алдында есеп беріп жатыр.

Джекоб (лақап аты - Ілгек). Құттықтаймын! Джиндер-стрит,

он төртте, екінші қабатта адамдар болды. Алдымен солардан құтылдым.

Роберт (лақап аты - Ара). Құттықтаймын. Стрэндте констебльдің жаны жаһанамға кетті.

Мак. Ақымақтар.

Эд. Қолымыздан келгеннің бәрін істедік, бірақ Вест-Эндте үш адамды құтқару мүмкін болмады. Құттықтаймын.

Мак. Топастар, ақымақтар.

Джимми. Бір шалдың аздап мазасын алуға тура келді. Бірақ өле қоймас, құттықтаймын.

Мак. Қан төкпеңдер дегенім қайда. Қанды ойласам, құсқым келеді. Ешқашан іскер адамға айналмайтын шығарсыңдар. Адам жегішсіңдер сендер!

Уолтер (лақап аты - Жылауық Тал). Құттықтаймын. Жарты сағат бұрын ғана мына клависин герцогиня Сомерсетширскаянікі болатын.

Полли. Мынау не?

Мак. Ұнай ма саған, Полли?

Полли (жылайды). Байқұстар! Қайдағы бір жиһазға бола.

Мак. Осыны да жиһаз дейді ғой! Ескі-құсқы бір нәрсе! Сен дұрыс айтып тұрсың. Клависин қызыл ағаштан жасалған, диван болса ренессанс үлгісінде. Жоқ, бұны кешіруге болмайды. Үстел қайда?

Уолтер. Үстел дейсіз бе?

Ақырға бірнеше тақтай қояды.

Полли. Ах, Мак! Не деген бақытсыз байқұс едім! Пастор келмей-ақ қойса екен.

Mаттиас. Келеді, әрине. Мен оған жолды әбден түсіндірдім.

Уолтер. Үстел де дайын!

Мак (Поллидің жылағанын көріп). Әйелім қапа болып жатыр. Орындықтар қайда? Клавесин бар, орындық жоқ. Не ойлап жүрсіңдер! Тойым күнде болып жатыр ма? Ауызыңды жап, Жылауық Тал! Күнде күнім түсіп жатыр ма сендерге? Бірінші күні-ақ әйелімді жылаттыңдар.

Эд. Қадірлі Полли...

Мак (басындағы қалпағын қағып түсіреді). "Қадірлі Поллиді» көрсетем саған! Басыңды жарам! Қадірлі Полли дейді ғой, немене боп па едің онымен?

Полли. Ұялмайсың ба, Мак!

Эд. Ант етейін...

Уолтер. Сударыня, егер жиһаз жетпей жатса, дереу айтыңыз біз...

Мак. Клавесиндерің қызыл ағаштан, бірде бір орындық жоқ. (Күледі). Қалыңдықтан сұрайық, бұл қалай болды сонда?

Полли. Бола берсін, ешнәрсе етпейді.

Мак. Екі орындық және диван. Екі жас еденге отыра ма сонда!

Полли. Қалай болғаны енді!

Мак (лезде суып). Жандарыңның барында клавесиннің аяқтарын аралап алып тастаңдар!

Төрт бандит (клависиннің аяғын аралап отырып әндетеді).

Билли Лоджин мен Мэри Сайер

Үйленіпті – қызық-ай!

Бақытты бола берсін екеуі!

Некеге тұруға келгенде

Күйеу есін

Қалыңдық оның есімін білмейді

Ғажап қандай!

Уолтер. Көрдіңіз бе, сударыня, қандай тамаша: керемет орындық шықты!

Мак. Джентельмендер, үстілеріңдегі киімді ауыстыруларыңызды өтінемін, бұл жерде кім көрінгеннің емес, менің тойым өткелі жатыр. Полли, сен тамақпен айналыс, қажеттің бәрін себеттерден табасың.

Полли. Той тағамы осы ма? Барлығы ұрлықпен келді ме, Мак?

Мак. Әлбетте, әлбетте.

Полли. Қазір есікті қағып шериф кіріп келсе қайтер ең?

Мак. Сол кезде күйеуіңнің ондай жағдайларда не істейтінін көрер ең.

Маттиас. Мүмкін емес жағдай. Атты полиция қазір түгел Патшайымның жанында жүр. Жұма күні тәж кигізу салтанаты болады (басқа бандиттермен бірге бөлме түкпіріне кетеді).

Полли. Екі пышақ, он екі шанышқы. Әр орындыққа бір пышақтан.

Мак. Не деген топастар! Шынайы баукеспе осылай жұмыс істей ме, айтшы? Шәкірттің шатпырағы ғой. Өнер дегеннен хабарсыз сорлылар. Чипаендейлді Он Төртінші Людовиктен айыра алмайды. Қайтесің.

Бандиттер фрак пен смокинг киіп қайтып оралады. Өкінішке қарай, өздерін ұстау мәнері мен тұрпаты бұл әсем киімде қораш көрініп тұр.

Уолтер. Шынын айту керек, барынша бағалы заттарды алғымыз келді. Ағашына назар аударыңыз. Жоғарғы сұрыптағы материал.

Маттиас. Тсс! Тсс! Рұқсат етіңіз, капитан...

Мак. Полли, бері келші.

Күйеу бала мен қалыңдық маңғаз кейіппен қатар тұрады, олар құттықтау сөздерді қабылдауға әзір.

Маттиас. Осы бір ең бақытты күні, дәлірек айтқанда таң шапағы арайлап атқан күні, капитан сізді өміріңіздегі жаңа, бақытты бетбұрыспен құттықтауға рұқсат етіңіз. Сізді шын жүректен, қызу құттықтаймын. Жаратушы ием дүниедегі барлық жақсылықты сіздің шаңырағыңызға бұйыртсын. Тәтті сөздерден лоқсып бара жатырмын. Сонда да шыдайын. Бір сөзбен айтқанда, еңсеңіз ешқашан түспесін, достым! (қолын алып сілкілейді).

Мак. Рахмет, Маттиас, бір жасаттың.

Маттиас (көңілі босап, Макты құттықтап, Поллидің қолын қысады). Иә, иә, бұл - жүректің үні. Сонымен, еңсең түспесін, басқаша айтқанда, (күліп) барлық мүшең тік болсын, ешқашан төмен түспесін.

Қонақтар қарқылдап күледі. Кенет Мак болар болмас қимыл жасайды, Маттис сылқ құлайды.

Мак. Жап ауызыңды. Бұндай боғауызыңды Киттиге сақта. Сенің жәлабыңа сол ұнайды.

Полли. Мак, дөрекі болмасаңшы.

Маттиас. Киттиді неге жәлап дейсің... (әрең көтеріліп).

Мак. О, бұл сенің жанды жерің бе еді?

Маттиас. Мен Киттиге ешқашан боғауыз айтпаймын, мен оны қатты сыйлаймын. Сен ондай нәрсені түсінбейсің. Өзіңнің ауызыңнан боғауызсыз бір сөз шықпайды. Люси маған айтпады ғой дейсің бе, жан түршігеді. Сенің қасыңда мен лордпын біле білсең.

Мак оған тесіліп қарайды.

Джекоб. Болды, болды, бұнда той болып жатыр ғой.

Бандиттер Маттиасті шетке алып кетеді.

Мак. Полли, қалай той ұнап жатыр ма? Неке қию салатанаты кезінде айналаң нәжіске толы. Күйеуіңнің достарынан бұндай опасыздық күтпеген боларсың. Бұл саған сабақ болсын.

Полли. Барлығы дұрыс сияқты.

Роберт. Сандырақ. Ешкім ешкімге опасыздық жасаған жоқ. Пікірлер қайшылығы қашанда мүмкін. Сенің Киттиіңнің ешкімнен еш жері артық емес. Енді сыйлығыңды тапсыр.

Барлығы. Кәне, кәне!

Маттиас (ренжіген үнмен). Мінеки.

Полли. Тойға сыйлық! Не деген жомарт едіңіз, Маттиас-Тиын мырза. Мак, қарашы, қандай керемет, ұйықтағанда киетін көйлек сыйлап жатыр!

Маттиас. Бәлкім бұл да дөрекілік шығар, капитан?

Мак. Бопты, жетеді. Бүгін ешкімді ренжіткім келмейді.

Уолтер. Онда тұрған не бар екен? Чиппендейл! (Чиппендейл мәнерінде жасалған үлкен сағаттың жабуын ашады).

Мак. Людовик.

Полли. Керемет сағат. Мен не деген бақытты едім. Айтарға сөзім жоқ, сіз сондай керемет сыпайысыз. Тек өз үйіміздің жоқ екені өкінішті, солай емес пе,

Мак?

Мак. Бұны тек басы деп есепте. Көп рахмет, Уолтер. Бопты, дүние-мүлікті кейінге ысырайық, кешкі асқа бас қоялық!

Джекоб (өзгелері дастархан қамына кірісіп кеткенде). Мен, әрине, тағы да құр қол келдім (кенет Поллиге қарап қызуланып сөйлеп), сеніңізші, сударыня, шексіз өкінемін, өте өкінемін. Кешіріңізші.

Полли. Онда тұрған ешнәрсе жоқ, Джекоб-Ілгек мырза.

Джекоб. Жігіттер сыйлықты үйіп-төгіп тастады, мен ғана ақымақ басым құр қол келіппін. Түсініңізші. Әйтеуір бір жолы болмайтын сорлымын. Бір нәрседен бір нәрсе шығып, үнемі жолым жабылады да жүреді. Айта бастасам, таң қаласыз. Мысалы, жақында Дженни-Малинаны кездестірдім. «О, кәрі жезөкше, қалайсың» дедім (арт жағынан өзіне тесіле қараған Макты байқап, тез кетіп қалады)

Мак (Поллиді отырғызып). Бүгін ең дәмді тамақты ғана жеп ішесің, Полли. Өтінемін!

Барлығы отырады.

Эд (сервисті көрсетіп). Әдемі тәрелкелер. "Савой" қонақ үйінен алдым.

Джекоб. Ал мына майонез қосылған жұмыртқа - Селфриджден. Қаздың бауырынан жасалған паштет те бар еді, бірақ түбі тесік екен, Джимми ашуланып, жол-жөнекей бәрін жеп қойды.

Уолтер. Мәдениетті адамдар «тесік» деп айтпайды.

Джимми. Жұмыртқаны жалмап жей бермесеңші, Эд. Қайда отырғаныңды ұмытпа!

Мак. Ән салсақ болар еді. Бір жақсы, сыпайы ән болса.

Маттиас (күлкіден өліп). Сыпайы дейсің бе? Керемет сөз. (Мактың өзіне тесіліп қарағанын сезіп қоя қояды).

Мак (қасында отырғанның тәрелкесін қағып түсіреді). Мен негізі дереу тамақ жей бастаймыз деп ойлаған жоқпын. Шошқаша былшылдатып, еңсеріп бара жатырсыңдар, ал мен алдымен сәйкес көңіл-күй болса деп едім. Әдетте есі дұрыс адамдар бұндай тойда көңіл көтеріп, сауық құрады.

Джекоб. Сонда қалай?

Мак: Барлығын өзім ойлап табуым керек пе? Мен сендерден опера сұрап тұрған жоқпын ғой. Тамақ пен боғауыздан өзге еш нәрсе ойлап таба алмадыңдар ма? Дәл осындай сәттері, сын сағатында достарыңның шын бет-бейнесі анықталады екен.

Полли. Албырт балығы керемет, Мак.

Эд. Бұндай балықты бұған дейін шайнап көрмеген шығарсыз. Мэкки-Қанжардың жары болсаңыз, әлі талай таңсық тамақтың дәмін татасыз, Мак – биік идеалдармен өмір сүретін бойжеткен үшін тамаша күйеу. Бұл туралы кеше ғана Люсиға айтқанмын.

Полли. Люси? Люси деген кім, Мак?

Джекоб (ыңғайсызданып). Люси? Жай әшейін, мән бермеуіңізді өтінемін.

Маттиас дастархан басынан тұрып, Поллидің артқы жағына барып, Джекобқа ауызыңды жап деп ымдайды.

Полли (арт жағындағы Маттиасты байқап). Қол жалғап жіберейін бе? Тұз керек пе?.. Не дейсіз, Джекоб мырза?

Джекоб. Жо-жоқ, болды, болды. Жалғыз тілегім – үндемей ғана тыныш отыру. Әйтпесе бір қарасаң, артық нәрсе айтып, көпіріп отырғаныңды бір-ақ байқайсың.

Мак. Қолыңдағы не, Джекоб?

Джекоб. Пышақ, капитан.

Мак. Ал тәрелкеңдегі ше?

Джекоб. Албырт, капитан.

Мак. Сен не албыртты пышақпен кесіп жеп отырсың ба? Ондайды қайдан көріп едің, Джекоб. Полли, сен ше, сен көріп пе ең бұндайды? Надан мақұлықтар ғана осылай жасайды, Джекоб. Өзіңді дұрыс ұстап үйрен. Полли, біз сені әлі шаршатамыз. Мына малдардан көрегенді жерде абыройды төкпейтін адам тәрбиелеп шығу оңай емес. Көрегенді жер дегеннің не екенін білесіңдер ме өздерің?

Уолтер. Көтенді жер дей ме?

Полли. Фи, Уолтер мырза!

Мак. Демек ән салып, тойдың сәнін келтіруден бас тартасыңдар ғой. Демек менің тойым көңілсіз, шырайсыз өтсе де, түк емес болып тұр ғой. Күзетке неге адам қоймағансыңдар? Әлде сендер рахаттанып тамақтанып алғанша есіктің алдында өзім тұрайын ба? Менің есебімнен қамсыз тойлаңдар ендеше.

Уолтер (жақтырмай). «Менің есебімнен» дегенді қалай түсіндік?

Джимми. Қой, Уолтер! Мен шығамын. Бұл жерге бәрібір дені дұрыс жан жуи қоймас! (шығып кетеді).

Джекоб. Қазір барлығымызды полиция ұстап әкетсе қалай қызық болар еді!

Джимми (жүгіріп кіріп). Эй, капитан, ойбай!

Уолтер. Браун-қабылан ба!

Маттиас. Жоқ, шіркеуден Кимбл әкей келді!

Кимбл кіреді.

Барлығы (айқайлап). Қайырлы кеш, қадірлі әкей!

Кимбл. Әрең таптым ғой! Қандай қоңырқай ғана жерге жиналғансыңдар. Бірақ өз үйім өлең төсегім деуші ме еді.

Мак. Герцог Девонширскийдің атқорасы ғой.

Полли. Амансыз ба, Кимбл әкей. Осы бір бақытты күні дәл сіздің келіп, некемізді қиятыныңызға қуаныштымын, білсеңіз ғой өте, өте...

Мак. Ал енді Кимбл әкейдің ақ ниетпен аттаған қадамына орай бір ән шырқап жіберіңдер.

Маттиас. "Билл Лоджин мен Мэри Сайер"-ді айтсақ қалай болар екен?

Джекоб. "Билли Лоджин"-ді айтуға болады.

Кимбл. Қанеки, шырқап жіберіңдер, балалар!

Маттиас. Бастайық, мырзалар.

Үш еркек (өз-өздеріне сенімсіз кейіппен тұрып, қалай болса солай, шашыраңқы айтады).

КЕДЕЙЛЕРГЕ АРНАЛҒАН ТОЙ ӘНІ

Билли Лоджин мен Мэри Сайер

Үйленіпті – қызық-ай!

Бақытты бола берсін екеуі!

Некеге тұруға келгенде

Күйеу есін

Қалыңдық оның есімін білмейді

Ғажап-ай!

Әйеліңе сенімдімісің? Жоқ!

Адал болуға әзірмісің? Жоқ!

Олай болса, бақытты бол!

Билли Лоджин зар қақты

Қатын оған керек емес тұтастай

Ах, шошқа-ай!

Мак. Бар болғаны осы ма? Не деген бейшаралық!

Маттиас (қайта күлкіге шашалып). Бейшаралық деген – тауып айтылған сөз мырзалар, дәл солай, бейшаралық.

Мак. Жап ауызыңды!

Маттиас. От-жалын жетіспей жатыр дегім келеді, шабыт жоқ.

Полли. Құдайым-ау, егер өнер көрсеткілерің келмесе, мен өзім талаптанып көрейін. Бірде шағын кабакта бір қызды кездестіріп едім. Сохода төрт пенстік кабактар бар. Солардың бірінде. Ыдыс-аяқ жуатын бойжеткен еді. Елдің бәрі оны келеке ететін. Ал ол бәріне сондай қызық сөздермен жауап беретін. Қазір есіме түсірейін. Елестетіп көріңіздерші, кір-кір сөре, ол күні бойы сонда тұрады. Шелекке стакандарды сүңгітіп шығып, қолындағы лас шүберекпен сүртетін де жататын. Сіздер тұрған жерде оны мазақ етіп, қарқылдап күліп еркектер отыратын. Ұқсас болу үшін, сіздер де күліңіздер. Күле алмасаңыздар – қажет емес (жайлап әндетіп, қолындағы елес стакандарды жуады). Енді біреуіңіз (Уолтерді нұсқап) мысалы, сіз «Дженни, кемең қашан келеді?» деп сұраңыз.

Уолтер. Дженни, кемең қашан келеді?

Полли. Ал енді тағы біреу, мысалы сіз: "Қарақшының қалыңдығы, Дженни, әлі стакан жуып жүрсің бе?" деп сұраңыз.

Маттиас. Қарақшының қалыңдығы, Дженни, әлі стакан жуып жүрсің бе?

Полли. Иә, дұрыс, енді мен бастаймын.

Ерекше сары жарық құйылады. Орган жарық түседі. Жоғарыдан үш шырақты шам түседі. Плакатқа жазылған төмендегі жазу шығады:

ҚАРАҚШЫ ДЖЕННИ

1

Мен мұнда стакан жуамын, мырзалар

Түнде төсек жаямын

Бір пенни беріп, есептесесіңдер

Ескі-құсқы киімімді көріп, күлесіңдер

Бірақ менің кім екенімді қайдан білесіңдер?

Күндердің бір күні жағалаудан әлдекім

Мені де дауыстап шақырады

Күлкімді естіп, сендер таң қаласыңдар.

Себебі жағаға келіп

Қырық зеңбіректі

Үш мачталы кеме тұрады.

2

«Ей, стаканды сүрт» дейді

Пенни беріп алдайды

Тиынды алып, төсек жаямын

Бірақ менің кім екенімді білгенде

Ол төсекте мас болсаң да

Ұйықтай алмассың, әумесер.

Күндердің бір күні жағадан

Гүрілдеген дыбыс шығар көресің.

Менің күлкімді естіген

Жан түршігер сол сәтте

Дүрсілдетіп оқ атар

Қырық зеңбіректі

Үш мачталы алып кеме.

3

Жағдайларың қиын болар, мырзалар!

Қабырғалар құлап жатар жарылып,

Шаһар деген жермен жексен бір сәтте

Бұл тозақта жалғыз трактир сау қалар.

Сонда бұл не құпия деп

Ел-жұрт шексіз таң қалар

Кімді аяды мына тажал, кім аман қалды тозақтан

Жалауын кенет көтерер

Қырық зеңбіректі

Үш мачталы алып кеме.

4

Түсте теңізшілер жағаға шығып,

Әділ сот болад жер бетінде

Одан құтыла алмайды сонда ешкім.

Барлығыңды байлап-матап алдыма алып келеді.

Тапа тал түсте теңіз жаймен дем алар,

Барлығын түгел қырыңдар деп бұйрық берем

Сол сәтте ұлы майдан басталады.

Барлығыңның бастарың шабылып

Қанға бөгіп өлесіңдер.

Ал мен қырық зеңбіректі

Үш мачталы кемеге мініп

Алыс сапарға аттанам.

Маттиас. Өте тамаша. Қызық екен? Өте жақсы айтып шықты!

Мак. Қызығы қалай? Ақымақ, саған немене қызық болып көрініп тұр? Бұл дегенің өнер ғой, ал сен қызық дейсің. Полли, өте керемет орындадың. Бірақ бұл бұралқы төбеттер, Әкей кешіріңіз, бұндай биік нәрсені түсінуші ме еді. (Поллиге сыбырлап). Маған ырбалаңдағаның ұнамады, болашақта есіңде болсын.

Дастархан басындағылар қарқылдап күліп, шіркеу қызметкерін мазақ ете бастайды.

Қолыңыздағы не нәрсе, Кимбл әкей?

Джекоб. Пышақ, капитан.

Мак. Ал тәрелкеңіздегі ше, Кимбл әкей?

Кимбл. Албырт балық тәрізді.

Мак. Солай деңіз. Демек албыртты пышақпен кесіп жеп отырсыз ғой?

Джекоб. Албыртты пышақпен кім кесіп жейді, масқара ғой мынау... бұл дегенің...

Мак. Шошқа, түсіндің бе енді, Джекоб? Үйрен.

Джимми (жүгіріп кіреді). Эй, капитан, ойбай! Шериф келді.

Уолтер. Браун, Браун-Қабылан!

Мак. Иә, Браун-Қабылан, дұрыс айтасыңдар. Лондонның бас шерифі, Браун-Қабыланның тап өзі. Ағылшын полициясының іргетасы дәл қазір капитан Макхитаның қоңырқай баспанасына бас сұғады. Үйреніңдер!

Бандиттер тығыла бастайды.

Джекоб. Ойбай, дар ағашына тіке апаратын жол ғой бұл.

Браун келіп кіреді.

Мак. Сәлем, Джекки!

Браун. Сәлем, Мэкки! Уақытым тығыз, бір-ақ минутқа кіріп отырмын. Біреудің атқорасын пайдаланбасаң болмайтын ба еді? Тағы да заң бұзу ғой мынауың.

Мак. Амал жоқ, пайдалануға тура келді, орналасқан жері өте ыңғайлы, Джекки. Мак досыңды ұмытпай, тойыма келгенің үшін мың да бір рахметімді айтамын. Қазір зайыбыммен таныстырайын, қыз кезіндегі аты-жөні Полли Пичем. Полли, ал мынау Браун Қабылан. Қалың қалай, достым (иығынан қағады)? Ал мыналар менің достарым, Джекки. Бұрын да талай кездестірген шығарсың?

Браун (жақтырмай). Мен қазір қызмет бабында емеспін, Мак.

Мак. Олар да (достарын шақырады).

Бандиттер тасадан қолдарын көтеріп шығады.

Эй, Джекоб!

Браун. Бұл Джекоб-Ілгек. Оңбаған!

Мак. Мынау Джимми, мынау Роберт, мінеки, Уолтер батыр!

Браун. Жарайды, бүгінше барлығын ұмыта тұрайық.

Мак. Мынау Эд, мынау Маттиас!

Браун. Отырыңыздар, мырзалар, отырыңыздар!

Все. Рахмет, сударь.

Браун. Ескі досым Мактың сүйкімді зайыбымен танысқаныма қуаныштымын.

Полли. Қойыңызшы, сударь!

Мак. Кел, отырсаңшы, кәрі қақпас, вискиден ауыз ти. Полли, мырзалар! Алдарыңызда тұрған мына адамды корольдің заңды бұйрығы өзге пенделердің деңгейінен анағұрлым жоғары көтерді, бірақ сөйте тұра ол маған адал дос болып қала білді, небір сұрапыл боранды күндері және тағысы тағы басқа жағдайларда қасымнан табылды. Браун, ішің сезіп отырған шығар, мен сен туралы айтып отырмын. Ах, Джекки, Үндістандағы қызметіміз есіңде ме? Сен де, мен де солдат едік. Солдат әнін шырқайықшы, Джекки.

Екеуі де үстел басына отырады.

Ерекше сары жарық құйылады. Органға жарық түседі. Жоғарыдан үш шырақты шам түседі. Плакатқа жазылған төмендегі жазу шығады:

СОЛДАТ ӘНІ

Мак пен Браун.

1

Джон жалданды, Джимми қолға түсті,

Джорджи сержант атанды.

Бірақ армия солдат жайын сұрамайд

Армияда тек бұйрық бар.

Гибралтар мен

Пешавараға дейін

Зеңбірек бізге жастық болды.

Егер жаңадан

Сарғыш, қызғылт

Қара түсті нәсіл шықса

Біз оларды

Қуырып жейміз

Трам-там.

2

Джонни көрпе жайлы ойлайды,

Джимми жылы вискиден лоқсыды.

Джорджи олардың

Адам емес, қарулы күш екенін айтады.

Гибралтар мен

Пешавараға дейін

Зеңбірек бізге жастық болды.

Егер жаңадан

Сарғыш, қызғылт

Қара түсті нәсіл шықса

Біз оларды

Қуырып жейміз

Трам-там.

3

Джонни өлді, Джимми да жоқ,

Джорджи да құрыды.

Бірақ қан әлі қып-қызыл

Жалдану тәртібі де сол қалпы!

(Үстелде отыр, бірақ аяқтары сап түзеп барады.)

Гибралтар мен

Пешавараға дейін

Зеңбірек бізге жастық болды.

Егер жаңадан

Сарғыш, қызғылт

Қара түсті нәсіл шықса

Біз оларды

Қуырып жейміз

Трам-там.

Мак. Арасынан қыл өтпейтін жас достарды тағдырдың сұрапыл дауылы екіге бөлсе де, тіпті қарама-қарсы екі бағытқа айырса да, достығымыз бар сынаққа төтеп берді. Бұл сендерге де сабақ болсын. Кастор мен Поллукс, Гектор мен Андромаха және тағысы тағы басқалар. Мен, қарапайым ғана баукеспе басым, қандай жорықтан, қандай олжамен оралсам да тең жарымын жан досым Браунға беріп отырдым. Бұл менің адалдығымның бұлжымас дәлелелі де. Және ешқашан, Джекоб, пышақты ауызыңнан шығар, ешқашан, құдіреті күшті полиция бастығы, жастық шағының көзіндей болған досын, яғни мені ескертпестен бірде бір мәрте тексеріске шыққан емес. Және тағысы тағы басқа, түсінесіңдер ғой, бізде барлығы ортақ келісіммен, мәмілемен жүзеге асады. Иә, солай, үйреніңдер! (Браунды қолынан қысады). Джекки, үйлену тойыма келіп, достығыңды тағы бір мәрте дәлелдегеніңе ризамын.

Пауза. Браун кілемге көңілсіз қарап отыр.

Шираздың кілемі.

Браун. "Шығыс кілемдері" фирмасы.

Мак. Иә, біз әдетте сол фирмадан аламыз. Джекки, бүгін сені шақырмай қала алмадым. Қызмет бабыңа қарамастан менің өтінішімді жерге тастамайтын шығарсың деп сенемін.

Браун. Білесің ғой, Мак, мен саған жоқ дей алмаймын. Кешір, кетуім керек, шаруа бастан асады; тәж кигізу барысында ши шығатын болса...

Мак. Білесің бе, Джекки, менің қайын атам – сөз түсінбейтін кәрі есек. Егер ол мені қудалай бастаса... Айтшы, Скотланд-Ярдта маған қарсы материал бар ма?

Браун. Скотленд-Ярдта саған қатысты түк жоқ.

Мак. Әлбетте.

Браун. Барлығын реттеп қойдым, қайырлы түн.

Мак (бандиттерге). Тұрып шығарып саларсыңдар, бәлкім?

Браун (Поллиге). Сау болыңыз!

Браун кетеді, Мак оны шығарып салады.

Джекоб (осыған дейін Маттиаспен, Уолтермен және Поллимен сөйлесіп отырған). Браун Қабылан келе жатыр дегенде жаман шошып кеттім.

Маттиас. Көрдіңіз бе, сударыня, біз биліктің ірі өкілдерімен байланыстамыз.

Уолтер. Иә, Мактың біз білмейтін қыр-сыры жетеді. Бірақ біз де пешкі емеспіз, мырзалар, тоғыз жарым болды. Қазір біз сіздерге нағыз өнердің не екенін көрсетеміз.

Барлығы сахнаның сол жағына, кілемнің артына өтеді, онда әлдене жасырулы тұр. Мак кіреді.

Мак. Бұл не?

Маттиас (кілемнің артынан). Тағы да бір шағын базарлық, капитан.

Кілемнің артында тұрып олар Билл Лоджин туралы әнді айтады. «Оның атынан» деген жерге жеткенде Маттис кілемді ашып жібереді, әрі қарай олар бар дауысымен әндетіп кетеді, көзге енді көрінген керуетті шапалақтап ұрғылап алып шығады.

Мак. Рахмет, достарым менің, рахмет.

Уолтер. Ал енді қонақтар ақырындап тарай бастайды.

Барлығы кетіп қалады.

Мак. Сонымен, енді сезімге ерік берер кез келді. Кәсіптің шеңберінен шықпай қалуға болмайды. Отыр, Полли. Қарашы, ай қандай әдемі.

Музыка.

Полли. Иә, жаным, құшағыңа алшы мені.

Мак. Жақсы, сүйіктім.

Полли. Сен қайда болсаң, мен де сондамын.

Мак. Қайда болсақ та жұбымыз жазылмасын.

Екеуі қосылып:

Заңды некеге тұрмадық

Шіркеуге барып салтанат та құрмадық

Қалыңдық киіміне ақшаны қайдан тапқаным

Белгісіз, мейлі, бола берсін осылай

Ас ішілді, ыдысты құрт

Енді одан не қайыр?

Махаббат деген - жоқ пен иә

Қалғаны жай сандырақ!

III

Өмірдің қаншалықты қатал екенін білетін Пичем үшін қыздан айырылу – толық күйреумен тең.

Пичемнің фирмасы.

Сахнаның оң жақ бөлігінде Пичем мен Пичем ханым отыр. Есік алдында пальто мен шляпа киген Полли тұр. Қолында жол сөмкесі бар.

Пичем ханым. Күйеуге шықтым дейсің бе? Үйіп-төгіп, көйлек, сөмке, қолшатыр әпересің, алтын-күмісі және бар, қара басының құны қымбат яхтаға таяп қалғанда бұл пәтшағар алады да өзін-өзі шіріген қиярға ұқсатып қоқысқа бір-ақ атады. Шынымен байға тиіп келдің бе?

Ерекше сары жарық құйылады. Органға жарық түседі. Жоғарыдан үш шырақты шам түседі. Плакатқа жазылған төмендегі жазу шығады:

ОСЫ ӘННІҢ КӨМЕГІМЕН ПОЛЛИ АТА-АНАСЫНА БАНДИТ МАКХИТҚА ШЫНЫМЕН КҮЙЕУГЕ ШЫҚҚАНЫН БІЛДІРЕДІ

Полли.

1

Бейкүнә бүлдіршін қыз кезімде

Сол бір адам кездескенде бір күні

Басымды жоғалтпаспын деуші едім

Бай болса да, сыпайы болса да,

Тіпті жай күні сәнді киім кисе де,

Әйел адаммен өзін ұстау мәнерін білсе де

Бәрібір мен оған «жоқ» деймін деп шешкенмін.

Салқынқанды, қатал қалпымнан айырылмаспын

Берер жауабым да селқос болмақ

Бәлкім бір-екі мәрте

Айлы түні қайықпен серуенге шығармын.

Сосын болды, болды, әрине болды

Төсекке барып жату дегенді атамаңыз, жоқ

Салқынқандылық болмақ серігім

Дер кезінде жоқ демесең

Аяғында немен тынарын кім білген.

2

Бірінші жігіт күтпегенде келді,

Өте сұлу еді – бірден ұқтым мен

Екіншісінің үш кемесі болды

Үшіншісінің мені сүйгені шын.

Әрқайсысы дәулетті еді,

Барлығы да сыпайы

Тіпті жай күні сәнді киінетін

Әйелмен өздерін ұстауды да білетін.

Бірақ барлығына «жоқ» деп жауап бердім.

Салқынқанды қатал қалпымнан айырылмадым,

Берер жауабым да селқос болды не керек

Бәлкім бір-екі мәрте

Айлы түні қайықпен серуенге шыққан шығармын.

Сосын болды, болды, әрине болды

Төсекке барып жату дегенді атамаңыз, жоқ

Салқынқандылық болды серігім

Дер кезінде жоқ дедім, әйтпесе

Аяғында немен тынарын кім білген.

3

Күндердің бір күні алаңсыз отырғанда

Ол келді, бірақ түк сұрамады

Келе салып киімін ілді ілгішке

Әл-дәрменім құрып сала бердім сол сәтте.

Бай да емес еді ол, сыпайы да болмады

Мереке күні де быт-шыт киінетін

Әйелмен өзін ұстай алмайтын дұрыстап

Ал мен оған «жоқ» дей алмадым.

Салқынқанды, қатал қалпымнан айырылдым,

Берер жауабым да селқос болмады

Тіпті бір рет те

Айлы түні қайықпен серуенге шақырмады.

Қайдағы серуен, не айтып тұрсыз

Дереу төсекке жатуға тура келді

Салқынқандылық серігімнен айныдым

Дер кезінде жоқ демедім

Боларды болды, бояуы сіңді.

Пичем. Міне, қандай жәлапқа айналған қызың. Өте жақсы. Өте тамаша.

Пичем ханым. Байға рұқсатсыз кететіндей арсыз болсаң да, неге міндетті түрде баукеспе ұры, қарақшыға тию керек? Әлі-ақ көзіңнен қанды жас ағады. Жөргегінен Англия патшайымындай өркөкірек еді. Енді, міне.

Пичем. Шынымен күйеуге тиген бе сонда?

Пичем ханым. Иә, кеше кешкі сағат бесте тиіп келіпті.

Пичем. Белгілі қылмыскерді таңдады десеңші. Егер дұрыстап ой жүгіртсең, бұл оның керемет батылдығын көрсетеді. Қызымды қалай беремін, солай үй-мүйіммен күлім көкке ұшатынын біліп отыр, енді ең соңғы бұралқы ит те маңыма жоламайды менің. Бұдан кейін аш-жалаңаш күн кешетінім баршаға аян. Үйді жылыту үшін жалғыз бөрене жеткілікті болса, бәлкім, көктемге дейін үйтіп-бүйтіп шыдармыз. Масқара болды деген осы.

Пичем ханым. Несін айтасың! Қай күнәмізге бола сорлатты құдай, Джонатан. Жынданып кетер ме екем. Жоқ, шамам жоқ. Ох! (құлайды) Коньяк беріңдер.

Пичем. Шешеңді қандай күйге түсірдің, иттің қызы. Жаныңның барында коньяк алып кел!

Полли шығып кетеді.

Сонымен қызым жәлап болып шықты. Өте жақсы, өте тамаша. Байқұс ана, міне, талып жатыр!

Полли бір бөтелке коньяк алып қайтып келеді.

Байқұс шешеңе алданыш тек осы ғана болатын болды.

Полли (ол бақыттан басы айналып, түк ұғып тұрған жоқ). Екі стаканды бір-ақ бер. Ол бірден екеуін ішіп дағдыланған. Қазір-ақ аяғынан тік тұрады. Көресің.

Пичем ханым (өз-өзіне келе бастайды). Тағы да жанашыр перзент бола қалыпты, шынайылығына бәрібір сенбеймін.

Бес қайыршы келіп кіреді.

Қайыршы. Шағымым бар. Бұл нағыз сасық шошқа қора. Мынаны шолақ аяқ деп кім айтады, қалай болса солай жасалған, мен болсам бұны ақша шығарып сатып алдым.

Пичем. Не керек саған? Сенің аяғыңның басқалардан еш жері кем емес, тек таза ұстамағансың.

Қайыршы. Солай де! Онда мен неге басқалардан кем табамын ақшаны? Жоқ, өтірік айтасың, мені бұлай алдай алмайсың (жасанды аяқты лақтырып жібереді). Бұндай масқараны кигенше аяғымды шынымен шауып тастағаным жақсы.

Пичем. Енді не керек саған? Адамдардың жүрегі тасқа айналып кеткеніне мен кінәлімын ба. Саған бес шолақ аяқты бірден бере алмаймын ғой. Қайдағы бір үш минут ішінде кез келген адамнан бейшара сорлы жасап шығамын, оны көрген ит екеш ит те жылап жібереді. Адамдардың көзінен жас шықпайтыны үшін мен кінәлімін ба? Мә, тағы бір аяқ берейін мынау аз болса. Бірақ таза ұстап дағдылан.

Қайыршы. Мынау жарап қалатын сияқты.

Пичем (басқа қайыршының протезін тексеріп). Тері жарамайды, Селия.

Резіңке жиіркеніштірек көрінеді. (Үшіншісіне.) Ісігің қайтып барады, мынау соңғысы, қайтадан салу керек. (Төртіншіні көзімен сүзіп шығып) Иә, жасанды қотыр нағыздың өзіне жетсін бе. (Бесіншіге). Кімге ұқсап кеткенсің? Тағы тамаққа бас қойғансың ба? Аузыңды тыймасаң, аямаймын, быттиып барасың, кім сенеді саған.

Қайыршы. Пичем мырза, рас сөзім, басы артық ешнәрсе жеген жоқпын. Семіздігім денсаулығымның нашарлығынан, менің түк кінәм жоқ.

Пичем. Менің де. Жұмысқа жарамайсың, кет. (Қайтадан екіншісіне қарап). Адамды таң қалдыру мен жүйкесіне тию деген екеуі екі бөлек нәрсе. Маған өз ісінің шебері керек. Тек шеберлер ғана жүректерді қозғай алады. Егер дұрыстап жұмыс істесең, көрермен қол шапалақтап қошемет көрсетер еді. Бірақ қиял дегеннен жұрдайсың ғой, келісім-шартты бұзуға тура келеді.

Қайыршылар кетеді.

Полли. Қарашы оған. Періштедей көркем, сұлу дей алмайсың, әрине. Бірақ қаражаяудың да бірі емес. Ақшасы бар. Мені қамтамасыз етуге шамасы жетеді. Дарынды ұры, оның үстіне алды артын ойлап әрекет ететін тәжірибелі қарақшы. Оның қаражатының қанша екенін айтсам таң қалар едің. Енді екі-үш қарақшылық шабуылдан кейін үй сатып аламыз. Әкем көп айтатын Шекспир мырзадан кем өмір сүрмейміз.

Пичем. Барлығы тамаша деші. Байға тиіпсің. Байға тиген адам қайтеді? Бірақ оған сенің миың жетуші ме еді. Байға тиген адам ажырасады, солай емес пе. Дүмбілез, топас, осы соншалықты қиын ба?

Полли. Не айтып тұрғаныңды түсінбедім.

Пичем ханым. Ажырас.

Полли. Мен оны сүйемін ғой неменеге ажырасамын?

Пичем ханым. Ұятың бар ма жоқ па өзіңнің?

Полли. Анашым, егер махаббат дегеннің не екенін білетін болсаң...

Пичем ханым. Махаббат! Қарғыс атқан кітаптардан миың әбден су болған екен. Елдің барлығы солай істейді, Полли!

Полли. Демек, мен олай жасамаймын.

Пичем ханым. Қазір таяқтың астына аламын, сонда көреміз олай жасамайтыныңды!

Полли. Шеше біткеннің жалғыз білетіні таяқ! Бірақ ол бар мәселені шеше ме. Махаббат - маңыздырақ!

Пичем ханым. Шыдамым таусылып келеді, Полли.

Полли. Махаббатымды еш нәрсеге айырбастамаймын.

Пичем ханым. Тағы бір нәрсе десең, жағыңнан тартып жіберемін.

Полли. Махаббаттан биік ешнәрсе жоқ өмірде.

Пичем ханым. Ол оңбағанның оннан аса қатыны бар. Құдай есебін бергірді дарға асқанда, әрқайсысы бір-бір сәбиден құшақтап келсе, таң қалма. Ах, Джонатан!

Пичем. Дарға асады дейсің бе? Бұрын қалай ойламағанмын? Керемет идея.

Полли, шыға тұршы, балам.

Полли шығып кетеді.

Дұрыс. Оның басына 40 фунт сыйақы тігілген.

Пичем ханым. Түсіндім. Шерифке барайын ба.

Пичем. Әрине. Оның үстіне оны тегін дарға асады. Дереу екі қоянды бір оқпен атамыз. Бірақ алдымен қайда жасырынып жатқанын білу керек.

Пичем ханым. Оның қайда екенін мен саған дәл айта аламын, жәлаптарының қойнында, басқа қайда болушы еді.

Пичем. Олар ұстап бермейді ғой.

Пичем ханым. Маған сенсеңші. Ақша әлемді билейді. Қазір мен Тарнбриджға барып, қыздармен сөйлемін. Алдағы екі сағат ішінде күйеу баламыз солардың бірімен кездесетін болса, қолға түсті деп есептей бер.

Полли кіреді – ол есіктің артында тұрып бәрін тыңдаған.

Полли. Анашым, әуре болма. Мак олармен кездескенше Олд Бейлидегі түрмеге өз еркімен барады. Егер ол тіпті Олд Бейлиге барса да, шериф оған коктейль құйып беріп, сигара ұсынумен ғана шектелер еді. Олар, бәлкім, тіпті осы көшедегі бір фирма мен оның күдікті басшысы жөнінде шүйіркелесіп қалар. Егер білгің келсе, әкетай, сенің шерифің менің тойыма келіп, құттықтап кетті.

Пичем. Фамилиясы қалай?

Полли. Фамилиясы - Браун. Бірақ сен үшін Қабылан Браун. Алаяқ біткен оны Қабылан Браун деп атайды. Ал менің күйеуім болса, әкетай, оны Джекки дейді. Жай ғана Джекки. Олар жас кездерінен дос.

Пичем. Солай де. Шериф пен қаланың бас қылмыскері дос де сөйтіп. Бұл бұрын-соңды болмаған достық оқиғасы.

Полли (кірісіп кетіп). Коктейль ішкен кезде олар бірін-бірі арқадан қағып, «сен ішсең, мен де ішемін» дейді, дастархан басынан бірі тұрып кетсе, екіншісінің жанары жасаурап «сен қайда барсаң, мен де сонда барамын» дейді. Скотленд-Ярдта Макқа қарсы материал жоқ.

Пичем. Солай де. Сейсенбінің кешінен бастан бейсенбі күні таң атқанға дейін менің қызым Макхит мырзаның қойнында болған, күмән келтірмеңіз, ол бірнеше мәрте үйленген еркек. Қызымды некеге тұрамыз деп алдап, туған үйінен ұрлап әкеткен. Бірақ бір апта өтер-өтпестен ол осы оқиғаға байланысты дарға асылады. «Макхит мырза, бір кездері сіз аппақ лайка қолғап киіп, пілдің сүйегінен жасалған мүлтіксіз әсем таяқ ұстап жүрдіңіз, мойныңызда тыртық бар еді, сізді үнемі «Теңіз жәндігі» қонақ үйінен кездестіруге болатын. Енді сол тыртықтан өзге ешнәрсеңіз қалмапты, ал ол өкінішке қарай, барлық белгіңіздің ішіндегі ең құнсызы. Темір тордың ар жағында отырсыз, сәлден кейін жер бетінен мүлде көшесіз».

Пичем ханым. Ах, Джонатан, осы айтқаның орындала қояр ма екен. Мэкки-Қанжар – ұлы қылмыскер ғой. Ол қалағанын сұрамастан алады.

Пичем. Мэкки-Қанжар деген кім! Киін, шерифке барамыз. Ал сен Тарнбриджге кетесің.

Пичем ханым. Жәлаптардың қатарын толтырасың.

Пичем. Дүниенің азғандығы осы. Тірлікпен күйбеңдеп жүріп екі аяқтан айырыласың немесе ол аяқтарыңды біреу келіп ұрлап кетеді.

Полли. Браун мырзаның қолын қуана-қуана қысамын.

Сары түсті жарық. Үшеуі де авансценаға шығып әндетеді. Плакаттағы жазу:

БІРІНШІ ҮШБАҚЫРЛЫҚ ФИНАЛ

ЖАЛТ БЕРІП АРТЫН БЕРЕТІН ДҮНИЕ ЖАЙЫНДА

Полли.

Маған жалғыз керегі

Байға тию, қатын болу

Тар маңдайыма осы да

Жазылмады ма не сонда?

Пичем (Қолына Інжіл кітабын ұстап).

Адам бақытты болуға құқылы,

Фәнидегі ғұмырымыз тым қысқа

Адал нанын жеп, қуануға

Әрбір адамның қақы бар.

Бұл қасиетті парыз да

Бірақ бірде бір адам осыны

Шынымен жасап бақытты болып па

Жоқ, әрине, болған жоқ

Жағдай оған келмейді.

Пичем ханым.

Сенімен мейірімді болсам деймін,

Бәрін саған беруге әзірмін.

Туған қызымның бақытынан

Асқан не бар дейсің маған.

Пичем.

Мейірмді болу! Бұл баршаның арманы,

Кедейлерге бар байлықты берсе, шіркін,

Өмір сонда керемет болар еді

Жер бетінде жұмақ орнайды.

Мейірімді болу! Кімнің мейірімді болғысы келмесін

Бірақ жалғыз кедергі

Нан тым қымбат, ал жүректер тас боп семген

Келісіммен бейбіт кім күн кешкісі келмесін

Бірақ жағдай мүмкіндік бермейді.

Полли мен Пичем ханым.

Дұрыс айтады барлығын да

Адам ашушаң, әлем тасбауыр.

Пичем.

Дұрыс айтамын барлығын да

Адам ашушаң, әлем тасбауыр.

Жомарт та тіпті болар ек

Бірақ жағдай оған келмейді.

Кім бауырымен бейбіт өмірге қарсы

Бауырдың дос екені рас

Бірақ үй тарлық еткенде

Өмір тозаққа айналары хақ.

Жауапкершілікке кім қарсы.

Әйелің де, сөз жоқ, дос саған

Кенет ол махаббатқа шөлдейді

Осылай өмір тозаққа айналад.

Ұлың да сөз жоқ дос саған

Жауапкершілікке кім қарсы?

Кенет ұлың сені ауырсына бастайды

Осылай өмір тозаққа айналады.

Кімнің жақсы болғысы келмесін.

Полли мен Пичем ханым.

Осы жері ғана жаман

Тым сұрқия осы сәт.

Дұрыс айтады барлығын да

Адам ашушаң, әлем тасбауыр.

Пичем.

Дұрыс айтам. Кім қарсы келе алады?

Адам ашушаң, әлем тасбауыр.

Біз де тас жүрек болмас ек,

Бірақ жағдай осылай болды.

Үшеуі бірігіп.

Демек өмірде мейірім жоқ па,

Тірлік деген бекер ме?

Пичем.

Дұрыс айтам барлығын да

Адам ашушаң, әлем тасбауыр.

Үшеуі бірігіп.

Осы жері ғана жаман

Тым сұрқия осы сәт.

Демек өмірде мейірім жоқ,

Демек тірлік деген бекер.

ЕКІНШІ БӨЛІМ

IV

Бейсенбі, күннің екінші жартысы. Мэкки-Қанжар қайын атасынан Хайгейтке қашуға дайындалып, әйелімен қоштасып жатыр. Атқора.

Полли (кіріп келеді). Мак! Мак, қорықпа.

Мак (керуетте жатыр). Не болды? Полли, саған не болды?

Полли. Әкем мені Браунға алып барды. Олар сені тұтқынға алмақ. Әкем неше түрлі қорқынышты нәрселер айтты. Браун сені барынша ақтады, бірақ ақыр аяғында тұтқындауға көнді. Ол саған дереу қашсын деп сәлем айтты. Заттарды жинау керек.

Мак. Қой, жинама. Одан да мүлде басқа нәрсемен айналысайық.

Полли. Болмайды. Жағдай қиын. Олар сені дарға аспақ, түсінесің бе? Жаман шошып тұрмын.

Мак. Өзіңше боп кететінің-ай осы сенің, Полли. Скотленд-Ярдта маған қарсы материал жоқ.

Полли. Кеше бәлкім болмаған шығар, ал бүгін толып тұр. Мен айыптау қағазын алып келдім. Сондай ұзақ, бәрін есте сақтау мүмкін емес. Екі көпеске шабуыл жасаған, отыздан аса үйге түскен, жиырма үш мәрте көшеде қарақшылық жасаған, өрт қойған, адам өлтіру, жалған құжат жасау, ант бұзған – бұлар тек соңғы бір жарым жылдағысы. Неткен қорқынышты адам едің. Винчестерде кәмелетке толмаған екі апалы-сіңлілі қызды зорлапсың.

Мак. Маған оларды жиырмадан асқан деп таныстырды. Браун не дейді? (орнынан жайлап тұрып, ысқырып, сахнаның оң бөлігіне жүреді).

Полли. Ол мені жолда қуып жетіп, саған енді еш көмектесе алмаймын деді. Ах, Мак! (мойнынан құшақтай алады).

Мак. Енді қайтеміз, қашуға тура келеді, бұдан былай барлық жұмысты өзің атқарасың.

Полли. Мак, дәл қазір ешқандай жұмыс туралы айтпашы, тіпті білгім келмейді, одан да байқұс Поллиіңді құшақташы, сені ешқашан, ешқашан ұмытпаймын деші...

Поллиді сөзін аяқтатпастан үстел басына жетелеп апарып, орындыққа отырғызады.

Мак. Мынау бухгалтерлік кітаптар. Дұрыстап тыңда. Мынау жеке құрамның тізімі. (оқиды). Сонымен, Джекоб-ілгек, бір жарым жыл істейді. Не пайда әкелді екен, қарап жіберейік. Бір, екі, үш, төрт, бес алтын сағат. Көп емес, бірақ таза жұмыс. Алдыма отырма, қазір көңіл-күй жоқ. Әрі қарай Уолтер-Жылауық тал кетеді. Бұл итке сенуге болмайды. Өз қамын ойлайды. Үш аптадай демалыс бер, дар ағашының алдында қыдырып алсын. Сосын қызметтен босатасың. Браунға ұстап бересің, бір сөзбен айтқанда.

Полли (жыламсырап). Бір сөзбен айтқанда, Браунға ұстап беремін.

Мак. Джимми екінші. Көргенсіз адам. Жаман жұмысшы емес, пайда да әкеледі. Бірақ – арсыз. Ақсүйек әйелдердің астындағы жаймасын жатқан жерлерінен жымқырып әкетеді. Оған ақшасын алдын ала беріп отыру керек.

Полли. Алдын ала беремін.

Мак. Роберт-Ара. Ұсақ-түйекпен жұмыс істейді. Дарынсыз. Дар ағашына жете қоймас, бірақ адам болуы да неғайбыл.

Полл Адам болуы неғайбыл.

Мак. Қалғанын әдеттегідей істей бер. Сағат жетіде тұр, жуын, шомыл және тағысы тағы басқалар.

Полли. Дұрыс айтасың, барлығын қойып іске кірісу керек. Сенің бизнесің – енді менікі, солай емес пе, Мэкки? Ал сенің пәтерлеріңді қайтеміз, Мак? Бәлкім олардан бас тарту керек шығар? Бекерден бекер ақша төлеген -ысырап.

Мак. Жоқ, тиіспе, керегі боп қалады.

Полли. Ақшаны далаға шашқаннан не шығады!

Мак. Сен мені осы кеткеннен мол кетеді деп тұрсың ба?

Полли. Неге олай дейсің! Кейін қайта жалдауға да болады ғой. Мак... Мак, басым істемей қалды. Сенің сөздеріңді түсіне алар емеспін. Көзіме шөп салатын сияқтысың, Мак?

Мак. Әрине, жоқ. Не ексең, соны орасың. Сені сүймейді деп ойлайсың ба? Мен кішкене кеңірек ойлаймын. Бар болғаны сол.

Полли. Саған ризамын, Мак. Басыңа екіталай күн туса да, менің қамымды жеп жатырсың... нағыз азаматсың...

Полли соңғы сөздерді айта бергенде Мак қата қалады. Ол сахнаның оң жағына барып, пиджагын шешіп тастап қолын жуады.

Мак (асығыс). Таза пайданы бұрынғыдай Манчестердегі Джек Пульдің банк үйіне аударып отыр. Арамызда қалсын, мен банк ісіне толық бет бұратын шығармын. Барлығы уақыттың еншісінде. Банкирлік қаупісіз іс әрі пайдасы шаш етектен. Бұл кәсіптің табысын алдағы екі аптада шығарып алу керек. Сосын Браунға барып, тізімді бересің. Төрт аптадан соң сілімтіктер Олд Бейлидің қуыс-қалтарысында шіріп өледі.

Полли. Оларды ұстап беретін болсаң, қазір көздеріне қалай қарамақсың? Қолдарын алып, қалай жайбарақат сөйлесесің?

Мак. Кімді айтасың? Роберт-Араны ма, Маттиас-Тиынды ма, Джекоб-Ілгекті ме? Олардың тұқымын баяғыда тұздай құрыту керек еді.

Бандиттер келіп кіреді.

Қош келдіңдер, мырзалар.

Полли. Амансыңдар ма, мырзалар.

Маттиас. Капитан, мен тәж кигізу салтанатының жоспарын алып келдім. Бізді алда үлкен жұмыс күтіп тұр. Жарты сағаттан кейін - архиепископ Кентерберийский келеді.

Мак. Қашан?

Маттиас. Бес отызда. Шұғыл қимылдау керек, капитан.

Мак. Иә, қозғала беріңдер.

Роберт. Сіз ше?

Мак. Мен, өкінішке қарай, дәл қазір бір іссапарға шығуым керек.

Роберт. Құдайым-ау, қуғынға ұшырағаннан саумысыз?

Маттиас. Дәл тәж кигізудің алдында! Сізсіз өткен салтанат – қасықсыз ботқа сияқты.

Мак. Жап ауызыңды! Алдағы жұмысқа қатысты барлық жауапкершілікті зайыбым Поллиге тапсырамын. (Оны алдыға шығарып, өзі сахна тұңғиығына барып тұрады, сол жерден Поллиді бақылай бастайды).

Полли. Жігіттер, капитанымыз алаңсыз кете берсін. Біз онсыз да бұл істі атқарып шығамыз. Биік деңгейде шеберлік көрсетуге әзірмісіңдер, жігіттер?

Маттиас. Қарсы сөз айтуға шама жоқ. Бірақ әйел адам, осындай сын сағатта... сізді ренжіткім келіп тұрған жоқ, сударыня, бірақ...

Мак. Бұған не дейсің, Полли?

Полли. Үлкен істі осындай ниетпен бастауға бола ма? (Айқайлайды). Сілімтік! Ренжітіп көр мені! Мына мырзалар шалбарыңды шешіп, дүренің астына алады, есіңде болсын! Солай ма, мырзалар?

Аңтарылып қалған бандиттер кенет ду қол шапалақтайды.

Джекоб. Иә, барлығы солай болады. Күмәнданбаңыз.

Уолтер. Браво! Капитанша жарайды! Полли жасасын!

Бандиты. Полли жасасын!

Мак. Тәж кигізу салтанатына қатыса алмайтыным өкінішті. Жүз пайыздық іс еді. Күндіз пәтер атаулы бос, ал түнде халық шошқаша қорсылдап, мас болып жатады. Маттиас сен соңғы кезде тым көп ішіп кеттің. Өткен аптада Гринвичтегі балалар ауруханасына от қойдым деп оттап жүргеніңді естідім. Бұл тағы қайталанса, жұмыстан шықтым дей бер. Аурухананы өртеген кім?

Маттиас. Мен.

Мак (қалғандарына). Аурухананы өртеген кім?

Бандиты. Сіз, Макхит мырза.

Мак. Демек кім?

Маттиас (жақтырмай). Сіз, Макхит мырза. Әрине, бұлайша біздің атымыз ешқашан шықпайды.

Мак (дарға асылған адамның қалайша қиналатынын келтіріп береді). Маған бәсекелес боламын десең, атағың осылай шығады. О заманда, бұ заман Оксфорд профессорының еңбегін қайдағы бір ассистент иеленуші ме еді. Профессор әдемілеп тұрып, өз қолын қояды.

Роберт. Сударыня, жолдасыңыз сапарда жүргенде, сіздің басқаруыңызда болуға дайынбыз. Бейсенбі сайын есеп береміз, сударыня.

Полли. Келістік, бейсенбі сайын күтемін, жігіттер.

Бандиттер кетеді.

Мак. Ал енді, күнім, қоштасайық. Өзіңді күт, мен қасыңды жүргендей күнде сыланып, сипануды ұмытпа. Бұл өте маңызды, Полли.

Полли. Ал сен, Мак, бұл жерден дереу кетуге уәде бер, әйел затына назар салмаймын деп ант ет. Бұны қызғаныштан айтып тұрған жоқпын, себеп бар.

Мак. Мені кәрі есектер қызықтырмайды, тек сені сүйемін, Полли. Әбден қараңғы түссін, содан кейін тұлпарыма мініп, жолға шығамын, сен тәтті ұйқыда жатқан кезде бұл жерден өте алыста боламын, жаным.

Полли. Ах, Мак, жүрегімді өртке орадың ғой. Қалшы, кетпеші ешқайда, біз бірге бақытты боламыз.

Мак. Мен өз жүрегімді өзім өртеп жатырмын. Кетуім керек, қашан қайтып оралатыным белгісіз.

Полли. Біз өте аз уақыт бірге болдық, Мак.

Мак. Енді қайтып бірге болмаймыз ба сонда?

Полли. Кеше жаман түс көрдім, сырттан күлкі естіппін, терезеге тақап келіп, сыртқа көз салсам, аспанда Ай жарқырап тұр. Ол ескі пенни сияқты сондай жұқа екен. Бөтен шаһарларда мені жадыңнан шығарма, Мак.

Мак. Әрине, мен сені ұмытпаймын Полли. Сүйші мені, Полли.

Полли. Қош бол, Мак.

Мак. Қош бол, Полли. (кетіп бара жатып, әндетеді).

Махаббатта «ия» мен «жоқ» қана бар,

Қалғанының бәрі сандырақ.

Полли (жалғыз). Жоқ, ол енді ешқашан оралмайды.

Бақыт кетті,

Жымиды да өте берді.

Маған «қош» де

Қатігез бол, қадірлім.

Неменге аңыраймыз

Наразы боп құр бекер

Бұл туралы

Туған анам да айтып еді.

Қоңырау үні естіледі.

Лондонда Патшайым шеруі өтеді

Бизнесіміз қалай болар екен...

ИНТЕРМЕДИЯ

Шымылдықтан шығып, рампаға Пичем ханым мен Дженни-Малина жақындайды.

Пичем ханым. Демек, Мэкки-Қанжарды көре салысымен констебельге жүгіріп барып, айтасың. Он шиллинг беремін.

Дженни. Егер полиция іздеп жүрген болса, Мак бізге жоламайды.

Пичем ханым. Мен бұл сайқал өмірді жақсы білемін, Дженни. Бүкіл Лондон жабылып іздесе де, Макхит қалыптасқан дағдысынан жаңылмайды.

(Ән салады.)

НӘПСІ ӘНІ

1

Міне, Ібіліс, оған барлығы бірдей

Қас қасапшы, тек жіліктеуді біледі

Оны тоқтатар күш жоқ.

Оған кім тежеу қоя алады?

Тек қатындар, әлбетте.

Қаласа да, қаламаса да барады

Тәннің талабы осы, бар болғаны.

Азаматтық кодекске де, Інжілге де түкіреді

Ол арсыздықтан ғана ләззат алады

Қатынды ол жанына жақындатпайды

Әйелдің опасыздығын беске біледі.

Бірақ қанша күшейсе де шыдамайды

Бір қарасаң біреудің үстінде жатады.

2

Ұлы адамды да, кемеңгерді де

Құртатын жәлаптар емес пе

Мазақ етіп тәнін мүжіп жеп жатады,

Кемеңгер өледі, құриды.

Қаласа да, қаламаса да барады

Нәпсінің құдіреті де осында.

Біреуі христиан болса, екіншісі, бүлікші

Біреуі Азаматтық кодексті жаттап алған

Біреуі дымбілместің өзі

Біреуі диета туралы сөз құрады,

Күн батса зыр қағып басқа нәрсені көксер.

Түнде іздесең оны тек

Біреуге асылып тұрған жерінен табасың.

V

Тәж кигізу салтанатына орай қоңырау қағылған жоқ, ал Мэкки-Қанжар жезөкшелерден бір-ақ шығады, олар оны полицейге ұстап береді.

Бейсенбі, кешкі уақыт.

Тарнбридждегі ойын-сауық үйі.

Әдеттегі күн, жезөкшелер – көпшілігі іш көйлекшең, киім үтіктеп жатыр, кейбірі шашка ойнауда, кейбірі жуынуда, бір сөзбен айтқанда – буржуазиялық идиллия. Джекоб-Ілгек газет оқып отыр. Оған ешкім мән бермейді. Ол қыздарға кедергі емес сияқты.

Джекоб. Бүгін ол келмейді.

Жезөкше. Солай ма?

Джекоб. Ол енді ешқашан келмейді.

Жезөкше. Өкінішті.

Джекоб. Өкінішті? Меніңше, ол қала сыртына шығып кетті. Енді ол жүйрік болсаң зымыра деп, құйрығын да сипатпайды!

Maкхит келіп кіреді. Қалпағын іліп, үстелдің қарсы бетіндегі диванға отырады.

Мак. Кофе, әдеттегідей!

Виксен (таң-тамаша қалып). Кофе, әдеттегідей!

Джекоб (таң қалып). Сен неге Хайгейтте емессің?

Мак. Бүгін бейсенбі, менің күнім. Қайдағы бір нәрсе үшін, өзімнің әдеттерімнен жаңылмаймын ғой (үстелге айыптау қағазын тастайды). Оның үстіне жаңбыр құйып тұр.

Дженни (айыптау қағазын оқиды). "Корольдің атымен капитан Макхитке үш мәрте..."

Джекоб (одан құжатты тартып алады). Арасында мен бар ма екенмін?

Мак. Барлығың барсыңдар.

Дженни (өзге жезөкшеге). Қара, айыптау қағазы.

Пауза.

Кәне, Мак, қолыңды берші!

Ол кофе ішуін жалғастырып, оған қолын ұсынады.

Долли. Иә, Дженни қолына қарап бал ашып жіберші. Айтқаның әдетте айдай келеді (керосин шаммен жақындайды).

Мак. Бай мұра күтіп тұр ма?

Дженни. Жоқ, мұра көрінбейді!

Бетти. Саған не болған, Дженни? Неге бұлай қарайсың? Құйқа тамырым шымырлап кетті.

Мак. Алыс жол күтіп тұр ма?

Дженни. Алыс жол да жоқ.

Виксен. Енді не?

Мак. Айналайын, тек жақсы нәрсе айтшы!

Дженни. Не айтарымды білмеймін! Қап-қараңғы, махаббат жоқ, сәуле жоқ. Үлкен «К» әрпі, әйелдер опасыздығының белгісі. Сосын...

Maк. Тоқта. Қараңғылық пен опасыздық жайлы таратып айтшы. Опасыз әйелдің атын айта аласың ба?

Дженни. "Д"-дан басталады аты.

Мак. Қателесесің оның аты "П"-дан басталады.

Дженни. Мак, вестминстер қоңырауы қағылғанда жағдайың мүшкіл болады!

Мак. Айта түс!

Джекоб қарқылдап күледі.

Не болды? (Джекобқа жүгіріп келіп, айыптау қағазын қарайды).

Өтірік, олар үшеу ғана еді ғой.

Джекоб (күліп). Иә, есімде!

Мак. Іш киімің әдемі екен.

Жезөкше. Бесіктен көрге дейін ең бастысы – іш киім!

Кәрі жезөкше. Ешқашан жібек киген емеспін. Бірақ жібек кимесең, қонақтар ауру деп ойлайды.

Дженни ақырындап есікке беттейді.

Екінші жезөкше. Қайда кеттің, Дженни?

Дженни. Қазір көресіңдер (кетеді).

Молли. Жай шыттан да үркеді олар.

Кәрі жезөкше. Ал менде керісінше, оларға шыт ұнайды.

Виксен. Әрине, қонақтарға ұнаса болды.

Мак (Беттиге). Ал сен әлі қарасын киесің бе?

Бетти. Иә, солай.

Мак. Ал сенің іш киімің қандай?

Екінші жезөкше. Ах, жаман ыңғайсызданамын. Бөлмеме ешкімді шақыра алмаймын. Әпкем еркек десе ішкен асын жерге қояды. Кіре берісте, өзіңіз түсінесіз, іш киім киіп әспеттене алмайсың.

Джекоб күледі.

Мак. Болдың ба?

Джекоб. Жоқ, кәмелетке толмаған қыз балаға қатысты жерге енді жеттім.

Мак (диванға қайта барып отырады). Дженни қайда? Құрметті ханымдар, осы қаланың көгінде жұлдызым жанғанға дейін...

Виксен. "Осы қала көгінде жұлдызым жанғанға дейін..."

Мак. ...Дженнимен тұрдым, көрген күнімізді итке бермесін, қатты қиналдық, қадірлі ханымдар. Бүгін Мэкки Қанжар болсам да, бақыттан басым айналып жатса да, сол бір күндері жаныма жалау болған жандарды ешқашан ұмытпақ емеспін. Бірінші кезекте Дженни тұр, әрине. Барлық қыздың ішінде мен оны ерекше жақсы көрдім... Тыңдаңдар (ән сала бастайды).

Терезе түбінде оң жақта Дженни тұр. Ол ымдап констебель Смитті шақырады. Содан кейін оған келіп Пичем ханым қосылады. Дженни, Смит және Пичем ханым фонарь астында үйге қарап тұр.

ЖЕҢГЕТАЙДЫҢ БАЛЛАДАСЫ

1

Мак.

Баяғы бір замандарда,

Ол екеуміз өте тамаша өмір сүрдік

Оның құрсағы мен менің басым

Берік капитал болды.

Дженни табыс әкелетін, Мэкки күзетші

Қонақтарды құрметпен қарсы ап жүрдім

Қашанда орнымнан тұрып

Төсекті босатып беретінмін.

«Келіп тұрыңыз» деп иіліп

Қала беретінмін сыпайы.

Жарты жыл бойы бірге болдық

Осылай мінезіміз жарасып

Ол екеуміз.

Дженни кіреді, қасында Смит бар.

2

Дженни.

Қиын кездер де болды ғой

Қонақ болмай, жалғыз қалсам

Іш киіміңді сатам деп

Жанымды шығаратын бұл досым.

Іш киімсіз жүрген кезім де болды.

Кейде әйел болғасын

Жағасынан ала кетуші едім өзім де.

Ондайда тістерімді қағып алатын

Тіссіз қалғаным да содан, қадірлі көпшілік.

Екеуі қосылып.

Жарты жыл бойы бірге болдық

Осылай мінезіміз жарасып

Ол екеуміз.

3

Екеуі (бірге және біріне бірі кезек беріп).

Баяғы өткен бір заманда.

Мак.

Біз шын мәнінде жақсы өмір сүрдік.

Дженни.

Күндіз ғана бірге жүрдік.

Мак.

Түнде оның төсегі.

Қонақтардан босамайтын.

Дженни.

Одан бірде жүкті де боп ем...

Мак.

Астында бір жатқаным бар еді.

Дженни.

Баланы мыжимын деп қорықты ол.

Мак.

Бірақ бейшара сәби бәрібір шетінеді,

Жарты жыл өтті содан соң

Бірге тұрмайтын болдық ақыры.

Олар билейді. Мак қанжарының қынабы да болып табылатын футлярды алады.

Дженни-Малина Макқа қалпағын ұсынады. Смит келіп қолын иығына салғанда да, Мак билеп жүреді.

Смит. Барлығы дұрыс, кеттік!

Мак. Бұл шошқа қорадан шығатын екінші есік әлі жоқ па, адам сенбейді?

Смит Мактың қолын байламақ болып жүр. Оны кеудесінен бір теуіп Мак терезеден шығып қашпақ болады. Терезе алдында Пичем ханым мен полицейлер тұр.

Мак (өте сабырлы, сыпайы кейіппен). Қайырлы күн, сударыня.

Пичем ханым. Ах, сүйкімді Макхит мырза. Әлем тарихының қаһарманы да осы табалдырықта сүрінген деседі. Рас болса, әрине

Мак. Жан жарыңыздың жағдайы қалай?

Пичем ханым. Қазір тәуір. Өкінішке қарай, сізге мына аса құрметті қыздармен қоштасуға тура келеді. Констебель мырза, мына кісіні жаңа мекен тұрағына шығарып салыңыз.

Макты алып кетеді

(терезеге қарап.) Қадірлі қыздар, егер оны көргілеріңіз келсе, ол момақан кейіппен үнемі бір мекен-жайдан табылатын болады. Бұдан былай Макхит мырзаның резиденциясы Олд Бейлиде. Жезөкшелерді қиып кете алмайтынын біліп едім. Сендерге қарыз ақшасын мен төлеймін. Аман болыңдар, қыздар (кетеді).

Дженни. Эй, Джекоб, не болды!

Джекоб (әлі қағазды оқып отыр, түк байқамаған). Мак қайда?

Дженни. Констебльдер алып кетті ғой!

Джекоб. Ал мен оқудың қызығына түсіп кетіппін... Ай-яй-яй! (жүгіріп шығады)

VI

Жезөкшелер сатып кеткен Мак өзін сүйетін тағы бір әйелдің арқасында бостандыққа шығады.

Олд Бейлидегі түрме.

Темір тор. Браун кіреді.

Браун. Тек қолға түспесе екен! Жаратушы ием, жар бола гөр оған, Хайгейт балшықтарынан асып, басқа жерде өзінің байырғы досы Джекки еске алып отырса екен. Бірақ жеңілтектік ұлы адамдардың бәріне тән. Қазір тұтқындап алып келсе, досымның өткір жанарына қарауға дәтім шыдамас-ау, шыдамас. Құдайға тәуба, бүгін ай жарық, балшықтан өткенде адаса қоймас.

Сахна сыртынан шу естіледі.

Не болды? Масқара, міне, әкеле жатыр.

Кісенделген Макты алты констебель алып келе жатыр; ол тәкаппар кейпінен жаңылмаған.

Мак. Мінеки, жігіттер, Құдай қолдап, діттеген жерімізге де жеттік (Камераның түкпіріне тығылған Браунды байқайды. Ұзақ пауза, Мак осы уақыт бойы өзінің бұрынғы досының жанарына тесіліп қарайды).

Браун. Ах, Мак, мен емес... Қолымнан келгеннің бәрін істедім... Маған бұлай қарамашы, Мак... шыдай алмаспын... Бір нәрсе деші, жаным шығып барады. (Констебльге айқайлайды.) Шошқа, жіпті бұлай тартпа... Бір нәрсе деші, Мак. Байқұс досың Джеккиге бір нәрсе деп тіл қатшы... Бір ауыз сөзіңді қишы маған... (басын қабырғаға сүйеп жылайды). Жоқ, дәті неткен берік. Тіл қатпады (кетеді).

Мак. Бұл сол баяғы Браун ғой, ынжық. Арсыз, сорлы. Ынжықтығына қарамастан полиция бастығы болғысы келеді. Айқай салмағаным дұрыс болды. Басында айқайлаймын деп ойлағам. Бірақ тесіліп қараған өткір жанардың кез келген сөзден артық болатынын дер кезінде ұқтым. Солай болды да. Бетіне қарап едім, жас балаша жылап қалды. Бұл амалды Інжілден оқып алғанмын.

Кісен алып, Смит кіреді.

Бұдан ауыры табылмады ма? Егер рұқсат етсеңіз бұдан ыңғайырағын сұрар едім (чек кітабын шығарады).

Смит. Бізде кез келгені бар, капитан мырза. Бір гинейден он гинейге дейін. Кез келгенін таңдаңыз.

Мак. Ал мүлде кісендемеу ше?

Смит. Елу гиней.

Мак (чек жазып береді). Люсиге қатысты оқиға белгілі болатын болды. Сол жаман. Браун оның қызымен көңіл қосқанымды білсе, нағыз қабыланға айналып шығады.

Смит. Не ексең соны орасың.

Мак. Ол қаншық та осында шығар, жеткен болар. Дар ағашына дейін әлі талай сынақ күтіп тұр.

Мырзалар, енді қайтсем екен?

Қуанышқа себеп жоқ.

Бала кезімнен бір түсінгенім

Тек бай адам ғана бақытты.

Ерекше сары жарық құйылады. Орган жарық түседі. Жоғарыдан үш шырақты шам түседі. Плакатқа жазылған төмендегі жазу шығады:

БАҚЫТТЫ ӨМІР ЖАЙЛЫ БАЛЛАДА

1

Жер бетінде тек кемеңгерлер бақытты деседі

Қарынның аштығы мен үйдегі суық

Түкке де тұрмайтын майда-шүйде.

Бұл ертегіні өзіңе өзің айт!

Қарапайым тірлік еткісі келген

Ете берсін, маған айтпаңдар бұны.

Жер бетінде осыны қанағат қылатын

Ақымақ жоқ, еркіндік кімді тойдырыпты

Тек бай адамдар ғана бақытты.

2

Тағдырға қарсы тұрып еліріп

Кей күрескерлер ақиқатшыл келеді.

Ел алдына шығып шындықты айтып,

Байлардың жүйкесін қытықтамақ болады.

Ышқырын көтеріп қойып шаршаған

Күрескер үйіне қайтады ашулы.

Суық төсекке жылусыз қатынымен жатып

Үш мыңыншы жылы келетін марапатты күтеді.

Күтсін, ақымақ, өзіне де сауап-ақ.

Байлар ғана бақытты өмір сүреді.

3

Мен де әліме қарамай ұлы болғым келді,

Кедей болмақ болдым еңбегі адал

Бірақ жан-жағыма бағдар сап,

Жоқ, болмайды бұлай деп бас шайқадым.

Кемеңгер шығарсың жаны адал,

Бірақ өмірің азап, күнің тозақ.

Батыл да аш та болдың кезінде,

Ол тазалығыңа түкірдім.

Ұмыт бәрін, сонда ғана көңілденесің,

Бай адам ғана бақытты.

Люси кіреді.

Люси. Оңбаған! Бетіме қалай қарап тұрсың.

Мак. Люси, жүрегің қара тас болып кеткен бе? Күйеуіңнің күйін көріп тұрсың...

Люси. Күйеу дейсің бе! Жауыз! Полли Пичем туралы естідім! Көзіңді ойып алайын ба!

Мак. Поллиден қызғанып жын қақты ма? Есің дұрыс па өзіңнің!

Люси. Мақұлық, сен оған да үйленіп алыпсың ғой?

Мак. Үйленіп? Бірінші рет естіп тұрмын! Үйлерінде болғаным, ол қызбен тілдескенім рас. Бір-екі рет тіпті бетінен сүйген шығармын. Енді есуас елдің барлығына Мак маған үйленді деп сықпыртып жүр дейді. Жаным Люси, сені қалай иландырсам екен. Егер некемізді ресми түрде қияйық десең, мақұл, келістік. Қияйық. Джентельменнің қолынан бұдан басқа не келеді? Бұдан артық ол не айта алады?

Люси. Ах, Мак, жалғыз тілегім – ары таза әйел болу.

Мак. Маған күйеуге тию арқылы осыған қол жеткізем десең, жақсы. Боласың.

Полли кіреді.

Полли. Күйеуім қайда? Ах, Мак, осында екенсің ғой. Жанарыңды алып қашпа, не болса да біргемін. Мен сенің әйеліңмін ғой.

Люси. Арсыз!

Полли. Мэкки түрмеге қалай түстің! Хайгейт балшығы арқылы қашпақ едің ғой? Жезөкшелерге енді қайтып бармаймын деп ант еткенің қайда. Олардың не істейтінін білгенмін. Бірақ ешнәрсе айтпадым, себебі саған сендім. Мак, мен сенімен өлгенше бірге боламын. Бір нәрсе деші, Мак. Бетіме неге қарамайсың? Бұлай азаптамашы. Не жаздым саған?

Люси. Әй, қатын!

Полли. Бұл кім, Мак? Бұнысы несі? Менің кім екенімді айтпаймысың. Әйелім деп неге таныстырмайсың. Саған не болған? Мен сенің әйелің емеспін бе?

Люси. О, алаяқ, о оңбаған! Қаныпезер жауыз, сонда екі қатын алғанбысың?

Полли. Мак, айтсаңшы, әйелім деп. Сен үшін қолымнан келгеннің бәрін жасап жатырмын ғой. Неке түні таза болдым, өзің білесің. Бүкіл алаяқтарыңды басқартып қойдың, қарсы бір ауыз сөз айттым ба? Джекобтың сәлемі бар, айтпақшы...

Мак. Екеуің ең болмаса бір минут тілдеріңді тарта тұрсаңдар, барлығы өз-өзінен анықталар еді.

Люси. Ауызымды жаппа менің. Шыдай алмай бара жатырмын. Тірі адам көтерер азап емес бұл.

Полли. Иә, мен сені түсінемін, мен оның әйелі ретінде...

Люси. Әйелі!!!

Полли. ... барлық артықшылықтың заңды жұбайы жағында екені анық. Өкінішке қарай, сырт көзге, бір қарағанда солай. Мактың қасында есіңнен танып қалғаныңды көріп тұрмын.

Люси. Мәссаған. Тапқаның осы ма! Жақындайтын адамды тауыпсың! Соходан келген ару!

Сары түсті жарық. Органға жарық түседі. Жоғарыдан үш шамды шамшырақ түседі. Плакаттағы жазу:

КҮНДЕСТЕР ДУЭТІ

I

Люси.

Соходан келген ару, бермен шық

Көркіңді тамашалайын бір.

Қырық қыздың ішінен таңдағаны осы ма?

Менің жарым үшін бәрінен қымбат болған

Полли деген осы ма?

Полли.

Бәрінен артық, бәрінен артық?

Люси.

Түріне қарасаң – күлкің келеді.

Полли.

Ақымақ қана бірінші болып күледі!

Люси.

Жо-жоқ, шынымен енді Мак күлкілі көрінді...

Полли.

Демек енді Мак күлкілі ме?

Люси.

Әрине, егер сені шын сүйсе!

Полли.

Егер мені шын сүйсе деймісің?

Люси.

Ха-ха-ха! Ант етуге әзірмін

Сені дені дұрыс ешкімнің сүймесіне.

Полли.

Тірі болсақ - көреміз.

Люси.

Тірі болсақ - көреміз.

Екеуі қосылып.

Жоқ, Мэкки - менікі. Мэккимен жұбымыз жазылмайды

Ол тек мені сүйеді, жарығым.

Жынды емеспін бұл анық,

Кім көрінгеннен қорқып үркетін де

Мен емеспін біліп қой.

2

Полли.

Соходағы бірінші ару менмін,

Сұлумын мен жұрт тамсанған.

Люси.

Сандырақ!

Полли.

Көрген жұртты тамсандырып

Іші тарды отқа ораймын мен деген.

Люси.

Салдақы!

Полли.

Салдақы нағыз өзіңсің!

Мэкки үшін Поллиден артық әйел жоқ.

.

Люси.

Бәрінен артық, бәрінен артық?

Полли.

Сондықтан да сені күлкі қысқан шығар, құрбым.

Люси.

Ақымақ күлкі, ақымақ күлкі!

Полли.

Шындығында Мак күлкілі...

Люси.

Демек саған Мак күлкілі ғой?

Полли.

Маған шын ғашық болып қалды!

Люси.

Саған ғашық болды ма?!

Полли (көпшілікке).

Ал сіз, қадірлі жұртшылық,

Маған ғашық болу мүмкін емес дейсіз бе?

Люси.

Тірі болсақ - көреміз.

Полли.

Тірі болсақ - көреміз.

Екеуі қосылып.

Жоқ, Мэкки - менікі. Мэккимен жұбымыз жазылмайды

Ол тек мені сүйеді, жарығым.

Жынды емеспін бұл анық,

Кім көрінгеннен қорқып үркетін де

Мен емеспін біліп қой.

Мак. Сүйкімді Люсиім менің, ұстамды бол. Полли әдейі істеп жатыр. Екеумізді айырғысы келеді. Мені дарға асса, Мактың жесірімін деп айтқанға жақсы. Полли, дәл қазір сенің бұл қылығың өте орынсыз.

Полли. Менен бас тартуға дәтің қалай барады?

Maк. Мені әйелі бар деп айтуға ауызың қалай барады? Полли, менің қасіретімді неге одан сайын тереңдетесің (басын күйзеле шайқайды). Полли, Полли.

Люси (Поллиге). Өз абыройыңды өзің төкпесеңші. Қақпанға түскен арыстанды мазақ қылмасаңшы, ұялсаңшы. Не деген құбыжық едің!

Полли. Қоғамдағы қарапайым ережелермен таныс болмасаң да, қасында әйелі тұрған еркектің алдында сыпайы болу керектігін білетін шығарсың.

Мак. Жоқ, шын айтамын, Полли, қалжыңдарың шектен шығып барады.

Люси. Жанжал бастамақ ниетте болсаңыз, амалсыз күзетшіні шақыруға мәжбүр боламын. Ол сізді бұл жерден күштеп шығарады, қымбатты сударыня.

Полли. Ханым! Ханым! Сізге мұндай маңғаз кейіп түк жарасып тұрған жоқ. Күйеуімнің қасында болу – менің қасиетті борышым.

Люси. Не айтып тұрсың? Немене айтып тұрсың? Кетпеймін дейсің бе? Кет десе де кетпейсің бе сонда? Таяқтың ғана тілін түсінетін болып тұрсың ғой.

Полли. Ауызыңды жап, кәззап, әйтпесе бір періп тұрған жеріңде сұлатамын.

Люси. Кет деген сөзді естімедің бе! Жоқ, сен сыпайы сөзді түсінбейді екенсің, сенімен өз деңгейіңде басқаша сөйлесу керек екен.

Полли. Сыпайы сөйлескен түрің осы ма! Қандай күйге түстім, қандай адамдармен сөйлесуге мәжбүрмін (жылайды).

Люси. Құрсағыма қарасаңшы, оңбаған! Соқырмысың, мына ішім неден шығып тұр деп ойлайсың, есек.

Полли. Бар дәйегің осы ма? Тиіп алмай тұрып, жатпау керек еді, леди.

Мак. Полли!

Полли (жылап). Жоқ, шектен шығып кеттік. Бұған жеткізбеу керек еді. Енді не істесем екен.

Пичем ханым кіреді.

Пичем ханым. Осы жерден бір-ақ шығатыныңды біліп едім. Жаныңның барында үйге қайт, жәлап. Мына шошқаны дарға асқанда, өзің де асылып өлсерсің деп сенем. Жасы келген кейуана басыммен сені түрмеге іздеп келіп, үйге сүйреп әкетуім керек. Қос-қостан қатыны бар мына кәззаптан ажыратып әкетем деп күш жұмсауым керек.

Полли. Басымды қатырмашы, сен ешнәрсе білмейсің...

Пичем ханым. Үйге жүр деймін!

Люси. Анаңызға қалай қиын, сізді адам қылам деп әбіржіп кетіпті.

Пичем ханым. Жүр деймін!

Полли. Қазір. Мен... мен оған тағы бір нәрсе айтуым керек...Шын айтамын, бұл өте маңызды.

Пичем ханым (шапалақпен тартып жібереді), Мынау да маңызды! Жүр дегенде жүр!

Полли. О Мак!

Пичем ханым оны сүйреп алып кетеді.

Мак. Люси, сен өзіңді тамаша ұстадың. Әрине, ол байқұсқа обал. Сондықтан да тым қатал бола алмадым. Басында оған сеніп қалдың, рас қой?

Люси. Иә, басында иланып қалдым, сүйіктім.

Мак. Әйтпесе оның шешесінің менде несі бар ғой дейсің. Айтқан сөздерін естідің ғой. Күйеу баласымен кісі осылай сөйлесе ме? Қызын бұзғаным үшін өш алып жүр, басқа түк те емес.

Люси. Егер шын айтып тұрсаң, мен дүниедегі ең бақытты әйелмін. Сені құлай сүйетінім соншама, біреудің құшағында көргенше, дарға асылып тұрғаныңды көргім келеді. Бұған таң қалуға бола ма?

Мак. Люси, мен саған өмір бойы қарыздар болып өткім келеді.

Люси. Не деген керемет сөздер, тағы бір мәрте қайталашы.

Мак. Люси, мен саған өмір бойы қарыздар болып өткім келеді.

Люси. Бірге қашамыз ба, сүйіктім?

Мак. Иә, бұл менің арманым, бірақ бірге қашсақ, бой тасалау қиын. Іздеу тоқтасымен мен сені тауып аламын. Пошта арқылы әрине, хат жазамын.

Люси. Не істейін?

Мак. Қалпағым мен таяғымды әкеліп бер!

Люси шығып кетіп, оның қалпағы мен таяғын әкеліп береді. Темір тордың ішіне лақтырады.

Люси, екеуміздің махаббатымыздың нәтижесі, құрсағыңдағы сәби арамызда дәнекер болады.

Люси кетеді. Смит келеді. Ол темір тордың ішіне кіреді.

Смит. Таяқты бері әкеліңіз.

Төбелес басталады. Смит, орындық пен сүймел ұстап, Макты қуып жүр. Мак

тордан қарғып шығып кетеді. Артынан констебльдер қуады.

Браунның дауысы. Сәлем, Мак! Мак, бұл мен, Джеккимін. Мак, өтінемін, жауап бер. Сенің үнсіздігіңді көтере алмаймын.

Браун кіреді.

Браун. Мэкки! Не болды? Қашып кетті ме, мың да бір тәуба! (төсекке отырады).

Пичем кіреді.

Пичем (Смитке). Менің фамилиям - Пичем. Мен бандит Макхиттың басына тігілген қырық фунтты алуға келдім. (Темір тордың алдына келіп тұрады). Хелло! Сіз Макхит мырзасыз ба?

Браун үндемейді.

Солай деңіз, ол мырза серуендеуге кеткен болып тұр ғой, қылмыскерді көрем бе деп келсем, мында Браун мырзаның өзі отыр ғой. Браун Қабылан отыр, ал оның досы Макхит жоқ.

Браун (ыңырсып). О Пичем мырза, бұған мен кінәлі емеспін.

Пичем. Әрине, сіз кінәлі емессіз. Өзіңізге өзіңіз жау емес шығарсыз... Әрине, сізге әбден сенемін, Браун.

Браун. Пичем мырза, не істерімді білмей отырмын.

Пичем. Түсінемін. Әбден күйзеліп, өз-өзіңізді жегідей жеп біткен шығарсыз.

Браун. Қауқарсыздық деген – ең жаман нәрсе екен. Қарақшылар білгенін істейді, сұмдық, сұмдық.

Пичем. Бәлкім, бірер сағат жатып демалып аларсыз? Көзіңізді жұмып, бір сәтке болса да, түк болған жоқ деп қиялға берілерсіз. Сіз шалғын орай даланы кезіп келе жатырсыз, аспанда аппақ мамық бұлттар қалқып жүр. Бастысы – барлығын ұмыту. Өткенді де, болашақта болатын қиыншылықтарды да ойламау.

Браун (мазасызданып). Бұнымен не айтпақсыз?

Пичем. Сіз сондай ұстамдысыз. Сіздің орныңызда мен болсам, баяғыда төсек тартып жатып қалар едім. Әрине, маңдайымнан сипап, дене қызуымды өлшейтін біреуді қасыма алып алар едім.

Браун. Басымды қатырмаңыз, қылмыскер қашса, полиция дәрменсіз. Менің еш кінәм жоқ.

Пичем. Дәрменсіз дейсіз бе? Демек Макхит мырзаны енді қайтып ешқашан көрмейміз ғой?

Браун иығын қиқаң еткізеді.

Пичем. Олай болса, сіз үлкен әділетсіздіктің құрбаны боласыз. Көресіз, полиция одан айырылып қалмауға тиіс еді деген сияқты әңгімелер айтыла бастайды. Иә, Тәж кигізу салтанаты мүлтіксіз өтпейтін тәрізді.

Браун. Немене?

Пичем. Бір тарихи деректі есіңізге салуға рұқсат етіңіз. Христос туғанға дейінгі мың төрт жүзінші жылы болған бұл оқиға кезінде үлкен шу орнатып еді, қазір, әрине, ұмытылды. Мысыр фараоны Рамзес Екінші көз жұмғанда, Ниневия, дәлірек айтқанда Каир полицмейстері біз сияқты кедей-кепшік алдында әлдене үшін кінәлі болып қалады. Бұндай қателік салдары сол кездің өзінде өте жаман болатын. Тарихи кітаптарда көрсетілгендей, халықтың шектен шыққан ықыласы салдарынан тақ мұрагері Семирамиданың Тәж кигізу салтанаты тозаққа айналыпты. Қаһарлы Семирамиданың полицмейстерге қолданған жазасы туралы айтқанда әлі күнге тарихшылардың аза бойы қаза болады. Нақты ешнәрсе есімде жоқ, бірақ полицмейстердің қанын сорған жыландар жайлы әлдене еміс-еміс жадымда.

Браун. Шынымен бе?

Пичем. Жаратушы иемнің өзі жар болсын, сізге, Браун (кетеді).

Браун. Менің жалғыз жәрдемшім – темір құрсау. Сержанттар, жиналыңдар! Тездетіңдер!

Шымылдық. Макхит пен Дженни-Малина рампаға шығып, ән салады. Сары түсті жарық.

ЕКІНШІ ҮШБАҚЫРЛЫҚ ФИНАЛ

1

Мак.

Сіздер бізді адал өмірге баулисыздар,

Ұрлама, күнәға батпа деп үйретесіздер,

Алдымен аздап ауқат беріңіздер,

Содан кейін адалдықты уағызда.

Ізгілік пен мейірімнің жаршысы,

Қарны қампиған адал мырза, сені айтам.

Мәңгіге осыны жадыңнан шығарма,

Алдымен – нан, адалдық содан кейін.

Кедей-кепшікке өзің мүжіп жатқан

Сүйектің бір жағын бер содан соң

Ақыл айт та ізгілікті уағызда.

Сахна сыртындағы дауыс.

Адамдар қалай өмір сүріп жатыр?

Мак.

Адамдар қалай өмір сүріп жатыр дейсің бе?

Қинайды, азаптайды, мойнын бүріп қуады,

Қорлайды, еңбегін жейді, ұрлайды

Өзінің де сондай адам екенін ұмытады.

Хор.

Шындық осы, мырзалар, реніш ешбір болмасын

Қылмыс қана бізді асырап келеді осы күні.

2

Дженни.

Сіз әлпештейтін ару – бейкүнә періште,

Күнәға батпа деп үйретесіңдер бізді

Алдымен аздап тамақ беріңдер бізге

Сосын барып адалдыққа баулы, мырза.

Көңіл көтергенді өзің де қалап тұрсың,

Ар-ұятпен мәңгіге қоштасайық олай болса.

Алдымен – нан, адалдық содан кейін.

Кедей-кепшікке өзің мүжіп жатқан

Сүйектің бір жағын бер содан соң

Ақыл айт та ізгілікті уағызда.

Сахна сыртындағы дауыс.

Адамдар әлі қалайша тірі?

Дженни.

Адамдар қалай тірі дейсің бе?

Қинайды, азаптайды, ұрып соғып қуады,

Қорлайды, еңбегін жейді, ұрлайды

Өзінің де сондай адам екенін ұмытады.

Хор.

Шындық осы, мырзалар, реніш ешбір болмасын

Қылмыс қана бізді асырап келеді осы күні.

ҮШІНШІ БӨЛІМ

VII

Осы түні Пичем Тәж кигізу салтанатына орай өтетін ресми шараның шырқын бұзуға дайындалуда, бұл жоспарын аштық пен кедейлікке қарсы наразылық ұйымдастыру арқылы жүзеге асырмақ.

Пичемнің фирмасы.

Қайыршылар қолдарындағы тақтайшаларға «Бір көзімді корольге бердім» деген сияқты жазулар жазып, қарбаласып жатыр.

Пичем. Мырзалар, дәл осы мезетте Друри-Лейннен Тарнбриджға дейінгі аралықтағы біздің он бір филиалымызда мың төрт жүз отыз екі адам дәл осылай әзірлік жасап жатыр. Олар да Тәж кигізу салтанатына келеді (шығады).

Пичем ханым. Тезірек! Жұмыс істемесеңдер - қайыр да тілей алмайсыңдар. Сенің ғой, соқыр болғың келеді, бірақ «к» әрпін дұрыстап жаза алмайсың, мында жас баланың қолымен жазу керек, бұл плакатты шал алып жүреді.

Барабан дүрсілі естіледі.

Қайыршы. Дәл қазір король күзеті сап түзеп шығады. Ол байқұстар бұл айтулы күні істері бізбен болатынын білмейді.

Филч кіреді.

Филч (баяндайды). Пичем ханым, мында бір топ түнгі бикеш келіп тұр. Сіз ақша қарыз дей ме бірдеңе дейді.

Жезөкшелер кіреді.

Дженни. Сударыня...

Пичем ханым. Жұмыртқа тапқан тауықтай еліріп алыпсың ғой өзің. Макхит үшін ақша сұрап тұрған шығарсың? Түк бермеймін, естіп тұрсың ба, түк те татырмаймын!

Дженни. Түсінбедім, сударыня?

Пичем ханым. Түн ортасында мазалайды өздері! Есі дұрыс адам таң атпай біреудің үйіне келе ме? Жұмыстан кейін ұйқыларыңды қандырмайсыңдар ма? Түрлерін қарашы, адамның құсқысы келеді.

Дженни. Сонымен, сударыня, Макхит мырзаны ұстап бергенім үшін тиесілі сыйақымды төлеуден бас тартасыз ба?

Пичем ханым. Өте дұрыс айтасыз. Опасыздығыңыз үшін көк тиын да алмайсыз.

Дженни. Неге, сударыня?

Пичем ханым. Себебі Макхит мырза түрмеден қашып кетіпті. Енді үйді босатыңдар, кетіңдер.

Дженни. Не деген жүгенсіздік, бізбен бұлай ойнауға болмайды.

Пичем ханым. Филч, мына бикештерге жолды көрсетіп жіберші.

Филч бикештерге жақындайды. Дженни оны итереді.

Дженни. Тіліңізді тарта сөйлеңіз, әйтпесе...

Пичем келіп кіреді.

Пичем. Не болды? Ақша бермеген шығарсың деп сенем. Қалай, қыздар? Макхит мырза отыр ма түрмеде, жоқ па?

Дженни. Макхит мырза деп оның атын атауға қалай дәтің барады? Қара тырнағына да татымайсыңдар. Бүгін түнде бір ғана қонаққа қызмет көрсеттім, өзге уақытта жастықтан басымды алмай еңіреумен болдым. Қандай азаматты ақшаға саттым, құдайым-ау. Осылай, сударынялар. Бүгін таң алдында не болды деп ойлайсыңдар? Көз жасымды бұлап енді ұйқыға шома беріп ем, сырттан ысқырық естіледі. Қарасам, терезе түбінде жаңа ғана өзім ойлап, жылаған адамым тұр, кілтті таста деп қояды. Ол мені құшағына алып, опасыздығымды ұмыттырғысы келді. Макхит деген біле білсеңіз, Лондонда қалған ең соңғы джентельмен. Дәл қазір қасымызда Сьюки Тодри неге жоқ деп ойлайсыз? Біліп қойыңыз, Мак енді оны жұбатып жатыр.

Пичем (басқа жаққа қарап). Сьюки Тодри...

Дженни. Оның қара тырнағына да татымайтындарыңды енді түсіндіңдер ме? Арсыз есектер өңшең.

Пичем. Филч, тездетіп полицейлерге бар. Макхит мырза Сьюки Тодридің қойнында деп айт.

Филч кетеді.

Сударынялар, бізге шынымен не болды осы, әрине, ақшаларыңызды төлейміз. Селия, бетбақтанып, ұрсыса бергенше, сүйкімді бикештерге кофе ұсынбайсың ба?

Пичем ханым (кетіп бара жатып). Сьюки Тодри! ("Нәпсі балладасының" үшінші шумағын әндетеді).

Дар ағашының жанында бір адам тұр,

Жіп сабындалған, өмірмен қазір қоштаспақ.

Енді оған ешкім қайтып жоламайды.

Ойында не оның? Қыз-қырқын.

Мойнына жіп тағылса да,

Тағы бір ойнап-күлуден қашпас еді.

Нәпсі деген осы міне, қарағым.

Рухы да, жаны да қалмаған,

Сау тамтық жоқ өзінде.

Кеше ғана оны сатты нәпсісі

Ашулы ол, бірақ қазір бәрібір

Асылудан ұрғашыға тайынбайды әлі де.

Пичем. Тездетіңдер! Мен болмасам, Тарнбридж көшелерінде баяғыда мұз боп қатып жатар едіңдер. Сендердің кедейліктеріңді тиімді пайдалану жолын ойлап, қаншама түнді ұйқысыз өткіздім. Ақыр аяғында байлар жарлы-жақыбайларды аямай тонағанмен, олардың қайғы-қасіреттеріне дәттері шыдап қарап тұра алмайтынын түсіндім. Олар да дәл сендердей жігерсіз. Тамақ деген өлетін күніне дейін жетеді, қаласа бүкіл еденіне сары май жағып шығар еді, бірақ бейшаралар аштан құлап жатқан адамға жайбарақат қарай алмайды. Әрине, бір шарты ол адам оның терезесінің түбіне барып құлауы керек.

Пичем ханым кіреді. Қолында кофе сервисі сәндеп қойылған табақ.

Пичем ханым. Ертең кеңсеге келіп, ақшаларыңды аласыңдар, тек Тәж кигізу салтанатынан кейін келіңдер.

Дженни. Пичем ханым, алғысымды жеткізерге сөз таба алар емеспін.

Пичем. Сап түзеңдер! Бір сағаттан соң Букингем сарайында кездесеміз. Алға бас!

Кедейлер сап түзейді. Филч жүгіріп кіреді.

Филч. Ойбай! Жетіп үлгермедім, полиция бері келе жатыр!

Пичем. Тығылыңдар! (Пичем ханымға.) Барлығын алып кет. Мен «залалсыз» деген кезде....

Пичем ханым. «Залалсызы» несі, түк түсінсем бұйырмасын.

Пичем. Қайдан түсінуші ең. Мен «заласыз» деген кезде барып...

Есік қағылады.

Жаратушыға тәуба, кілт табылды! Түсінсең де, түсінбесең де, мен «залалсыз» дегенде ән шырқаңдар, болды, барыңдар!

Пичем ханым мен қайыршылар тығылады. «Әскери жүгенсіздіктің құрбаны» деген плакаты бар кішкентай қыздан басқалары оң жаққа, киім ілгіштің артына кетеді.

Браун, Смит және констебльдер кіреді.

Браун. Кедейдің досы болып табылатын мырза, бізді де әрекет барысында бір көріңіз, кісен кигіз, Смит. Керемет плакаттар. (Қызға) Әскери жүгенсіздік құрбаны кім? Сіз бе?

Пичем. Қайырлы таң, Браун, қайырлы таң. Жақсы ұйықтадыңыз ба?

Браун. Немене?

Пичем. Қайырлы таң, Браун.

Браун. Кіммен сөйлесіп тұр өзі? Арамызда біреуімізді танып тұр ма? Мен сізді білмейді екенмін.

Пичем. А, таныс емеспіз бе? Қайырлы таң, Браун.

Браун. Қалпағын қағып тасташы.

Смит бұйрықты орындайды.

Пичем. Ақыры осы жаққа бет бұрған екенсіз, Браун, сізден өте қатты өтініп сұраймын, Макхит атты қылмыскерді қайтадан тұтқынға алыңыз.

Браун. Мынау жынданған екен. Күлмеңіз, Смит. Одан да айтыңызшы, осы уақытқа дейін ол қалай бас бостандығынынан айырылмай келген?

Пичем. Себебі ол сіздің досыңыз, Браун.

Браун. Кім?

Пичем. Мэкки-Қанжар. Енді мен емес қой. Мен қылмыскер емеспін, жай ғана қайыршымын, сіңірі шыққан кедеймін. Сіз мені тұтқындай алмайсыз. Қазір, Браун, сіздің өміріңіздегі ең қиын сәт туып отыр. Кофе ішесіз бе? (жезөкшелерге). Жандарым менің, полиция бастығына да бір жұтым қалдырыңдар, әдептен озбаңдар. Біз септесіп күн көре аламыз. Барлығымыз заңның жағындамыз. Заң деген – өзін мұқтаждығына немесе надандығына байланысты бұзған азаматтарды пайдалану үшін ойлап табылған. Осыған сәйкес одан пайда көрем деген кез келген адам заңды бұлжытпай орындауға міндетті.

Браун. Сонда сіздіңше біздің сот жемқор ма?

Пичем. Керісінше, сударь, барлығы керісінше. Біздің сот әлемдегі ең әділ сот: оған дүниенің ақшасын берсең де жалған үкім шығармайды.

Тағы да барабан қағылды.

Әскерилердің шеруі басталды. Қайыршылардың қайыршысының шеруі жарты сағаттан соң басталады.

Браун. Өте дұрыс айтасыз, Пичем мырза. Жарты сағаттан кейін кедейлердің кедейі Олд Бейлидегі түрмеге жабылады. (Констебельдерге) Мында жиналған отансүйгіштерді түгел тұтқындаңдар (қайыршыларға). Браун-Қабылан жайлы естіген боларсыңдар. Пичем, бүгін түнде тығырықтан шығатын жол таптым, осының арқасында досымды ажалдан құтқардым. Ордаларыңның тас-талқанын шығарамын. Барлығыңа айып тағып, қамауға аламын. Не үшін дейсіз бе? Қайыршылық үшін. Сіз кеше қайыршыларды Патшайымға және маған қарсы қоямын дедіңіз. Бүгін сол үшін тұтқындаймын. Үйреніңіз.

Пичем. Өте жақсы. Сонда қайыршыларды ғана тұтқындайсың ғой?

Браун. Иә, мына мүгедектерді. Смит, бұл мырзалар бізбен барады.

Пичем. Браун, мен сізді асығыстық жасамаңыз деп сақтандырғым келеді. Құдай айдап, осында келгеніңіз үшін Жаратушыға мың да бір рахмет айтыңыз. Бұл адамдарды, әрине тұтқындай аласыз. Олар залалсыз, өте залалсыз.

Музыка. «Пенде шарасыздығы туралы ән»-нен бірнеше нота шығады.

Браун. Бұл не тағы?

Пичем. Музыка. Олар әлдері келгенше осылай көңіл көтереді. «Пенде шарасыздығы туралы ән». Естімеп пе едіңіз? Үйреніңіз.

Сары жарық. Органға жарық түседі Жоғарыдан үш шырақты шам түседі. Плакаттағы жазу:

«ПЕНДЕ ШАРАСЫЗДЫҒЫ ТУРАЛЫ ӘН».

Қайыршылар.

1

Тек баспен өмір сүру

мүмкін емес

Тек баспен битті ғана

асырау мүмкін.

Қулығы да адамның

Өз бойынан аспайды.

Кімнің қалай алдап жатқанын

Кім білдіреді саған,

Ақымақсың себебі.

2

Тамаша жоспар құр,

ақылыңды көрсет осылай

Тағы біреуін құр,

бірақ одан не пайда

Түк те пайда жоқ.

Азғындық қоры

Адамда өте аз

Тек ізгілік қана

Гүлдендіреді.

3

Бақыт іздеме,

Бір сәт аялда.

Бақытты қуып жүргенде

Ол артыңда қалады.

Адамзаттың бойында

Тәуба аз ғой.

Арман қуып қажеті жоқ

Ол тек алдайды біздерді.

Пичем. Өте керемет нәрселер айтып тұрсыз, Браун. Бірақ олардың шындықпен үйлеспейтіні өкінішті. Кімді тұтқындамақсыз? Тәж кигізу салтанатына орай шаттанып, шағын маскарад ұйымдастырған жастарды ма? Егер көшеге шын кедей-кепшік шықса не болатынын білесіз бе? Бұл арада шын жарлы жоқ. Сіз есептен қателестіңіз. Шын қайыршылардың қанша екенін білесіз бе? Егер шіркеу алдына олар барса, өте сұрықсыз картина болады. Олардың түрлері өте жаман. Браун, сіз бетін оба жеген жанның кескінін көріп пе едіңіз? Ал енді обамен ауыратын жүз жиырма адамды елестетіңіз. Жас патшайым обаны емес, раушан гүлін көріп әдеттенген. Мүгедек-кемістерді айтпағанның өзінде. Бұндай жағдайдың алдын алу керек, Браун. Сіз полиция кедей-кепшікті тізгіндеуге қабілетті дейтін шығарсыз. Бірақ бұған өзіңіз де сенбейсіз ғой, айтыңызшы, а? Егер Тәж кигізу салтанаты барысында полиция бір шетте алты жүз мүгедекті шоқпармен соғып жатса, қалай болады? Өте сұрықсыз картина. Мен тіпті жүрек айнытар картина дер едім. Тіпті ойлай бастасам, суық тер бұрқ ете қалады. Маған орындық беріңдерші.

Браун (Смитке). Бұл қоқан-лоққы. Бұл - бопсалау. Оған тиісуге болмайды. Қоғамдық тәртіп мүддесі үшін оған тиісуге болмайды. Ондай оқиға ешқашан орын алған емес.

Пичем. Ал бүгін орын алады. Сізге бір шындықты айтайын, Англия патшайымына не істесеңіз де өзіңіз білесіз, бірақ Лондондағы кедей-кепшіктің біреуінің аяғын басып кетсеңіз құрыдым дей беріңіз.

Браун. Демек мен Мэкки Қанжарды тұтындауға тиіспін ғой? Айтуға оңай. Адамды тұтқындау үшін, алдымен оны қолға түсіру керек.

Пичем. Өте дұрыс айтасыз. Оны алдыңызға өзім алып келмесем болмайтын тәрізді. Көрейік, әлемде адалдық деген қалып па жоқ па. Дженни, дәл қазір Макхит мырза қай жерде?

Дженни. Оксфорд-стрит, 21, Сьюки Тодридың үйінде.

Браун. Смит, дәл қазір Оксфорд-стрит, 21-ге, Сьюки Тодриге барыңыз.

Макхитты тұтқындап, Олд Бейлиге жеткізіңіз. Ал мен киімімді ауыстырайын.

Бүгін мерекелік костюмімді киіп шығуым керек.

Пичем. Браун, егер сағат алтыда ол дарға асылмаса...

Браун. О Мак, түк істей алмадым, қауқарсызбын (констебльдерді алып кетеді).

Пичем (артынан айқайлайды). Міне, сіз де бір нәрсеге үйрендіңіз, Браун!

Тағы да барабан соғылады.

Үшінші дабыл. Бағытты ауыстырамыз. Жаңа тапсырма - Олд Бейли түрмесі. Алға бас!

Қайыршылар кетеді.

Пичем (ән салады).

Бауырың мейірімсіз, қатал ма,

Бетінен салып қал

Сонда ғана түзеледі ол деген.

Адамда мейірім қоры өте аз

Бір-біріңді аямай

Беттен ұрыңдар, жарандар.

ШЫМЫЛДЫҚ

Дженни-Малина (рампаға шарманка ұстап жақындап, ән салады).

КЕМЕҢГЕР СОЛОМОН ЖАЙЛЫ ӘН

1

Кемеңгер Соломонды білесіз

Оның өмірі белгілі

Барлығына ой жүгіртіп

Өтеді де кетеді деп

Баға берген сабазың.

Өмірге келгеніне өкініпті деседі.

Ұлы еді, кемеңгер еді Соломон

Сонда одан не шықты?

Кемеңгерлік – сор екенін

Әлем содан түсінді.

Одан бойы аулақ жүрген

Адам ғана бақытты!

2

Сұлу Клеопатраның ақыры

Не болғанын біле ме екен жұртшылық.

Рим қаһармандарын тізе бүктіріп

Өзі де бір күн жоқ болды.

Не шықты сонда?

Неткен Патшайым еді

Не болды ақыры?

Сұлулық та сор екен

Одан ада адам ғана бақытты.

3

Батыр Цезарь да таныс бізге

Өлімі де белгілі.

Римдегі билікті тартып алып

Енді салтанат құрмақ ед

Бір мезетте тоңқалақ асты

Қызығын да көрмеді.

Жылдар өтті әлем ұқты

Батырлық та сор екен

Одан ада адам ғана бақытты.

4

Білімпаз Брехты да білесіңдер

Бұрын сіздерге ол ұнаушы еді.

Бірақ сауал қойып мазаны алды

Байды бай еткен кім деді.

Одан да құтылдыңдар содан соң.

Танымға ұмтылды Брехт,

Жылдар өтті әлем ұқты

Білімпаздық та сор екен

Одан ада адам ғана бақытты.

5

Өмірі қыл үстінде тұрған

Алдарыңызға Макхит шықты мінекей,

Ақыл-есін жоғалтпай,

Рұқсатпен тонағанда

Ол теңдессіз ұры еді.

Сезімге бой алдырып құрыды,

Ақырғы сәтте тұр міне.

Жылдар өтті әлем ұқты

Махаббат та сор екен

Одан ада адам ғана бақытты.

VIII

Жекеменшік үшін күрес.

Олд Бейлидегі бөлме.

Люси. Смит келіп кіреді.

Смит. Сударыня, Сізбен Полли Макхит ханым сөйлесемін дейді.

Люси. Макхит ханым? Кірсін.

Полли кіреді.

Полли. Амансыз ба, сударыня. Сударыня, амансыз ба деймін!

Люси. Не керек?

Полли. Танымадыңыз ба?

Люси. Әрине, таныдым.

Полли. Кешегі қылығым үшін кешірім сұрайын деп едім.

Люси. Қызық екен.

Полли. Кешіруге дәйек болатын жалғыз нәрсе – мен бақытсыз жанмын.

Люси. Иә-иә.

Полли. Сударыня, сіз мені кешіруге тиіссіз. Кеше Макхит мырзаға қарап, қатты ашуландым. Ол сізді бұндай жағдайда қалдырмауға тиіс еді, солай емес пе? Осы сөзімді оған жеткізіңізші.

Люси. Мен... мен... оның қайда екенін білмеймін.

Полли. Сіз онымен кездесіп жүрген шығарсыз.

Люси. Жоқ, кездеспеймін.

Полли. Кешіріңіз.

Люси. Ол сізді сүйеді.

Полли. Ах жоқ, ол сізді сүйеді, мен бұны өте жақсы білемін.

Люси. Сіз тым ақкөңілсіз.

Полли. Ах, сударыня, еркек заты әдетте өзін тым жақсы көрген әйелден бойын аулақ салады. Тастап кетеді. Оның сізге қарыздар екенін, тіпті менің өңім тұрмақ түсімде кірмеген деңгейде қарыздар екенін ұқтым.

Люси. Сіз осының барлығын шын айтып отырсыз ба?

Полли. Әрине, әрине, имандай шыным, сударыня, сеніңіз.

Люси. Сүйкімді Полли, екеуміз де оны шамадан тыс сүйдік.

Полли. Мүмкін. (Пауза.) Ал енді, сударыня, барлығының қалай болғанын айтайын. Он күн бұрын Макхит мырзаны тұңғыш рет «Теңіз жәндігі» қонақ үйінде кездестірдім. Қасымда анам болды. Содан соң бес күннен кейін, дәлірек айтқанда алдыңғы күні некемізді қидық. Кеше мен оның қылмыскер екенін, полицияның іздеуінде жүргенін білдім. Ал бүгін тіпті не істерімді білмей отырмын. Сонда, сударыня, он екі күн бұрын ғана бұндай күйге ұшыраймын деп ойламаған екенмін.

Пауза.

Люси. Мен сізді жақсы түсінемін, сүйкімді келіншек.

Полли. Макхит ханым деңіз.

Люси. Макхит ханым.

Полли. Соңғы уақытта мен ол туралы көп ойлайтын болдым. Қаражаяудың бірі емес. Сіздің көзіңізше өзін қалай ұстағанын еске алсам, қызғаныштан от боп жанамын. Мен кетіп бара жатқанда, егер анам болмаса, кетпес едім, ол тіпті селт етпеді. Жүрегі ет пе, тас па. Қалай ойлайсыз, Люси?

Люси. Не дерімді білмей отырмын, барлығына Макхит мырза кінәлі. Сізге өз ортаңыздан алшақтамау керек еді, сүйкімді келіншек.

Полли. Макхит ханым деңіз.

Люси. Макхит ханым.

Полли. Сіз өте дұрыс айтасыз. Маған іскерлік қарым-қатынас шегінен шықпау керек еді. Әкемнің тілегі де осы.

Люси. Әрине.

Полли (жылап). Бірақ ол - менің жүрегім ғой.

Люси. Сүйкімдім, ең ақылды әйелдің өзі бұндай жағдайда қалуы мүмкін. Бірақ ресми некелеріңіз қиылған жоқ, осыған қуаныңыз. Түріңіз жаман болып кетіпті, бұлай уайымдай бермеңіз. Бір нәрсе керек болса айтыңыз.

Полли. Не?

Люси. Жүрек жалғайсыз ба? Сусын ішерсіз, бәлкім?

Полли. Иә-иә, егер қиын болмаса.

Люси шығып кетеді.

О, салдақы!

Люси (кофе, тәтті нан алып келеді). Осы жеткілікті болар.

Полли. Мазаңызды алдым білем, сударыня.

Пауза.

Мына суретте ол сондай әдемі. Қашан әкеліп жүр?

Люси. Әкелгені қалай?

Полли (бейкүнә кейіппен). Қашан әкеліп іліп қойды деймін?

Люси. Бұл суретті ол ілген жоқ.

Полли. Сізге осы бөлмеде тапсырды ма?

Люси. Ол бұл бөлмеде болған емес.

Полли. Солай ма? Болса да, онда тұрған не бар. Өмір жолы бұралаң.

Люси. Не болса соны айтқанды тоқтатыңыз. Неменеге келдіңіз? Мақсатыңыз не?

Полли. Оның қайда жасырынып жүргенін білесіз ғой?

Люси. Сіз білмейсіз бе?

Полли. Жаныңыздың барында айтыңыз.

Люси. Білмеймін.

Полли. Шын сөзіңіз бе?

Люси. Білмеймін, шынымен сіз де білмейсіз бе?

Полли. Жоқ, масқара болды деген осы (күледі).

Люси жылайды.

Екеумізді де тақырға отырғызып, табанын жалтыратты десеңізші.

Люси. Не деген қатігездік...

Полли (көңілденіп). Осындай қайғылы оқиғаға ұшырасам да, ақыр аяғында сіз секілді жанмен табысқаныма қуаныштымын. Бұған да шүкіршілік. Бәлкім сен де аш шығарсың, тәтті наннан ауыз тиші өзің де.

Люси. Тәтті нан дейсің бе! Ах, Полли, бұншама мейірімді болармысың. Мен сондай жақсы емеспін. Еркектер біздің көз жасымызға татымайды.

Полли. Әрине, татымайды. Бірақ қайтпек керек?

Люси. Жоқ! Енді бар шындықты айтамын. Полли, ашуланбайсың ба?

Полли. Не болды?

Люси. Барлығы өтірік.

Полли. Не өтірік?





Люси. Мынау. (Ішін көрсетеді.) Қайдағы бір қылмыскерге бола осыған бардым.

Полли (күледі). Ах, не деген керемет! Бұл өтірік пе сонда? Не деген салдақы едің! Саған шынымен Мэкки керек пе? Егер таба алсаң, сен-ақ қарық бол, сыйлаймын саған!

Есік сыртынан аяқ дабыры, дауыстар естіледі.

Не болды?

Люси (терезе алдына келіп). Мэкки! Қайта қолға түсті.

Полли (дауысы өзгеріп). Бәрі бітті.

Пичем ханым келіп кіреді.

Пичем ханым. Ах, Полли, осында отырсың ба. Киіміңді ауыстыр, байыңды дарға асады. Жесірдің киімін алып келдім.

Полли киім ауыстырады.

Қара түс саған жарасады. Тек аз-маз күлімсіре.

IX

Жұма, таңғы сағат бестің кезі. Мэкки Қанжарды жезөкшелер екінші мәрте сатып отыр. Енді ол дарға асылады.

Өлім жазасына кесілгендер камерасы.

Вестминстер қоңырауы қағылады. Констебльдер камераға кісенделген Макхитты алып кіреді.

Смит. Бері әкеліңдер. Вестминстер қоңырауы қағылды. Бойларыңды жазыңдар, не болды түге. Немене ұнжарғаларың түсіп кеткен. Әлде ұяттан өртеніп барасыңдар ма? (констебельдерге). Қоңырау үшінші рет қағылғанда, алтылардың шамасында дарға асу рәсімі аяқталуға тиіс. Барлығын тездетіп әзірлеңдер.

Констебль. Ньюгейт көшелері халыққа толы, ары-бері еркін жүру мүмкін емес.

Смит. Қызық. Хабар қалайша тез тараған?

Констебль. Осылай жалғаса берсе, жарты сағаттан соң Лондон түгел құлағдар болады. Халық Патшайымды қошеметтеудің орнына осында келеді анталап. Патшайым болса, бос көшелерде салтанат құрады.

Смит. Сондықтан тездету керек. Алтыға дейін жайғасақ, жетіге дейін халық шеруге жиналып үлгереді. Алға бас!

Мак. Эй, Смит, сағат қанша?

Смит. Соқыр болып қалғансыз ба? Бестен төрт кетті.

Мак. Бестен төрт кетті.

Смит камераны сыртынан құлыптайды. Браун келіп кіреді.

Браун (Смитке, камераға сыртын беріп). Осында ма?

Смит. Көрісесіз бе?

Браун. Жо-жо-жоқ, барлығын өздерің атқара беріңдер (кетеді.)

Мак (кенеттен дауысын өте ақырын шығарып, түйдектетіп сөйлейді). Смит, қорықпаңыз, мен сізді сатып алуға тырыспаймын да. Барлығын біліп отырмын. Егер сатып алсам, сізге шетелге қашуға тура келер еді. Иә, иә, қашар едіңіз. Ол үшін сізді өмір бақиға жететіндей етіп қамтамасыз ету керек. Мың фунт, солай емес пе? Үндемеңіз. Жиырма минуттан кейін сол мың фунтты ертең тауып бере аламын ба, жоқ па, айтамын. Арандатып тұрған жоқпын. Әрі барып, жақсылап ойланыңыз. Өмір - шолақ. Ал ақша ешқашан жетпейді. Мың фунт таба аламын ба, жоқ па білмеймін. Бірақ мұнда кірем дегеннің бәрін жібере беріңіз.

Смит (ақырын). Не деген сандырақ, Макхит мырза.

Мак (ақырын, жылдам қарқынмен әндетеді).

Макхит сізден рақымшылық күтеді,

Ол ағашты саялап жатқан жоқ

Қара жерге тізе бүкті.

Қара жерді мәңгі мекеніне айналдырмақ.

Достар, достар, жалбарынам сендерге,

Мына қабырғаны бұзып жарардай

Ең ақырғы зарлы үнмен.

Өлген соң жаназа шығады ғой

Ол әлі тірі, Макхит тірі

Көмек күтеді сендерден!

Дәлізден Маттиас пен Джекоб көрінеді. Макхитке кірмек. Смит оларды тоқтатады.

Смит. Ей, не болды соншама, сүмірейіп қалыпсыңдар ғой.

Маттиас. Капитан ұсталғалы бері, бикеш біткен маған жабысатын болды. Оларға есуас деген анықтама алу үшін менімен болу керек екен. Ондай іске айғырдың қуаты керек, шамам жетпей бара жатыр. Капитанмен осының жайын ақылдасып алу керек.

Екеуі Макқа жақындайды.

Мак. Бестен жиырма бес кетті. Асықпайтын сияқтысыңдар...

Джекоб. Қалай болғанда да...

Мак. Қалай болғанда да мені дарға асқалы жатыр, ақымақ! Бірақ қазір сендермен ұрсысып тұруға уақыт жоқ. Өздеріңнің жеке қорларыңнан дәл қазір қанша бере аласыңдар? Дереу, дәл қазір.

Маттиас. Таңғы сағат бесте ме?

Джекоб. Шынымен жағдайыңыз қиын екен.

Мак. Төрт жүз фунт жете ме?

Джекоб. Ал біз қайтеміз? Басқа түгіміз жоқ.

Мак. Кімді дарға асқалы жатыр, мені ма, сендерді ме?

Маттиас (ашуланып). Қашудың орнына Сьюки Тодридің қойнына барып жатып алған кім? Біз ба?

Мак. Жап ауызыңды. Бес жарым болды, аздан соң мүлде басқа жақта жатуым мүмкін

Джекоб. Қайтесің, Маттиас, көну керек.

Смит. Браун мырза таңғы асқа не жегісі келеді деп сұрап жатыр.

Мак. Басымды қатырмаңдаршы. (Маттиаске.) Сонымен айтсаңшы?

(Смитке.) Қояншөп жеймін.

Маттиас. Немене айқайлайсың.

Мак. Айқайлап тұрғам жоқ. Жай... Сонымен, Маттиас, мені дарға асқызып қойып қарап отырасың ба?

Маттиас. Әрине, жоқ. Ол жайында сөз жоқ. Бірақ ақша - біздікі. Төрт жүз фунт шын мәнінде біздің ақша. Соны да айтуға болмай ма?

Мак. Бестен отыз сегіз минут кетті.

Джекоб. Тезірек болсаңшы, Маттиас, әйтпесе кеш болады.

Маттиас. Егер жолдан өте алсақ. Адам қаптап кетті.

Мак. Егер алтыға бес минут қалғанда қайтып келмесеңдер, мені бұдан былай көрмейсіңдер. (айқайлайды.) Қайтып көрмейсіңдер!..

Смит. Кетіп қалды. Қалай? (Ақша санаған тәрізді қимыл көрсетеді).

Мак. Төрт жүз.

Смит, иығын қиқаң еткізіп кетеді.

(Смиттің соңынан.) Браунмен тілдесуім керек.

Смит констебльді алып кіреді.

Смит. Сабындарың бар ма?

Констебль. Сапасы нашарлау.

Смит. Он минуттан соң барлығы дайын болуға тиіс.

Констебль. Аяқ қоятын тақтай істен шығыпты.

Смит. Ондай әңгіме айтпа, қоңырау екінші мәрте қағылды.

Констебль. Түрме емес, шошқа қора ғой бұл.

Мак (ән салады).

Қараңдар, жаназасы шығып болып қапты,

Макхит енді шынымен де банкрот.

Ақша үшін жан қиятын залымдар,

Өлтіріп қоя бермексіңдер ме азаматты.

Дарға асылған соң Макхиттан не пайда

Шошынған шошқа тәрізді шыңғырып

Патшайымға ұшыңдар барлығың!

Мен сорлының жайын айтыңдар бірігіп,

Өлім ауызында болып қажыдым

Көмектессеңдерші жылдамырақ!

Полли келеді.

Смит. Мен қазір жібере алмаймын. Сіз он алтыншысыз. Кезегіңіз әлі келген жоқ.

Полли. Он алтыншы деген немене! Бюрократ болмасаңызшы. Мен оның әйелімен, сөйлесуім керек.

Смит. Бес минуттан артық уақыт бере алмаймын.

Полли. Тағы не айтасың! Сандалма. Бес минут дейді ғой! Бір-екі ауыз сөз емес. Бұл дегенің мәңгілікке қоштасу. Бұндай сәтте ерлі-зайыптылар бір-біріне көп нәрсе айтуға тиіс. Қайда?

Смит. Көріп тұрған жоқсыз ба?

Полли. А, енді көрдім, рахмет.

Мак. Полли!

Полли. Иә, Мэкки, жеттім, міне.

Мак. Иә, әрине!

Полли. Қалың қалай? Көңіл-күйің жоқ қой. Иә, әрине, оңай емес, оңай емес.

Мак. Енді не істейсің? Енді күнің не болмақ?

Полли. Уайымдама, біздің фирма тамаша жұмыс істеп жатыр. Қатты қобалжып тұрсың ба? Әкең кім еді? Мен сені әлі күнге білмеймін. Не болғанын ұға алар емеспін. Дені-қарны сау адам сияқты едің.

Мак. Полли, сен мені бұл жерден шығарып ала алмайсың ба?

Полли. Иә, әрине.

Мак. Ақша керек, мен мында күзетшімен келістім...

Полли (жаймен). Ақша Саутгемптонға кетті.

Мак. Өзіңде бар шығар?

Полли. Жоқ, бұл жерде жоқ. Мэкки, қаласаң, біреумен сөйлесейін, көмек сұрайын... бәлкім Патшайымның өзіне барсам ба екен. (Жасып) О, Мэкки!

Мэкки!

Смит (Поллиды Мактан тартып алып бара жатып). Мың фунт жинай алдыңыз ба?

Полли. Қош бол, Мэкки! Мені ұмытпа! (кетеді).

Смит пен констебльдер үстел алып кіреді. Онда қояншөп салынған табақ тұр.

Смит. Қояншөп пісті ме?

Констебли. Дәл солай (кетеді).

Браун келеді. Ол Смитке жақындайды.

Браун. Смит, оған не керек? Таңғы асты мен келгенде бергенің дұрыс болды. Біздің ықыласымызды көрсін.

Браун мен Смит үстелді алып торға кіреді. Смит кетеді.

Пауза.

Сәлем, Мак. Қояншөбің, міне. Аздап жеп ал.

Мак. Әуре болмаңыз, Браун мырза. Маған соңғы рет құрмет көрсетуге жарайтын басқа да адамдар табылады.

Браун. Ах, Мэкки!

Мак. Менімен есептесуіңізді өтінемін! Асымды ішіп алайын. Бұл менің соңғы асым, сондықтан кішкене құрметпен қарауларыңызды өтінемін (жей бастайды).

Браун. Асың дәмді болсын. Ах, Мэкки, сен мені қызған темірмен шыжғырып жатырсың.

Мак. Есептесуіңізді өтінемін, сударь, өтінемін, есептесіңіз. Сезімге бой алдырмаңыз.

Браун (терең күрсініп қалтасынан кітапшасын шығарады). Міне, Мак. Соңғы жарты жылдың есебі мынау.

Мак (шалт сөйлеп). Мұнда ақшаңды сұрау үшін келдің бе?

Браун. Олай емес екенін білесің ғой...

Мак. Өте жақсы, сіз шығын шегуге тиіс емессіз. Қанша қарызбын? Бірақ есебіңізді негіздеп беріңізші. Өмір мені сақ етті... Бұны сіз жақсы түсінуге тиіссіз.

Браун. Мак, сен бұлай сөйлеген кезде мен түк ойлай алмай қаламын.

Сахна сыртынан ұрылған балға, шабылған ағаш т.б. дыбыстар естіледі.

Смиттің дауысы (сахна сыртында). Болды, енді оның салмағын көтереді.

Мак. Есеп, Браун.

Браун. Қоймадың ғой, жарайды. Біріншіден, сенің және сенің адамдарыңның арқасында қолға түскен қанішерлер үшін үкіметтен...

Мак. Әрқайсысы қырық фунттан үш қанішер, барлығы жүз жиырма фунт. Бұл соманың ширегі сенікі. Саған отыз фунт қарызбыз.

Браун. Иә, иә. Білмеймін, Мак, соңғы сәтіңді бұған жұмсамашы...

Мак. Сандырақтағаныңды доғар. Отыз фунт. Бізге сенім білдіргенің үшін сегіз фунт.

Браун. Қалайша сегіз фунт. Мүлде аз ғой... Біле білсең...

Мак. Маған әлде сенбеймісің? Сонымен соңғы жарты жылдықтың теңгерімі бойынша сіз отыз сегіз фунт аласыз.

Браун (өксіп). Өмір бойы мен....

Екеуі бірігіп. Сенің барлық тілегіңді орындап келдім.

Мак. Үндістанда өткен үш жылда – Джон бізге жалданды, Лондондағы бес жылда – Джимми қолға түсті, енді міне, барлық рахметің мынау болды (дарға асылған адамды салып көрсетеді).

Опасыз дос арандатты бейбақты

Адал еді, жақсы еді кезінде.

Боқтың қабы бос дене салмағын

Қыл мойын бір сезінер соңғы сәтте.

Браун. Мак, егер әңгіме осындай бағыт алатын болса, ар-намысыма тиме, қорлама мені, кешпеймін ондайды (ашуланып тордан шығып кетеді).

Мак. Сенің арыңа...

Браун. Иә, арыма. Смит, бастаңыз! Келушілерді кіргізіңіз (Макқа)

Кешір, өтінемін.

Смит (жылдам кіріп Макқа). Сізді әлі де құтқаруға болады, бірақ бір минуттан соң кеш, ақша таба алдыңыз ба?

Мак. Иә, егер жігіттер оралса.

Смит. Көрінбейді. Демек бәрі бітті.

Келген адамдар: Пичем, Пичем ханым, Полли, Люси, жезөкшелер,

священник, Маттиас пен Джекоб кіреді.

Дженни. Бізді жібермей қоймақ болады. Мен оларға дәл қазір кіргізбесеңдер істерің Дженни-Малинамен болады дедім.

Пичем. Мен оның қайын атасымын. Кешірім өтінемін, бұлардың қайсысы Макхит мырза?

Мак (өзін таныстырып). Макхит.

Пичем (темір тордың бойымен жүріп өтіп, басқалармен қатар оң жаққа тұрады). Тағдыр жазып, Макхит мырза, сіз маған күйеу бала болдыңыз, бірақ арнайы келіп таныспадыңыз. Алғашқы кездесуіміз өте жайсыз жағдайда өтіп жатыр. Макхит мырза, бір кездері сіз аппақ лайка қолғап киіп, пілдің сүйегінен жасалған мүлтіксіз әсем таяқ ұстап жүрдіңіз, мойныңызда тыртық бар еді, сізді үнемі «Теңіз жәндігі» қонақ үйінен кездестіруге болатын. Енді сол тыртықтан өзге ешнәрсеңіз қалмапты, ал ол өкінішке қарай, барлық белгіңіздің ішіндгі ең құнсызы. Темір тордың ар жағында отырсыз, сәлден кейін жер бетінен мүлде көшесіз.

Полли жылап, темір тордың бойымен жүріп, оң жаққа барып тоқтайды.

Мак. Көйлегің неткен әдемі!

Маттиас пен Джекоб темір тордың бойымен жүріп оң жаққа барып тоқтайды.

Маттиас. Топтың арасынан әрең өттік. Жүгіргеніміз сонша Джекобтың жүрегі тоқтап қалар ма екен деп қорықтым. Егер сенбесең...

Мак. Менің адамдарым не дейді? Жақсы жерлерге орналасты ма?

Маттиас. Капитан, түсіністікпен қарайтыныңызды біліп едік. Тәж кигізу күнде бола бермейді ғой. Адамдарға жұмыс істеу керек. Олар сізге сәлем айтып жатыр.

Джекоб. Шын жүректен!

Пичем ханым (темір тордың бойымен жүріп, оң жаққа барып тоқтайды).

Макхит мырза, бір апта бұрын «Теңіз жәндігінде» билеп жүріп, дәл осылай болады деп ойладық па?

Мак. Иә, «Теңіз жәндігінде» би биледік, рас.

Пичем мырза. Тағдыр - қатігез.

Браун (сахна қойнауында священикке). Біз бұл адаммен Үндістан жерінде майданда бірге болдық.

Дженни (темір тор жанынан өтіп бара жатып). Друри-Лейнде барлығымыз жаман болып жатырмыз. Ешкім Тәж кигізуге барған жоқ. Жұрттың бәрі сенімен қоштаспақ (оң жаққа тұрады).

Мак. Менімен қоштаспақ...

Смит. Кеттік, сағат алты болды. (Мэккиді темір тордан шығарады).

Мак. Біз ешкімді күткізбейміз. Ханымдар мен мырзалар! Алдарыңызда құрдымға кетіп бара жатқан қауымның құрдымға кетіп бара жатқан соңғы өкілі тұр. Майда дүңгіршектердің жұпыны кассасын адал сүйменмен бұзып ашатын бізді ірі кәсіпорындар ығыстыруда. Біз, қарабайыр баукеспелер акцияға қарсы тұра аламыз ба? Банкті тонау деген - банктің негізін қалайтын алаяқтардың іскерлігі жанында не? Адамды өз мүддеңе пайдаланудың қасында адам өлтіру деген не? Мен сіздермен қоштасамын, қадірлі жерлестер. Келгендеріңізге көп рахмет. Кейбіріңізбен мен өте жақын болдым. Дженнидің опасыздығы таң қалдырды. Бірақ бұның өзі дүниенің өзгермегенін тағы бір мәрте дәлелдейді. Тағдыр тәлкегі түбіме жетті. Осылай тәмамдалдым.

Сары жарық. Органға жарық түседі Жоғарыдан үш шырақты шам түседі. Плакаттағы жазу:

МАКХИТТІҢ ЖҰРТТАН КЕШІРІМ СҰРАП АЙТҚАН БАЛЛАДАСЫ

Бауырларым, сендер қаласыңдар, мен кетем,

Өлімнің ақ жолы тұр алдымда.

Соңғы сәтте ақтық сапар алдында

Жүздеріңді жылытып, мейірім шашыңдар өтінем.

Шоқша сақалың шошаңдап

Күле көрме, бауырым.

Ашуланып, жазғырма,

Адам баласының қайсысы

Жеңілтектікке бой алдырмайды бір сәт.

Елдің бәрі салиқалы болса, шіркін.

Күнәм бар дейтін адам болса араңда

Мен үшін бір сәт жалбарына гөр Құдайға.

Бізді жаңбыр құйып жуындырар

Асыраған мәпелеп тәнімізді бір шаяр.

Көздегі тойымсыздықты көріп жүрген қарғалар

Шұқылап тәнді бір тояр.

Біз тым кеуде көтердік, керемет

Асып-тасып кетіппіз ойсыздықтан.

Енді, міне, тұғырымыз биікте

Желге ырғалып тұрмақпыз елден ерек.

Құстар ғана шоқиды

Тезекке ұқсатып жолда жатқан.

Бұл да бір сабақ,

Күнәм бар дейтін адам болса араңда

Мен үшін бір сәт жалбарына гөр Құдайға

Шешінуге дайын тұрар бикештер

Тән жылуын саудаға сап үйренген.

Мауыққан мысық сияқты марқайып

Қыз-қырқынға қылмыңдайтын еркектер.

Ант атқандар, қайыршылар,

Қаңғыбастар, жүргіштер,

Қанішерлер шімірікпейтін,

Барлығың да кешіңдер.

Полицияға ашулымын, жасыра алман

Тамақ орнына ағаш қабын шайнатты.

Қорлап, күліп қанымды қайнатты.

Дәл қазір қарғасам да жарасар

Бірақ оларды да кешірем.

Байланысып қайтем соңғы сәтте

Олардан да кешірім өтінем.

Ауыр балға қолға алып,

Полицияның миын шашса...

Қажеті қанша, шынымен

Тек кешірім өтінем.

Смит. Мінекей, Макхит мырза.

Пичем ханым. Полли, Люси, күйеулеріңді соңғы сәтте жалғыз қалдырмаңдар.

Мак. Қадірлі әйелдерім, арамызда қандай жағдай орын алмасын...

Смит (алып кетеді). Жүр!

Эшафотқа келе жатыр.

Барлығы сол жақтағы есіктен шығады. Екі есік те – кулиса жазықтығы. Содан кейін барлығы қолдарына фонарь ұстап сахнаның басқа жағынан шығады. Макхит эшафотқа шыға салысымен, Пичем көрермендерге қарап ән салады.

Пичем.

Қадірлі халайық! Макхитты дарға асар сәт туды,

Құдай әлемді осылай жаратты.

Тегін бақытқа кенелем дейтін,

Ақымақтың ақыры осы болмақ.

Бірақ бізді ақиқатты жақтаушы демес үшін

Басқа финал ойлап таптық қазір ғана

Макхит өлмейді, тірі қалады,

Барлығы жақсы аяқталады.

Ең болмаса операда,

Рақымшылық тұғырға шықсын.

Сондықтан жақсы хабар желбіретіп,

Король жаршысы жетеді осында.

Король жаршысы келеді.

Плакаттағы жазу:

ҮШІНШІ ҮШБАҚЫРЛЫҚ ФИНАЛ

Хор.

Тыныш! Шауып кім келеді?

Король хабаршысы емес пе!

Атқа мініп Браун – король хабаршысы келеді.

Браун. Тәж кигізу салатанатына орай Патшайым капитан Макхитты дереу босатуды бұйырды.

Шаттық орнайды.

Сонымен бірге оған дворян атағы беріледі...

Шаттық.

... Мармарел сарайы мен он мың фунтты құрайтын ғұмырлық рента тағайындалады. Ерлі-зайыптыларға Патшайым жалынды сәлемі мен ақ тілегін жолдайды.

Мак. Құтылдым, құтылдым! Иә, тағдыр соққыға алып, қинаған сайын бақыт та жақын маңда. Біліп едім осыны.

Полли. Қадірлі Мэкки, құтылдың, құтылдың! Не деген бақытты едім.

Пичем ханым. Сонымен барлығы сәтті аяқталды. Король жаршысы осылай дер кезінде жетіп отырса, өмір қандай тамаша болар еді.

Пичем. Сондықтан барлығымыз бірігіп, кедейлердің кедейінің зарлы әнін шырқайық. Дәл солардың соңғы сәті қайырымсыз. Етінен таяқ өтіп ашынған адам бас көтергенде, ешқашан Король хабаршысы келмейді. Тағдыр тәлікегіне төзімділік танытайық.

Барлығы (рампаға жақындап, органмен айтады).

Жауыздыққа төзіммен қарап үйреніңіз,

Өзі-ақ ғайып болады, жылусыз қар.

Жазмыш тезінен жан дауысы шыққан

Фәнидегі қыстың уіліне құлақ сал.

Соңы





СҰХБАТТАР

«Таң Шолпан» журналының сауалдарына жауап

Роман жанрының «жаназасы»

- «Етек-жеңі далиған көлемді шығармаға (роман не повесть) шұқшиып отыруға қазіргі оқырманның уақыты да, құлқы да жоқ, сондықтан бүгінгі проза қысқа болғаны жөн» деген пікір жиі айтылады. (Бұл жерде кітабының қалыңдығы кереқарыс келетін, бірақ, қанша оқысаң да тұзсыз ас ішкендей әсерде қалдыратын татымсыз жазғыштар туралы сөз қозғамай-ақ қоялық). Рас, кеше мен бүгінді салыстыра алмайсыз, қазір қарбаластар мен жанталастар уақыты. Дегенмен, маған көлемді шығарма оқылмайды деген пікір асығыс, үстірт айтылған сияқтанады да тұрады. Өйткені, мысалға өзімді алсам, мен үшін шығарманың көлемі басты нәрсе емес. Өзім білетін мамандығы әртүрлі кітапқұмар достарым да солай ойлайды. Жұрт айтып жүрген әлгі пікірге сүйенсек, онда бүкіл бір дәуірдің тынысын білдіретін роман жанрының жаназасына дайындала береміз бе, қалай?

- Әрине, жоқ. Романның жаназасын шығару тым ерте, жалпы бұл жанр ерте ме, кеш пе өледі дегенге мен өз басым тіпті сенбеймін. Негізі, романды эссе тектес шағын әңгімелер тықсырып шығады деген әңгіме әдеби сауатсыздықтан туындайтын секілді. Бұл екі жанр бір-бірімен қабыспайды, міндеті мен қызметі, көтеретін жүгі екі бөлек. Қысқа әңгіме «дың» еткізіп сезім пернесін басып өтумен ғана шектелсе, романның ой қозғау мүмкіндігі, қамтиын кеңістігі шексіз. Роман дегеніміз негізі бір отбасының немесе бір ұрпақтың тарихын әңгімелей отырып, дәуірдің келбетін беру. «Абай жолын» алыңыз, «Қан мен тер», «Аласапыран»... Қажығұмар Шабданұлының алты томдық «Қылмысы» дүниеге келіп жатыр. Бұл туынды - қазақ әдебиеті үшін шын мәнінде құбылыс, мақтаныш. Мен өзім осы жуырда ғана Жозе Сарамага атты португалдық жазушының «Соқырлық» атты романын оқып шықтым, енді осы қаламгердің «Евангелие от Исуса» атты романын бастадым. Қазіргі таңда уақыты жоқ бір адам болса, ол мен шығармын. Екі кішкентай балам бар, өзім жұмыстамын. Бірақ, тым қалың екен, ал менің уақытым жоқ деп қалайша роман жанрынан бас тартуға болады? Ақылға сыймайды. Тым жақсы кітапты тез бітіп қалмаса екен деп қарайлай оқисың. Бірақ қазіргі қазақ әдебиетінде қалың романдардың тым сиреп кеткендігі де шындық. Бұны кеңес кезіндегі мол қаламақының қазір жоқтығымен түсіндіруге болар. «Ұлпан», «Оянған өлке», «Ботагөздер» қазір, Тәуелсіздік кезінде тумай жатыр. Роман жазу үшін эпикалық тыныс керек. Қаламгерлерімізге осы жетпей жатыр ма әлде? Бірақ бұл - уақытша дағдарыс. Бұл жерде мемлекет тарапынан болсын, меценаттар тарапынан болсын материалдық ынталандыру қажет-ақ. Ал тауар болса, тұтынушы табылады. «Қазіргі жастар кітап оқымайды» деген де пікір бар. Сексенінші жылдары мектеп бітірген бір ағаймен осы тақырыпта әңгімелескен едім. Сонда ол ойланып отырып: «Біз отыз шақты бала бір класта оқыдық. Осы отыз шақты баланың ішінде үш-төртеуміз ғана кітапқұмар болатынбыз. Қалғандары қолына кітап ұстамайтын, сол кластастарымның осы күнге дейін кітап оқымайтынына мен кепіл» деп еді. «Олардың әдеби кітап оқымауының себебі не деп білесіз?» деген сұрағыма: «Ауыл балалары қысы-жазы қара жұмыстан босамайды, балалардың кейбіреуі осы қияметтен құтылу үшін алға ұмтылып оқиды, ал көпшілігі өмір езгісіне түсіп өмір бойы бас көтере алмай өтеді. Әдеби кітапқа құмарлық деңгейіне көтеріле алмай қалуының бір себебі, меніңше, осы» деп еді.

- Сондай-ақ, «қазіргі жастар неге кітап оқымайды?» дегенде көпшілік жұрт интернетті желеу етеді. Ал, ауыл балаларының бәрі түгел интернет пайдаланады дегенге өз басым сенбеймін.Сонда бұл пікірдің қаншалықты жаны бар? Осы пікірдің өзі жас адамды әдеби кітап оқымауға сүйрелемей ме? Бүгінгі оқырман туралы, содан туатын салдарлар туралы сөз қозғаңызшы.

- Маған баланы ауыл баласы немесе қала баласы деп бөліп қараған кішкене қолайсыз көрінеді. Компьютер демей-ақ қояйын, бірақ спутниктік телевизия, ДВД дискілер қазір ең шалғай ауылдарға жетті. Өрмекші адамды немесе Су түбін мекен ететін Бобты білмейтін бала Қазақстанда қазір жоқ. Бала - қай жерде өсіп-өнбесін бала. Ойнағысы келеді, секіргісі, жүгіргісі келеді. Қатарымен қыдырады, елең-делең, телевизор, компьютер ойындары, Интернет. Оған кітап оқыту оңай емес. Мәжбүрлеп оқыту – бұл іске наразылық, жек көру сезімдерін оятпаса пайда әкелмейді. Менің ойымша, баланың кітапқа құмарлығын бұл жерде ата-анасы қалыптастыруға тиіс, яғни алдымен өзінің жеке басымен, іс-әрекетімен үлгі болуға тиіс. Ата-ана үйде болсын, демалыста болсын үнемі кітап оқи ма, оқыған кітабын реті келгенде бала-шағасымен бірлесіп талқылай ма, пікірталас ұйымдастыра ма, жатарда майын тамызып ертегі айтып бере ме? Әрине, жоқ. Ондай отбасы сирек. Кітап оқу мәдениеті деген болады. «Қазіргі бала кітап оқымайды» деп аттандау оңай, компьютерді немесе ДВД-ны қосып беріп, өз тірлігіңмен айналысып, айналып кете беру одан да жеңіл, ал іс жүзінде қадам санап, сәт санап, кітапқа құмарлықты, оқуға махаббатты ояту, күнде сәбиіңді алдыңа алып отырып, жаңа ертегі, балаларға арналған өлеңдер оқу – машақаты мол еңбек. Бірақ сөзсіз өзінің мәуелі жемісін беретін еңбек. Жапонияда мынандай бір тәжірибе жүргізілген екен. Құрсақтағы балаға анасы дауыстап неше түрлі ертек, өлеңдер оқиды. Дүниеге келген нәрестеге анасы кітап оқуын жалғастыра береді. Әрі қарай ол баланың өскен соң да кітапқа ынтық азамат болып қалыптасатынын елестету қиын емес. Кітап оқыған жасөспірім оқиға желісін жинақтап, қиялын ұштайды, ал экранда оқиға бейнеқатарлар арқылы дайын күйінде миға келіп қона қалады, елестету, ой түйіндеу, мағына іздеу қажет емес. Осылайша рухани мешеулік пайда болады. Меніңше, кітап оқу дағдысы балада 2 жастан 7 жасқа дейін қалыптасады, әрі қарай баланың кітапшыл болуы неғайбыл, мектеп бағдарламасына сай оқыр, жеңіл-желпі шытырман оқиғаларды ұнатып кетер, бірақ нағыз әдебиетшіл, талғампаз оқырман шықпайды одан.

- Тапшылдық, жікшілдік жазушылар арасында өткен ғасырдың бірінші жартысында қатты белең алыпты дейді. Одан кейін бұл бөлінушілік жершілдікке ұласқан көрінеді. Ал, қазір тапқа бөліну де, жерге бөлінушілік те былай қалып, жүзге, руға бөліну белең алып барады. Өз руын асқақ етіп, өзге руды ақсақ етіп роман жазатындар бұрын сирек те болса кездесетін еді, қазір тіпті өршіп кетті. Әдеби талас-тартыс бола қалса, руластары қарсы жақты шибөріше талайтынды шығарды. Әлдебір жазушы 70-ке, 80-ге келіп жатса да қолына қалам ұстаған руластары жаппай мақтау мақала жазуға отырады. Бұл не ауру? Осының тамырын басып, диагнозын айтып көріңізші.

- Қазақ қазақ болып жаратылғалы руға, жүзге бөлінуін тоқтатқан емес қой. Жуық арада қоя қоймас. Бұл қазақтың өзгелерден бір ерекшелігі болар. Бір қызығы бұлай жапа тарғамай бөліну - әдеби ортадан басқа жерлерде аса кең таралмаған. Қарап отырсаңыз банк қызметкерлері, іскерлік орта азаматтары, мектептерде, медицинада т.б. рушылдықтың бірен-саран жарқыншақтары сезіліп қалмаса, әдетте адамдар бір-бірінің қай ру, тайпа екендерін білмей-ақ қоян-қолтық араласып жүре береді. Мен өмірін полиция қызметіне арнаған бір туысқан атамнан елу жыл отасқан зайыбының (менің апайымның), қай рудың қызы екенін сұрай қалдым. Ол кісі қатты ыңғайсызданып «Қазір келсінші үйге, сұрайын» деп қопаңдап қалды. Осындай көріністерге қарап жершілдік пен рушылдықты бүкіл қазақты ірітіп-шірітіп жатқан құбылыс деп айтуға болмайтынын түсінесің. Мен өз басым әдеби ортаға, үлкен қара шаңыраққа имене басып енгенімде, қарсы алған, ығысып жандарынан орын беріп, тырнақалды, жеме-жемге келгенде түкке де тұрмайтын шығармаларымды насихаттап, жариялап демеген азаматтар мен апайлар менің руластарым да, тіпті бір жүздің адамдары да емес еді. Зейнолла Серікқалиев, Мұхтар Мағауин, Әкім Тарази, Сатыбалды Нарымбетов, Әлия Бөпежанова, Таласбек Әсемқұлов, Дидахмет Әшімхан, Ұлықбек Есдәулет... Олар өнердің жоғары миссиясы «Бұлақ көрсең көзін аш» қағидасын ғана ұстанды, еш нәрсе сұраған жоқ. Бұл енді менің жеке тәжірибем. Рушылдық, туысқаншылдық - өзінің қанына тарту, кішкене бауырына қол ұшын созып, сүйемелдеп жіберу функциясынан тұратын болса, онда тұрған не бар екен деген де ой келеді. Көмектессін. Адамға адам көмектеспесе, адамды адам аямаса, не боламыз барлығымыз? Кітап жазсын, өзінің жерін, ауылын, руын көтерсін, батырларын, билерін шығарсын. Бұл – жақсы ғой. Ал егер рушылдық - бірігіп алып, үйірлі шибөріше жалғызды талауға, топ болып қырқысуға бағытталса - әңгіме басқа, ондай жайттар тек жиіркеніш қана тудырады. Және бұған қатысушылардың өздеріне абырой әкелмейді.

- Бүгінде мектепте әдебиет пәні қалай оқытылады? Бұрынғы идеялармен (социалистік реализм т.б.) жазылған шығармалар қазір қалай түсіндірілуде? Мектеп оқулықтарында нені оқыту керек, нені оқытпау керек? Жалпы оқулықтың жазылуына көңіліңіз тола ма? Оқулық авторлары құрастырушы деңгейінде қалып қойған жоқ па, осы? Мәселен, бір жазушы туралы мектеп оқушысының ұғымына сай таныстыру-түсініктемені көбіне-көп кез келген мақаладан үзінді келтіріп бере салады. Бұл оқулықты оқу методикасын ауырлатпай ма? Осы сауалға кез келген сыныпқа арналған «Әдебиет» оқулығын парақтап отырып жауап беріңізші.

- Менің қолыма жалпы білім беретін мектептің 9-сыныбына арналған қазақ әдебиеті оқулығы түсті. Құрастырушылары: Т.Ақшолақов, Т.Жұмажанова, С.Қалиев, С.Дүйсебаев. «Мектеп» баспасы, 2009 жыл. Қазір оқушылар қолданып жүрген оқулық. Мектеп жасындағы балалардың білімімен айналысатын адам болмағаннан кейін маған әлдене деп айта қою, баға беру қиын. Сонда да талаптанып көрейін…

Бұл оқулық Халық ауыз әдебиетінен бастап Мұқағали Мақатаевқа дейінгі кезеңді қамтыған екен. Осылайша үлкен әдебиет кішкене бір кітапқа сыйып кете барған. Ішінде тіпті «Түбі бір түркі әдебиетінен» деген айдармен Шыңғыс Айтматов пен түрікмен әдебиетінің классигі Мақтымқұлы Фраги да жүр. Маған осы жері кішкене артықтау көрінді. Бас жоқ, аяқ жоқ. Мақсат не? Олардың қазақ әдебиеті аталған оқулыққа қатысы қандай?

«Қазан төңкерісі, Кеңес өкіметінің кедейлерді жақтауы, теңдік, әділдік туралы ұрандары халықты сендірді. Осындай жағдайда С.Сейфуллин, Б.Майлин, С.Мұқанов, Ш.Иманбаева, А.Тоқмағанбетов сияқты қаламгерлердің қаламынан кедейдің теңдік алғанын, жаңа өмірді жасаушы ретінде Ленинді, большевиктік партияны мадақтау жырлары туды. Кеңестік идеология осыны талап етті» (233-234 б.б.) делінген екен бір жерінде. Содан кейін осы қаламгерлердің әрқайсысына жеке тоқтала отырып, олардың идеологиялық түсінік тұрғысынан адасқандары туралы үнемі ескертіліп отырады. Оқулық хрестоматиясында аталған азаматтардың шығармалары жоқ. Менің ішім С.Сейфуллин мен Б.Майлин үшін ерекше ашиды осы тұста. Қандай керемет суреткер жазушы, қандай керемет ақын. Шынымен кезіндегі саяси ұстанымдары үшін осылай бірте-бірте көмескіленіп кете барар ма екен? Кезіндегі Мағжандар сияқты? Бірақ бұл - риторикалық сауал.

Жалпы оқулық көңілімнен шықпады. Баяндалу жағынан, материалды беру жағынан өзім мектеп қабырғасында жүрген кездегі деңгейден аспайтын тәрізді. Балалардың бойында туған әдебиетке деген махаббатты оятатын харизма жоқ, экспрессия сезілмейді. Баяндау да жаңалықсыз, Социалистік реализм дүрілдеп тұрған кездегі сөздер, тұжырымдар. Тек өңі аз ғана айналдырылған, ептеп-септеп өзгертілген. Дегенмен, қазақ әдебиеті туралы жалпылама, үстірт мағлұмат алуға болады…

«Қазақ әдебиеті» газетінің сауалнамасына жауап





ШЫҒАРМАШЛЫҚ ПРОЦЕСС ТУРАЛЫ ҮЗІК СЫР

- Жазушы шығарманы жазуды бастағанда не туралы ойлайды? Шығарма туралы ма әлде оқырман жайлы ма?

- Қанша жазушы болса, әрқайсысының шығармаға отырар мезеті, сәті әртүрлі болады деп ойлаймын. Біреу идеяны жылдар бойы баптап, әбден пісіп жетілген кезде көркем шығарма кейпінде дүниеге әкелетін болса, кей қаламгер белгілі бір мезетке дейін ойында да болмаған туындының дайын күйінде бір-ақ сәтте қағаз бетіне түсетіні туралы айтады. Барлығы мүмкін. Бірақ мен бір нәрсені анық білемін, мөлтек әңгімені болсын, романды болсын жазу барысында оқырманды ойдан шығармау, ара-тұра болсын осыным оқыған адамға ұнар ма екен, әлде ұнамас па екен деп қылпылдап алу - кез келген шығарманың шырайын кетіреді. Яғни, сапасын түсіреді. Оқырман кейін, туынды жазылып болғаннан соң, жақсы дос, сырлас, пікірлес, тіпті рухтас ретінде пайда болады. Ол, әрине егер жақсы шығарма болса. Ал, шығарманы жазу барысында жазушыны жалғыз-ақ нәрсе толғандыруы тиіс – қағаз бетінде сөйлемнен кейін туып отырған сөйлем, ол жақта пайда болып, өзінің тылсым тіршілігін бастап кеткен өмір, жан бітіп, өзінің ерік-жігерін танытып, мінез-құлқын көрсете бастаған кейіпкерлер, олар саған соншалықты жақын, соншалықты таныс, сонымен бірге кейде жазушының өзінің үрейін тудыратын қылық шығарады, сөздер айтады, жазушы ойлап тауып, салғысы келген қалыпқа сыймайды, қарсылысады. Бұл, шын мәнінде керемет әлем. Жазу – жазушының тылсыммен бетпе-бет қалуы. Ол сәтте оқырман мүлде одағай, артық нәрсе. Оқырман жайлы ойлай бастаған мезетте тылсым сыртын береді, сен жалғыз қаласың. Және одан соң оқырманға үстіңе тиын қосып ұсынса да керек емессің.

- Жазушы жазылып біткен шығарманы жарияламас бұрын біреуге көрсете ме?

- Жеке өз басым міндетті түрде көрсетемін. Себебі, қазір ғана өзің жазып, тәмамдаған, сиясы кеппеген шығармаға объективті баға беру өте қиын. Әрине жазу барысында мың өзгертесің, сөйлемді сөйлемге ауыстырасың, сөз қосасың, бірақ бір уақытта, «не болса да, осы» деп тоқтаған шағыңда, әрине, сауатты, көкірегінде сәулесі бар жанашыр адамның қажеттілігі ауамен пара-пар болады. Мен кемінде екі адамға оқуға беремін. Оқып болғаннан кейін ол адамның көзіне сақа тергеушіден еш кем емес зымияндықпен қарап, қалдырған әсерін аңдисың. Себебі, өте маңызды. Менің ойымша, әдебиетте жүрген кез келген адам, мейлі ол ақын болсын, жазушы болсын, бірінші кезекте әдебиетші болуы керек. Яғни ғылымның әдебиет деген саласының маманы, теоретик. Содан кейін көркем аудармашы, сыншы, ақын, жазушы деп бөлінсе керек. Сол кезде әдеби ахуал, жалпы этика, эстетика жаңа сапаға көтерілер еді.

«Қазақ әдебиеті» газетінің сауалнамасына жауап

Неге мистикалық әңгімелер жазасың?

Бұл жанр әдебиетте готикалық деп аталады. Және бұндай қорқынышты әңгімелер негізі адаммен қатар, тіпті өзге өнер түрлерінен бұрын пайда болды ма деп ойлаймын. Бұның себебі қорқыныштың ең көне және ең қуатты сезімдердің бірі екендігінде жатса керек. Бұған Ежелгі грек, рим әдебиеті, өзіміздің ауыз әдебиетіндегі жезтырнақ, жалмауыз кемпір, сақалы қырық қарыс бойы бір қарыс кейіпкерлер, Акутагава Рюноске, Гоголь, Эдгар По шығармашылығы, одан бері Павич, Маркес, Петрушевская шығармашылықтары мысал бола алады. Өзіміздің қазақ әдебиетінде Төлен Әбдіктің «Оң қол» повесі, Мұхтар Мағауиннің бертінде жазған кей әңгімелері жайлы айтуға болады.

Ал, сен өзің неге бұл тақырыпқа қалам тартасың деген сұраққа келетін болсақ, алдымен менің шығармашылығым тек қорқынышты әңгімелерден тұрмайтынын айтқым келеді. Әртүрлі әңгімелер жазамын. Кейбірі – осылай шығып жатады. Бұның түкпірінде, әрине, менің өзімнің жаратылысым, мінезім жатыр. Мені эзотерикалық әдебиет, қалыптасқан түсініктен тыс, тылсым дүние жайлы ілім қызықтырады. Осы қызығушылығымның жемісі ретінде кейде осы бағытта қалам тартамын. Содан соң готика жанры туралы айтқанда, тасада тұрып, айқаймен секіріп шығып бірін-бірі қорқытатын балалар ойыны көз алдыма елестейді. Бұл да ләззаттың бір түрі. Бұл жерде көркемдік жағынан өнер деңгейіне жеткен болса, шығармаға кез келген тақырып өзек бола алатынын дәлелдеп жатуды артық санаймын.

«Қазақ әдебиеті» газетінің сауалнамасына жауап

Қазіргі әдебиеттегі сын. Оны әділетті деп айтуға бола ма?

- Қазір сын туралы сөз қозғалғанда «әдебиетте сын жоқ» немесе «сыншылардың назарына тұратын көркем шығарма жоқ» деген сияқты біржақты пікірлер жиі айтылады. Әрине, олай емес. Сын бар, сынның да, басқаның да назарына тұратын көркем шығармалар да жеткілікті. Бірақ, өкінішке орай, қазіргі таңда дүниеге келіп жатқан сараптамалық туындылар көп жағдайда көркем туындыға «жақсы» яки «жаман» деген баға берумен ғана шектеледі. Сын жанрының негізгі миссиясы баға беру емес. Бағалау, айдар тағып, ат қою – сынның шағын ғана тармағы, құрамдас бөлігі болса керек. Нағыз сын - қоғамда, әдеби-мәдени ортада болып жатқан жаңалықтарға, өзгерістерге жан-жақты талдау жасап, қоғамдық пікірді қалыптастырады. Ол үшін сыншы немесе белгілі бір басылым бұл бағытта ЖҮЙЕЛІ жұмыс істеуі керек. Меніңше, барлық мәселе – осы жүйліліктің жоқтығында тұр. Стихиялы түрде, әлдебір сыншының шабыты оянғанда немесе қолы босағанда, басылым беттерінен әлдебір сараптама материалды оқу бақытына ие боламыз. Қазір сапалы, мақсатты сынның жоқтығы – жалпы мәдени ахуалдың аянышты жай-күйінен де көрінеді. Мысалы, Алматыдағы М.Әуезов атындағы академиялық драма театрда көрермен ең көп келетін, демек театрға түсім әкелетін қойылымдар – «Сыған серенадасы» мен «Мәңгілік бала бейне» екен. Ал, «Көшкін» - Кіші залда қойылды, өнер сүйетін, өнерден жалаң сезім, бос әңгіме емес, рухани талғажау, ой іздейтін аз ғана шоғырды жинайды. Бұл - халықтың талғамын, оның рухани деңгейін көрсетсе керек. Және ахуалдың бұлай қалыптасуын мен, бірінші кезекте, беделді қазақ басылымдарының, телеагенттіктердің және «мен сыншымын» деп жүрген әріптестерімнің кінәсі деп ұғамын. Бұл – өз елін, қазақты аямаушылық. Кезінде Абай басын соққан жартас – талғамсыздық мәселесі ХХІ ғасырда әлі сол қалпында мізбақпай безеріп тұр.

Ал, сол стихиялы пайда болған аз ғана сыни материалдар «әділетті жазыла ма» деген сауалға келетін болсақ, бұл жерде сол сынды жазушы адамның интеллектуалдық, талғамдық, ар-ождандық аспектілерін ескере отырып жауап іздеуге тура келеді. Әрине, сыншы да ет пен сүйектен жаралған пенде болғаннан кейін, меніңше, ауық-ауық ауытқулар орын алып тұрады. Бірақ, тағы да бұл арқылы кімді алдаймыз? Мысалы, Өнер ауылынан алшақ жатқан көркем туындыны он сыншы жабылып мақтаса да, мен иланбаймын. Себебі, өзімнің көкірек көзіме, талғамыма сенемін. Күресінді раушан гүлмен көмкерерсің, бұрқырап шығып жатқан иісін қайда жібересің? Сондықтан жалғанның аты – жалған. Бәлкім, шала сауатты әкім қаралар, қарапайым адамдар иланар. Бәлкім, өтірік мақтау немесе мақтату авторға әлдебір материалдық құндылықтар әкелер. Өнерде бұл маңызды ма?

«Қазақ әдебиеті» газетінің сауалнамасына жауап

Бердібек ата Соқпақбаев

Бердібек Соқпақбаевты әдебиеттегі менің қатарластарым, менен кейінгі буын көрген жоқ. Бірақ «Менің атым Қожа», «Жекпе-жек», Он алты жасар чемпион», «Өлгендер қайтып келмейді»-ні жастығына жастап жатып, айдалада қой бағып жүріп оқымаған жан арамызда және жоқ. Содан соң Абдолла Қарсақбаев түсірген «Қожа». Балалық шағымыздың серігі, түтіні ащы, топырағы майлы ауылдың белгісі. Ол кезде біз Қожаның қылықтарына тәнті болдық, күлдіргі, шытырман оқиға қуалап, тәтті жегендей ықыластанып, жақсы көріп оқыдық.

Содан бері талай уақыт өтіп, өзіміз сол Қожаны жазған кездегі Бердібек ағаның жасына таянған кезде, «Қожаға» да, ағаның басқа да шығармаларына «өзгеше» көзбен қарап, кәсіби саралай бастадық. Бердібек Соқпақбаевтың өз шеберлігін жоғары деңгейге жеткізе білген, ілеуде бір туатын классикалық жазушы екенін түйсіндік. Оның мәтініне үңіле отырып, айрықша қолтаңбасына, қысқа да нұсқа, артық сөзсіз, жақұттай жайнап, көздің жауын алып тізілген сөйлемдерінің құрылысына сүйсіндік. Шығармаларынан сонау бала кезде түйсікпен ғана сезініп, аса аңғармаған ауыр ой, мұңлы астар таптық. Ол тек бірінші жақтан ғана жазады. Бұның өзі жазушыдан барынша шыншылдықты, керек десеңіз өжеттілікті талап етеді. Осыны мойындадық.

«Менің атым Қожа» - басбұзар, хулиган туралы хикая аталып, совет балаларына қандай өнеге береді деген желеумен көп уақыт басылмаған. «Жазушының өзі партияға өтпеген, президумдарда жарқырап отырмаған» дейді көзін көргендер. «Одаққа да сирек келуші еді, саяқ жүретін». Шығармашыл адамға тән түйсікпен ол кісінің жалғыздығын ұғамыз. «Жазып та көрдім мен де өлең, Жазып та көрдім қара сөз. Ерте ме, кеш пе мен де өлем, Өлмейді тек дана сөз» депті өзі. Төрт жол тақпақтағы салмағы батпан трагедия, сонымен бірге Қасиетті сөздің мәңгілік екеніне сөзсіз сенім. Бердібек Соқпақбаев дегеніміз – осы.

«Қазақ әдебиеті» газетінің сауалнамасына жауап

Рухани шаршау немесе әдебиеттегі балаңдық

Ұлттың шаршауы, этникалық құндылықтарын, рухани базаларын жоғалтуымен айқындалады, өмірге құштарлықтың, жаңаруға, өркендеуге ыждаһаттылықтың болмауы – бүкілұлттық сипат алатын болса, әрине, қорқынышты картина. Бірақ, бағымызға орай, бұл жағдай қазақ үшін өзекті мәселелер санатында жоқ. Тәуелсіздік алғанымызға жиырма жыл ғана толып отыр. Кеңестік жүйе құрсауынан құтылып, тізгініміз қолымызға тиді. Алдымызда ғажайып мүмкіндіктер тұр. Жүрегінде көшпенділердің, сайын дала жауынгерлерінің жаққан алауы сөнбеген қазаққа қатысты етіп руахни шаршау туралы айту қисынға келмейді. Бізде керісінше өмірге деген құштарлық басым. Қазір ауылда болсын, қалада болсын әрбір адамда жақсы өмір сүруге мүмкіндік мол. Еңбектенсең, кәсібіңді «өте жақсы» деген деңгейде игерсең, жерде қалмасың, аш болмасың анық. Бұны әсіресе жастар жағы анық аңғарғандай. Оның үстіне 70 жыл кеңес үкіметінің, сол үкіметтің жасанды жолмен санаға сіңірген идеологияларының кесірінен ұлттық жады сөніп бара жатқан қазақ үшін қазіргі заман қайта түлеуге, өткенін еске түсіріп, оның тек жақсысын, пайдаласын қажетке жаратуға мүмкіндік туғызып отыр. Қазіргі қазаққа қарап отырсаңыз, өзін ер түркінің ұрпағы сезіну түйсігі оянған, арғы жады, өзін гендік деңгейде айқындау, сезіну процесі басталған. Бұл соқпақ – даңғыл жол емес, әрине. Адасулар, асырасілтеулер болмай тұрмайды. Бірақ өзін-өзі тану, идентификациялау сапарын бастаған ұлт үшін этнос құрылымы ыдырай бастағанда пайда болатын «рухани шаршау» - бос сөз тіркесі ғана.

ХІХ ғасырдағы орыс дворяндарын еске алыңыз, бізге олардың рухани азғындап, бағыт-бағдарын жоғалтып алғаны, сол мезеттегі олардың кескін-келбеті – Толстой, Куприн, Тургенов, Чехов, Гончаров сынды классиктердің шығармаларынан белгілі. Лермонтовтың «Бүгінгі заман кейіпкерін» алыңыз. Осы суреткерлер шаршаған, мағынасыз тірлік құрсауына түскен қоғамдағы адамдардың психологиясын керемет суреттеп кетті. Олар әдетте - өмір сүруге деген ерік-жігерінен айырылған, атадан қалған мұраны шашып, құмар ойындарға, ішімдікке салынған, түні бойы балдарда жүретін орыс ақсүйектері немесе тірліктен күнделікті ішіп-жемнен басқа ешнәрсе күтпейтін, тілемейтін басыбайлы шаруалар. Деградацияға ұшыраған жүйенің әдеттегі, логикаға сай түйіні – тарау. Ленин идеясының жасампаздық қуатқа ие болу себебі де сол депрессиялы қоғамның қарсыласа алмауымен, қарсылыққа рухани күш таба алмауымен түсіндіріледі.

«Әдебиет - өмірдің айнасы» деп жатады. Халыққа ұлы даңқты жазушылар алып келеді. Қоғам және сол қоғамның бел баласы әдебиет бір-бірімен, тікелей және тығыз байланысты. Ағылшын ақыны, мәдениеттанушысы Мэтью Арнольдтың «Әдебиетте шедевр тудыру үшін жалғыз талант аздық етеді. Ол үшін алдымен өз уақытыңды сезінуің керек. Талант пен уақыт – тұтас ұғым» деген сөзі бар.

Бірақ бізде ХІХ ғасырдағы орыс әдебиетіндегідей қазіргі жағдайдың, қазіргі адамдардың типтік бейнесін тауып, оны көркемдік жолмен іске асыру, сапалы іске асыру мәселесі тоқырап тұрған секілді көрінеді.

Ақсақал қаламгерлер тарихи тақырыптарға (алыс-жақын тарихқа) көп барады (М.Мағауин, Т.Нұрмағанбетов секілді азын-аулақ жазушыдан өзгелері). Бәлкім, оларда кеңес кезінде тыйым салынған, кезінде жүзеге асыра алмаған арман-мақсаттарын орындауға талпыныс басым шығар.

Дегенмен, орта буын, әдебиетке 70-ші, 80-ші жылдары келген қаламгерлер негізінен қазіргі заман адамының бейнесін сомдап жатыр. Нәтижесі де көз алдымызда. Әдебиетке қызығушылығы бар кез келген адам алып таныса алады.

Осыдан келіп сәтті шығарма, сәтсіз шығарма проблемасы туындайды. Бір отбасында он бала болса, «әке – балаға сыншы» дейді, әр баланың қарым-қабілетін, мүмкіндігін, тіпті талайы мен бағын дана ата-ана алдын ала сезініп, бағамдап отырады. Әрқайсысы іштен шықты, әлдилеп бағып, үлкен өмірге бағыттап жіберді, ешқайсысына жамандық тілмейді. Бірақ біреу асулардан өтіп, тауларды, жұлдыздарды бағындырады, ал баз біреуі ауыл арасында мал бағып қалады. Көркем шығарма да сол бір үйдегі он бала тәрізді. Дүниеге келуін келеді, бірақ барлығы бірдей мүлтіксіз болмайды. Болбырлауын танып, қатайту, тартпасын тартып, нығайту - қаламгердің тікелей міндеті. Немесе жөнге келмесе, мойындау, көну. Бұл – рухани кемеңгерлікті талап ететін ауыр шешім. Бірақ онсыз және болмайды. «Азат басың болсын құл, қолдан келмес іске ұмтыл» дейді. Біздің қазіргі әдебиетке сол өзін-өзі объективті бағалай білу қасиеті жетпейтіндей. Бір қызығы бұл дерт жас пен кәріні толық дендеген. Қайсыбір ішкі қазығы мықты, көкірек көзі сезімтал жандар болмаса, өзеуреп, «мен тірі классикпін» деу, тіпті болмаса «мені келер ұрпақ қана түсінеді» деп, замандастарының интеллектуалды деңгейіне күмәнмен қарау – тым етек алып бара жатыр. Бұл - әдебиеттің балаңдығын көрсетсе керек. Қай заманды, қай елді алып қарасыңыз да, әдебиетте кездейсоқ адамдар көп болады. Дабыраны, былық-шылықты солар жасайды. Содан кейін заман ауысып, ел жаңарғанда сол мың адамнан он адам ғана қалып жатады. Табиғи іріктеу елегінен өткеннен кейін миллион кітаптан жүзі қалса, жақсы.

«Қазақ әдебиеті» газетінің сауалнамасына жауап

Көркем әдебиет және публицистика

Аға буын тарапынан қазіргі жастардың тілі қасаң, жазған дүниелері публицистика деңгейінде деген пікір бар. Қазір шынымен де көркем әдебиет пен публицистика жанрларының ара-жігі жақындап, тіпті қоян-қолтық араласып кетті деп айтуға болатын шығар. Бұл үрдіс тек қазақ әдебиетінде ғана емес, әлем әдебиетінде де көрініс тауып отыр. Әдетте көркем шығармасының публицистикалық сипат алып кеткендігі туралы сөз қозғалғанда бұл жайт – жазушыларға ұнамайды, ренжіп жатады.

Публицистика, әрине, әдебиеттің үлкен бір саласы бола отырып, көркем әдебиеттен басқа, өзіндік функцияны атқарады. Егер түсіндірме сөздіктерге жүгінетін болсақ, публицистиканың саясат пен экономиканың, қоғамдық өмірдің өзекті мәселелерін сараптайтын, белгілі бір идеяны насихаттайтын құрал екенін көреміз. Міндеті - қоғамдық пікірге ықпал ету, ақпарат беру, нақты деректермен, құжаттармен жұмыс жасау.

Сонымен бірге нақ осы публицистика үлкен әдебиетке культтық деңгейдегі жазушыларды әкелген. Олардың арасында Салтыков-Щедрин, И. Бабель, О`Генри, М. Твендер бар. Ал, қазақ әдебиетінде, әсіресе ХХ ғасырдың бас кезінде осы құбылыстың кеңінен тарағанын байқауға болады. С.Сейфуллин, Б.Майлин, С.Торайғыров, Ж.Аймауытов, А.Байтұрсынов, М.Жұмабаев секілді майталмандар өздерінің әдебиеттегі биік миссияларымен қатар, қоғамды ояту, ағартушылық бағыттағы шығармашылықтарын да жоғары деңгейге жеткізе білді. Қазіргі заманда осы қатарға М.Мағауин, Т.Әсемқұлов секілді бірқатар жазушыны жатқызуға болады. Дегенмен, бұл азаматтар көркем әдебиет пен публицистика арасына жік қоя білді. Бірін-біріне қосып, араластырған жоқ.

Қазіргі таңда «роман», «повесть», тіпті «әңгіме» деп айдар тағылған, бірақ анықтап қарасаңыз, публицистика деңгейінен аспайтын туындыларды кездестіруге болады. Бұл қазақ әдебиетінде аға буын мен орта буын жазушылары экология мәселелеріне, атап айтқанда Арал тағдыры, полигон зардаптары секілді нақты мәселелерді тақырып етіп алып, көркем шығарма тудыруға талпынғанда жиі орын алады. Көркем әдебиеттің негізгі объектісі – ой, идея. Ал, публицистика жоғарыда атап көрсетілгендей – қоғамдық сипатқа ие. Бір-бірінен тіл байлығы, ой тереңдігі жағынан да ерекшеленеді. Сонымен қатар көркем туынды өзінің өзектілігі мен оқырман үшін маңыздылығын ғасырлар бойы сақтап қалуға қабілетті болса, публицистикалық шығарма заман өзгеріп, ұрпақ ауысқаннан кейін көпшілік оқырман үшін рухани қажеттілігін жоғалтады. Демек, көркем әдебиет -мәңгілік тақырыптарды қозғап, мәңгілік сауалдарға жауап іздеуге талпыныс болса, публицистика бүгінгі күннің мәселелерін қозғаумен шектеледі.

Публицистикалық шығарманы көркем туынды ретінде ұсыну процесін тоқтату мүмкін де емес. Жазу - әр автордың жеке құқығы. Оған қалай тосқауыл қоясыз. Және бұл жағдай қай кезеңде, қай заманда болмасын орын алған. Жаман, ортанқол ақын-жазушыны егер іздесеңіз кез келген елдің, кез келген заманның мұрағатынан табуға болады деп ойлаймын. Бірақ, олардың шығармалары, аты-жөндері белгілі себептермен бізге жеткен жоқ. Сапалы мен сапасызды көзі қарақты оқырман бірден анықтайды. Ал, «Соқыр тауыққа бәрі жем». Барлығына төреші - уақыт, амалсыз соңғы үкімді соның құзырына қалдырамыз.

683 «Таң Шолпан» журналының сауалнамасына жауап:

Қазіргі заманғы анимациялық фильмдердің бала психикасына, дүниетанымына әсері

Қазіргі заманғы анимациялық фильмдердің бала психикасына, дүниетанымына әсері деген тақырып - бала психологиясының жеке тармағы болуға тұрарлық тым кешенді мәселе. Бұл мәселемен айналысу керек, бұл жөнінде қоғамда үнемі дабыл қағылып отыру керек.

Қазіргі мультфильмдер екіге бөлінеді, бірі – бұрынғы кеңес кезінде өзіміз көріп өскен, баланы ізгілікке, мейірімділікке баулитын, адалдық пен тапқырлықтың, сұлулық пен жақсылықтың жасампаздығын дәріптейтін ескі туындылар. Өкінішке қарай, бұл идея, идеология дейміз бе, кеңес дәуіріне тән болып қалды. Қазіргі Ресей шығаратын мульфильмдердің өздерінде батыстық сарынға еліктеушілік етек жайған. Бұрынғы анимацияға тән жүрек шымырлатар тазалығы мен шынайылығынан айырылып қалыпты.

Қазіргі анимациялық индустрияда екінші бағыт, яғни атыс-шабыс, бірі қашып, екіншісі қуу, физиологиялық деңгейдегі арзан әзіл-қалжыңмен баланың санасын, талғамын әлден бүлдіру принциптерін ұстанатын /мен бұның да идеология екеніне сенімдімін/ мағынасыз, еш моралі, бала жүрегіне, миына берері жоқ құбыжық мультфильмдер басым.

Қазіргі мультиктер жөнінде ресейлік бір психологтың «кең көлемде әлеуметтік тәжірибе жүргізіліп жатқан секілді және оның құрбанына біздің балаларымыз айналып отыр» деген пайымы ойға оралады.

Мен өз басым балаларыммен үнемі мультфильм көремін. Америкалық өнімдерді қарап отырып, оқиға құру, шиелініс тудыру шеберлігіне таң қаласың, бала тұрмақ ересек адамның өзін үйіріп әкетеді. Бірақ, міне, мульфильм аяқталды. Не болды? Түк те. Финал – еш нәрсе туралы емес. Неге түсірді, не мақсат, мүдде болды? Тек баланың лексиконында мағынасыз, «сәнді» үш-төрт сөз тіркесі қалады. Шынайы өмір жайлы, құндылықтар жөніндегі түсінігі аздап өзгерді. Болды. Мәдени экспанция.

Мен жақында Таласбек Әсемқұлов жазған «Көкбалақ» атты анимациялық фильмнің сценарийін оқыдым. Абылай ханның тұлпары туралы екен. Білуімше, оны түсіруді «Қазақфильм» қолға алып жатыр. Рухты көтеру үшін, бала жүрегіне отансүйгіштік ұшқынын түсіру үшін өте керек туынды екен. Негізі қазір бізде де ұлттық анимация дамып келе жатқанға ұқсайды. Бірақ оның жемісін біз, тұтынушылар әлі көре алмай отырмыз. Жүйелі көрсетілімдер жасалмайды. Ұйымдастырылмаған. Себебі ұрпақ тәрбиесіндегі мультфильмдердің маңызы әлі өз дәрежесінде бағаланбай отыр. Амал жоқ, ата-аналардың өздеріне абай болуға, сауатты болуға тура келеді.

«Қазақ әдебиеті» газетінің сауалнамасына жауап.

Әдеби процесс мәселесі

- Бізде әдеби процеске мониторинг жасалып жатыр ма?

- Кез келген саяси немесе әлеуметтік процеске арнайы мониторинг жасалып отыратыны сияқты, әдеби процесті де бақылап, оны сараптап отыру өте қажет. Бірақ бұл жұмысты кім жасауға тиіс? Әрине, арнайы институттар, әдеби ұжымдар. Бұрын кеңес кезінде осы бағытта ауқымды ғылыми жүйе жұмыс істеді. Сыншылар, тілшілер, жазушылар әдеби процесті зерделеп, зерттеп, түйіндеп отырды. Оның бір себебі сол кездегі саяси жүйенің әдебиетті идеология ретінде тиімді пайдаланғанында, осының нәтижесінде әдебиет мәселелеріне, механизмдеріне жете мән берілгендігінде болса керек. Өкінішке қарай, қазіргі әдебиетіміз тым стихиялы түрде, бытыраңқы келе жатыр. Бірде-бір мәдени немесе әдеби институт бүгінгі күнгі әдебиеттің мәселелерімен, оның ерекшеліктерін, ағымдарын, кемшіліктері мен жетістіктерін зерттеумен айналыспайды. Басқа салаларды қайдам, бірақ дәл осы әдебиет ғылымы бүгінгі күн мен болашақтан гөрі өткен шақты көбірек қозғайды. Оған «Мәдени мұра» аясында жасалып жатқан ауқымды жұмыстар дәлел. Жоқ, жасалсын, бұл өте керек, дегенмен, қазіргі әдеби процесс соның тасасында, көмескіленіп қалып кеткендігі ғана өкінішті. Осы мемлекеттік деңгейде бағытталып, атқарылып жатқан істер әдебиеттің БАҚ-тағы көрінісіне де ықпалын тигізуде. Қарап отырсаңыз, қазір осы әдебиет саласын бағыт етіп алған газет-журналдарымызда жарияланатын материалдардың басым бөлігі естелік, өткен күнді көксеу, мадақтау сипатына ие. Ал бүгінгі күннің өзекті мәселелеріне сауатты сараптама жоқтың қасы.

- Біздің ағымдар туралы түсінігіміз?

- Қазіргі заманауи әдебиетте ХХ ғасырдың басымен салыстырғанда, кемінде он жаңа ағым енген екен. Неомифолизм, мәтін ішіндегі мәтін, фабуласыз мәтін деп кете беретін, жеке тұлғаның ішкі дүниесіне, оның жеке толғаныстары мен тұрмысына негізделген, шындық пен қиялдың шекарасында әрі-бері ауытқып тұратын, мистикалық элементтерге бай жаңа сипаттағы әдебиет келді. Бұрынғы әдебиетте сентиментализм, мораль мәселелері маңызды болса, қазіргі әдебиетті философиялық, психологиялық, интеллектуалдық, вертикалды әдебиет деп сипаттауға болар. Осы жаңашылдық бұрынғы горизанталды түрде дамитын, логикалық, дәстүрлі әдебиетті тықсырып келеді. Бұл заңды да. Заман өзгерді, қаншама жаңа технологиялар еніп жатыр, соған сәйкес көркемдік сана да өзгерістерге ұшырады. «Дон Кихоттың» немесе «Абай жолының» ешқашан өз тұғырынан түспейтіні қандай анық болса, әдебиеттің, соның ішінде қазақ әдебиетінің заман талабына сай өзгеретіні сондай айқын. Бізге де ол өзгерістер там-тұмдап келіп жатыр. Бірақ, әрине, жаңаға қарсы, оған үрке қарайтын адамдар әр қоғамда болады. Постмодернизмді құбыжық деп қабылдап, оны әдебиетімізден аластатуымыз керек деп есептеген бір кезең болады. Бірақ, одан постмодернизм ешқандай зиян шеккен жоқ.

- Қазақ әдебиетінде қандай ағымдар бар?

- Қазақ әдебиетін толық қамтып, жіліктеп беретініме күмәндімін. Енді өзім байқап, бағдарлаған мезеттер туралы айтар болсам, Қойшыбек Мүбәрак деген мистика жанрын бағындырам деп жүрген жігіт бар, Мақсат Мәлік психологиялық тақырыптарға барады, Дархан Бейсенбек, Серік Сағынтай шығармашылықтарын дәстүрлі прозаға жатқызуға болар. Аға буын туралы айтар болсақ, Аслан Жақсылықовтың философиялық прозасы еске түседі. Ол кісінің шығармашылығы, сөз жоқ, қазақ әдебиеті үшін тың бағыт. Асылбек Ықсан шығармашылығы да қазақ әдебиеті үшін жаңалыққа толы. Әрине, бұл жерде Дидар Амантайдың көп талас тудырған, бірақ қазақ әдебиетіндегі бетбұрысқа негіз болған прозасы туралы айтпай кетуге болмайды. Думан Рамазан лирикалық проза жазып жүр. Әдебиет бар жерде ағымдар, әлбетте болады. Оның бірі дәурені өтіп кетіп жатса, сол мезетте жаңалары пайда болады. Бұл - табиғи процесс.

Қазақ - демократияшыл халық

(«Халық сөзі» газетіне шыққан сұхбат)

Айгүл Халықова:

Қазақ қыздарының бейнесін әңгімелеріңде кескіндеу үшін оны қалай танығың келеді?

Мадина Омарова:

Мен үшін қыз немесе әйел бейнесін сомдаған кезде оның ұлттық нышаны ең соңғы кезекте болады. Алдымен адам, адамды толғандыратын мәселелер. Ұлты, нәсілі, географиялық мекені - егер характерді ашу үшін деталь ретінде керек болмаса, мүлде қажет емес.

Айгүл Халықова:

Сенің кейіпкер қыздарыңның темекі тартып, коньяк ұрттап қойып жүре беретіні сондықтан болғаны ғой...

Мадина Омарова:

Ия, содан болуы керек... Әнде айтылатын "қазақ қызы" деген образ - идеал ғой. Жинақ бейне. Ал, сіз бен біз сүріп отырған өмір, күнделікті тірлік - ол идеалдан алшақ жатыр. Проза - идеалдағы өмірді қиялдап отырып жазып шығу емес. Ал мен Макаренко емеспін /құдайға тәуба/.

Айгүл Халықова:

Сонда сенің идеалдағы образың өмірдегі төмен етектіден әлдеқайда биік пе?

Мадина Омарова:

Әрине, идеалдың аты – идеал. "Адамзатқа өмір сүру үшін миф керек" деп біреу айтқан екен.

Айгүл Халықова:

Мифтен гөрі әйелге өз мұңы жақын ғой... өзін танығысы, өзін көргісі келеді емес пе?

Мадина Омарова:

Сол кезде сахнаға мен шығамын.

Айгүл Халықова:

Сентименталды әйел мықты ма, рухы биік әйел беделдірек пе?

Мадина Омарова:

"Қатігез адам – көңілшек" деген де бір сөз бар еді. Гитлердің өзі анау-мынау мелодрамаларды көргенде көз жасын сығып алады екен. Негізі әйелді рухы мықты немесе сентималды деп бөле жаруға қарсымын. Бір әйелдің бойына барлығы сыйып жатады. Әйел сонысымен мықты.

Айгүл Халықова:

Онда сенің сахнаға шығатыныңа сенемін. Ия, солай. Оған дау жоқ. Және сенің әңгімелеріңді оқығанда, кейіпкерлерің сөйлегенде, даусың құлағыма келеді. Сондықтан да әсері басқаша болады. Меніңше, сен өзің кейіпкер болуға лайық образсың, жердің адамдарына ұқсамайтын романтикалық бейнені көрем...

Мадина Омарова:

Рахмет, бірақ адам өзінде жоққа әуес, мен мысал өзімді жер бетінде екі аяғында нық тұрған, іскер, бір асты немесе тойды жалғыз атқарып жіберетін пысық келіншек образында көргім келеді. Әттең... Бір қарасам трансқа кіріп, кімге шай құйып отырғанымды ұмытып, масқарам шығып жатамын...

Айгүл Халықова:

Ондай әйел болсаң жазушы болмас та едің ғой...

Мадина Омарова:

Үстел басында ойлы кейіпке еніп, үлкен туындылар жазып, той болғанда екі білегімді сыбанып екіленіп шыға келетін болсам жараспас па еді?

Айгүл Халықова:

Мүмкін, бәрі мүмкін. Мүмкін емес нәрсе болушы ма еді? Әдебиетте әйелдігің кедергі болған кез болды ма?

Мадина Омарова:

Оны шынымды айтсам, сезінбеппін. Қазақ негізі ықылым заманнан өте демократияшыл халық қой. Әйелдің билік айтқан, әйел сөзіне тоқтаған кездер тарихтан белгілі. Сондықтан әдебиеттегі жігіттер тарапынан ондай қысым көрген емеспін. Құдай көрсетпей-ақ қойсын.

Айгүл Халықова:

Өмірді "жындыхана" деген кезің болды ма?

Мадина Омарова:

Абайдың "Масғұт" поэмасындағыдай, кейде барлығы жынды су ішіп алғандай көрінетін кездер болады.

Құтылар хал болмады мына дудан,

Біз де ішпесек болмайды жынды судан.

Өлтірер өңкей жынды бізді келіп,

Жынды деп есі дұрыс бізді қуған.

Екеуі жынды судан ішіп салды,

Құтырып көп алдына жетіп барды...

«Алла пендесін еркіндікпен сынайды»

(Жазушы Серік Сағынтаймен сұхбат)

Серік Сағынтай:

Қазіргі әдебиетшінің кешегі қаламгерден айырмашылығы бар ма? Әлеуметтік жағдайын айтпағанда, жазу-сызу, ақпараттық кеңістіктегі хәлі?

Мадина Омарова:

Әрине, айырмашылық өте зор. Қазір біз үшін ақпараттық, көркемдік, тақырыптық, тіпті белгілі дәрежеде идеологиялық, моральдық шектеу жоқ. Бірақ "Алла пендесін еркіндікпен сынайды" дейді. Бұл қазіргі кездегі әдебиеттегі бейберекеттікке әкеліп соқтырған сияқты.

Серік Сағынтай:

Қазақ поэзиясы үлкен биіктерге көтеріліп кетті деген пікірді жиі естиміз. Қазақ прозасының кешегі керемет кезеңдерінен кейін, енді бір өрлеу келе жатыр деп ойлайсыз ба? Әлде, ондай даму болмай ма?

Мадина Омарова:

Поэзия биіктерге көтерілді деген пікірге келісуге де болады, келіспеуге де болады. Иә, жаңа, жас ақындар, жақсы ақындар көптеп шығып жатыр. Барлығы жалынды, амбициялы, өр, ақылды. Поэзияға жастық шабытпен келіп жатыр. Бұны өрлеу деп айтуға болар... Бірақ поэзия идеялық жағынан, формалық жағынан өзгерді ме? Поэзия жаңа ой, жаңа кеңістік алып келді ме? Бұл сауалдарға жауап беру үшін ойлануға тура келеді.

Серік Сағынтай:

Дегенмен, проза жайлы айтсаңыз...

Мадина Омарова:

Проза жанры прозаның өзі секілді жаймен, баппен, бірақ сөзсіз өзінің табиғат секілді бұлжымас бірбеттігімен дамып келе жатыр деп айтуға әбден болады. Дәл осы прозада эксперименттер молынан жасалуда. Аға буын Аслан Жақсылықов, Асылбек Ықсандардан бастап, кішкентай Мақсат Мәліктер арасындағы сабақтасып жатқан тізбекті барлап қарасаңыз, сіз осыны аңғарасыз.

Серік Сағынтай:

Әдеби ортадан шалғай, провинцияда тұрсаңыз, өміріңізді, жазуыңызды қалай елестетер едіңіз?

Мадина Омарова:

Хемигуэй айтқан сөз бар ғой "Ұлы суреткерлер провинцияда туып, Парижде өледі" деген. Шығармашыл адамын, әрине, әдеби орта, "өзі тектес тіршілік иелері" магнитше тартады. Олардың ең ірі шаһарға отқа ұмтылған көбелекше қаңғалақтап ұшатын себебі осында ма деймін. Содан соң торығу, депрессия, өр түркінің еркін рухы, дешті қыпшақ деген сияқты ойлар кетеді. Өзімді провинцияда елестете алмаймын. Ал егер бұйрық болып, тұруға тура келсе, мен бәлкім көбірек жазар едім, молырақ оқыр едім, ізденер едім. Бірақ өте бақытсыз болар едім.

Серік Сағынтай:

Неге?

Мадина Омарова:

Өзім тектес шығармашыл адамдармен араласпауға, олардың тіршілігін тек сырттан бақылауға төзу мен үшін қиын. Рухани достықсыз деп айтамыз ба бұны? Бәлкім, бұл рухани әлсіздік те шығар... Мысалы, Әлия Бөпежанова. Немесе Таласбек аға (Әсемқұлов). Егер провинцияда тұрсам, олардан мен географиялық, тұрмыстық, ақпараттық, ситуациялық жағынан алшақ болар едім. Қанша дегенмен бұл жағдайлар адамдардың қарым-қатынасының 100 пайызын құрамаса да, айтулы рөл атқарады.

Серік Сағынтай:

Кеңестік кезеңдегідей, жазушыларға қоғамдық тапсырыс берілетін болса, бұл әдебиетімізге әсер етер ме еді?

Мадина Омарова:

Сандық жағынан әсері болуы мүмкін, сапалық, көркемдік тұрғысынан нәтижесіз болар еді деп ойлаймын.

Серік Сағынтай:

Мысалы...

Мадина Омарова:

Мысалы, Кеңес одағының 70 жылдық тарихында жазылған тек қазақ әдебиетінің өзіндегі жүз мыңдаған кітаптың қазір ел аузында, сен екеуміз секілді әдебиетте жүрген жастардың жүрегінде қалғаны қанша? Он шақты, жақсы, жиырма шақты жазушының есімі аталады. Әдебиет ешқандай науқанның ырқына көнбейді ғой, Аллаға тәуба.

Серік Сағынтай:

Әңгімеңе рахмет, жазар көбейсін!





ОҚЫРМАН ӨЗІНІҢ ЖАЗУШЫСЫН ӨЗІ ТАБАДЫ

"...қазақ әдебиетіндегі готикалық прозаның басы" (Т. Әсемқұлов), "Кейіпкерлерінің әлеуметтік кодтары беймәлім, оларда уақыттық белгілер де мүлдем жоқ деуге болады, автор үшін ол маңызды емес" (Ә.Бөпежанова), "туындыларында кейіпкер бей-берекеттігі, өзі бір жеке әлем жасап алып, басқаға сұлқ қарайтын болмысымен дараланып тұрады" (С.Қасым)... Бүгінгі қазақ әдебиетінің өкілдері мен әдебиет сыншылары жазушы замандасымыз Мадина Омарованың шығармаларын оқығаннан кейін осындай пікірлерін білдіріпті.

Оның жеке өзін алдымен жас қаламгерлер мен журналистер, әдебиет өкілдері таныды. Әңгімелері басылымдарда жиі жариялана бастағалы бері оқырмандар да Мадина Омарованың әңгімелеріне "бой үйретті".

Жаңа жыл қарсаңында жазушының тағы бір кітабы жарық көрді - "Қадір түні" деп аталады. Мадинаны құттықтап, әңгімеге тарттық. - Кітабың қолыңа тигенде қандай ой келді? Бұл шығармашылықтың нәтижесі ме? Табысты аяқталған жұмыс па? Әлде орындалған парыз ба? - Менің бірінші кітабым осы «Жалын» баспасынан «Жас толқын» сериясымен шыққан еді, ал екіншісі «Жаңа заман прозасы» сериясында шықты. Бұл шынымды айтсам, солдат болып жүріп генерал шенін алғандай, аң-таң, сенсем бе екен, сенбесем бе екен дейтін күйге түсірді. Және, әрине, үлкен жауапкершілік. Табысты-табыссыз деп әлдене деу қиын. Оны, бұйыртса, оқыған жұрт айта жатар. - Мадина Омарованың оқырманы кім? - Білмеймін. Өз басым оқырманмен жүзбе-жүз жолығып көрмеппін. Және ол мифологиялық кейіпкер емес пе екен, Оқырман деген өзі бар ма, жоқ па деп те ойлаймын. Әрине, белгілі бір шығармаңды оқыған адамдар, әсіресе таныстар пікір айтып жатады. Мақтайды, өздерінің ұсыныстарымен бөліседі. Кемшіліктеріңді айтады. Бұл үздіксіз процесс. Бірақ ол пікір айтушылар әдетте кәсіби әдебиетшілер болып келеді, сондықтан оларды классикалық мағынада оқырман деп қабылдау қиын. Мемлекеттік тапсырыспен шығатын кітаптардың тиражы 2 мың - 3 мың дана ғана. Бұл жағдайда қалың оқырман қауымы туралы айту күлкілі... - «Қадір түні» кітабына алғысөз қалдырған қаламгер Ардақ Нұрғазұлы «Мадина Омарованың шығармалары сөйлем құру дағдысымен ғана емес, жанр тұрғысынан да өзгеше. Әсілінде, қиық-қиқымнан тұру жалпы шығармаларының басты және ортақ ерекшелігі деуге болады. Бұның тасасында жазушының дүниені түсінудегі таным ерекшелігі тұр» деп жазыпты. Расымен, сені жеке танудан кейін ғана дүниетанымыңа (шығармаларыңа) төте жолды тез табуға болатын сияқты. Жазу стилін таңдауға бола ма? - Меніңше, жазушы стильді қалағанынша өзгерте алады. Ол мінезді немесе почеркті өзгерткен сияқты еңбектің нәтижесі болмақ. Бірақ бұл жасанды өзгеріс. Мазмұн, сапа өзгермей, тек жазу мәнерін өзгерту бәрібір қажет нәтиже бермейді. Сонымен бірге стиль жазушының балаң кезінен бастап қартайғанынша бірқалыпты тұра бермейді ғой. Бұл өзгеріс табиғи болғандықтан, қонымды деп ойлаймын. Сондықтан қай жағынан алып қарасаңыз да, барлығы жазушы құрылымына, рухани багажы мен әрине, іздену, оқу, зерттеу қабілеттеріне келіп тіреледі. Менің стилім Ардақ Нұрғазы айтқандай, мозайка іспеттес, құрақ құрау арқылы жеке бөлшектерден тұтас дүние жасау болар. Бірақ бұл таяқтың бір ұшы ғана деп сенгім келеді. Маған, әрине, пазл жинаған ұнайды, бұл істің өзіндік әдемілігі, тылсымы бар. Дегенмен, егер менің шығармашылығым түгел осындай қиқымдардан құралған болса, қызық болмай қалар еді деп ойлаймын. - Электронды кітаптар оқисың ба?

- Ия, көбінесе электрондық кітабымды оқимын. Бірақ жақында Бернхрад Шлинк деген неміс авторының 2-3 кітабы, кәдімгі баспадан шыққан нағыз кітаптары қолыма түсті. Бас алмай оқып шықтым. Және содан соң электронды кітабымды қолыма ала алмай қалдым. Бәрібір қағаз кітапқа жетпейді... - Қазіргі қазақ оқырманы қандай әдебиетті «іздеп жүріп» оқиды? Уақыт өлтіру немесе жол қысқарту үшін оқылатын қалта кітапшаларынан басқа... Оқырмандар бір-бірін оқуға үгіттеп, қолдан-қолға өтіп жатқан кітап туралы соңғы кезде естімеймін. Ең соңғы рет Мұхтар Мағауиннің «Жармақ» романына қатысты ғана «таныстар рекомендациясын» естідім.

- Адамдардың оқуға деген қажеттілігі мүлде түп-тамырымен жоғалады дегенге сену қиын. Қазір қазақ әдебиетінде жазушылар қауымы заман өзгерісін, оқырман талабын там-тұмдап сезе бастағандай. «Жармақ» та соның жемісі болар. Ол үшін, әрине, әлем әдебиетінің тыныс-тіршілігінен, ондағы жаңалықтардан, пікірталастардан хабардар болып отыру керек. Шығармашылықпен айналысатын адамның кәсіби әдебиетші болуы міндетті. Сонда осы білім мен таланттың бірігуі нәтижесінде ғана заманға сай, жақсы туындылар жазылады деп ойлаймын. - Осы тұста әбден жауыр болған, әрі жауабы да жорамалды бір сұрақ қойсам деп отырмын... Қазіргі қазақ әдебиеті, осы қандай күйде? Шынымды айтсам, соңғы кезеңдегі қазақ әдебиетінде жаңалық аз сияқты көрінеді. Әдебиеттің халі сюжеті солғын романға ұқсайды. Жазушы табиғаты тың қадамға, тосын шешімдерге жақын тұрады емес пе? Әлде бізде тәуекел құмар жазушылар жоқ па? Тың шығармашылық жоқ сияқты... - Шағын сұхбат көлемінде қазіргі қазақ әдебиетіне, қазақ әдебиетіндегі жазушылардың шығармашылығына мониторинг жасау қиын болар. Бұнымен бүтін бір институт айналысса да аздық етпес еді. Бірақ өкінішке қарай, менің жеке субъективті көзқарасым бойынша, қазір өткен шақтағы әдебиетті, Алаш әдебиетін, Кеңес әдебиетін, Жырауларды, аңыз-әфсаналарды, мифологияны зерделеуге басымдық берілген. Бұл «Мәдени мұра» секілді ірі жобалардың мұрындық болуымен жүзеге асып отыр. Ал, дәл қазіргі Тәуелсіз жылдар кезеңіндегі әдеби процесті ашуға, айқындауға, бағасын беріп, сараптауға жеткілікті дәрежеде қаражат та, күш-жігер де жұмсалмайды. Жекелеген ғалымдар мен сыншылардың шығармашылығы нәтижесінде туған некен-саяқ сын мақалаларды есептемегенде, іргелі жұмыстар, бастамалар жоқ. Сондықтан да қоғамда жаңағы сен айтып өткен көзқарас қалыптасқан. Себебі, шығарма оқырманға жетпейді. Тиражы 1 мыңнан 5 мыңға дейін ғана нөпір кітаптың арасынан мазмұндысын, қызықтысын таңдауға бағыт-бағдар жоқ. Оқырман не оқырын анық білмейді. Бұл жағдайда жазушы немесе жақсы роман, повесть, әңгіме жоқ деп кесіп піше салған оңай болар. Сонда қазақта әдебиеттің жоқ болғаны ма? Әдебиеті өлген, немесе өліп бара жатқан ұлттың ертеңі не болмақ? Қалай десек те Әдебиет – ұлттың рухы. Ең болмаса сондықтан да бұндай үзілді-кесілді пікірлерден тартынған абзал. - Әрине, белгілі-белгісіз авторлардың потенциалына біржақты баға беруден аулақпыз. Ал белгілі бір туындыны жоба ретінде іске асыру жағы қалай? Айталық, автор қызықты материал әзірледі. Енді оны жарыққа шығарып, тарату керек, яғни сатып, пайда табуы тиіс. Батыста, автор баспамен шарт жасасып, тіпті алдын-ала аванс та алып қояр еді. Бізде осындай схема жүзеге асуы мүмкін бе?

- Өкінішке қарай, бұл айтылып жүрген, әдебиетшілер мен шенеуніктер арасындағы диалогқа негіз болып отырған, бірақ әлі күнге дейін шешімін таппаған мәселе. Мысалы, биыл менің «Қадір түні» атты кітабым мемлекеттік тапсырыспен жарық көрді. Көлемі – 17 баспа табақ. Таралымы – 3 мың дана. Бұл жеке маған мемлекет тарапынан жасалған үлкен қолдау, оны жоққа шығаруға болмайды. Қаламақыға 76 мың теңге алдым. Осы кітап үшін алған ақшамның алды да, арты да осы. Әділетті ме? Әрине, тәубәшыл қазақы түсінікке салсақ, риза болуым керек-ақ. Бірақ егер әлемдік тәжірибеге салсаң, олай емес. Мемлекет жарайды менің жағдайымды жасамай-ақ қойсын, үй де, саяжай да, аткөпір қаламақы да сұрамайын. Бірақ ол маған кітабымның сатылымынан түскен қаржының белгілі бір пайызын алып, күн көруіме мүмкіндік беруге тиіс қой? Жақсы, оқырман сатып алмаса, өзімнен көрейін, бірақ мемлекет еңбегімді, шығармашылығымды сатуға жағдай жасауға тиіс, осының механизмін нарықтық талапқа лайықтап жасап беруге міндетті. Бұл менің алаңсыз әрі қарай шығармашылықпен айналысуыма, осыған сай жаңа дүниелер тудыруыма жақсы алғышарт болар еді. Бұл, әрине, осы әдебиет саласында жүрген кәрі-жас, кез келген ақын-жазушының көкейіндегі тілек. Сонымен қатар бұл жүйе іске қосылса, баспаларды да мемлекетке, тендерге алақан жайып қарап отырудан сақтар еді. - Қоғам санасын қандай тақырыптар өзгерте алады?

- Қоғам санасын өзгерту... Бұны алдын ала болжау қиын сияқты. Кітап халықтың санасын өзгертетіндей күшке ие болу үшін алдымен жұртшылық арасында жаппай кітап оқу мәдениетін қалыптастыру керек. Себебі, кеңес кезіндегі оқуға құштарлық, кітап сатып алу, сұрап алу, ұрлап алу үрдісі – қазір өткен шақты қалып кеткен тәрізді. Кітап оқу, жазушыларды білу, көркем шығарманы сараптай білу – музыка тыңдау, сурет, сәулет өнерін тану тәрізді жалпы адамзаттық құндылық, мәдениеттіліктің белгісі. Бұл білімді адамның «джентельмендік наборына» кіретін талап. Бірақ қазір өкінішке қарай кеңес кезінен бергі уақытта кітап оқу машығы – ұрпақ сабақтастығынан шығып қалғандай әсер береді. Кезінде кітап оқыған, оқымайтынына ұялған адамдар бұл мінезді жаңа заманда өз балаларының бойына дарыта алмағандай. Бұл -үлкен проблема. - Оқырманның пікірі маңызды екені белгілі. Ол сенің шығармашылығыңа қаншалықты әсер ете алады?

- Оқырманның деңгейі, талғам талабы әртүрлі. Сондықтан оқырмандар жаққа елеңдеп, олардың пікіріне тәуелді болып жүремін деп айта алмаймын. Олай болса, жазушы ретінде менің құным бес тиын. Жазушы оқырманға келмейді, оқырман өзінің жазушысын табады. Жазушының, кейіпкердің дүниетанымымен, ойлау, сипаттау мәнерімен өз бойынан үндестік табады. Ал, ондай оқырман, әрине, маған рухани бауырымдай қымбат. - Шығармашылықты жоспарлауға бола ма? Өзің нені ойға алып жүрсің?

- Шығармашылық – стихиялық процесс емес. Ол міндетті түрде жоспарлануға тиіс. Тек қана жоспарлануға тиіс. Әрине, алға қойған мақсаттарым бар. Бірақ алдын ала әлдене айтқың да келмейді. «Арық сөйлеп, семіз шық» дейді ғой қазақ. Барлығын уақыт көрсетеді.

- Көп рахмет.

- Саған рахмет.

WWW. AINALIFE.KZ





Әдебиеттің бекзадасы – драматургия

− Драматургия өзіндік ерекшелігі бар, автордан толысқандықты қажет ететін салмақты жанр ретінде бағаланады. М.Әуезов театрының әдебиет бөліміне келгеніңе де екі-үш жыл болды.Театр тарапынан 40 жасқа дейінгі шығармашылық жастар үшін драматургия, режиссура, шығармашылық топқа бағытталған конкурс жарияланды. Конкурс жұмыстарын сүзгіден өткізіп, сараптадыңдар. Бүгінгі драматургияға қойылатын талап қандай сонда? Кешегідей жазуды көпшілік қажет етпей отыр, сонда бүгін қалай жазу керек?

− Дұрыс айтасың, драматургия − өте күрделі жанр. Шикілікті көтермейді. Автор тас-түйін толыққанды дүние тудыру керек. Әйтпесе қабылдануы қиын. Театрға жұмысқа келіп, драматургия саласына араласып, осы жанрды зерттегеннен кейін мен: «әдебиеттің бекзадасы - драматургия» деген қортындыға келдім. Пьеса жазу − өте ауыр процесс. Театрға келгенге дейін менің үш пьесам болды. Мүмкін, театрға жұмысқа алыну себебім де сол шығар. Бұл пьесаларды жазбай тұрғанда әріптестеріме үнемі «ең оңай жанр -драматургия, пьеса жазғаннан оңай нәрсе жоқ» деуші едім. Пьеса жазу деген не ол, сол да сөз боп па? Әлдеқандай сюжетті ойлап табасың да, оқиғаны солай қарай бағыттайсың, диалогты құрасың, іс-әрекет бересің, бір қалыпқа салып шығасың, сонымен болды - пьеса дайын. Осылай ойлап келген мен театрға орналасқаннан кейін, театрдың ішкі өмірін көргеннен кейін, режиссердің жұмысын, актерлердің жұмысын көргеннен кейін, спектакльдің сахнаға дайындалу кезеңдерін көргеннен кейін бастапқы ойымнан біржола бас тарттым. Тек осы саланы зерттеуге ғана ден қойып, классикасы бар, басқасы бар драмалық шығармаларды оқығаннан кейін оның күрделі жанр екеніне көз жеткіздім. Оны екінің бірі игере алмайды. Екі сөздің басын құраған адамның жазушы болуы, романдар жазуы ғажап емес, бірақ драмалық шығарма жаза алатынына күмәнім бар. «Жаздым» деп есептеуі мүмкін, бірақ оны ешкім мойындамас еді. Себебі, стильдік жағынан, талғампаздық тұрғысынан драмалық туынды автордан шеберлікті талап етеді. Кішкентай көлемге үлкен мағына сыйғызу, әр түрлі мотивациялар, форма табу, оған көрерменді жалықтырмас үшін ішкі иірімдер, сәт сайын жаңа реңк беру, адастырып барып шындықты ашу, соңындан үлкен ұғымдарға алып келу - мұның бәрі екінің бірінің қолынан келмейді. Сол себепті жастардың әлемдік стандарттағы драмалық шығарма жаза алатынына сенбеймін. Драмаға толысып келу керек. Кім болса да бұл салаға рухани, интеллектуалдық мазмұн жинап қана келе алады деген шешімге келдім.

− Сонда режиссерлердің «жақсы автор жоқ» деп драматургтерге кінә артып жүретінінің себебі осы деп ойлайсың ба?

− Бұл − бір себебі. Басқа себептері де болуы мүмкін. Театрлардың әлемдік қорға жүгінетіні де осыдан. Классикаға, шетелдік шығармаларға біздің авторлар бейім тұрады. Ал шетелдік әдебиет дегеніміз - бірнеше ғасырлық тарихы бар ақсақал әдебиет. Біз сонау эпостарды тудырған ауыз әдебиетінен кейін бірден кеңестік, тіпті кеңестік те емес, орыстық әдебиеттің дәстүрін қабылдадық және осы жолды таңдадық. Осы мөлшермен алғанда, біздің әдебиетіміз − өте жас әдебиет. Тамыры адамзаттық құндылықтардан емес, кеңестік дәуірдің санаға теліген стандарттары, идеалдық образдары ізгілік, гуманистік стандарттары қалыпқа салынған жасанды синтетикалық бағыттарын қазық қып ұстандық. Сондықтан біздің әдебиетіміз бен өнерімізден сәйкессіздік танылды. Темір шымылдық ашылған кезде ешнәрсесіз қалдық. Тарихтың көзімен қарағанда, бұл − біздің нәресте шағымыз. Тамырымызға оралып, одан бір нәтиже шығару үшін, әрине, уақыт керек.

− Біздің көрермен театрға келеді де, әлі күнге дейін сахнадан Муза іздейді. Драмалық жанрдың жаңара алмау себебі де жалпы халықтың сұранысын еcкеруінде жатқан болар.

− Әрине, көпке топырақ шашуға болмайды. Бәрін түсініп отырмын. Көрерменнің рухани қажеттілігінің өзі сол стандарттар деңгейінде қалып қойып отыр. Басқаны былай қойғанда, еліміздің бас театры − М.Әуезов атындағы театрды алатын болсақ, репертуарындағы ең өтімді, көрерменді көп жинайтын, материалдық қажеттілігін өтейтін спектакльдер қайсы десек, әрине, басты орында әлеуметтік тақырыптағы қойылымдар мен комедиялар тұр. Ал суреткерлік қолтаңбасы бар, өнердің мұратына жетелейтін қойылымдар екінші қатарға ысырылады. Бәрі сондай демеймін, бірақ жетпіс пайыз көрерменнің мұндай идеяны қабылдай алмайтынына еш күмәнім жоқ. Әйел ме − ол абзал ана образы, егер қария болса, міндетті түрде абыз қария болуы керек. Мұның бәрін жаман демеймін, жақсы, әрине. Бәрі де керек образдар. Бірақ мұның бәрі тым идеалдандырылған. Осыларды жинап әкеліп өнер талаптарына салатын болсақ, инфантализм, яғни өз бойына тән емес балаңдықтың құлағы қылтиып тұрады. Ал адамды түлететін, өзгертетін, санасына бетбұрыс жасайтын деңгейге мұндай шығармалар көтеріле алмайды. Біздің драматургия болсын, режиссура болсын, көрерменмен мәмілеге көп барады. Көңілін жыққысы келмейді. Көрермен не қалайды, сол сұранысты қанағаттандыруға тырысады. Яғни, қажеттілігін өтеуші.

− Қалай дегенмен бүгінгі адамның дүниетанымына өзгеріс енді. Бұрынғы құндылықтар біртіндеп мәнін жойып келеді. Соған қарамастан, көрермен қабылдамаса да, сен айтқан жаңа стандарттағы, жаңа форматтағы, жаңа дүниелер қойыла беруі керек пе?

− Әрине, қойыла беруі керек. Оны тіпті өнердің миссиясы деп есептеймін. Қаржылық жағынан ақтайтын екі шығармаға бір нағыз өнер туындысын қосақтап беріп отыру керек. Материалдық айналымның соңында кетпей, осылай жасасақ қана талғамы қалыптасқан көрермен өзіне керегін таңдай алады. Міндетті түрде. Көрерменнің жетегінде кетпей, санаға әсер етер өз стандарттарымызды біртіндеп енгізе берген жөн. Оны талдайтын, бағасын беретін сыншылар да белсенді жұмыс істеуі керек. Театр, кино, телевидение адамның талғамын қалыптастыратын орындар ғой. Жарайды, шетелдегі театрлардың спектакльдерін барып, тамашалап келуге бәріміздің мүмкіндігіміз жоқ дейік, бірақ кино ше? Бүгінгі шетелдік фильмдердің көпшілігі үлкен дәрежедегі көркем дүниелер. Жаңа формат та, жаңа стандарт та осында. Еліктеп- солықтап болса да, осыған қарай талпыну керек сияқты. Мемлекеттік құрылымдардың экономикалық-әлеуметік қажеттілікті алдыға қойып, мәдениетке аса мән бермейтіні осы мәселелерге келгенде әсіресе сезіледі. Көркемдік стандарттарды белгілеп, соған жетелейтін міндетті ешкім өз мойнына алып отырған жоқ. Мұны қоғам емес, жекелеген шығармашылық адамының ғана қолға ала бастағаны байқалады. Ол оны жасау үшін адамның ішінде парыз болуы керек.

− Санадағыны айтпағанда, көз алдымызда дүниенің көпшілігі жаңадан пайда болып жатыр. Мұндайда ескі нәрсенің ысырылып, тіпті жоғалып кететіні түсінікті. Қайбіреулер «театр ескірген нәрсе, ол жоқ болса да ешнәрсе өзгермейді» дегенді айтып жүр...

− Әркімнің өз пікірі бар. «Қазір кең тынысты, үлкен шығармалардың заманы емес. Адамдардың уақыты жоқ, миниатюралық дүниені ғана оқи алады, шағын әңгімелер жеткілікті» деп, жазушылықты да жоққа шығарғысы келіп жатқандар бар. Кешіріп қой, блогерлер пайда болғалы журналистиканы да жаратпайтындар шықты. Қазір әр адам - өзі журналист. Әлеуметтік желіге кірсең, әркім әрнәрсені жаңалық жасап, жазып, сала береді. Оқитын адам − оқиды. «Журналистиканың қажеті жоқ» демегенде қайтеді сосын? Егер дәл осылай саралайтын болсақ, ақындар не үшін керек, жазушылар не үшін керек? Өлең оқитындар да өмір сүріп жүр, оқымайтындар да жар сүйіп, бала сүйіп, бақытты болып толыққанды өмір сүріп жатыр. Театр да солай. Ол болса да, болмаса да, адамдар өмір сүруін тоқтатпайды. Бірақ осының бәрінен бас тартса, адамның рухы өледі. Ал рух өлмес үшін бәрі де керек. Адам ретінде сәл-пәл өсіп, жетілгісі келетін кісі кітап оқымаса да, спектакль көрмесе де, тым болмаса санасының арғы бір түкпіріндегі сәулемен, түйсікпен өнерді өлтіруге жол бермейді. Сондықтан да өнердің барлық түрі өмір сүру керек, бәрі керек. Журналистиканың жоғалып кеткенін көз алдыңа елестетіп көрші? Журналист ол тек жаңалық жеткізуіші ғана емес, ол -аналитик. Егер оның талдамалары болмаса, ол зерттеп, зерделеп, аузыңа шайнап салып бермесе, біз түрлі болжамдардың жетегінде кететін едік. Адамдардың талғамы төмендеп, қабылдау түсінгі арзандаса, оны да журналистердің ұятында деп есептеу керек. Сол себепті ақын да, жазушы да, театр да рухты оятушылар ғана емес - рухтың өзі. Олардың өмірге келгендегі парызы − осы. Сондықтан театр жоғалмайды. Ол жоғалса, адамның өзі мақұлыққа айналады.

− Бұрын біз сені жазушы деп танитын едік, енді пьеса жазамын деп таңырқатып отырсың. Драматургиямен түпкілікті айналыспақ ниеттесің бе?

− Драма жанры ұнай бастады деп жоғарыда айттым ғой. Бүгінде жеті пьеса жаздым. Өзіме психологиялық драмалар ұнайды және оған мистикалық элементтер қосқанды хош көремін. Бұл жанрға бастапқыда стихиялы түрде келдім. Сөз құрастыра аласың. Әлдебір образдарды жинақтай аласың. Оған энергия бере аласың. Сосын оқушыға әңгімелей бастайсың. Бұл – бастапқы кезеңде. Сосын сана иесі, тіршілік иесі болған соң оқисың, ізденесің. Ойлағаныңды қорытасың. Араласасың, көресің. Осыдан кейін ойладым: «Мен не үшін жазып жүрмін?» Жай ішімдегі энергияны шығару үшін ғана жазуым мүмкін емес қой. Энергияңды баққа барып жүгірсең де шығарасың ғой. Талант деп айтсам, асқақтау естілер, тіпті өз басым бұл сөзді аса ұнатпаймын де, бірақ бойыма қабілет, мүмкіндік берілген болса, демек мен бір мақсатты орындауым керек. Әдебиет − үлкен ұғым. Егер оған араласа бастасаң, адамдардың санасына әсер ету мүмкіндігі берілді деген сөз. Осы мүмкіндікті жоғары мақсатта пайдалана алғанға не жетсін. Адамды жамандыққа, нәпсіқұмарлыққа итермелегім келмейді. Себебі, бұл саған қолыңа Құдайдың алмас қылыш бергенімен бірдей. Тек қана игілікке пайдалануың керек. Жазғанда да, жақсылық пен жамандықты таразылап, жақсылықты дәріптегім келеді. Түп мақсатым − осы.

− Ілгеріректе «Таңшолпан» журналында сыншы Таласбек Әсемқұлов ағамыз бір топ жас жазушылардың шығармаларына баға берді. Сонда сені «готикалық жанрда ізденетін жазушы» деп бағалағаны есте. Бұл бағытта өзіңнен басқа ізденіп жүргендердің қарасы да көп емес сияқты...

− Ол кісінің біздің толқынға берген сол бағасы жеке өзіме қатты әсер етті. Бала да емес едім, бірақ өсіп кеткенім де шамалы болатын. Тіпті қай жанрда жазып жүргенімді де білмейтін кезім. Сол талдаудан кейін Фейсбук бетінде мәдениеттанушы Зира Наурызбаева: «Талас айтты, Мәдина Петрушевская деген орыс жазушысы сияқты жазады деп. Мәдина келіп Таластан «Петрушевская деген кім?» деп сұрады» деген пікір жазыпты. Әрине, күлкілі шығар. Бірақ сол кезден бастап маған тылсым тақырыптардың жақын екенін ұға бастадым. Сол бағытты саналы түрде ұстана бастадым. Мистик десін мейлі, эзотерик десін, бірақ бұл менің бойымда бұрыннан бар нәрсе.

− Әңгімеңізге рахмет!

Сұхбаттасқан − Айгүл Аханбайқызы

Skifnews.kz





«Ақтастағы Ахикодан» бұрын және кейін...

Әкемтеатр биылғы маусымын абыроймен бастады. Мемлекет деңгейінде тойланып жатқан ел Тәуелсіздігінің 25 жылдығы сынды мерейлі тойға тарихымыздың ақтаңдақ беттерін түгендеуге арналған «Ақтастағы Ахико» спектаклін тарту етті. Спектакльді барып көрдік. Артынан пьесаны да оқып шықтық. Баспасөз беттерінде жақсылы-жаманды сыни пікірлер білдіріліп жатқанына қарамай, бұл спектакль Қарлагтағы азапты кездердің шежіресіндей әсерге бөлегені тағы рас. Сахалин даласында ұсталып, Қарлагта қамауда болған Ахико өмірде бар адам. Сол Ахикомен қоса, барша құрбандардың тәлейін баяндайтын спектакльдің режиссері Асхат Маемиров болса, пьеса авторы – Мәдина Омарова. Әкемтеатрдың табалдырығын аттағандағы мақсатымыз да автор Мәдина Омаровамен әңгімелесу еді...

– Бұл кабинетте Қалихан Ысқақ, Асқар Сүлейменов отырған.

Мені әлдеқандай толқулы күй құрсап ала қойды. Жадыма Қалиханның «Сыбағасы» оралған. «Жәкем өзінен бес жас үлкен Қорлығайынға қыз кезінен ғашық болған...»

– Асқар Сүлейменовтің кезінде толған жылқының картиналары ілініп тұрады екен.

– Созақтың жылқылары болу керек...

Көзімнің қиығымен қабырғаны бір адақтап шықтым да, «Асқар Сүлейменов кабинетінде...» деп басталатын естеліктерге шома бастаппын.

– Кофе ішесіз бе, әлде шәй дұрыс па?

– Шәй ішейік.

Шәй тым қою демделіпті. Тілім уылып кетті.

– «Ақтастағы Ахико» қашан жазылды?

– Қарлаг тақырыбын зерттеуші Нұрлан Дулатбеков театр директоры Ерлан Біләлға осы идеяны айтқан екен. Қарлагқа қатысты осындай уақиға бар, келіп, көзбен көріп, танысыңдар дегесін, ол кісі Қарағандыға барып қайтқан болатын. Келген бойда штаттағы драматург болғандықтан, маған жазуға ұсыныс тастады. Ауыр тақырып. Жазып көрейін дегенмен де, жазатыныма аса сенімді емес едім. Менің негізгі тақырыбым басқа ғой, мистика, адамның психологиясындағы иірімдер... Шыны керек, тарихи тақырыпқа бару, Алаш азаматтарын қозғау түсіме де кірген емес. Қорқа-қорқа кірістім де, іздендім, зерттедім. Ақыры осы дүние шықты. Бір жағынан менің жазғаным да дұрыс болған сықылды. Өз басым тарих қатты қызықтырады деп айта алмаймын. Бірақ, Алаш тақырыбын зерттеп жүрген «Абай.кз» сайтындағы жігіттер секілді азаматтар баршылық қой. Олар бұған қатысты архив материалдарын да, тың ақпараттарға да қанық болғандықтан, бірден көркем кескінін жасай алмас па еді, кім біледі. Ал маған барлығы жаңалық болды. Оқыған кезде денем түршікті. Қазақтарды жек көріп кеткендей күйді де өткердім жан әлемімде. Тереңірек зерттеген сайын жыладым. Алаш қайраткерлерінен бастап, қарапайым халықтың шеккен жапасына төзу мүмкін емес! Психологиялық үлкен соққы болды маған. Сол әсердің үстінде жазылғандықтан, әрі сырт көз ретінде өзім үшін тың жан арпалысына бөленгендіктен көркем дүние жазылды. Театрда, әдебиетте жүрген көп кісілер: «Көрерменді бір жарым сағат бойына қалай ұстап отырасың? Қарлагты қалай жазбақшысың? Уақиғаны қай арнада тоғыстырасың?» – деп жатты. Мен басқа қырынан келген сияқтымын. Жалпы картинаны басқаша сезініп, басқаша көргендіктен, образдарға ортақ бір тыныс тапқан болуым керек.

– Пьеса аясына сыйғызылған кейіпкерлердің өмір жолы мен өмір сүрген жылдарында сәйкессіздік байқала ма, қалай?

– Көркемдік шындықты ұмытпайық. Негізі Ақайдың Қасені отызыншы жылдары атылып кеткен. Қырық бес-елуінші жылдары ол кісінің түрмеде отыруы туралы әңгіме жоқ мүлде. Қасен ақсақалдың тағдырына қатысты бірнеше дерек бар. Бір дерек отызыншы жылдары Шәкерім секілді сұраусыз, сотсыз атылып кетті десе, енді бір дерек «Ресей жерінде көрген кісілер бар» дегенге саяды. Сол жақта аштықтан бұратылып өлген екен. Ерлан Төлеутайдың айтуына қарағанда, Арқадағы атақты байлардың бірі болған Қасен ақсақал: «Сансыз байлығымнан қалғаны мынау», – деп дорбасындағы бір тілім нанды көрсетіпті дейді. Ол кісінің түрмеге отырғаны – көркемдік дүние. Қарлаг Сарыарқада болғандықтан, сол даланың киесі ретінде абыз ақсақал қылып жиынтық образ жасадық. Сәдуақас, Сейфоллалардың Қарлагта отырғаны анық. Бірақ, төрт күн ғана отырыпты. Сол аз күннен соң дереу атып тастаған. Бұларды неге қостық? Пьесада Ахмет деген ақын бар. Ол бірде өз өлеңі ретінде Сұлтанмахмұттың жырын оқиды, бірде Байтұрсыновтың жырын оқиды. Бұл да жиынтық бейне. Сол тарихи кезеңде жапа шеккен халықтың, азапталған зиялылардың тәлейін жинақтап, көркем дүние жасауға талпындық. Егер әрқайсысының тағдырына жеке-жеке тоқталсақ сериал болғалы тұр. Сондықтан, сығымдап, сомдап, осы қалыпқа келтірдік.

Қызыл күрең шәйдан бір ұрттады да, менің де шәйға қарауымды сұрады. Тағы да тілім уылып қоя берді.

– Қаламгер үшін тарихи кезеңнің көркем сұлбасын сомдау маңызды деңіз...

– Бұл тарих пәніне қосымша емес қой. Яки, деректі драма емес. Біздің негізгі мақсатымыз рухты беру. Соның жаңғырығымен қазіргі қазаққа кім болғанын, нені кешкенін сезіндіру болды. Меніңше, қазақ жаралы халық, жарасы әлі жазылмаған. Жарасына ем болсақ, сол зұлмат заманалардың сұлбасын көз алдарына әкеліп, мына бейбіт ғұмырдың қадіріне жетуге үндесек деген мақсат қолға қалам алғызды.

– Сіздің шығармашылығыңызбен жақсы таныс адам ретінде маған нағыз кейіпкеріңіз суретші Степан секілді көрінді...

– Расымен менің кейіпкерім. Басында айтқандай Қарлагтағы жантүршігерлік жағдаяттардың тарихи келбеті мен үшін жаңалық болды. Степан осы зұлматтың символдық кейіпкері. Бұл жерде түрлі саланың ғалымдары, өнер майталмандары, тіпті, Нобель сыйлығының лауреаттары отырған. Сүт бетіндегі қаймақтар, яғни әлем элитасы отырған. Олар мұнда не көрді? Адам төзгісіз азап пен жауыздықтан өзге не көрді?! Қарлагтың музейіне барғанымда, адам адамға осыншалық қиянат жасауы мүмкін бе деген ойға қалдым. Ақылға сыймайтын озбырлық болған. Мұндағы жағдай толығымен абсурд. Сахнада мұның бәрін тәптіштеп түсіндіре алмайсыз. Қалай көркемдеп бергіңіз келсе де жеткізе алмайсыз. Бұны бір кейіпкердің аясына түгендеу ғана қалды. Степан сондай кейіпкер. Суретші Степан образы арқылы сол кездің елесін театр көрермендерінің тұла бойынан өткізгіміз келді. Бұл ойдан шығарылған кейіпкер. Неше түрлі оқымыстылар қауіпті қылмыскерлермен бір камерада жатты. Өйткені, зиялыларды дымын білдірмей жоқ қылу, азаптау деген жымысқы саясат та болды. Сол зұлматты қалай көрсетудің амалы бұл.

– Спектакльде Степан намаз үстіндегі Қасен ақсақалдың алдына жатып алады, тиіседі. Өлтірмек боп пышақ ала бергенде намазын аяқтаған қария «астапыралласын» қайталап қолынан ұстап қалғанда Степан жынданып кетеді. Яғни, жыны қозады. Ал пьесада бұл жері жоқ қой...

– Пьесада бұл жері жоқ екені рас. Бұл – режиссерлік шешім. Пьесаны жазу барысында көп нәрсе өзгерді. Жетпіс пайызы тұғыры ретінде қалды да, отыз пайызы өзгерді.

– Маған жолдағаныңыз соңғы нұсқасы ма?

– Соңғы нұсқасы сол. Премьера алдында аздаған өзгеріс тағы болды. Мен жасаған Степан зұлымдықтың, яғни Ібілістің елшісі. Ол Қарлагта салтанат құрып отыр. Қарамағындағы адамдарды мазақ етіп, қорлаудың әбден шегіне жеткен кезде, сол даланың киесі ретінде абыз ақсақал келеді. Ақайдың Қасенін әруақ ретінде алған болатынмын. Пьесада ол тірі адам емес еді. Түрмеге келіп адамдарға күш-қайрат беріп жүретін-ді. Ақсақал намаз оқып отырғанда Степан үш рет пышақ сұқса да, құламай намазын жалғастырып отыра береді. Үрейленген Степан айғайлап күзетшілерді шақырады да, келген күзетшілерге де пышақ сұға береді. Бұған төзбеген күзетшілер Степанды өз қолдарымен жаһаннамға жөнелтетін. Пьесадағы нұсқасы осылай негізі. Ал, соңғы нұсқа режиссердің шешімі. Асылында, режиссердің шешімі ұтымды болған болуы керек. Себебі, әдебиет бөлек те, сахнаның заңдылықтары бөлек қой.

– Ахмет есімді ақын кейіпкеріңіз бар. Қасен кіріп келгенде сол Ахмет қарияны құшақтап жылайды ғой. Сонда Сәдуақас «ақынжанды нәзік жігіт, көңілі босап жатыр» деп мүсіркегендей болады. Ақынды неге бұлай бердіңіздер?

– Менің қолжазбамда шынында да ақын сондай кейіпте бейнеленді. Бұл кейіпкерді режиссер Ахмет деп атады. Ал мен жәй ғана Ақын деп алған едім. Бұл сол замандағы Алаш зиялыларының жиынтық образы. Енді... ақынның аты ақын ғой. Сіз де, біз де олармен араласамыз. Олардың расымен жаны нәзік келеді емес пе? Ақын деген – ақын, батыр емес. Асан Әли деген жігіт спектакль жайлы рецензиясын жақсы жазыпты. Мен Асанның сөзімен жауап берейін. Оның пікірі «біз ақын жігітке қарап, Алашордашыл ақындардың да ет пен сүйектен жаралғанын, сонша азапқа қарамай өз позициясынан, азаматтық принциптерінен таймай жанкештілікпен күрескенін түсіндік» дегенге саяды. Егер сахнада арпылдап атылып тұрса өтірік болар еді. Өзіңіз де білесіз, Сәкеннің мұртын бір талдап қалай жұлғанын. Керзі етікпен аяусыз тепкеннен беті адам танымастай көгерген Сәкен «қайда қол қой десеңіздер де қояйын, тек әйел-баламды мұнда кіргізбеңіздер, менің бұл түрімді көрмесін» деп жалынған екен. Ақын – әуелі адам. Соны ұмытпауымыз ләзім. Кейіпкер шынайы қалпын сақтап қалған сықылды...

Кенет менің жадыма Асқар Сүлейменовтің кабинетінде отырғаным түсті. Сосын көбіне журналист ретінде әңгімелесушінің ығына жығылу ләзім екені қаперімде сәулеленді. Сөйткенше болған жоқ, кеш батып бара жатқанын ойладым. «Мәдинаның «Ақын» әңгімесі қызық, ә». Үнсіздік орнап қалыпты. Шәйдан бір ұрттадым...

– Жалпы шығармашылығыңызға қатысты сұрасам, сіздің баяндау тіліңіз қандай тіл? Сөйлемдерді ұзартып дейміз бе, теңеулер арқылы жазудан мүмкін... саналы түрде бас тарттыңыз ба, әлде бұл стиль ме?

– Саналы түрде бас тарттым деуге келмейтін шығар. Бала кезімде «Ұлан» газетіне жас тілші болғам. Аудандық газетке, «Қазақстан пионеріне» апта сайын шығатынмын. Кішкентайымнан жазуға бейімдігім байқалды. Бірінші сыныпта оқып жүргенде өлең жазатынмын. Қалай хат таныдым, солай жазуға деген қажеттілік маза бермейтін болды. Сол кезден бастап осылай жазам. Ұзақ жазуға келсек, ол адамның ішкі ырғағына, ішкі мазмұнына байланысты. Сол сенің жазу стиліңе айналады.

– Әдебиеттегі кейіпкерлеріңіз арқылы не айтқыңыз келеді?

– Басынан бастайын. Прозаға алғаш рет жиырма жасымда келдім. Оған дейін мақала жазатынмын. Кішкентайымда ертегі жазатынмын. Кейін мұны да қойдым. Алғашқы әңгімемді Жұмабай Шаштайұлына алып бардым. Ол кезде «Жас Алашта» істейтін. «Бұл әңгімеңді түзеп әкел. Бірақ сенде бірнәрсе бар» деді. Қайта түзеп тағы апарған едім, ол кісі бірден газетке басты. Содан менде сенім пайда болды. Ізденісім кеңейді. Қысқа әңгімелерімді жазып бастағаным сол кез. Артынша «Ғажайып көл» деген повесть жаздым. Ең көлемді шығармам сол. Бертінгі кезеңдерде әдебиетте өзімді жоғалтып алғандай күй кештім. Ендігі жерде қысқа әңгімелер жазу қызықсыз. Кез келген жерде, кез келген жағдайда отырып қысқа әңгіме жаза алатындай шеберлікке жеттім. Бұл алынып болған асу секілді мен үшін. Фэнтези жанрында жазуға құлшыныс болды. Оны да жаздым. Ары қарай не жазам дегенде, театрға келдім. Театрға келгесін драматургияда екінші тынысым ашылғандай болды. Алғаш жазылған пьесам Чехов шығармашылығының әсерінен туған экспромт еді. «Қадір түні» атты бес-алты беттік пьесам да бір отырғанда жазылған дүние. Қарасам пьеса да жаза алатын сияқтымын. Бұл да оңай ма сонда? Ал маған оңай нәрселер ұнамайды. Кейін театрға келгесін оңбай қателескенімді түсіндім. Тіпті, драматургияны шындап ұғына бастағанда шошыдым. «Тор» және «Квартиранттар» деген екі пьесам Орал театрында Алма Кәкішеваның режиссерлігімен қойылды. Бұлар менің кейінгі кездегі ізденістерім. Осы ізденістеріме өзім ерекше мойындайтын Серік Асылбекұлы сыни пікір білдірді. «Бірақ сенен түбінде жақсы драматург шығады, иншалла» деді. Ол кісі тәжірибелі драматург, ғалым, ұстаз қой. Сөзіне сендім. Енді тек жұмыс істеймін. Ал, мен әлі үлкен деңгейге жету жолындағы ізденуші автормын.

– Киносценарий жазатын ойыңыз жоқ па?

– Ұсыныс боп жатса, неге жазбасқа?!.

– «Қазақ жазушыларының киносценарийлер жазуға тәуекелі жетпей жүр» деген пікіріңізді оқыған едім...

– Біздің жазушыларға қатысты, әдебиетке қатысты ұнамсыз тенденция қалыптасқан. Депрессиялық күй деп те атауға болатын шығар. Кітап оқылмайды, кітап шығарудағы сапа мен жүйенің бейберекетсіздігі бар, жазушының сөзін ешкім тыңдамайды да. Әдеби әлемде не болып жатқаны ешкімге қызықсыз. Әлем өзгеріп кеткен секілді. Ақша, атақ, қызыл-жасыл әлем, шоу... Елді қызықтырып отырған әншілер өмірі. Кім кіммен тұрады, кім не істепті, пәленше бала туыпты деген сықылды дүниелер модаға айналды. Халықтың түсінігі осы тар шеңберге шырмалып қалған. Ал, жазушылар өздерінің күңгірт, сырлы әлемінде қалып қалған сияқты. Аянышты хәл ғой... Қоғамды ма, адамды ма, кімді кінәлайсыз?! Кінәмшілдіктен түк ұтпаймыз. Жазушылар әрекет етуі керек. Танылудың да, ол маңызды емес десеңіз, өз потенциалыңызды танытудың да бірден-бір төте жолы – кино. Киносценарийлер жазу. Ол үшін телеарна басшылары, киностудия продюсерлері қазақтың жанын танытуға мүдделі болуы да маңызды.

Осыны айтты да, қайнаған самаурынның аптығын басып алайын деген болуы керек, қайтадан шәй демдеуге кірісті. Мен жымиып қойдым...

– Шығармашылық лабораторияңызбен бөліссеңіз...

– Мәселен?

– Қадыр Мырза Әлидің «автордың шығармашылығын тану үшін оның өміріне қатысты ұсақ-түйектің бәрі маңызды» дейтіні бар еді ғой...

– Күнделікті күйбеңде мән бермейтін дүниеміз көп. Асылы, барлық жазушы бірдей. Өз әлеміңде жүресің. Өз әлемің ғана шын секілді. Әсіресе, жазып жүрген кезіңде... Жазып жатқан дүниеңнің өз формасы болады. Санаңдағы уақиға өтіп жатқан кезеңге сапар шегесің, әр кейіпкеріңмен жеке-жеке танысасың. Ситуацияға байланысты әрекеттерін бақылайсың. Қабақ шытасың, мұңаясың, қуанасың... Мұның бәрі санаңда жүріп жатқан процесс. Сөйтесің де жазасың. Мұндай кезде сол әлемнен өткен шындық жоқ. Ондайда мына біздің әлем, біздің тіршілік сағым секілді бет көрсетеді. Бұл жайында көп айта беруге де болмайды-ау. Өйткені бұл тым интим нәрсе. Демек, жазу барысында сіз басқаны ұмытып қаласыз. Қиын. Әсіресе, отбасың үшін қиын. Балаларым, жолдасым үшін жоқ сияқтымын. Көріп тұрсам да, көрмеймін. Естіп тұрсам да естімеймін. Бұл бірнеше айға созылуы мүмкін. Әрине, күнделікті тамағын дайындап, кірін жуып, үйді жинап жүресің. Жар ретінде, ана ретінде атқаруға тиіс міндеттеріңнің бәрін атқарып жүресің. Ал жаның, ойың басқа әлемде. Шығармашылық лаборатория деген осы. Өнер адамының, оның отбасының трагедиясы осы шығар, бәлкім. Жазуымның қысқалығына, стиліме келсек, ол менің мінезім шығар.

– Жастанып жататын жазушыңыз бар ма?

– Көп жазушыларды үлгі тұтамын. Үш жазушы: Хемингуэй, Фазил Искандер, Акутагава – идеалдарым. Солардың деңгейіне жеткім келеді. Мен тіпті деңгейіне жетуді армандауға тәуекелім жетпейтін шығарма – «Мастер и Маргарита». Булгаковтың барлық шығармасы шедевр дей алмаймын. Осы «Мастер и Маргаритасы» бұл әлемге тән емес секілді, бұл әлемнің шеңберінен шығып кеткен секілді.

– Қазақ прозасына келсек...

– Ардақ Нұрғазының шығармашылығына қызығам десем де болады. Прозасы да, поэзиясы да ерекше әсер етеді. Бірақ, қазір мойындала ма, білмедім. Оның адалдығы, жанкештілігі тәнті етеді. Біз көбіне коммуникациялық әдеп сақтаймыз. Ол бет-жүзің демей шындығын айтады.

– Өзіңізді дәстүршілмін деп есептейсіз бе, әлде, жаңашылсыз ба?

– Осы екі түсініктің өмір сүруі заңды. Классика бәрібір тұғырында қалады. Дегенмен, экспериментсіз даму жоқ. Әдебиетте қозғалыс болмаса не болғаны?! Дәстүршілдер мені қабылдай ма білмедім, бірақ өзімді дәстүршілмін деп есептеймін.

Біз де дәстүр бойынша жылы қоштастық. Дәстүр бойынша қол алыстық. Дәстүр бойынша ол кісі мені шығарып салды. Дәстүр бойынша рахметімді айттым. Дәстүр бойынша күртешемді қымтанып алып, ілбіп барамын. Жаңашылдық... Әңгіме барысында бір ғана жаңашылдық болды: мен кесемдегі шәйді тауыспай кеттім...

Үсен ТОРТАЙ

«Ақ желкен» журналы





Мәдина Омарова: «Ахикодан» тарихты іздеудің қажеті жоқ

Қарағанды облысы Ақтас ауылында тұратын Ахико Тецуроның өмірі көркем дүниеге арқау болды. Қазір Ахико ақсақалдың көзі тірі. Сексеннің бесеуіне келді. Ол өзінің өткен өмірі жайлы сөйлегісі келмейді.

Тыңдарман қызығып тыңдағысы келгенімен, оның өзіне ауыр. Ол тұтқынға алынғанда 18 жастағы курсант екен. Он жылға сотталып, азап лагерін бастан өткерді. Аштық пен қатыгездіктен 1954 жылы ғана құтылды. Ахиконың тозаққа бергісіз өмірі туралы естеліктері «Ақтастағы Ахико» спектакліне негіз болды. Спектакль Мұхтар Әуезов атындағы академиялық драма театрдың сахнасында қойылды. Алайда режиссерлік шешім мен авторлық көзқарасқа қатысты көрерменді толғандырған сауал көп. Осыған орай жазушы, пьеса авторы Мәдина Омарованың ойын білгіміз келді.



– Мәдина, көзі тірі адамды көркем шығарманың кейіпкеріне айналдыру қиын болған жоқ па? – Көзі тірі адамды жазу немесе деректі шығармаға айналдыру, керісінше жеңіл болуы мүмкін. Өйткені деректі дүниені ойдан құрастырып, қиялға көп ерік бере алмайсың. Оның қиындығы сонда: оның шектеулі биографиясының шекарасынан шыға алмайсыз. Рас, Ахико ақсақалды көзіммен көріп, әңгімелесіп қайттым. Үйінде болдым, сөйлестім. Ол кісіні көрген соң, қатты әсерлендім. Өте қарапайым жан екен. Мектептен білім алмаған. Он жеті жасында Карлаг түрмесіне түскен. Тіл білмейді. Он жыл түрмеде отырып шыққаннан кейін, еңбекке араласады. Тіршілік етпеске тағы болмайды. Ыдыс жуған, шахтада жұмыс істеген. Құрылысшы болып та нәпақасын тапқан. Өмір бойы қара жұмыс атқарған еңбек адамы. Тұп-тура сахнадағыдай толғау-толғау сөз сөйлеп, өзінің мұңын айтып отыратындай уақыты да болған жоқ. Қарапайым адамның тірлігі қандай болса да, ол да сондай қоңыртөбел тірлік кешкен адам.

– Спектакльге дейін Ахиконың образы ешбір көркем шығармаға арқау болмаған ба? – Тіпті өзі туралы көркем дүние жазылады деп ойламаған адам. Үйіне барғанымда, қатты толқып, қалбалақтап, дегбірі шығып кетті. Ол кісіні көргенімде көз алдыма алып бәйтерек елестеді. Бәйтерек те мылқау. Алып ағаш ғасырлар бойы өмір сүргенімен, ешкімге сырын айтып, ақтара алмайды. Бірақ оның қасында тұрғаныңда қуатын іштей сезінесің. Сол сияқты, Ахиконың болмысы да маған ерекше әсер етті. Жай қасында үнсіз отырғанның өзі көңілге басқаша сезім ұялатады. Ахико ақсақалдан Карлаг туралы сұрағаным да жоқ. Екеуміздің әңгімеміз күнделікті тұрмыс-тіршіліктен аспады. Алматының жайын айттық. Оның азапты өмір тарихын сұрауға тілім батпады. Өйткені өткенін сөз етсе, көзі жасқа толады. Оның үстіне, соңғы кездері жүрегі де сыр беріп жүр екен. Сондықтан әйелі де торғай сияқты шырылдап, ол тақырыпт сөйлеткісі келмейді екен. Сол себепті де, кейіпкеріммен тұрмыстық мәселеден арыға бара алмадым. – Ақсақалдың қазақша тілі жатық па? – Қазақша сөйлемейді. Орысшаның өзін дұрыс меңгермеген. Шала-шарпы біледі. Ойын дұрыс жеткізе алмайды. Жапонша хат таниды екен. Аудармашы болып жүрген жапон қызы оның жапон тілін аздап ұмыта бастағанын айтады. Жапонша сөйлеп отырғанда, орысшаны көбірек қосып жібереді. – Ахиконың тағдырына неге қызықтыңыз? – Бұл тақырыпты жазамын деп мүлдем ойлаған жоқпын. Әдебиеттегі бағытымның бөлек екенін өзіңіз де білесіз. Мені мистика, психологиялық дүниелер, адамның ішкі әлемі көбірек қызықтырады. Маған мұндай нақты, тарихи дүниелердің ауылы алыс көрінетін. Қазақтың тарихынан, жалпы тарихтан қарапайым оқырман ретінде хабардар болғаным болмаса, түбіне үңіліп көрген емеспін. «Жазушы жан-жақты болуы керек. Тарихты бүге-шүгесіне дейін білуі керек» деген сарында пікірлер айтылып жатады. Ол да дұрыс шығар. Бірақ тарих тақырыбы өзімді қызықтырмағандықтан, оған көп бойлай бермейді екенмін. Тарихты мектепте оқыдық, университетте де арнайы білім алдық. Ахмет Байтұрсынов, Жүсіпбек Аймауытов, Мағжан Жұмабаев, Міржақып Дулатов және өзге де алаш арыстарының әдеби туындыларын оқып өстік. Олардың әдебиеттегі орнын жақсы білеміз. Бірақ олардың жеке тағдыры маған сағым сияқты бұлыңғыр көрінетін. Өткен жылы ғалым, депутат Нұрлан Дулатбеков біздің театрымызға келіп, жиын өткізді. Сол жиында өзінің Карлагты көп зерттегенін, сондағы түрлі тағдыр иелерінің азапты өмірінен көркем пьеса жазылса қалай болатынын айтып, мәселе көтерген еді. Басшылық Нұрлан ағаның пікіріне қарсы болған жоқ. Бірақ бұл тақырыпты сахнада көрсете аламыз ба? Басшылықты да толғандырған дүние осы болатын. Карлагты қалай суреттейміз? Рас, онда қаншама тағдыр азап шекті. Онда қаншама адамның миына сыймайтын жауыздықтар істелінді. Оны қалай сахналаймыз? Құр сөзбен, құр ақпармен көрерменді алдай алмайтынымыз тағы белгілі. Жиыннан соң басшылық «Мәдина, сен осыны жазып көрсең қайтеді?» деп, маған тапсырды. Театрда қызмет еткеннен кейін, қарсы бола алмайсың. «Жарайды, көрейін» дедім. Ол кезде не жазатынымды ұққан жоқпын. Қолымда дайын тақырып тұр. Ары қарай не істеуім керек? Сол күннен бастап, осы тақырыпты қаузап, зерттей бастадым. Түрме өмірін баяндайтын түрлі деректі фильмдерді, көркем дүниелерді шолып шықтым. Түрмедегі адамның психологиясын жазған психологтардың еңбектерімен таныса бастадым. Көп іздендім. Карлагтың музейін араладым. Ахико ақсақалмен тілдестім. Карлагты көрген кезде жаным түршікті. Мұндай болуы мүмкін емес деген ой келді. Байқасаңыз, спектакльде Ахиконың: «Бұлай болуы мүмкін емес қой, адамдар!» дейтін сөзі бар. Бұл – менің ішкі ойым, жан-айқайым. Спектакль сахналанған сәттен бастап, түрлі ой-пікірлер айтылып жатыр. Театрдың ішінде де талай пікірталастар болды. Тіпті үлкен актрисалардың бірі: «Жендеттерді зұлым етіп көрсетіпсіңдер. Кеңес өмірін көзіміз көрді. Кеңес әскерін де көзбен көрдік. Коммунистік идеяға имандай сенген адамдар да болды. Бірақ олардың бәрі бірдей қатыгез емес еді ғой» дегендей пікір айтты. Дұрыс та шығар. Алайда Карлагтағы адамдардың тағдырын көзге елестетіп көріңізші. Ондағы адамдардың өмірі туралы жазылған дүниелерді оқысаңыз, жан түршігеді. Спектакльде оны жеңілдетіп ғана көрсетіп отырмыз. Карлаг музейін көрдіңіз бе? Көз алдыңызға сұмдық суреттер елестемей ме? Азап лагеріне түскендердің көбі осал жандар болған жоқ. Небір ғаламат ғалымдар, зиялылар азап шекті. Қазақтың ғана емес, бүкіл адамзаттың бетке ұстар қаймақтарын түрмеге тоғытып, әбден қорлаған. Қорлықтың небір сұмдық түрлерін пайдаланыпты. Түрмеде босанған әйелдердің балаларын туа салысымен үлкен бөшкеге салатын болыпты. Бөшке толған кезде далаға апарып, төгіп тастап отырған. Мұның бәрі тарихи шындық. Ол шындықтан қаша алмаймыз. Мәселен, спектакльдегі Степан – жиынтық образ. Сол арқылы айуандықты көрсеткіміз келді. – Сонда тарихи шындықты Степанның образында көрсеткіңіз келді ме? – Тарихи шындықты осылайша жиынтық образ арқылы бергім келді. Степан менің сол үмітімді ақтады деп ойлаймын. – Степан – жиынтық образ. Ахико – көзі тірі адам. Ал Сәдуақас пен Сейфолла спектакльде қайдан жүр? – Сәдуақас пен Сейфолла ақсақал, Ақайдың Хасені – бұлардың бәрі тарихта бар адамдар. Ал ақын Ахмет – бұл да жинақы образ. Ол спектакльде біресе, Сұлтанмахмұттың өлеңін оқиды, біресе, Ахмет Байтұрсыновтың өлеңін оқиды. Ахмет – атылып кеткен, Сібірге, Магаданға айдалған, зорлық-зомбылық көрген, қуғын-сүргінге ұшыраған алаш ардақтыларының жинақы образы. Одан тарихи астар іздеудің қажеті жоқ. Ақайдың Хасені – қазақтың мықты тұлғаларының бірі. Бірақ ол кісіні де 30-жылы атып жіберген. Сейфолла мен Сәдуақас ақсақалдың Карлагқа түскені рас. Олар Сарыарқаның маңайында тұрған. Түрмеге әкелгеннен кейін үш күннің ішінде атып тастаған. Спектакльден хронологиялық деректерді іздесеңіздер, оны таба алмауыңыз мүмкін. Өйткені Ахиконың өзінің жасын он бесте деп алдық. Шын мәнінде, ол Карлагқа түскенде 18 жаста болған екен. Мұның бәрін бұрмалау деп есептемеймін. Сахна, өнер – ол тарих пәніне қосалқы оқулық емес. Ол – көркем дүние. Сол заманның шындығын, сол заманның азапты өмірін сахнаға алып шығу үшін осындай қосалқы образдарды пайдаландық. Шынайы деректерді пайдаланар болсақ, олардың әрқайсысы бөлек-бөлек кейіпкер, бөлек-бөлек шығарманың арқауы болары сөзсіз. Біздің мақсатымыз – сол заманның келбетін бүгінге алып келу еді. Жыртқыш кейпіне түскен адамзаттың айуандығын көрсету қажет болды. Жыртқыш екеш жыртқыш та өз ұяласына қарсы шаппайтынын айтқымыз келді. Біз осы идеяны көрсету арқылы мұндай озбыр, қатыгез тарихты қайталамау қажеттігін көрерменге ұғындырғымыз келді. Қазір ХХІ ғасыр. Өзіміз де зиялы деп есептелеміз. Технологиямыз дамып кетті дейміз. Соның өзінде әрбір адамның бойында елу пайыз Алла аманатына адалдық болса, елу пайыз жыртқыштық инстинкт бар екенін ұмытып кете береміз. – Автор өз ойын айтады. Режиссер өз шешімі бойынша спектакль қояды. «Ақтастағы Ахико» спектаклінде қайсысының мүддесі басымырақ? – Жазушының міндеті – жазу. Одан кейін шикізатты режиссер өз қолына алады. Содан бастап, шығарманың екінші кезеңі басталады. Режиссер пьесаның құр сөлін алып, өз топшылауымен қойып шығуы мүмкін. Менің алғашқы нұсқам мүлдем өзгеріп кетті десек те болады. Оның өзгергеніне ренішім де, өкінішім де болған жоқ. Өзгеріс барысына өзім де атсалыстым. Режиссер ойына да, актер шешіміне де қарсылығым болған жоқ. Олардың ішкі ойын дұрыс қабылдадым. Себебі, режиссер автор идеясынан көп ауытқып кетпейді. Тіпті о бастағы Ақтамақ спектакльде адам танымастай болып өзгерді. Себебі, менің Ақтамағым мүлдем басқа адам болатын. Менің Ақтамағымның прототипі Гүлжамал Майлина еді. Гүлжамал апаның өмірі үнемі ойымнан шықпайтын. Соны пьесада пайдаланғаныммен, сахнаның стандарты басқа екен. Менің кейіпкерім сахнаға жарамай қалды. Спектакльдің режиссері Асхат Маемировпен ақылдаса отырып, жаңа Ақтамақтың образын жасап шығардық. Режиссер өзінің үнін, өзінің дүниетанымын қосты. – Спектакльге қатысты әлеуметтік желіде айтылып жатқан сын-пікірлерге көзқарасыңыз қалай? – Бұл спектакль тарихты жақсы білетін, сауатты адамдардың түсініспеушілігін тудырған да шығар. Бірақ бұған ақталып жатқым келмейді. Ахико тағдырын, Карлагтағы тұтқындардың тағдырын қалай түсіндім, солай бергім келді. Көркем дүние құр сөзбен жазыла салмайды. Онда жазушының эмоциясы, болмысы, келбеті сезіліп тұруы шарт. Дәуірдің шындығын қалай қабылдасам, солай бергім келді. Ондағы кейіпкерлер де менің ішкі айғайымды, жан-дүниемді көрсетеді. Ол шынайы тарихқа жанаспай жатса, оны қателік деп есептемеймін. Тағы да айтамын, ол жерден тарих іздеудің қажеті жоқ. Спектакльден рух іздеңіздер! Мораль іздеңіздер! Бұл сұмдық ешқашан қайталанбасын деп тілеңіздер. Осылайша, бүгінгі көрермен өткеннен сабақ алса деймін. Тарих іздегіңіз келсе, хронология іздесеңіз, оны спектакльден көре алмайсыз. Негізі «Ақтастағы Ахикода» рух бар, ой бар. Бастысы, о бастағы айтқымыз келген идеяны жеткізе алдық.

Әңгімелескен Гүлзина БЕКТАС

«Айқын» газеті 02.11.2016





Терең біліммен нұрланбаған талант – жиіркеніш тудырады

Шығармашылыққа келуіңіз неден бастау алады? Жалпы, шығармашылыққа қалай келдіңіз?

Жазуды үйренген сәттен, яғни бірінші сыныптан бастап жазамын. Жетінші сыныпқа дейін өлең жаздым. Аудандық «Екпінді еңбек» газетіне көп жарияландым. Ең алғашқы өлеңім «Гүлдер» деп аталатын. «Гүлдер, гүлдер көп гүлдер, Қызыл гүлдер көк гүлдер, Қыста да, жазда да Тұра берші, көп гүлдер». Бас-аяғы осы. Бірінші сыныптың екінші жартысында жазғанмын. Есімде сақталғаны – сыныптастарым мен мұғалімдерім менің осы өлеңді жазғанымды естігенде өте таң қалған. Бәлкім, әрі қарай шығармашылығымды жалғастыруға осы реакция себеп болған шығар. Ерекшеленген, топтан бөлінген ұнап қалған болар. Білмеймін. Жетінші сыныптан кейін ертегі, мақалалар жаза бастадым. «Қазақстан пионері» және «Екпінді еңбек» газеттеріне үнемі жарияланып жүрдім, жас тілші атандым.

Шығармашылық тәжірибеңіздің ұшталуына нендей жағдайлар әсер етті?

Жаза бергеннен кейін адамда өзіндік бір стиль қалыптасады. Шығармашылығы өзіне тән ерекшеліктерге, мінезге ие болады. Содан кейін сол бар нәрсені ұштау, жетілдіру өте маңызды. Ол үшін көп оқу керек. Көркем әдебиеттен бөлек, рухани, діни, психологиялық әдебиеттерге көңіл бөлу керек. Себебі жазушы адам жан-жақты жетілген, сұңғыла, білімді болмаса, оқырманға қызықты бола алмайды. Содан кейін адамдармен барынша көп араласқан, үлкендердің тәжірибесін, әңгімесін сіңірген пайдалы деп ойлаймын. Бұны өз тарапымнан, өз түсінігімнен айтып жатырмын. Әйтпесе әркімнің өз жолы, жөні бар ғой. Әмбебап әдіс жоқ.

Шығармаларыңыздың мазмұнының негізгі арқауы болар қандай деректерді жинақтап-сұрыптадыңыз? Жалпы, қандайда бір жазушылардың еңбектері сіздің шығарма жазу барысыңызға септігін тигізді ме?

Иә, әрине. Кез келген тақырыпқа бармас бұрын оны жан-жақты зерттейсің ғой. Ғылыми тұрғыдан, тарихи тараптан, эзотерикалық ракурстан, психологиялық жағынан. Оның бәрі қағазға түспесе де, жазушы адамның бойында тұру керек. Сонда сөзбен айтып баяндалмаса да, энергиясы жетеді. Жазушының интеллектуалдық деңгейі қарапайым ғана он сөйлемнен тұратын әңгімеден де аңғарылады. Шығармаға арқау болған тақырыпты алып шығуға көп автор септігін тигізеді. Бір немесе екі адамды атай алмайсың. Негізі көркем әдебиет деген кешенді жұмыс қой.

Сіз үшін орасан тәжірибе, үлгі-өнеге мектебі болған ұлттық әдебиетіміздегі көркем туындыларды атап бере аласыз ба? Не себептен?

Мұхтар Әуезов, Мұхтар Мағауин шығармалары шығар. Себеп – осы екі авторды ерте кезде оқып, қатты әсерленгендігімнен болар. Мектеп қабырғасында «Абай жолын» түгел бастан-аяқ екі мәрте оқып шыққанмын. Қатты ұнайтын. Содан соң оқымаппын. Бірақ әлдебір сәулесі сөзсіз қалды. Мұхтар Мағауин ағаны студент кезімде, осы АГУ-дың фил фагында жүргенде, бір шығармасын қалдырмай түгел оқыдым. Бұл жазу стиліме әсер еткен сияқты. Содан кейін кей аңғарымпаз әріптестерім «Мағауинге еліктейтін сияқтысың» деп айтатын. Солай болған да шығар.

Күнделік жазасыз ба және күнделік жазудың шығарма жазу барысында тигізер пайдасы бар ма? Қай жағынан?

Күнделікті мектепте, студент кезде жаздым. Содан соң жазбайтын болдым. Қажеттілік сезінбеймін. Пайдасы жайлы айту қиын. Бұл жеке, әлдебір мінездік ерекшеліктерге қатысты дағды сияқты.

Шығармашылық процеске қай уақытта кірісесіз? (Жаз, күз, көктем; таңертең, кешке...)

Маусымдық өзгерістерге тәуелді емеспін. Таңертең немесе күндіз жазамын. Түнде жазсам, тек монологтар жүреді. Оқиғаны өрбіту, диалог құру - тек күндіз.

Шығарма жазуға кірісер алдында ерекше бір жағдайлардың болуын қажет етесіз бе?

Тыныштық. Үйде тек бір өзім қалуым керек. Басқа адам тіпті басқа бөлмеде отырса да, жаза алмаймын. Сондай қиын жағдай.

Жалпы, шығарма жазу барысында жоспар құрасыз ба және сол жоспар бойынша жұмыс істейсіз бе? (Жоспар құру несімен ыңғайлы?)

Әр шығарманың жазылуы әрқилы. Кейбірі мектептегі кәдімгі шығарма жазғандай бірінші, екінші деп жоспар құрып, сол бойынша жазып шығуға көнеді. Кейбірін финалдан бастап жазасың. Яғни финал бар, бірақ ортасы, басы жоқ. Алдында не оқиғалар болғанын білмейсің. Кейбірінің тек бас жағы келеді де, әрі қарай не болатынынан бейхабар жүресің. Күтесің. Өзі әйтеуір бір күні айқындалып, сұлбаға ие болады. Кей кейіпкер ырқыңа көнбей басқа сипат, басқа тағдыр алып кетеді. Кейде бәрі жуас, не істесең де өзің білесің. Кейбірін жылдар бойы пазл жинағандай кішкентай бөлшектерден жинайсың. Кейбірі жарты күнде түгел құйылады. Әйтеуір менде осылай.

Шығармашылық жұмыс үстінде, жазу процесінде сіздің өзіндік жазу тәсіліңіз, дағдыңыздың астарында ерекше бір құпия бар ма?

Ешқандай құпия жоқ сияқты. Жазу да кәсіп қой. Етікшінің, тігіншінің қандай құпиясы болу мүмкін? Мәселе тек шеберлік деңгейіне тірелетін сияқты. Өмір бойы сол машықты тірнектеп жинайсың да, жұмыс барысында пайдаланасың.

Дайын шығармаларыңызға көңіліңіз толмай қайта қарап, толықтырулар енгізген кездеріңіз болды ма?

Иә, әрине, ол үздіксіз процесс қой. Әңгіме жарияланғанша немесе пьеса болса, қойылғанша өзгерістер жасалады. Бірақ шығып кеткеннен кейін түзеу қиын. Менің қайта оқуға, қарауға құлқым да болмайды. Бірақ көп жазушылар шыққан кітаптарын да түзетіп, толықтырып, өзгертіп жатады. Ондай адамдарға үлкен қызығушылықпен қараймын.

Шығармаларыңызды қолмен қаламмен қағаз бетіне түсіріп жазасыз ба, әлде бірден компьютерге тергенді дұрыс көресіз бе? Не себепті?

Жеңіл-желпі нәрселерді бірден компьютерге теремін. Ал толғанысты, ауыр мезеттерді, үлкен сипаттауларды, психологиялық иірімдерді керек ететін тұстарын тек қаламмен қағазға жазамын, содан соң компьютерге түсіремін. Негізі компьютерге тергенде шығарманың әлдебір қасиеті кетіп қалатын сияқты.

Шығармаларыңыздың бастапқы түп нұсқасын сақтайсыз ба, әлде соңғы толыққанды нұсқасын ғана өзіңізде қалдыруға тырысасыз ба?

Барлық нұсқасын сақтауға тырысамын. Себебі әртүрлі жағдайлар болып жатады. Заңдық тұрғыдан дәлелдеулер керек болып қалуы мүмкін. Сол үшін.

Шығарма жазу барысында қиындық туғызатын не нәрсе деп ойлайсыз?

Ол жағын білмедім. Жазуға ниеттенгеннен кейін жағдайды барынша сайлап аласың ғой. Физикалық тұрғыдан айтамын. Ал тақырыпты зерттеу үшін интернет бар, кітапханалар бар. Қазіргі заманда ешнәрсе қиындық туғызбауға тиіс негізі.

Шығарма жазу үшін шабыттың келуін күту дұрыс па? Өзіңізге шабыт қаншалықты жиі келеді?

Менің үлкен ұстазым, үлкен жазушы Таласбек Әсемқұлов марқұм «шабыт деген балаң кезде керек, жазушы мастер болғанда кез келген уақытта, шемішке шаққан сияқты отыра қалып бастаған жұмысын жалғастырып әкетеді» деп айтатын. Бала кезде бұл таң қалдыратын, мүлде ақылға сыймайтын. Ал қазір солай екенін мойындайсың. Шабыт - ерекше күй қой. Орысша «измененное состояние сознание» дейді. Ол шамандарда, ақындарда болады. Ал жазушы үшін қаншалықты қажет – білмеймін. Менде шабытқа тәуелділік жоқ.

Шығармаларыңызда прототиптерді жиі қолданасыз ба?

Әрқалай. Көп жағдайда жоқ, қолданбаймын. Себебі бір адамның шегінде қалу – оқырман үшін де, мен үшін де тым қызықсыз болатын сияқты.

Дәл қазір қандай шығарма жазу үстіндесіз? Кімнің кітабын оқып жатырсыз?

Қазір жаңа пьеса жазып жатырмын. Тарихи тақырып.

Кітап оқу – мен үшін әдет, дағды. Ешнәрсе оқымай жүру деген – ауа жұтпай жүру деген сияқты ақылға сыйымсыз жағдай. Планшет арқылы, телефон арқылы үнемі оқимын. Бірақ атап айтатындай айшықты ешнәрсе оқып жүрген жоқпын. Көбінесе психологиялық әдебиет немесе пьеса тақырыбына қатысты мақалалар, тарихи деректер қараймын.

Шығармашылық жолыңыз жеке өміріңізге әсерін тигізбей ме? Жалпы, жақындарыңыз сіздің шығармашылық өміріңізге қалай қарайды?

Менің достарым, жақындарым – барлығы шығармашыл адамдар. Жазушы немесе өнерде жүрген жандар. Оларды шығармашылық өмірмен, одағай ерекшелікпен, мінезбен таң қалдыру қиын. «Досыңның кім екенін айтсаң, мен саған өзіңнің кім екеніңді айтамын» дейді ғой. Бәріміздің илегеніміз бір тері. Басымыздағы күйді көзбен-ақ ұғатын жағдайға жеткен сияқтымыз. Сондықтан еш түсінбеушілік тумайды.

Шығармашылық жолына енді қадам басып келе жатқан жастарға қандай ақыл-кеңес бересіз?

Реті келсе, мүмкіндік болса, шығармашылықпен айналыспауға кеңес берер едім. Мен мысалы балаларымның жазушы, ақын немесе қандай да бір өнер адамы болғанын қаламаймын, ол өмірді тілемеймін. Ауыр жол, соқтықпалы, соқпақсыз. Дерт. Ал егер жазбауға еш мүмкіндік болмаса, таңдаған кәсіпке адал болу керек шығар. Барынша жан-жақты дайындалу керек, білімді, білікті болу керек. Себебі терең біліммен нұрланбаған талант – жиіркеніш тудырады.

Сұхбаттасқан: Бота Батырбекова

«Хабаршы» апталығы

Сәуір, 2017





ЛЕБІЗДЕР

ГОТИКАЛЫҚ ПРОЗАНЫҢ БАСЫ

Мадина Омарованың шығармаларын қазақ әдебиетіндегі готикалық прозаның басы десем қателеспес едім. Сол себепті оның әр кезде жазылған, әр тақырыпты қамтыған шығармаларының ішінен осы готикалық сарындағы екі әңгімесін таңдап алып отырмын.

Жас қаламгердің бір әңгімесі «Жұмбақ» деп аталады. Оқиғаның ұзынырғасы: түнгі сағат он екінің шамасында өз үйінде телевизор көріп отырған әлдебір адамға сырттан достары телефон шалып, өздерінің жол апатына ұшырағандарын айтады. Достарын құтқармақ болған кейіпкер жедел жәрдемді шақыртып, апат болған жерге өзі де таксимен жетеді. Жеткенде көргені – достары, таңертең, яғни жарты күн бұрын қайтыс болып кеткен екен. Кейіпкерге телефон шалған тірі адам емес, досының аруағы екеніне көзіңіз жеткеннен кейін әңгіменің басына түсіп қайтадан оқисыз. Оқисыз да түршігесіз. Әрине, бәрі де адамның қабылдауына байланысты. Мысалы, бүгінгі оқырман немесе көрермен триллерді көргенде психологиялық депрессияға ұшырауы мүмкін, себебі қазіргі психология триллердің сананы езгіге салатынын дәлелдеп отыр. Алайда, триллер аспаннан түскен жоқ қой. Әлем халықтарының демонологиясы – триллер. Бүгінгі үрейлі фильмдер, романдар сол демонологияның жетілген түрі ғана. Дәстүрлі мәдениеттерде триллер катарсистік жанрға жатқан. Яғни, триллерді көрген, мистерияға қатысқан адам, сол көргендеріне көзі үйренеді, рухани сауығып шығады. Басқаны қайдам, маған осы әңгіменің түйіні Э.Хэмингуэйдің «Вайоминг шарабы» («Вино «Вайоминга») әңгімесінің концепциясын есіме салды.

М.Омарованың екінші әңгімесі «Жол үстінде» деп аталады. Әңгімені бірінші жақтан баяндап отырған кейіпкер түнде, әлдебір адаммен жол жүріп серіктес болады. Ол жолаушы кейіпкермен бір ауылдан, ит асырап аты шыққан Алмабек деген кісінің баласы болып шығады. Ауылдағы үйіне жетіп, апасымен әңгімелескен қыз өзінің он жыл бұрын өлген адаммен жолсерік болғанына көзі жетеді. Әңгіме «Уақытында келіп жетпіс жыл кешіккен ажал туралы» деп аталатын, заманында қазақ ішіне кең тараған аңыз-әңгіменің оқиғасын елестеді. Мадинаның жазу мәнерінде мынандай белгілер бар: ол өмір шындығына матасу. Әрине, аталмыш әңгімелердегі жайттар жазушының өз басынан өтті деуден аулақпын. Бәрі де ойдан шығарылған, көркемдік заңдлықтарға сәйкес, өмірде болғандай етіп қиыстырылған. Алайда, әңгімедегі сөйлемдердің арасы ауыр қиысады. Осыған қарап отырып, жазушының өзі ойлап шығарған сюжеттің әсерінен, магиясынан арыла алмайтынын сезесіз. Мадинаның осы әңгімелерін оқығанда Жак Казот, Шарль Нодье, Петрус Борель сияқты готикалық жанрда жазған жазушылардың шығармалары елестейді. Бүгінде көршілес Ресейде бұл жанрда Лариса Петрушевская қалам тартып жүргені белгілі.

Революция, бұлғақ, соғыс кезінде халықтық «төмен» демонология етек алды. Мысалы, Отан соғысы кезінде Кеңес империясының әр жерінде адамдарға әйел бейнесінде жолығып, соғыстың жеңіспен аяқталатынын айтып кеткен аруақтар жайлы әңгімелер өрістеді. Жанр, жаңа форма жазушының интуициясынан, санадан тыс пайда болады. Ойымша, Мадина өзінің аталмыш әңгімелерінде егемендіктің алғашқы қиын жылдарын бейнелеуге тырысқан.

Таласбек Әсемқұлов

Жазушы, сыншы, мәдениеттанушы





ҚАЗАҚ ПРОЗАСЫНДАҒЫ ЖАҢА СӨЗ

Шығармашылығы оқырманға республикалық мерзімді баспасөз бетінен таныс, әдебиет кеңістігіне шыққанына шамамен оншақты жылдың жүзі болған Мадина Омарова негізінен әңгіме жанрында жазады. Жазу мәнерімен өз қатарластарынан мүлдем оқшау тұр.

Әңгімелері қысқа, кейде мүлдем қып-қысқа – миниатюра, этюд, суреттеме сияқты. Алайда көтерілетін мәселесінің тереңдігі мен өмірлік материалының ауқымдылығы жағынан өте салмақты болып келеді. Сюжеттің кең қанат жаймауынан ішкі бір үлкен қуат сезіледі. Мадина шығармалары – бүгінгі заман, бүгінгі замандас өмірі-тағдыры туралы. Кейіпкерлерінің әлеуметтік кодтары беймәлім, оларда уақыттық белгілер де мүлдем жоқ деуге болады, автор үшін ол маңызды емес. Ол үшін мүмкін маңыздысы – мына өмірдегі дисгармония. Шығармаларындағы ең басты лейтмотив – кейіпкерлерінің адамдар арасындағы жалғыздығы, өмірлеріндегі жайсыздық, бір-бірінен жан жылуын таппауы – қысқасы дегумандалған қоғамның кескін-келбеті. Мұның бәрін ол дағдылы, қалыптасқан өмір тәртібін бұзатын оқиғалардың драмалық жағдайларында да, күнделікті, кәдуілгі тыныс-тіршілікті бейнелей отырып та бағамдатады.

Кейіпкерлерінің небір жағдайлар қысымына түскендегі психикасының өзгеруіне, бір қарамаққа бақытсыздығына, олар Хичкоктағыдай «саспенс» ахуалына түскенде де (бірнеше әңгімесі және «Конъяк қосылған кофе» драмасы) жазушы тым бейтарап – оларды аяп-көз жасын төгіп жатпайды. Дей тұрғанмен тым тереңге жасырынған жанашырлықты, қатаңдау лиризмді түйсінбей қалмайсыз.

Оның шығармаларында тіпті деректік және көркемдік баяндау астасып кетеді де уақыттық кеңістіктің жүздеген шындығын береді. Сондықтан да онда әр кейіпкердің Жан тереңіндегі ӨЗ ШЫНДЫҒЫ бар – жазушы олардың әрқайсысының МҮМКІН ӘЛЕМДЕР СЕМАНТИКАСЫН жасайды. Бұл, әсіресе, «Ана-ғұмыр» мөлтек-романында айқын көрінеді. Мұнда алғашқы орынға автордың жеке көркемдік қолтаңбасы, оқиға болған жер және көрініске жеке қатыстылығы, яғни өмірді өнерлендіру шығады. Мұның барлығы да дәстүр мен постмодерннің арасындағы қарама-қайшылықты жоятын постреалистік жазудың машықтары дегім келеді.

Дәстүр мен жаңашылдықта еркін жүзетін, классика мен постмодернді бірдей меңгерген Постреализм – Адам тіршілігінің маңызы туралы мәселе қояды және көзге көрінетін «бей-берекеттен» «өзінің ғана әлемін» жасайтын, кейіпкер арқылы шешеді. Сондықтан да Мадина Омарованың прозасы – жаңа қазақ прозасындағы жаңа сөз деу керек.

Әлия БӨПЕЖАНОВА

Сыншы, мәдениеттану





«ЖАҒЫМСЫЗ» КЕЙІПКЕР НЕЛІКТЕН «ЖАҒЫМДЫ?»

Үшінші жаңа мыңжылдыққа аяқ басу – бір құбылыстың басы, екінші бір құбылыстың соңы болуы бек мүмкін. Ақпарат ағымы тасқындаған ғасырлар тоғысында таным дағдарысы белең алды. Жаңа мәдениет көкжиегін көксеген жаңаша көзқарас ізденіске бастап, осы тұста тың талғам қалыптасуы уақыт заңдылығы десек те болады. Тың ізденіс әдебиетте жемісін қалай беріп жатыр? Бұл – бүгінде сөз өнеріндегі жауабын күттірмес сауал. Осы өзекті мәселеге жазушы Мадина Омарова шығармашылығы арқылы үңіліп көрдік. Бірден көзге шалынатыны, М.Омарованың кейіпкерлерінің күрделілігі, қайшылықты болмысы. Автордың көркем шығармаға арқау еткен идеясының образға айналуы, яғни қаһармандар әлемі жас жазушының қазақ прозасына алып келген өзгеше демі іспеттес. Қоғамдық мәселеден гөрі, кейіпкер болмысына терең үңілу, шынайы табиғатын таныту жаңа заман еншісіндегі жаңаша автор тұлғасын елестетеді.

Қазақ прозасында соңғы жылдардағы әдеби тенденциялардың бірі ретінде белең алған экзистенциализм ағымын Мадина да айналып өтпейді. Бұны біз қаһарман мен авторлық позиция арақатынасына терең үңілгенде байқай түсеміз. Ақиқатқа адам болмысын тану арқылы жетуге ұмтылыс, өмір сүрудің мәні – өзіңді өзің тануда деген сынды қағиданы басшылыққа алып өмір сүретін замандастарының қазіргі қазақ қоғамындағы трагедиялы табиғатын образдардың өз әлемінен аспай жататын өзінше реалистік психологиясы арқылы жеткізеді. Қаламгер туындыларынан сан алуан кейіпкер галлереясын көруге болады. Өзінің әрекетіне есеп бермейтін абсурд қаһарман, өзін шексіз сүйетін нарцистік психология, шектен тыс эгоист, өзін-өзі таба алмай адасқан, сезімнен ада тас жүректер, тағы басқалары. Мистикалық әңгімелердегі елес адамдар да өзіндік айтары бар дара персонаждар. Адам жанын, батыстан жеткен капиталистік қоғам тәрбиелеген замандастардың жан дүниесін оның әлемге көзқарасы, айналамен байланысы, өмір сүруге деген құштарлығының дәрежесі, өмір мәнін түсінудегі парасат-пайымына қарай беруге тырысқан. Осы алуан психологияның басын қосатын бір ұқсастық бар. Ол қандай үндестік? Оған шығармаларды талдау барысында мүлтіксіз көз жеткіземіз.

Қазіргі әдебиетті бұрынғы кеңестік сыңаржақты үрдіспен тақырыбына қарай жүйелеу тар шеңбер екендігін, себебі көркемсөз өнерін белгілі бір қасаң тақырып қазығына матаудың бұрыстығын уақыт өзі дәлелдеп отыр. Ендеше тұтас бір дәуір әдебиетінің даму тенденцияларын айқындайтын тақырыптың өзектілігінен де бұрын оның көркемдік сапасы болмақ. Ал көркемдікдің өлшемі – кейіпкер мінезінің даралығы мен шынайылық сипаты, адам жанының диалектикасын ашуда екендігін ескере отырып, біз бұл еңбекте қаламгер шығармашылығын жаңаша көзқарас талабына сай зерттеп, зерделемекпіз.

Қаһармандардың қиын да күрделі психологиясы, ақылға сыйымсыз әрекеттері қазақ ұлты ғана емес, жалпыадамзат жанында өтпелі де қауіпті, соңы белгісіз бір үдерістің өтіп жатқанын аңғартқандай.

Оларға ешкімнің ақылы қажет емес

М. Омарова туындыларында кейіпкер бей-берекеттігі, өзі бір жеке әлем жасап алып, басқаға сұлқ қарайтын болмысымен дараланып тұрады. Сүйкімсіз, сұрқай образдар табиғатына терең үңілген сайын олар үшін жалпы адамзаттық игі идея, бүкілқоғамдық құндылықтардың «ештеңеге» татымайтынына куә бола түсеміз. Сана ағымын жіті қолданған автор субъектінің ішкі жан-дүниесін барынша ашып, көздеген көркемдік концепциясын сол «жағымсыз» кейіпкер психикасына салмақ сала жеткізеді. Прозаның қалыптасқан қасаң үлгісіндегідей әртүрлі образдар тай-таласқа түсу арқылы кімнің «жағымды», ал кімнің оған қарама-қайшы образ екені танылып жатпайды.

Кейіпкерлер бастарынан өткен шындықты «өзінше» дұрыс бағамен жай ғана баяндайды. Ешкімнің ақылы оларға қажет емес. Оларды сан қилы әлеуметтік қайшылықтарға толы қоғамның зардабы тәрбиелеген. Жоқ-жітік, әлеуметтік теңсіздік «қатайтып» жіберген бұл кейіпкерлер өзгелер жан түршігетін жағдайларды маса шаққан құрлы елемейді. Әрі өзінің бұл әрекеті дұрыс еместігіне де басы ауырмайды. «Антиқаһарман – өз бойында адамшылық пен пендешілікті қабат сыйғызған адам образы. Кейбір шығармаларда қатігез, немқұрайлы, тіпті сүлесоқ, жауыздықтан тайсалмайтын болса, енді бір шығармаларда мұңды, жан дүниесі ізгі болса да қоршаған ортасы оны түсінбейтін, өзі де алға ұмтылмайтын қайшылықты кейіпкер» екенін ескерсек, автордың «Ана ғұмыр» мөлтек романындағы Гүлзираштың алғашқылардың сапына жататынын мойындаймыз. Оны өзі де ашық айтады.

«Әжем қайтыс болғаннан кейін, мен өзімнің туған анамның қолына интернат көріп, жетім қалған мені асырап алуға ниет білдірген барлық туыс-туғанның қолынан өтіп, бір-ақ оралдым. Осындай қилы ғұмырды бастан кешкен соң ба, мен аздап, жұмсартып айтқанда, еркіндеу едім».

Әжесі қайтыс болған сәттен ол балалығын жоғалтады. Алаңсыздық орнын басқан мұң, әлдебір көмескі бақытсыздық жетелеген қара қызды шын мәнісінде, туыстары емес, қатыгез өмір тәрбиелеген. Сондықтан да ол «бірбеткей, өзімшіл, қатігез, ақымақ». Іштен оқып туғандай, жалпы психологиясы дұрыс қалыптасқан мейірімді, ұқыпты, жұғымды қыздарды ол жан-тәнімен жек көреді. Тіпті өз анасы да жерініп, «сұқсырдай сумақай, жұртқа жұғымы жоқ, сүйкімсіз сұмырай» деген баға берген. Оған жасыған кейіпкер жоқ. Қиналмастан:«Негізі мен шешемді адам екен демейтінмін», – дейді жайбарақат. Өзіне лайықты зат алдыру үшін, пайдалану үшін ғана шешесіне ілесуі шектен тыс эгоизмін көрсетсе керек. «Адам – адамға қасқыр» деген капиталистік қоғамның қасаң қағидасын бала күнінен құлаққа ілген.

«Үйдің іші астан-кестең. Төбелес, қағылған-соғылған ойын. Әлі келетіні әлжуазын сабап, бажылдатып жатады. Темекінің де дәмін сол кезде таттық. Тіпті ішіп те көрдік».

Кері кеткен өміріне қапаланған анасының жан айқайын сезіп, оны «қатты аяса да» селт етпейді. «Жанына жалау» тұтқысы келген ана үмітін әп-сәтте аяққа басып, «Бірақ мен өзімнің сол кездері басқа емес, сондай болғаным үшін өкінбеймін. Маған әлі күнге дейін Тимур секілді балалар ұнамайды. Суқаным сүймейді оларды» деп тұрған сезім иесінен сескене бастайсың. Балалық шағы батпақты болған кейіпкердің кейінгі өмірі де күліп жарытпайды. Еті әбден өлген, қорқынышты, жиіркенішті әрекеттер дағды боп сүйекке сіңеді. Өз тілімен сөйлетсек:

«Мен махаббатқа сенбеймін... Жасамай жүрген ұрлық па... Мен қорқынышты фильмдерді ұнатамын. Маған қарабайыр, өмірдің өзіндей анайы қорқыныш керек. Жақсы жазылған қорқынышты кітап болса оқимын». Ол бір сәт өзінің абсурд образ екенін де таныта кетеді: «Сөйлесем – аузымнан сандырақ шығады».

Өз сезіміне ие болмай, көңілі қалағанды тантып, жанындағыларға психологиялық шабуыл жасап отырады.Тіпті өзіне «жынданған» енесін көргенде «іштей масайрап, әкесінің құны түгел қайтпаса да, қайта бастағандай, әлдебір рахат күйге енеді». Қаһарманның «анти» болу себебі – ол үшін өмір тек қорқыныштан тұрады. Басқа Ештеңе емес. Сондықтан да өзін іштей осындай қарама-қайшылыққа дайындап өскен ол бәріне сүлесоқ қарау арқылы өзін-өзі қорғайды. Маңдайынан бес елі соры арылмаған бейбақ екенін біле тұра, жасымайды, келеңсіздікті ойлап жүйкесін тоздырмайды. Тіпті жақсылыққа ұмтылыс та танытпайды. Көше қаңғыбастарынан кешірім сұрап жүретін жаны нәзік Жәдігер қоғам алдында рухани қорғансыздығын сезіп, Гүлзираштың замана запыранына жиіркенбес батылдығын пана тұтады. Өзінікінен басқаны мойындамайтын, өзі түсінбейтін, ақылы жетпейтін нәрсені бар деп білмейтін кемшілігі – оны өз танымындағы қорқынышты қоғамнан құтқарар асыл қасиеттері. Бір қарағанда, қасіреті тәрізді. Жүрегін жауып, санасын соқыр қып қойған. Бірақ Гүлзираш өзі ойлағандай тым сүйкімсіз жаратылыс емес. Автор кейіпкерді бүкпесіз сөйлету арқылы әрі даттап, әрі ақтап отырған. Әжесінің ыстық махаббатын аз уақыт болса да сезініп өскен бұл қыз рухани мүгедек емес. «Дәстүрлі» түсінігіміздегідей жағымсыз образға жатқыза алмайсыз. Балалықтың бал күнін кешіп жүрген бүлдіршінге әжесінің қазасы бар ғұмырына созылып кете барған сорды қоса ала келді. Өмірдің негативті жақтары ғана көзіне шалынатын ол әжеге деген сағынышын суретке түсіргісі келді. Солғын түстермен. АҚ, ҚАРА. Бұл оның өзімшіл санасында қалыптасқан өмір жолақтары еді. «Алпамыс», «Қобыланды батыр» сынды халық ауыз әдебиетімен сусындап, рухани азық алып өскен. Бала күнінде өлең жазған. Әлбетте, жаны жақсылықты қалар, сезімтал жандар өлең жазуға құштар болып келетіні аян дүние.

«Қыста да, жазда да

Тұра берші, көп гүлдер». Қарабайыр шумақтарда философия жасырынып тұр. Пәктіктің, нәзіктіктің символы – гүлдің қысы-жазы солмауын қалайды. Демек оның жаны ізгілікке құштар. Адам баласының әу баста негізінің таза екенін алға тартқан автор қара қыз жан дүниесінің жылдар өте жұтаңдауының себебін қоғамдық шындықтарды баяндату барысында көз алдыңа әкеледі. Адам мен қоғам арасындағы бітіспес тартыс: Адам Қоғамды қалыптастыра ма, жоқ, Қоғам Адамды тәрбиелей ме?

Адам деп есептемейтін анасының тауқымет азабын бұл да тартады. Жай ғана емес, қатты аяйды, бірақ іштей.

Зұлым, тасжүрек боп көрінген қаһарманның өзі бір сәт сол адам баласының зұлымдығынан жериді. «Мен бұл кісіні жек көремін. Мен жалпы бұларды отбасымен жаратпаймын. Кенеттен ауылдан бір-ақ шықсам ғой». Өйткені, бұл маскүнемдер жанұясы еді. Тексіз еді. Ол жусанның иісін аңсайды.

«Бұл өмірде жусанға жететін не бар. Тіпті өсіп тұрысының өзінде жылу, ошақтан шыққан түтіндей тіршілік бар».

Автор осы бір деталь арқылы сезімге селт етпес қаһарманының туған жерге, ауылға деген ыстық сағынышын жеткізеді. Ошақтан шыққан түтінге теңеуіне қарап, бауырлары, анасы, күйеуі, енесіне мейірім танытпай, қатыгездігімен дараланып жүрсе де көкейінде сүттей ұйыған біртұтас отбасына аңсарын да аңдатып өтеді. Тамырын жайған жусан – керегесі кеңге кеткен өміршең шаңырақты аңсаған жасырын күйзелісін көрсетеді.

Рухани жарастық таппай санасы тұйықталған Гүлзираш қоғамды жатсынады. Аптап ыстығы есінен тандырып, мұрнынан қан ағызатын ауылынан басқа мекенді қабылдамайды. Басқа жердің бәрі бөтен. Ол да бөтен.

Бауырларынан қамқорлығын аямаған қолғанат қара қызды ол өзіне қарама-қарсы, шындық ауылынан барынша алыс кейіпкер етіп алады. Мұндай қайырымды жандарды суқаны сүймейтінін айтқан ол өз-өзіне қарсы шығады. Этюдтегі қара қыз тәрізді мейірім иесі болғысы келсе де, ішкі қайшылық тежейді, қатыгез қоғам қалыптастырған қиқар болмыс жібермейді. Әйтсе де, түп негізінде қамқорлық, бауырмалдық сезімі бұғып жатқанын жасыра алмай қалады. Әрекетсіз болса да, бауырларына аузынан жырып беріп, тынымсыз қолғабыс жасап, мейіріммен қарауды ойлап қоятынына шүкіршілік еткендейсің.

Қоғамда көп ешкім бас ауырта бермейтін бомждар тағдырының алаңдатуының өзі-ақ оның қоғам жасап берген «темір сауыттың» ар жағында астар боп жатқан ізгі жаратылысын аңғартады. Әрі-беріден соң антиқаһарман тағдырға сенетін иман иесі екенін танытады.

«Мені не деп қарғайды, менің қандай кінәм бар. Оны Алла көрмей тұр ма?» Өзінің жазықсыз екенін дәлелдеп, әділдік іздейді. Қанша қыршаңқы бола тұрса да, өтірік айтпайтындығын, жалған ақталудан аулақ бірбеткейлігін бала күнінде анасы таяқтың астына алғанда, әрекетінің бұрыстығын үнсіз мойындауынан байқаймыз. Баласы Алкенге деген махаббаты да шексіз. Өзі көрген тағдыр тауқыметін мына қытымыр өмірден әлі бейхабар баласының тартқанын ана жүрегі қаламайды.

Рухани дағдарысқа ұшыраған кейіпкердің эпилогтағы толғанысы оқырманға тың ой тастайды. Шығарма бойында кездескен бар сұрақтың жауабын табамыз.

«Мен әжем туралы ойлаймын. Ол кісі мен үшін Ұлы жұмбақ. Тылсымына бойлай алар емеспін. Бәлкім, күндердің бір күні кездесерміз, сонда ұғармын әлденені». Өзін өзі жатсынған, тарихи тамырынан ажырап бара жатқан антиқаһармандар үшін қай жағынан алсаң да тұнығы лайланбаған Әжелер табиғаты тылсым болып қалуы заңдылық еді.

«Сен қателестің, Шәмен!»

Жаңа заман қаһармандарының күрделі бір қыры «Коньяк қосылған кофе» драмасында терең ашылған. Мораль тенденциясын алдыңғы кезекке шығара отырып, автор адам проблемасын шешу жолында тың ізденістерге барған. Кейіпкерлердің қоғамдағы орны айқын. Бірі сырт қарағанда жұп-жұмыр, сүттей ұйыған «үлгілі» отбасы. Әке де, шеше де – тәрбие негізін қалаушы педагог. Ал Шәменнің қандай ортада өскені шығарма шырқау шегіне жеткенде ғана ашылады. «Қоңыз теріп» жанын бағып жүрсе де, ірілігін бермейтін тектілікті аңсаған кейуананың да, сол ескінің көзімен ымыраға бір келмейтін келінінің де ә дегеннен Шәменнің болмысына көңілдері толмайды. Сүйегін танымай отырған Шәмен рухани жұтаң, қазақилықтан ада, әке тәрбиесін көрмеген тексіздігін танытып алады. Бірақ анадан да жарытып тәрбие алмағанын көргенде адасу үшін, басын тасқа соғу үшін келген сорлы ұрпақ па деген ойға еріксіз келесің. Қатігез тағдырдың құрбандығына айналған кейіпкерлер арасындағы қайшылық Батыр тәрбиесіне келгенде асқына түседі. Білімін өмір қажеттілігіне ұштастыра алмаған ғалым-әке өз әлемінен аса алмаған. Бала тағдыры алаңдатып жатқан әке жоқ. Ана да, әке де бақыттың бағасын материалдық байлықпен шектеп қойған. Ал баланың жан дүниесі назардан тысқары қалған. Баларасы тәрізді таңды таңға ұрып тынымсыз атқарған еңбектерінің нәтижесі кім үшін екенін де ойламаған. Қызметі алдыңғы орынға шыққан ананың аялы алақанын аңсап өскен Батырдың трагедиясы тірі жетімдігінде еді. Шәменнің тілімен айтсақ, ол да, «күйеуімен ажырасып, бала-шағаларының алдында ішіп те, құсып та жататын» қарындастары да жабайы мысықша өскен. Бұл – бүгінде бүкіл қоғам трагедиясы.

Кешегі Әуезов негізін салған жетімдер тақырыбы қазіргі сәтте тірі жетімдер проблемасына ауысқан. Отбасы мүшелері мұрнын шүйірген Шәменге жігіт бір сәт қызыға қарайды. Өйткені олар жанұя боп шүйіркелесіп, сыр бөліседі. Көңілдесін қызымен қосыла санап отырған анадан ол жиіркенбейді, қызғаныштан жылайды. Жаны қиналады. Танымал Раскольниковтің «О милые и несправедливые сердца!» деп қиналатыны бар еді. Батыр да күйзеледі. Өзін тек қатардан озық болуын ғана қалап, жан дүниесіне туған бола тұра кіре алмаған әке-шешесін «Мен де өзімнің әке-шешемді жақсы көремін ғой, Шәмен. Бірақ кешіре алмаймын» деп бақытсыз балалығы үшін, бар бола тұра жоқ болған тірліктері үшін жазғырады. Ал «Мен әкемнің кім екенін де білмеймін, шешемнің өзі де білмейді. Сұрай қалсам, шатасып екі-үш кісінің атын айтады» деп жымиятын Шәмен қорлық тірлік кешіп жүрсе де, анасымен қиындықты бір бөлісіп, құшақ жылуын сезініп өскендіктен де өзін бақытты санайды. Тіпті неше түрлі сұмдықты көрсеткен анасының кезекті бір көңілдесінің айуандығын жасырып қалады. Онсыз да жырым-жырым ана көңіліне салмақ түсіргісі келмейді. Анасы – оның «жүрегі.» Күмән мен қорқыныш, қорлық тәрбиелеген Шәменнің күрделі, жұтаң рухани әлемін, ішкі сезімін автор арнайы бейнелеу тәсілдеріне жүгінбей-ақ, әрекеті арқылы көрсетуге мән берген. «Сен адам өлтіріп көріп пе едің? Алқызыл ыстық қан алақаныңды жуып, жүрегіңде мұз боп қатып жатқан кесек кекке нұрша құйылған сәтті бастан кешіп пе едің. Қан, тек қан ғана жуа алатын, тазарта алатын кек болады өмірде...» Оқырман жан-дүниесіне әсер етуде Мадина осылай келеді. Қантөгісті аңсап тұрған Шәмен кім? Енді жауап іздейміз. Өз қызын өз әкесінен қызғанған ананың қылығын қалай түсінеміз? Құндыз неге ғайыптан жоғалып кетеді? Күмәншіл кейіпкерлермен бірге оқырман да күдіктене бастайды. Бәлкім шынымен Батыр... Оқырман жауап таппай дал болады.

Адам, Қоғам, оның әлеуметтік қырларын танытуда жазушы кейіпкер басындағы жатсыну процесін жиі сөз етеді. «Бақсының моласындай одағай, сайғақ жүрісті» Құндыздан Батыр жанына жақындық, ұқсастық табады. «Мен де өмір бойы сенделумен келемін». Әлемдік әдебиетпен арна тауып жатқан төл шығармаларымызда 70-80 жылдар прозасынан бастау алған экзистенциалистік таным концепциясы – жатсыну процесі осындай философиялық ой тастайды. Батыр өзін өзі танымаққа қадам жасайды. Нәтижесінде адамдарды жатсынатынын түсінеді. Өзіне «құлақ естіп, көз көрмеген» айып тағылғанда, әйелінің жетімдер үйінен шыққан анасымен көрген естеліктерін естігенде жаны түршігеді. «Анасын көріп қызын ал...» Маңдайы тасқа соғылғанда ғана қайран әже ақылы есіне түседі.

« –...Қазір өлесің. Жүрек талмасынан өлгендей боласың.

...Енді айтшы, кетіп бара жатып шындықты айтшы, мен қателескен жоқпын ғой?

Қателестің. Сен қателестің. Шәмен».

Күмән мен күдіктің соңына өліммен нүкте қойылады. Бірақ шындық қайда? Образдардың ішкі психологиясын шыншыл беруде диалогтар роль атқарып тұр. Шәменнің бірінші күйеуі де жүрек талмасынан қайтыс болған. Сонда Батырды «ауру» деп жазғырған Шәменнің өзі дертке шалдыққан болып шығады. Кейіпкерлерінің жұмбақ болмысы, психологиялық пайымдаулар арқылы өмір шындығы осылай берілген.

Автор шағын әңгімелерінде сан қилы проблемаларды көтереді. Бұл жолы да өзінің жеке көркемдік қолтаңбасы дараланып тұрады. Ауыл мен қала жігінің арасы адам санасындағы кереғарлықтың, өмірге көзқарастағы қарама-қайшылықтың, жан дертінің шекарасы, жаңа мен дәстүрдің айрығы тәрізді. «Ауылда тіршілік тоқтап қалған. Күнделікті күйбеңнен өзге ауылдағы адамдарды еш нәрсе толғандырмайды. Ешкімнің есі кетіп, дүниені талақ етпейді. Қаладағы арпалыс, ағылған машиналар қаныңды қыздырып, жүрегіңнің соғысын жылдамдатады. Бір нәрсе бүлінбей тұрғанда, өзіңнен де, өмірден де жиіркеніп безіп кетпей тұрғанда ауылға жетіп алу керек». Бұл – қаладағы жанталас тірліктен мезі болған, ауылдағы қаймағы бұзылмаған қазақ иісінен гөрі, жан тыныштығын аңсаған жүрек.

Анасына жалтақтап, әкесінің сұрауымен атасына «Сәлеметсіз бе?» деп сызылған немеренің есіне алатыны бар:

«Кең көшенің қақ ортасында баяу кетіп бара жатқан қария айналаны толтырып бара жатқандай көрінген. Басындағы қазақы қалпақ пен үстіндегі плащы да өзгелерден бөлектейді. Патша тәрізді. Көзіне сол сәттегі атасының сипаты сиқыр болып көрінген. Бірақ жақындап баруға батпады...»

Ертегі айтып өсірер ата мен немеренің бүгінде алшақтағаны соншалық, сол ертегіші шалдар көзі тірі ертегіге, аңыз тұлғаға айналған. Оларды түсінуге жасық әке, шайпау анадан алған тәрбие өресі жетпейді. Жатсынасың, именесің, сағынасың, өкінесің... Автор осылайша ұлттық құндылықтарды жоқтайды.

Атасы берген тарихи еңбекке Айжанның «тісі батпайды». Бұл – тектіліктен, тарихи тамырынан ажырап бара жатқан ғаріп ұрпақтың бүгінгі мысалы.

Мадина қаламының ізденісі болар, ол нақты деректерге шексіз үңілу арқылы адам жанына терең бойлатады. Кейіпкердің бір ғана сөзі немесе бір ғана әрекеті бүкіл болмысын ашып беретін тұстары бар. «Өмір бойы өзін іздеумен сенделіп» жүрген Батырдың трагедиясы «Мысық» әңгімесінде басқаша көрініс табады. «Ол мысығын жақсы көреді...» Жануарды адамнан артық көретіні соншалық, мысығын жақтырмағаны үшін жеке пәтерге кетіп тынады. Жұмысында алаңдар жақыны, үйде де, тіпті саябақта да оның серігі – жалғыз мысығы. Жо-жоқ, расында, оның шынайы серігі – жалғыздық. Неге? «Адам жалғыз қалғанда ғана өзін жалғыз сезінбейтіндігіне» (Байрон) сене ме, әлде шынымен де жалғыздықтан жануар құтқаратынына сене ме? Әрине, мұның бәрі далбаса тірлік. «Мысық көп дегенде жиырма жыл өмір сүреді. Содан кейін оның жағдайы не болады?» Ауруға шалдыққан сананың емі не? Автор сауал тастайды. Отызында орда бұзар, қырқында қамал алар жастардың бейшаралығы, торығуы еріксіз таңқалдырады. Ал «Қария», «Қарға» сынды әңгімелердегі кейіпкерлер жалғыздықпен шарасыз достасқан, қайраңы жоқ қорғансыздар. Мадина Омарова шығармаларындағы жаңа кейіпкерлерде қоғамның бүкіл қасіреті жатқандай. Қарыштап дамыған техникамен бірге жан дүниесі де «техникаланып», сезім, мейірімнен ада алапат ұрпақтың келе жатуы үрей туғызады. Бір көшеге басы сыйыспас ана мен баланың («Ана ғұмыр») жағдайын қалай түсінуге болады? Жауабын өзің өмірден іздейсің. Ішінде де, сыртында да үйлесім жоқ екі буынның бір арнаға тоғыспас тағдыры жүрекке тастың қосылар шегі тәрізді. «Тасжүректер» психологиясы жас қаламгердің әдебиетімізге бұрыннан бар құбылыс болса да, өзіндік стильмен құбылта әкелген үні деуге толық мүмкіндік бар.

Бала мен ата-ана қарым-қатынасы жаныңды түршіктіреді. Қай ана туған қызымен өз ойнастарын әңгіме етіп, қосыла санаған? Қай ана өз туған қызын әкесінен қызғанған? Қай бала бағып-қаққан ата-анаға деген борышын өтеуден бас тартып, кәрі анасын шет-шегі жоқ қара жолға телміртіп, келмеске кеткен; қандай ұл әйелінен аса алмай, немересін жаутаңдатып, әкесін қала шетіне қаңғыртып өлтірген?

«Мейірбандылық дегеніміз адамзатты сүйетін әрбір адам өз-өзін шегелеп тастайтын керме ағаш емес пе?» (Ницще) деген қасаң түсінік аясында қатыгездікке олар өзін-өзі таңып тастаған. Өз бостандығын іздеген, онсыз да өтер де кетер бір тұтам дүниеде шайқап өмір сүруді мақсат ететін кейіпкерлер мейірімділік танытуды еркіңнен айырар әділетсіздік деп біледі екен. «Ол не себепті әке-шешесінің алдында өзін борышты сезінуге тиісті екенін түсінбейтін. Жоқ, түсінетін, бірақ осы жерден әлдебір әділетсіздікті сезетін. Не себепті еркін өмір сүруден қысылуға тиіс, неге олармен бірге тұрып, олардың алдындағы «перзенттік міндетін» өтеуі керек. Тіпті қаһарман адамзат баласына тән тату-тәтті, бақытты ғұмыр кешу тілегінің мәніне де таң қалады. «Және барлығын толық бақытқа кенелту үшін жақсы біреуге тұрмысқа шығу міндетті. Содан кейін сөз жоқ, бір-біріне қонаққа барып, тату-тәтті өмір сүреді». Қонақ, яғни көпшілікті жақтыртпайтын ол мұның бәрін «ұжымдық бақытқа» жатқызып, өзіне артық деп түсінеді. «Бір қызығы – оларға маған жарық дүниені көрсет деп жалынған жоқ, өле-өлгенше қарыздар болайын деп келісімге отырған жоқ. Туса, өздері үшін, өздерінің қызығы үшін туды. Ал қалғаны – әркімнің өз ерігіндегі нәрсе емес пе?» Туысқандық сезімнен ада Айжан отбасы институты рамкасынан шығып, бөгде біреу боп әке-шешесіне осылай мін тағады. Өз көзімен өзгені де сөйлетеді: «Қазір де оның қимыл-қозғалысын үнсіз бағып отырған көзқарасынан аталық емес, еркектік бағалауды және өзінің осындай көпті көрген қартқа ұнайтынын сезеді». Атаға деген мұндай ынтызарлықтың сана ырықсыздығы, ессіздік екенін бағамдаудың өзі қандай қиын еді.

Амандығы «Үй-іші, бала-шаға аман ба?» деп басталатын қазақтың бүгінгі ұрпағы жөн сұраса «әке-шешем жақсы шығар...білмеймін...көрген жоқпын...» деп күмілжиді. Оған намыстану да жоқ. Құлқын қамы кигізген тасбауырлық қамыты батыс менталитетін сіңіріп өскен бүгінгі прагматик ұрпақ үшін таңсық емес те. «Өзін-өзі сыйлайтын және сыйлата білетін тәкаппар рухтың куәсі» - қариялар тірі жетім атанып, итке тастаған сүйектей қараусыз қалып жатыр. Сықырлаған, қаусаған тәнімен қоса күйреп бара жатқан жаралы жаны тағдырдың безбүйрек балалар жасаған жасанды тауқыметін көтермек.

«Қария» әңгімесінде ескі үйдегі жалғыз шалдың жалғыз серігі – тілсіз мақұлық сары мысық. Одан басқа ешкімі жоқ қария бір-ақ күнде бақытқа кенеледі. Оны бақытқа бөлеген тотықұс СӨЙЛЕЙТІН еді! Жан баласы аяқ баспаған, өркениеттен тыс аралда Робинзон Крузо сөйлеуді ұмытып қалмас үшін тотықұспен тілдескен еді. Өйткені аралда одан басқа адам жоқ болатын. Ал қайнаған қалада, өркениеттің ортасында, қалың жұрттың арасында қарияның тіл табысар жан баласы болмағанына жол болсын? Өткен жылдар құмдағы өшкен із боп кете бергеннен, дәрменсіз кәрілігіңнен арашалайтын бір тірі пенденің болмауынан, көп бола тұрып жоқ болғаннан өткен қасірет бар ма? «Адам өмірге жалғыз келіп, жалғыз кетеді» десек те, абсолютті жалғыздық адам емес, Жаратқанға ғана тән ақиқат екендігінен әдебиет осы мәселені көтеріп отыр. Қыздарын қияға ұшырып, өзін жалғыздыққа беріп қойып, шарасыздықпен мәжбүрлі түрде ымыраға келген кейуана тағдыры да («Кемпір») жалғыздық тақырыбының аянышты бір бөлшегі.

«Күлкісі келді... Бүгін атам қайтыс болды дегісі келген. Жоқ, бүгін емес, қайтыс болғанына негізінен үш күн, бүгін барып жерлеп келдік. Кеше көршілері көрінбей кеткен соң үйіне іздеп барса, өліп қалыпты. Төсекте жалғыз өзі көрпеге қымтанып өліп жатыр екен». Аза тұтар шақта шімірікпей көңіл көтеріп жүрген немеренің ата жайлы бар айтары осы. Өлім де қорқытпайды. Осындайда психологтардың пікіріне жүгінуге тура келеді. «Егер адам өлімнен қорықпайтын болса, құл болуды да тоқтатады». Суық тірлікте жылы сезімге бой ұру – қоғамның құлына айналу деген үрей санасын билеп алғандықтан да олар қазаға бейжай қарай салады. Ертеңгі күні өзі де сондай мүсәпір халге келу қаупі бар екенін ойлау бәлкім оларға тым ауыр тиер ме еді.

Кісілігінен пенделігі асып жығылып жататын антиқаһармандарының ізгілікті аңсап тұратынын жоғарыда сөз еттік. Себебі қолдан жасалған қоғамның қасаң қағидасы табиғат заңдылығын түбегейлі жеңбек емес. Тосын жағдаймен, өмір ұсынған сәтсіздіктермен бетпе-бет сынаққа түскенде сынып кетпеудің қорғанышы мейірім танытпау деген функцияны өздері сезінбей қондырып алған «робот-адамдарда» артқа қайрылу жоқ. Айжанды ғашықпын деп жүрген Бағлан «әңгіме-дүкен құруға» досы Сәкенмен оңаша тастап кетеді. Таң қалады. Бірақ Сәкен оның ең әлсіз тұсын дөп басады:

«Өмір бір-ақ минутта өтеді де кетеді. Қол қусырып отырғаннан не шығады. Көңіл көтеру керек емес пе? ... Саған қандай айырмашылық бар. Бәрібір емес пе?»

Атасы «өліп қалғанда» жыламаған қыздың көзінен еркінен тыс ыстық жас төгіледі. Ішіндегі әлдененің үзілгенін түйсінеді. Ол әлдене – адамға деген, ізгілікке, жақсы өмірге деген сенім еді. «Енді қалай өмір сүремін?» Бұл жалғыз Айжанның ғана емес, өмір-өзендегі қаңғалақтаған қайық тәрізді барлық кейіпкерінің басында жүрген сауал еді. «Ол сыртынан бағып тұрған ажалдың демін осы сәтте әсіресе айқын сезінген». Адам өзін-өзі толық түсіну үшін өлімге тіке қарап, өзінің мәңгілік еместігін сезіну керек. Кейіпкер сезінді. Әлсіздігін мойындады. Бірақ өзімшіл сана кінәні басқаға аударғысы келеді. «Егер дәл қазір әлдене болмаса, дүние өзінің жайбарақат немқұрайлығынан жаңылмай осылай безеріп тұра беретін болса, өзінің көзсіз жек көрінішіне өзі уланып өліп кететіндей көрінген». Ызаны дәрменсіздік жеңеді. Үмітсіз кеуде, қарайған жан, мұздаған жүрек жеп-жеңіл, мағынасыз қара құсқа айналып кете барады. Сүйкімсіз жан мен сүйкімсіз қарға параллельдігі астарындағы терең мәнді философия қиял аралас берілген. Өзінің қателігін сезінген жүрек өз-өзінен жерініп, ақыр соңында жанды мақұлықта ең жек көретін жаратылысы – сүйкімсіз қара қарғаға айналып тынады.

«Ана ғұмыр» мөлтек романындағы Жәдігер бейнесі ерекше назар аударуды талап етеді. «Дейсвительно, большинство здоровых людей чувствуют тревогу и вину, видя, как кто-то умирает». Адам жанын зерделер мамандар пікірі осындай. Иә, Жәдігерді жасытатын, батылдықтан қаймықтыратын да оның әлемге тым сезімтал, ақ жүрекпен қарауында жатыр.

Лиризмнің де қатаң түрі болатынына еріксіз иланасың. «Қыста» әңгімесінде кейіпкер еңсе басар көңілсіздікті «көреді». Әр сөзінде шашау жоқ, шағын ғана әңгімеде автордың айтары көп. Тағы да сол тірі жетім – кәрі шалдың үйіндегі Маркс, Ленин шығармалары, Сталин суреттері, ескі шапан, ескі күртеше сынды баяғыда лақтырып тастайтын дүниелерден жалғыздық пен көңілсіздік исі сезіледі. «Шаң». Жазушы кеше ғана дүрілдеп тұрған тұлғалардың да, жиған-терген дүниелердің де уақыт тозаңына айналарын, мәңгілік алдындағы дәрменсіздігін осылай жеткізеді. «Жапалақтап тербелген қарға мәз-мейрам болған адамдар қуаныш артынан келер аяз жайлы мүлде ойламаған. Енді сұрықсыз аспанға қосылып, бәрі тұнжырап жүр». Бұл жай ғана пейзаж емес, табиғат пен адам тағдыры бұққан параллелизмде өмір философиясы шебер астасқан. Атасының үйіндегі көңілсіздік сыйлаған құлықсыз қадаммен аялдамаға аяңдаған ол «жақында көктем шығады деп өзімді қанша сендіргім келсе де илана алмадым» дейді. Кейіпкер Табиғат көктемін емес, адам Ғұмырының көктемін іздейді. Осындай бейүміт сенімі шектеген, жақсылықтан гөрі жамандықты көп күтетін суық көзқарас көші Мадина Омарованың барлық кейіпкеріне жалғасын тауып кете береді.

«Ақтабан», «Мысық». Образдар тағы да таң қалдырады. Адамға табылмас мейірім, ыстық ықылас неге тілсіз мақұлықтарға ауды? «Көздері баз бір адамның көзінен мағыналырақ, тереңірек еді. Сөйлеп тұратын». Демек ит құрлы санасы болмаған пенде пендеден қайыр күтпесін деген ой туады. Бірақ жатыпішер сары мысықты сенімі жоқ серігі ететіндей, таянары жоқ қартамыс шағында аш-жалаңаш қалпында, екі көзі төрт болып іштен шыққан шұбар жыландарын телміре күтетіндей қарттардың не жазығы бар, жер қойнына уақытында кіре алмайтын мәйіттің кінәсі неде? Сананың ауытқуында. «Осы ма менің бар адамгершілігім? Мен өзімнің жақсылығымнан да, жамандығымнан да шаршадым». Мадина Омарова кейіпкерлерді қоғамның өзінен алып отыр, жасанды емес. Кейінгі толқынның әдебиетке жаңа серпін бергісі келіп, ізденістерге қадам басып жүргені адам жан дүниесіне төңкеріс керектігінен туып отыр. Қатыгездік пен мейірім, жақсылық пен жамандық адам болмысымен қатар жаратылған ажырамас, жыры бітпес арна. Адамзат баласының көзі көріп, құлағы естімеген қайырымсыздықтың («Қатігездік»,), тасбауырлықтың («Қарға», «Ана ғұмыр»), азғындықтың («Коньяк қосылған кофе»), мейірімділіктің («Ақтабан», «Мысық») да жаңаша түрін антипод образдар әкеп жатыр. Қанша жерден кейіпкер болмысы, тағдыры автордың танымы, рухани қалауына бағынышты десек те, бұл кейіпкерлер қолдан жасалынған емес, қоғамда бар, болып келген, бола беретін қаһармандар. Бірақ қазақ прозасы босағасын алғаш аттап отыр.

«Өмір кітапқа еліктеп тұрғандай», ақиқаты кітап әлемге еліктейді екен. Өзі қоғамдағы осы кеселге шалдықпаған сау адамның мұндай жағдайды бірден түсіне қоюы қиын, әрине. Түсінуі де шарт емес сияқты. Өйткені, бәрібір өмір түсініксіз, түбіне жетіп болмайсың.

Әдебиет – қоғамның көркем айнасы, әдеби шығарма өмір-әлемді философиялық тұрғыдан зерделей алғанда ғана бағалы. Ендеше Мадина шығармаларының бағасын арттырып тұрған философия қандай?

Ницще айтқандай, «Расында да, адам дегеніміз – сорбатпаққа толы ағын ба?» Бақытсыздықты кешу үшін ғана келгендей жоғарыдағы Гүлзираш, Шәмендердің тағдыры – осы тұжырымның дәлелдері. Әлемде олардың танымында сұрқай, мейірімсіз, баяны жоқ, қатыгездік тұнып тұр. «Құдайды өлтірген» қоғамда өзіңді жоғалтуға жол жоқ. Осындай қытымыр өмірде сен әлсіздік танытуға тиісті емессің, бақытсыздықты сенің бойыңдағы қаттылық, бірбеткейлік жеңбек, сезімге берілу жеңілісті мойындауың.

Қуыршақты сәбиіндей құндақтап, жансызбен тілдескен қыздың санасы ауытқыған, делқұлы образ. («Кемпір») «Бізден пәтерақы сұраса не бетімізді айтамыз, бөпем? Ертең ақша беріңдер десе қайтеміз? Сенің көзіңді құрт десе не дейміз? Өлтіреміз дейсің бе?» Кейіпкер монологынан біраз жайдан қанығып қаламыз. Өткен күннен қалған бір сыз санасына сызат түсірген тәрізді. Сәбиін жоғалтқан бақытсыз ана болуы мүмкін. Пәтерден пәтерге көшіп, жоқшылық зардабын тартып жүр. Ең қауіптісі – оның енді ешкімді аямайтыны. «Өлтіреміз дейсің бе?» Періште перзентті өзінше сөйлеткен сыңайы сескентеді. Шынымен де жалғыз ілікті қараусыз кемпірді өлтіре салып, пәтерін иемденуі де мүмкін ғой деген сауал сығалап тұр.

«Сен ақымақ әйелсің. Ақымақтығың құдайдың алдына барғанда Сені ақтап шығады да, тозаққа мен түсемін», - дейді кемпір кісі өлтірмекке ниеттеніп отырған әйелді райынан қайтармақ болып. («Күнәһар») Жоқ, ол ақымақ емес, қауіпті, жүрексіз әйел. Әйтпесе, көзге ашық көрініп тұрған күнәнің, өлімнің тікелей себепкері боатынын сезе тұрса да неге оның «бір сәтке де тыншымайтын көзінің қарашықтары көңілді жылтылдайды?» Мұнда нағыз ақымақ кейіпкер Сәуле. («Қатігез») Жауапсыз махаббатқа қапаланады. Иә, отбасылы еркек екенін біле тұра барған оның әрекеті түсініксіз дегің келеді, бірақ қай қоғамда да отағасы, отанасы атанса да, «махаббатын іздеуін» тоқтатпағандар санын күреп табуға болатыны тағы бар. Сәуленің ақымақтығы бұл емес. Дәрі ішіп, қиналып өлген ол жігіттің өкінгенін, өзін іздегенін, сөйтіп оның өміріндегі рөлінің «маңыздылығын» танытқысы келіп еді. Бірақ, бәрі бекер: «Тұңғиықтан күлкі бас көтеріп, тамағымды қытықтады...Сыртқа шықтым. Күн де, аспан да өз орнында. Көктемде. Өз орнында. Тек Сәуле жоқ.» Шыбын өлді – Сәуле өлді, айырмашылық жоқ еді.

Сонымен қатар, Мадина Омарова «Күзгі бір кеште», «Жұмбақ», т.б. әңгімелерінде готикалық стильді қазақ тірлігіне сіңісті үлгіде жеткізе білген. Автор өзінің осы қадамын былайша түсіндіреді: «Мені эзотерикалық әдебиет, қалыптасқан түсініктен тыс, тылсым дүние жайлы ілім қызықтырады. Осы қызығушылығымның жемісі ретінде кейде осы бағытта қалам тартамын. Содан соң готика жанры жайлы сөз айтқанда, тасада тұрып, айқаймен секіріп шығып, бірін-бірі қорқытатын балалар ойыны көз алдыма елестейді. Бұл да ләззаттың бір түрі. Бұл жерде көркемдік жағынан өнер деңгейіне жеткен болса, шығармаға кез-келген тақырып өзек бола алатынын дәлелдеп жатуды артық санаймын»[5]. Яғни қалыпты түсінікті жарып шыққысы келген ізденімпаз талғам әкелген дүние боп шықты.

Жас қаламгер қазақ прозасында интеллектуалдық дамудың үрдісі жүріп, жаңа құндылықтармен толығып жатқанын анықтай түскендей. Модернистік поэтиканың сана ағымы, фантастикалық бейнелеу, түс, т.б. түрлерін пайдаланған. Характерлердегі сапалық өзгешеліктер жаңа философиялық таным, дүниетану жаңа стильдік бедерлер, көркемдік ерекшеліктермен берілген. Постмодернизмде бірыңғай стиль жоқ, сондықтан жарып шыққан постмодернистік стиль болмайды. Қысқа да нұсқалық, қарабайыр емес, қарапайым суреттеу, оқырманды бірден оқиғаға тарту арқылы қызығушылығын арттыру бұл ағыммен қатар келгенін де уақыт көрсетіп жатыр. Бірақ постмодернистік әдебиеттің дәстүрге қарама-қайшы келіп жататынын ескерсек, қаламгердің шығармашылығына қарап, нақты шешім қабылдау әлі ертерек екенін, оның осы екі ағым арасында ізденісте жүргенін аңғарамыз. «Дәстүр мен жаңашылдықта еркін жүзетін, классика мен постмодернді бірдей меңгерген постреализм - Адам тіршілігінің маңызы туралы мәселе қояды және көзге көрінетін «бей-берекеттен» өзінің ғана әлемін» жасайтын кейіпкер арқылы шешеді».

Біз бұл зерттеу мақаламызда қазақ әдебиетіне жаңа сөз болып қосылған жас прозашы Мадина Омарова шығармашылығының ерекшелігін кейіпкер болмысы арқылы аша отырып, жалпы прозамызда өтіп жатқан үдерістерді зерделеу, сараптау, сол арқылы қоғамдық-әлеуметтік үдерістерге шығу мақсатын көздеуге тырыстық. Көптеген қызғылықты үдерістер жүріп жатқанына көз жеткіздік. «Жалпы, әдебиет дегеніңіз – адамның жан сағынышы, мөлдірлік, тазалық екенін ойлағанда, әйел қаламгерлердің өмірдің небір құбылыс, қалтарыстарын нәзік сезінетінін, сол арқылы үлкен мәселелерге шығатынын көреміз» (Ә.Бөпежанова). Өзінің бейтарап кейіпкері арқылы автор тұлғасының сан қырлылығы, адам жанын түсінудегі терең суреткерлігі, сыртқы әлемнің замандастарының ішкі жан дүниесіне жасап жатқан төңкерісін бар болмысымен сезіне алғандығы бүгінде проза саласының жаңаша дамудағы бет алысын көрсетеді. Рухани кеселге шалдыққан қаһармандар арқылы қоғамның қасіретін көз алдыңа әкеледі.

Қазақ прозасында постмодернизм үлгісі дәстүрлі поэтикалық құралдарды толық алмастырған жоқ, екеуі қатар дамып келе жатқанына аталған еңбекте көз жеткіземіз.

Сан алуан образдарға куә болдық. Бүгінгі Өмірді айна-қатесіз танытып жатқан шығармаларынан түйетініміз, бар туындыда бір ғана Қаһарман – Уақыт деп түйеміз.

СӘРУАР ҚАСЫМ

әдебиеттанушы, ақын

«Ақ Желкен» журналы





АВТОР, КЕЙІПКЕР ЖӘНЕ ОҚЫРМАН

Қысқа жазылған шығарманы кейбір оқырман жақсы қабылдап жатса, кейбір егде жастағылар кеңістік аясы тар әңгімелерден рухани қуат алмай жататындары да бар. Оқырман талғамы әрқалай. Дағды, сүрлеу жол әдеттегі бағытынан айнығанда әдеби ой-танымда тартыс, пікір қайшылығы жарысқа түсіп, қоғамдық көзқарастың екіге жарылар тұстары байқалмай қалмайтыны анық. Мәселен, бүгінгі қысқа жазылған әңгімелердің негізгі көкөзегіне кейбіреулер бойлай алмай, асығыс байлам жасайтындары да кездесіп қалады. Енді бір пікір «Қалың кітаптарды оқуға уақыт тапшы» дейтіндер қатары. Кез келген жаңа туындыны осылай топшыласақ, жеңіл-желпі ойлармен желдіртсек, автор ойын, кейіпкерлер қырын, оқырман танымын алты қырдан межелей алмас едік. Шын мәнінде қап-қап кітаптарды тауысуға уақыт тапшы, олар оқырман сұранысынан әлдеқашан шығып кеткен десек, онда неге әлем әдебиетінің темірқазығына айналған «Соғыс пен бейбітшілік», «Өлі жандар», «Қылмыс пен жаза», «Үзілген үміттер» сынды шығармалар әдебиет алаңынан шеттетілмеді. Керісінше аты аталған романдар тізімі бүгінгі күндері де ең көп оқылатын кітаптар ретінде бағаланып отыр. Мұның мәнісі қысқалық пен салақұлаштықта емес, мәнісі сапада, мағынада, терең ойда.

Бүгінгі қазақ прозасындағы жеміс, азды-көпті әңгімелер ертеңге рухани бақыт сыйлай ала ма? Осы күндері қандай авторлармен жақын табыстық? Нендей шығармалар дүниеге келді? Жазушы не айтқысы келді? Оқырман не күтеді? Кейіпкерлер ерекшелігі кездесе ме? Бұл сұрақтарға қазақ прозасы заман көзқарасымен байқастағанда әр уақытта да жауап беріп келген. Мүмкін сананың өзгеруіне байланысты жылт еткіш қомақты дүниелер әдебиет ауылынан алыстар да, бірақ әл-қуатына қарай сол шығармалар замандас оқырманын бей-жай қалдырмағанын да айта кетуіміз орынды. Жазушының қалауы, рухани дамуы әрқалай. Тіпті ол оқырман ойымен біте қайнаспауы да мүмкін. Сіз ол үшін оны кінәлай алмайсыз. Әдеби сын сот емес. Тағы бір қырынан көз салып қарасақ, сұранысты өтеу де қажет. Оқырманмен санасқан да жөн. Ал, санасып жүрміз бе? Қазақтың бағзы сөзіне салсақ, «Халық айтса қалт айтпайды». Бір өкініштісі - өнер мен әдебиетке халық өз пікірін әрқашан қосып отырған жоқ. Кезінде білсеңіздер етті... Өтежан Қанахиннің «Құдірет» романына зиялысы бар, қара жаяуы бар, барлығы бірдей сын тағып еді. Қазіргі заманымызда кітап таратып, жөн сұраудың арасы шалғайланған сайын шығарма да сұйылады. Жазушы да өзінің қалағанын жазады. Сол қалағанның ішінен ара-тұра жалт еткен сәулелер де көрінбей қалған жоқ.

«Жас толқын» прозалық жинағына енген Мәдина Омарованың «Жол үстінде» деген шағын әңгімесіндегі адам табиғатына жат мінездер, ар алдындағы бойжеткеннің күйзеліске түскен күйі оқырманды ойландырмай қоймайды. Бізге бұл әңгіменің етене жақындығы қазақы ұғымдағы елес, өлі мен тірінің арасындағы диалог, олардың бір-бірінен қаншалықты рухани алшақтағанын көрсету арқылы оқырманын біраз ойдың тереңіне сүңгітуі. Оқиға Алмабек қарттың марқұм болған баласымен ауылға жаяу келе жатқан қыздың әңгімесі арқылы дамиды. Табиғатынан сақау жігіттің кемістігін ақымақтыққа балаған жас қыздың осынша пенделік ойға баруына не себеп? Өмір мен өлім арасындағы алшақтық мына бір тұстарда жіті көрінеді:

«– Орталыққа жай барып па едіңіз?

– Мен бе?

Таңданғаны сонша суыт жүрісінен жаңылып, бетіме үңілген. Содан кейін сабасына түскендей, баяғы жылдамдығын қайта тапты. «Есі дұрыс емес пе?» деген ойдың басыма жаңа келгеніне қайран қалдым. Өзі сақау, өзі жынды. Құдай, саған не жаздым.

–Келісінше, олталықтан келемін. Ауылда тығыз шалуа болып. Түкке тұлмайтын шалуа, білақ өзім келмесем бітпейтін болды.

–М-м-м, түсінікті.»

Автор бұл әңгімеде қалтарыста жатқан көп сауалдарға жауап іздегендей. Бірінші жақтан сөйлеген жас қыздың сақау жігіттің алдында өзін тым жоғары қоюы адамгершілікке жата ма? Адамдар арасындағы теңсіздік, бір-бірінен үстемдігі, өмір көрмеген жас қыздың ойына әлгіндей мүсіркеушіліктің қайдан келгеніне таң қаласыз. Өзіміз байқамайтын көп қателіктерімізді автор еске салғандай көрінеді. Егер бұл шығарма готика жанрында жазылмаса, оқырманды анау айтқандай әсерге бөлемес те еді. «Абайдың: «Адамның тірісінде жақсысы жоқ, өлгеннен соң жаманы жоқ» идеясымен сабақтас келетіндей.

Жолда келе жатқан жас қыз сақау жігіттің өлген адам екенін білмейді.

Кейін апасы екеуінің арасындағы:

«– Жалғыз келген жоқпын. Алмабек шалдың баласы екеуміз келдік, — деп шынымды айттым.

– Қай Алмабек?

– Иттері бар ше.

Апам ернін сылп еткізді.

– Оның баласы өліп қалмап па еді.

– Өлмей-ақ тірі. Бірге келдік деп тұрмын ғой.

Апам сандықтың үстіне отыра кетті.

– Оның жалғыз сақау баласы авариядан кеткен. Он жыл болды, міне.

– Сақау деймісің?» деген диалог-сөзден соң ғана оқиғаның анық-қанығына көзі жетеді.

«Жол үстінде» атты бұл әңгімеде кейіпкердің өкінуі, артық кеткен сөзі үшін өзін-өзі жегідей жеуі де, таусылуы да әңгіменің ішінде көрсетілмеген. Керісінше оқырманға ой салады. Жас бойжеткеннің әңгіме сыртындағы ишарасы оқырман көңіл-күйімен біте қайнасып кеткен. Шығарма соңы шешуін таппаған сауалдармен аяқталады.

«Ертеңіне ұлыған иттердің дауысы астында қалған ауыл Алмабек қарттың қайтыс болғанын естіді» деп бітетін әңгімеде негізгі күре тамыр Алмабектің өлуіне байланысты емес те еді. Негізгі ой-өзегі адамның тіршіліктегі бар бақытының қайда бара жатқанын бағамдауда еді. Тағы да қайталаймыз. Мәдинаның бұл әңгімесі кейіпкердің қалтарыстағы ойы арқылы жұмыр басты пенденің басында болатын рухани мүгедектіктің бетін ашу. Әңгіменің мына бір тұсын: «Ең болмаса қолымды қалтасына салсам ғой. Бірақ әйелі бар ма, жоқ па, соны біліп алса болар еді. Дегенмен есінің дұрыс еместігі рас болса, бойдақ шығар. Күлкім келді» дегенді көзіңізге елестетіңіз. Қуыстанған кейіпкердің жанын жаралаған осыншама сұрқия ойлар дұрысында саналы оқырманның өмір сауалдарымен күресуіне жол ашқандай. Мәдина тылсым оқиғалар желісін ала отырып, адамдар психологиясында кездесіп жататын эгоистікті көрсетіп берген. Алмабектің баласының сақаулығы болмаса, есі дұрыс емес дейтіндей ол қандай өрескел қылық жасады? Немесе жас қыздың одан артықшылығы неде? Аталған әңгімеде автор, кейіпкер, оқырман үшеуі біртұтас шығарма сыртындағы «өмір мәні» деген сұраққа бірлесіп жауап іздейді.

Мәдинаның «Қазақ әдебиеті» газетінде жарық көрген «Күзгі бір кеште» (мистикалық әңгіме), «Қадір түні» (диалог-әңгіме) сияқты әңгімелері де тылсым оқиғаларға толы. Соңғы жылдары қазақ прозасында кейіпкерлердің «дүниеден жерінуі», айналадан тазалықты іздеуі көбірек орын алуда. «Күзгі бір кеште», «Жол үстінде» әңгімелеріндегі Алмабектің баласы мен Жанна есімді қыздың (өлгендер) бұ дүниедегі жекелеген адамдармен ғана кездесуі таң қалдырады. Алты жасар қыздың Асхат есімді бас жасар балаға ғашық болуы, басқа жандарды місе тұтпауы, көзге ілмеуі адамның тазалықты аңсауы, өмірден береке кетуінің бір белгісіндей. Автордың: «Мен бір бөлмелі үйде жалғыз тұрамын. Үлкен қалада, миллионнан астам халық тұратын қалада жалғыз болған қандай үрейлі, адамға адам пана бола алмайтын болып тұр ғой сонда» дегенінен қоғамдағы жазылуы қиын дерттің өршіп бара жатқанын тану қиын емес. Айтпақшы, Жанна есімді періште қыз Асхатты неге іздейді? Себебі, Асхат таза, ол пәк. Оның күйеуін өзгеден қызғанған немесе темекіні бұрқ-бұрқ будақтатқан жалғызбасты әйелде несі бар? Бірақ жалғызбасты әйеліміз Марияшқа қарағанда тәуір кейіпкер. Ол ойлана біледі. Періштенің (мүмкін өлген қыз) оған жақындағаны да содан болса керек. «Үлкен қаланың қай жерін мекен етуде ол қазір? Әлі Асхатты жақсы көре ме? Неге келді, қайда кетті?» деп бітетін шағын мистикалық әңгіменің айтары көп.

Марат Әзімхан,

әдебиеттанушы «Сын» журналы





Жаңа прозаның біздегі белгілері

Мәдинаның «Жас толқын» сериясымен «Жалын баспасы» ЖШС-нан шыққан «Ана ғұмыр» атты кітабына бір романы, қырық шақты әңгіме, екі актілі драма кіріпті. Белгілі сыншы, мәдениеттанушы Әлия Бөпежанованың алғысөзінде кітапқа кірген шығармалар хақында профессионалды пікір айтып, жазушының негізгі шығармашылық белгілерін атап өткен.

Автор әйел адам, кітап пен кітапқа кірген романның аты «Ана ғұмыр» болғандықтан қалыптасып қалған «предрассудок» бойынша әйелдік табиғаттан туатын көркемдік сипат күткеніміз рас. Олай болмай шықты. Жазушыларға «жас» деген анықтауыш қосатын жаста болғанмен, Мәдина жас жазушыға келетін деңгейден асыпты. Осы себепті шығармаларына көркемдік баға бергенде, жастығына қарап «скидка» жасаудың қажеті жоқ сияқты.

Өткен ғасырдың 70-ші жылдарында болу керек, «Батыста қалың-қалың романдар оқылмайды, енді жол-жөнекей вокзал, аэропортта, ұшақ, поезда оқып тастауға болатын микроромандардың дәуірі туды» деген сөздерді әдеби газет, журналдарда кездестіріп жүрдік. Кейінірек Кеңес Одағының Балтық жағалауы елдерінде, Ресейде әдеби айналымға түсе бастаған сияқты еді. Мәдинаның «Ана ғұмыр» романы 25 бет екен, мөлтек роман деп беріпті. Жасыратын, жабатыны жоқ, бұған дейін мөлтек романды да, осы тақырыпта жазылған талдауларды да оқып көрмегендіктен, 25 бетте романдық мазмұнды қалай береді екен деген қызығушылықпен оқып кеттік. Романның: «Төңірек мүлгіген тыныштыққа кенет оранды», – деген бірінші сөйлеміндегі «кенет» сөзінің орнына алғаш келісе алмай барып, келесі сөйлемдерді, алғашқы абзацты оқығаннан кейін барып дұрыс көрдік. Аз көлемде көп айту үшін осындай қолданыс қажет екен. Осыдан ары қарай мөлтек роман мәтініне сақ қарап, үңіле түсіп оқу керек деген ой келді. Прологта айтылатын оқиғалар әлі әдеби оқиғаға, көркем фабулаға айналмаған. Баяндау 1-жақ пен 3-жақтың синтезі. 3-жақтан баяндаудағы «ол», «оны» дегендер автор-баяндаушының өзі болып сезіледі. Баяндаушы бірде жас бала, бірде авторлық суреттеу деңгейінде. Өткен шақты суреттей отырып, осы шаққа ауыса салады. «Тағы да әжесі есіне түсті», – деген сияқты құралдарды пайдаланып қайтадан өткен шаққа, тым әріге кете береді. Баяндаушының жасы, түр-түсі, аты-жөні әлі белгісіз, ал көркемдік уақыт бірде 9 айлық балаға барса, одан оқушы балаға келіп, еске алушы – баяндаушыдан тым әрідегі ашаршылық, соғыс жылдарына кетеді. Бұл уақыт аясындағы мол ауысулар көркемдік тұрғыда кібіртіксіз, табиғи жылжиды.

Ал нақ осы шақтағы суреттеу бір-ақ жерде: «Ол тоңа бастағанын сезді. Бірақ кері қайтқысы келмеді. Қазір жаңбыр құйып, дүние астаң-кестең болса да кері қайта алмайтындай». Прологтағы әрбір шегініс – мағыналық бөліктегі оқиғалар «толық емес» – қадау-қадау штрихтар, кейіпкерге, мекенге қатысты ешбір атаулар, табиғат суреті, адам портреті жоқтың қасы, көркем фабула шығаратын, образ ашатын көркемдік элементтер аз. Осы себепті бұл жердің көркемдігіне, суреттілігіне баға беретін мүмкіндіктер де аз. Алғаш тым жұтаң бояулы болып көрінгенмен, көп ұзамай-ақ өте аз көлемде ауқымды мазмұн көтерген жан-жақты проза болып көрінді. Қатал реалистік баяндау да бар: «Есіне тағы әжесі түсті. Қырық төртінде дүниеден озған кенжесінің қазасын көтере алмады. Әжесі он үш бала тапқан кемпір еді. Соғыс алыпты, жұт алыпты, ауру-сырқау алыпты. Үшеуі осы күнге жетті. Солардың кенжесі бұның әкесі еді. Әжесі – ол үшін әке де, шеше де, сондықтан болар, есі кіріп қалса да әке өлімі оған онша әсер ете қоймаған. Өзінен кейін буыны бекімеген төрт бала бар, шешесі жесір қалды. Улап-шулап жылда шілдехана өткізетін шаңырақ бүк түсті. Азаматынан айырылды. Бұл жағдай оның қаперіне кіріп-шықпапты. Тіпті, ол күндерді құрбы балаларымен ойнап, көңілді өткізгені есінде».

Прологта баяндаушының өткен өміріндегі негізгі межелер көрсетілген. Реалистік сипатта баяндалған. Прологтың соңғы көлемді абзацындағы шығармашылық тұлға, Леонардо да Винчи, Мона Лиза жайлы пәлсапалары бар оқымысты баяндаулар алдыңғы жағынан анық төмен. Әрі қарай роман тоғыз бөлім-әңгімеден тұрады. Әңгімелер кейде бір желінің бөлігі болса, кейде дара шығарма түрінде. Автор-баяндаушы бір бөлім-әңгімесінің соңында: «Сол бір кездер жөнінде шағын этюд жазған едім», – деп келесі әңгімесіне көшеді. Алғашқы «Балалық шақ» әңгімесінде таза 1-жақтан баяндауға ауысып, прологта штрих түрінде ғана айтып өткен өлең жазатын бала қыз тақырыбын қалыңдата, дамыта түседі. Әлі де диалог жоқ, суреттеу жоқтың қасы. Бірақ образ шығып келе жатыр. Баяндауда авторлық самоирония айқын көрінеді. «Қара қыз» деп аталған келесі бөлімінде енді баяндау айқын үшінші жаққа ауысып, «Балалық шақта» «өзі жайында» әңгіме айтқан қызды сырт көзбен, авторлық баяндаумен суреттейді. Алдыңғы бөлімде «өзін-өзі сынаған» қызды енді автор басқа тұрғыдан келіп «сынайды». Осыдан образ тереңдей ашылып келе жатыр. Осы бөлімнің екінші жартысында баяндау қайтадан бірінші жаққа ауысады: «Қара қыз деп отырғаным, өздеріңіз сезген боларсыздар – мен», – деп әңгіме ауанын етене күйге қайта ауыстырады. Әке-шешесінен ерте айырылған, әжесіне қарап қалған, одан айырылып, ағайын босағасында, интернатта өсіп келе жатқан қызды «аямай» суреттеп, әжептәуір танымды образ деңгейіне жеткізген. «Қаңғуды он-он бір жасында бастаған, шешесі сабайтын, қан-жоса етіп дүрелейтін, таяқ жегенді суқаны сүймейтін, өзі інілерін сабайтын, темекіні де, арақты да ертерек татқан, сондай болғанына өкінбейтін, «Тимур және оның командасындағыдай» балаларды суқаны сүймейтін, оғаш қылықтарымен өз сүйкімін өзі кетіретін, осы қылықтары өмірде көп кедергі келтірген, ерте өлең жаза бастаған» қыздың образы әбден ашылған. Суреттеуі аз, көбі баяндау арқылы. Автор өзінің қаталдау реализмін артықтау қолданған сияқты. «Бояушы, бояушы дегенге сақалын бояғандай». Баяндаушы екі түрлі. 3-жақтан келгенде ұстамдылау, ақылдылау авторлық баяндау, 1-жақтан келгенде баяндаушы – кейіпкердің жас шамасына қарай өзіндік ерекшелігін сақтауға тырысқан. Прологта айтылып қана өткен кейіпкерін келесі екі бөлімде алға жылжытып, тереңдете түсіп ашады. Мөлтек романның келесі, әңгіме, этюд пе, новелла ма, бөлімдері кейіпкер өмірі ағымының жүйелі барысын сақтауға тырыспай, жеке, дара шығармаға жақын формада берілген. Романның басындағы (прологтағы) кейіпкермен (әлі аты белгісіз) келесі бөлім-әңгімелердегі кейіпкерлермен байланысы барын білдіруді автор қажет деп тұрмағандай. Нақты байланысын білдіретін ілік, көркемдік құрал жоқ. Бірақ сол кейіпкер екені авторлық интонациядан, шығарма табиғатынан сезіледі. «Махаббат» деп аталған бөлімде бұрынғыдан мүлдем бөлек поэтикаға, диалогты мәтінге, суреттеуге ауысқан. Негізінде 3-жақтан баяндалатын бөлімде: «Мен махаббатқа сенбеймін. Және маған бұл сезімге ешкім сенбейтіндей көрінеді. Ойын. Барлық ережелері бекітілген, қалыптасқан, әдемі ойын», – дейтін бір ғана 1-жақтан баяндалатын абзац бар. Бөлімнің өне бойындағы диалогтар кейіпкерлердің мінезіне, образына сай келіп отырғанмен, кейде өмірде айтылатын сөздерден ауытқитындай жерлері бар. Бөлім махаббат жайлы реалды, жақсы әңгіме. Автор махаббат жайын айту үшін өмірдің бір эпизодын қалқып қана алған, «бәрін айтпаған». Бұл арада аздап жазушылық пенделік те көрінеді. Өмірлік-ақ дейтін суреттеулердің, диалогтардың ішінде әдебиленген, оқымыстыланған бірер белгілер кездесіп қалады. Осы жерді қатал, заманауи реализм дейміз бе, әлде біраз шығармашылық «кокетствосы» бар анықтама хабар дейміз бе? Әлде автор «өзін-өзі сынауды» қызықтап кеткен бе? Бұл бөлімдегі диалогтан басқа мәтін бөліктерін қысқартып қырнай түссе, Хэмингуейдің шағын шығармалары поэтикасын еске түсіретін сияқты. Осы бөлім соңында жеке-жеке әңгіме ретінде де жүре беретін әңгімелерді бір шығармаға біріктіру үшін бе: «...Ал, менің тұрмысқа шыққандағы хикаяларым мынандай шағын новеллаларға айналды», – деп алға сілтеп жібереді. «Қолдан жасалған шарап» бөлімінде диалогты суреттеуі қоюлана түсіп, дәстүрлі прозаға ауыса бастаған. Өмірдің бір сұмдық, сорақы көрінісі – ішкіш, адами ұстанымдардан айырылған ене, ішсе тоқтай алмайтын күйеу. Біз көбіне Ресей телеарналарынан көретін жағдай. Бұл тарауда кейіпкер аттары (Гүлдар, Жәңгір) берілген, аздаған табиғат суреті бар. Енесі екіқабат Гүлдарды арақ іш деп қинауда. Көп болмаса да, қазақтар арасында да кездесе бастаған көрініс. Ашты реалистік сипатта суреттелген. Автор әр адам (образ), әр ситуацияға әр түрлі адамдардың әр түрлі баға беретінін нәзік талдаумен көрсеткен. Бөлімнің соңындағы: «– Ішпеймін. Бала емізіп жүрмін. Ішпеймін. – Мен Жәңгірге екіқабат кезімде шампанға жерік болдым. Күніне біреуін, кейде екеуін ішетінмін. Бір сау жүрген күнім жоқ шығар. Ештеме жоқ. Қол-аяғын балғадай етіп тудым. Бай қылып отырсың ғой. – Ішпеймін. Болды. Жүрегім айнып кетті. – Онда, балам, мә, сен іше сал. Мен оның бетіне қарадым. Ол да басын шайқады. – Әй, балам-ай, қатыныңнан қорқасың-ау!». Кейіген кейіппен стакандағыларды бөтелкеге қайта құя бастады. Саусақтары дір-дір етеді. Шашылып-төгіліп жатыр шарабы. Ашуланып тұрғаны, не маскүнемдіктен қалтырап тұрғаны белгісіз. Бірақ мен бұл кісінің қолы қалтырайтындай деңгейде маскүнем емес екенін білемін. Ішеді. Жақсы ішеді. Бірақ маскүнем емес. Әзірше маскүнем емес. Демек, ашу, ыза. Маған жынданып тұр. Іштей масайрап, әкемнің құны түгел қайтпаса да, қайта бастағандай, әлдебір рахат күйге ендім», – деген мәтіннің көлемі шағын болса да кейіпкердің (Гүлдардың) жан дүниесінің күрделі қабаттарын ашып тұр. Әжептәуір кешірімді, адам да таниды, біраз кекшілдігі, пенделігі де бар. «Көктем балаусалығы кеткенде...» әңгіме-бөлімі бөлек әңгіме де сияқты. Бірақ романнан тыс жеке алғанда көркемдік құны төмендеп кетері анық. Әңгіменің алғашқы жартысы түгелдей ер адамның ішкі монологы. Аты берілмеген. Монолог иесінің оқушылық кезеңнен отыздарға келген, үйленген, балалы болған кезіне дейінгі өмірі бір жарым бетте баяндалған. Бөлімнің ортасында: «Әйелін қашан шындап жек көре бастады? Есінде жоқ», – деп бастап, авторлық баяндауға көшеді. Енді оның өте пысық әйелі Гүлзираш суреттеледі. Екі кейіпкер де дараланған, танымды, түсінікті образдар. Романның өн бойында келе жатқан қыз осы бөлімдегі «ойшылдың» мектепте оқып жүргенде сүйген қызы болу керек. Осы бөлімдегі Гүлзираш емес. Осы жерге келгенде айтарымыз – автор-баяндаушы кейіпкерді, оқиғаны әр түрлі тұрғыдан көріп, әр қырын аша түсуге тырысады. Образ, оқиға бүтіндігін қатаң сақтауды мақсат етпейді. Жалпы өмірді беруге тырысады. Бөлімнің екінші жартысында баяндау 1-жақтан, жаңағы Гүлзираштың атынан жүреді. Күйеуіне берілген мінездеме алдыңғы жартысындағы қалпын сақтаса, мұнда алдыңғы жартысындағы қатал, суық, пысық Гүлзираштың жүрегінің түкпірлерінде мейірімділік нышандары да бар екені көрсетіліп, образ ретінде тереңдей түскен. Романның «Айым да сен...» және «Ғалия» бөлім-әңгімелерін бөлмесе де болар еді. Гүлзираштың күйеуі (осы бөлімдерде Жәдігер деп аталады) оқушы кезінде сүйген қызын іздеп Алматыдан 2500 шақырымдағы Қайыңдыға аттанады. Ғалия жалғыз, жұпыны тұрады, тұрмысқа шықпаған. Кейінірек есі ауысқаны білінеді. Бір бесіктегі баланы ұрлап әкеліп, Жәдігерге көрсетеді. « – Мында қара. Төрде бесік тұр. Ғалия қолымен ымдап шақырды. Бала жатыр. Тірі бала, пысылдап ұйықтап жатыр. Мен Ғалияға қарадым. Ол жымың-жымың етеді. – Екеуіміздің қызымыз. – Қа-лайша? – Сен мені тастап кеткенде ішімде қалып еді бұл қыз. Екеуіміздің қызымыз. – Мүмкін немереміз шығар. Мен оның есуас екенін кенет, бір мезетте түсіндім. Жалғыз, ешкіммен араласпайды, біреудің баласын ұрлап әкеліп, айтып тұрғаны мынау. Суық терім бұрқ ете түсті. – Жоқ. Ғалия басындағы орамалын сыпырып, бетін басты. – Қызымыз деп тұрмын ғой, қызымыз. – Ғалия, Ғалияш, қайдан алдың баланы, айт, маған айтшы, қорықпа. – Есіңде ме, сен маған үйленбеймін дедің ғой. Үйленбеймін дедің. Сонда мен бала көтеріп қалған едім сенен. Бірақ айтпадым. Бала үшін, амалсыз қалдырғым келмеді қасымда. Мынау сол бала. Сенсең де, сенбесең де осы. Мен біліп тұрмын ғой. Бұл сол бала қайта келіп тұр, көрдің бе, бесігімен. Біздің қосылғанымызды біліп, қайта келіп тұр». Жәдігер есі шығып, «Кетемін» деген сөзді айта алмай тұрғанда «Сен бізді қайта тастамақсың ба?», – деген сұрақты естіп, тұра қашпақ болғанда: «Бар, кете бер, түсінбеген екенсің» деген сөзді естіп үйден шыға жөнеледі. Бұл бөлім «Ана ғұмыр» романының ең көркем бөлігі. Жоғары деңгейдегі эпикалық проза. Реалистік сипат та, психология да бар. Осы стилінен танбаса, Мәдинаның жақсы прозаик болмағы анық. Романның соңғы бөлімі «Қарғыс» деп аталыпты. Романның басындағы басты кейіпкердің баяғы ішкіш енесі. Сондағы Жәңгір мұнда Жәдігер деп те аталады. Романның аяғына қарай Гүлзираш деп аталған кейіпкер мұнда «келін» деп қана жүр. Енесі Жәңгір – Жәдігердің жоғалуына сен кінәлісің деп, Ғалия оқиғасын да айтып береді. Онда Ғалияны баласы «тастап кетіп» содан суға батып өлген дейді. Басты кейіпкерімізді «Бізді бақпасаң қарғаймын» деп қорқытады. Роман соңында эпилог берілген. Шағын эпилогты ойлы, салмақты сөйлемдермен бастап, әрі қарай көтеріңкі романтикалық стильде бірер сөйлем құрап, ақырында әйелдік, аналық табиғаттан туатын ойлармен аяқталған. Көлемі шағын повестей ғана романды күдікпен оқи бастап едік. Аяғында көзіміз жеткені – роман екені. Романдық мазмұн, өмір анық бар. Мәдинаның «Ана ғұмыр» жинағына кірген әңгімелері қырық шақты, жинақтың негізгі бөлігі. Жинақтағы алғашқы әңгіме «Емші апа» 1-жақтан дәл, үнемді стильмен баяндалған, диалогтар арасында қысқа суреттеулері бар, өткір сюжетсіз, шымыр тартыссыз лирикалық жобадағы әңгіме. Шұғыл динамика, қызықты оқиға болмаса да автор адам ойына, жан дүниесіне әсерлі әңгіме шығарған. Әңгіме поэтикасы – дәл, жылы, кісілікті сипатта. «Бәрін» (пейзаж, портрет, қимыл, мимика) ала бермей, көркемдік мақсатына керегін ғана алған. Әңгіме рухани функциясын толық атқарып тұр. «Жақсы көру» әңгімесі негізінен диалогтардан тұрады. Өмір тек диалогтардан тұрмайды. Әңгімеде әдеби мақсат үшін диалогтарды ұтымды пайдаланған, жасанды болып көрінбейді. Оқып отырғанда 4-5 жасар баланың ерке, тентек мінезбен анасын жақсы көруі нәзік байқағыштықпен берілген. Өте реалды. Әңгіме финалында анасын жақсы көруі шектен шығып, мазасыздыққа айналған баланы 4-5 жасар деп отырғанымызда «Ол бар болғаны тоғызда еді» деуі көңілімізге қона қоймады. «Құдайы тамақ» әңгімесінде ауылдағы бір типті көріністі берген. Әңгімелік сюжет, оқиға жоқ десе де болады. Жылы, байқағыш көңілден шыққан сурет қана. Автор кішкентайды көре алған және бере алған. «Қыста» әңгімесінде де әдеби фабула, сюжет жоқ дерлік. Бірақ үлкен өмір бар, сурет бар, аяушылық сезім бар. Кәрі адам, кәрі үй, кәрі өмір. Жарты бет әңгіме –толыққанды әңгіме. Мәдинаның романында тентек қыз образы басым жүрсе, мұндағы қыз басқаша – ересек, байыпты, терең. Әлде романдағы қыз тентек болып көрінгісі келді ме екен. Әңгіменің соңғы сөйлемі өте мықты: «Сол жолы аялдамаға келе жатып, жақында көктем шығады деп өзімді қанша сендіргім келсе де илана алмадым». Мәдина мықты пейзажист емес. «Жаңбыр» әңгімесінің басында аздаған табиғат суреті бар. Табиғатты тек шығарманың көңіл-күйін аша түсу үшін ғана алатындай. «Менің ауылым» әңгімесі қазақ әдебиетіндегі ең бір типті тақырыптардың біріне жазылған. Бес баласы болса да үйде жалғыз қалып жол баққан кәрі ана: «Аман болсын әйтеуір...» деумен отыр. Бәріміздің ауылымызда кездесетін көрініс. Көп жазылған тақырып. Мәдина ең қысқа жолды таңдап алған. «Махаббат туралы» әңгімесі триптих. «Азамат», «Гүлім», «Әсел» деп үшке жіктеген. Өте реалды ой-әрекеттер суреттелген. Автор асырып, не төмендетіп жібермейді. Шындықтан да қашпай, өзін де аямай, құрғақ, қысқа баяндаудың бір жақсы үлгісін жасаған. Осы көлемнен ауытқымайды, кейде мол, кейде шөл емес, тұп-тура. Тілі дәл, нақты. Махаббатты әсірелемеген. Осынысына таңқаласың. Дәл физиологиялық махаббат. Автор-баяндаушы өзін де «әдемілемейді». Осынысымен аздап «бравада» жасай ма деп қаласың. Жалпы, Мәдинада қысқа миниатюра, этюдтер түріндегі де, толыққанды эпикалық сипатта жазылған көлемді әңгімелер де бар. Қатал реализм мен жылы лирика, гуманистік сарын кірігіп жүретін де, әрқайсы жеке тұрып әңгіменің негізгі қырына айналатын да жерлері бар. Анық әңгімеші. Романы да жеке әңгімелерден құралып өрбіген. Суреттеп отырғанына қадап баға беріп, тікелей пікірін көрсетпейді. Композиция, сюжет, тартыс, т.б. көркемдік элементтерді арнайы қадағаламайды. Мәдинада, әрине, жөні келмейтін де әңгімелер бар. «Күзгі бір кеште» әңгімесінде 5-6 жастағы қыз баланың аномалды махаббаты суреттелсе, «Жартас басында» әңгімесінде не айтпақ ойы бар екенін түсіне алмадық. Мәдинаның өзі түсіне ме екен? Басқа да бірнеше әңгімесін жинаққа кіргізбесе де болар еді деп ойладық. Жинаққа кірген «Коньяк қосылған кофе» атты екі актылы драмасына «хичкокшалағанда» деп анықтама беріпті. Мұның не екенін білмедік. Арғы аталары батыр, би, шешен болған, өз әке-шешесі қызмет істеген, ауқатты отбасында туып-өскен Батыр мен әкесінің кім екенін білмейтін, балалар үйінде өскен, былапыт өмір кешкен шешесі бар, шешесінің кезекті көңілдесі 12-13 жасында балиғатынан айырған Шәменнің үйленуінен драма оқиғасы өрбиді. Кейін Шәмен туған қызыңа көз салдың деген айыппен күйеуі Батырды у беріп өлтіреді. Драма мәтініне зер салғанда Батырдың ата-анасына тоғышар дегендей айып тағылса, Шәменнің шешесі адам қалпынан кеткен әйел. Қызы анау. Бұл драмада автор бейтарап дегенмен де, кез келген шығармада авторлық тенденция болады. Осы тұрғыда әдебиетте әйгілі мысал бар. Гончаровтың «Обломов» романында жаны таза, бірақ мейлінше енжар, жалқау Илья атты бас кейіпкер бар. Өмірі негізінде диван үстінде өтеді. Аталған роман жайлы жазған «Что такое обломовшина» атты мақаласында Николай Добролюбов революциялық тенденция табады. Бұған роман авторы қатты тулап қарсы болған. Мәдинаның драмасын оқығанда да авторлық тенденцияны байқағандай болдық. Батырдың тоғышар отбасынан Шәменнің былапыт шешесін, Шәменді жоғары қоятындай. Осы арада Мәдина «хичкокшылап» кеткен сияқты көрінді. «Ана ғұмыр» кітабына жазған алғысөзінде сыншы, мәдениеттанушы Әлия Бөпежанова М.Омарова шығармашылығы жайында: «...дәстүр мен постмодерннің арасындағы қарама-қайшылықты жоятын постреалистік жазудың машықтары», – депті. Постреализмнің дәл не екенін біле қоймағандықтан Мәдина прозасының жақсы үлгілерінен біраз заманауиланған Бейімбет Майлин мәнерін көргендей болдық. Шағын этюд, миниатюра түріндегі әңгімелерінің ең жақсыларынан Шерхан Мұртазаның мөлтек әңгімелеріндегі поэтиканы, лирикалық лепті байқадық. Қазіргі жастардың әлемдік әдебиет ағымынан құлағдарлығын, біз атын естімеген авторларды оқитындығын, орыс, шет тілдеріндегі қалың журналдарды ақтаратындығын естиміз. Сондықтан біздің автор стилі жайлы пікірлеріміз өз ауылымыздың аясынан шығып отыр.

Рафат Әбдіғұлов, ҚӘ №5 /3325/ 20013 ж.





«Ақтастағы Ахиконың» көркемдік әлемі

"Ақтастағы Ахико" қойылымы өткеніне көп уақыт өтпесе де ол жайлы бірнеше пікірлер мен талдаулар жазылып та, айтылып та жатыр. Белгілі журналистер, әдебиетшілер қойылымның артық-кем тұстарына тоқталып, баспасөз беттеріне жылы лебіздерін білдірді. Солардың ізін суытпай жас әдебиетші Күлтегін Аспанұлы жан жақты ғылыми талдау жасапты. Қойылымның көркемдік әлеміне жасалған шолуды оқи отырыңыздар!

«Әлі-ақ туар әділеттің ақ таңы» Кейуана

Тарих даңғылынан өткен қалың көш ішінен сән-салтанаты жарасып, жібек-зүбәржәт жамылған әшекейлі арба-күймелер мен жантүршігерлік азаптың айқайы, оңып-тозған портреттер сығалап тұрады. Тарихи сананы қайта түзеу ісі кез келген белім бекем болсын деген елдің негізгі уәзипасы. Дүр дәуірдің ғазиз ғасырға өз бұйырығы мен сыбағасын үлестірілгені лауқұл мақпұздан мәлім іс-ті. Көп жұртқа шүлен таратқан Тәңірі жазғаны бұлжымас кепиет заңы. Сол көп жұрағаттың ішінде көктүркіден көгеріп-өнген қазақ халқының арғы-бергі тарихының көбі әлі күнгі ашылмаған жұмбақ күйінде. Байтақ тауарихта игерілмеген тақырып, көбесі сөгіліп іздеушісін таппаған дүние тағы «көп». Қасырет не мамырстан шақ, бәрібір, ұлт өткенін алаламай туралықпен, зор ықыласпен, махаббатпен тануы тиіс. Бұл оның табиғи құқы. Ұлт пен ұлыстар басынан өткерген уақиға оқшау болуы мүмкін емес, бар әрекет адамзаттың ортақ мұхитына барып құяды. Табиғат – компоненттердің максимумдық үйлесім картинасы, компонент дегеніміз барлық сөз таптарын қамтиды.

Мағжанның қапастағы қалін танып, көрсеткім келеді деген бір ағамның тілегі келеді ойға. Иә. Өткенін танымай болашаққа алшаңдап бару қатерлі. Тағдырдың салғанынан тұқымы сең соққандай күйреп, қара жерге судай сіңіп кете жаздаған үмітшіл ұлттың бағын баптап, көшін түзеген Ақиқаттың ақтығына күмән жоқ. Ақ Құдайға жақ.

Азып-толған он екінің бірі ақыраптың айналасы қазақ қайтқанымен қайта қауышқандай, қаймығып-қуанып «қорыққаны мен қуанышы бірдей» ерекше күй кешті. Бұдан өзге реакция күту бекер. Қазақфильм «Анаға апарар жолдың» қасиетін ұқтырып, Әкемтеатр «Ақтастағы Ахиконың» қазақпен-адамзатпен жапсарлас тағдырын танытты. Үлкен шаруа. Тоқмейілсуге болмас, осы қызумен қаузау-ізденіс жалғануы тиіс. Бүгінгі сөз «Ақтастағы Ахиконың» ақжарма жан әлеміне арнаулы әңгіме. Жан азығы тірек қазығына айналған, ойкөзі сезгіш көрушіні күйінішке бөктіріп, көңілін көбіктеткен қойылымды пессимизмге балап, еңсені езгіш деу қата тұжырым. Жоғарыда айтқандай, көрген құқай-қорлығы мол, қаскөй үлбі үріп томпайтқан дәуір дорбасын арқалаған арқалы халықтың трагедиясын басқы сапқа түзу заңды.

Тарихи сана тайқазанын қайта қалыптап, қақпағын құю – мәдениеттің еншісі. Жалаң ақпараттандыру жан-ділмен сезіну сызығына жеткізбесі анық – тым шабан. Кісі жалқы әлемімен өткен-алдыңғысы, іші-сыртын, асты-үсті мен сырт-айналасын ұғынуында Өнердің жәрдемі өлшеусіз. Әдебиет, театр, бейнелеу, ән-күй мен би... бәрі-бәрі «Бір атаның балалары». Жанды ағзаның қай бөлігі дертті болса, бар бөлшегі бірге болысып, күреседі, медеті сарқыса қосыла сырқырай ауырады, бір бөліседі. Мәдениеттің де мәнері сол әуез.

Осы тұста Алаш қайраткері С.Сәдуақасовтың «Театр – жанды кітап. Кітаптан театрдың өрісі кең. Кітап – жалғыз хат танушылардың қаруы, театр – көпшіліктің қаруы» деуі көңілге қонымды, ситуация шындығын ашады. Рухани мазмұн жағынан толысуды қажетсінетін ауыр да ажарлы жанр – драматургияны «әдебиеттің бекзадасы» деп бойсұнған қаламгер Мадина Омарованың «Ақтастағы Ахикосы» жаңа олжа. Адалдың арқаны ұзын. Ахиконың сенімі – ішкі күші. Сеніміне адалдығы. Автор бірде «Ұлттың шаршауы этникалық құндылықтарын, рухани базаларын жоғалтуымен айқындалады, өмірге құштарлықтың, жаңаруға, өркендеуге ыждыһаттылықтың болмауы – бүкілұлттық сипат алатын болса, әрине, қорқынышты картина» дегені пьесаның өткен мен бүгінгі мәнін аңғартса керек-ті.

Режиссер Асхат Маемеров пен драматург Мадина Омарованың шығармасына арқау болған жазықсыз жандардың жапа шеккен жартыкеш талмауыт тағдырлары. Кеңестік ауданы кең, ауаны тар темір шарбақтың ішіндегі мүшһіл хәлдер. Тауарихтың қан жұққан, тотыққан сарғыш парақтарында 1932 жылы Лагерьлер бас басқармасы құрамындағы еңбекпен түзеу лагерьлерінің саны 11-ге жеткені, ал 1944 жылдары 58 лагерь және 424 еңбекпен түзеу колониясы қатаң режимде жұмыс жасағаны айтылады. 1930 жылы құрылған КАРЛАГтың он жылдан соңғы «бағындырған биігі» Лагерьлер бас басқармасы құрамындағы «ең ірі құрылым» статусы. Сөйтіп аз уақыт ішінде Карлаг ең үлкен және әйгілі лагерьлердің қатарынан саналған. 1939 жылы ІІХК-ның 42 лагері арасында Карлаг тұтқындар саны жағынан 9-шы орынға ие болды, яғни – 35 мың 72 өлімші жүрек иелері. Ал бұл кезде лагерь контингенті саны 1 млн 668 мың 200 адамға жеткен еді. Әрине, бұл бір ғана жиырмажылдықтың статистикасы.

Бұл қасап қамытын жалғыз қазақ емес, жат ата ұрпақтары да киіп көрген. Әлемді өзіндік өткеніне үңілтіп, мұңын бөліскен сәтті туындылардың батыс жұртында дәстүрлі мектебі қалыптасқан. Ұлттық мінез талғамай көптің көңілін ақтарған «Облава» («Le rafle», 2010), «Мальчик в полосатой пижаме» («The boy in the stryped pyjamas», 2008), «Список Шиндлера» («Schindler's List», 1993), «Пианист» («The Pianist», 2002), «Побег из замка Колдиц» («Colditz», 2005), «Суд над богом» («God on Trial», 2008), «Жизнь прекрасна» («La Vita e bella», 1997) фильм-спектакльдерінің жетістіктерін кәдеге жарату – дұрыс байлам. Бір қызығы барлығына ортақ белгі, теңдей финиш – өмірге оралу концепциясы.

«Жаңа туған сәбиден бастап еңкейген егде кемпір-шалға дейін шемірікпестен жұтатын» Карлагты «Ажал машинасы» деп Ақиқат тарапынан айыптайтын Ахико Тецуро рөлі өз ойыншысын тапқан. Тұтқындар ішінен Ахико бейнесі – Д. Ақмолданың ойыны қойылымның қайталанбас актерлік жеміс-көркі. Оның ойнауында өткізгіштік коэфиценті жоғарылай түседі. Сезім-күйді көрушісіне тез әм нанымды сіңіреді. Ішкі диалектикалық қайшылықтарды дәл ашу – оның әдеті. Зымыстан боранды шақтың шиыр-шиыр суреттері сана сәулесін таусып тастамақ. Алыстағы арман мен таяу тұрған тажалдың қайсы жарылқайды?!

Конфликт – өздігінше тумайды, өмірдің әр деңгейлі, дұрысы әр түрлі кейіпкерлердің күрес үстінде көрінетін, көпқырлы характерлерді ашатын күш. Ол – драмалық әрекеттің сюжеттік серіппесі, жаны, тамырсоқтырар саф тынысы. Характерлер қақтығысы қоғам-уақыт құбылысын танытуы тиіс. Бұл ретте Ахико мен Ахмет – мұраттас, рухтас жандар, жендеттердің жанжеміргіш зор тәбеті; алапиғыл Степанның «эгоикусствосы»; жазықсыз ұлдарына жауапты әкелер (Сәдуақас, Сейфолла); үнемі «сауатсыз», «сорлы» деп сөгіс еститін әнші-ақын, өнерпаз қазақ жігіттері; тоқсанның үшінде «лагерь директорына кәрін төккен» абыз-ақсақал мен «өшкені қайта жанған» қарт кейуана... бәрі-бәрі коллизияның (идеялар қайшылығы) қанат жаюына жағдай туғызады. Конфликтінің өмірлік не жасанды болуы, не оның қоғамдық мәні, типтілігі, – барлығы идеялық-көркемдік жағынан талдауға кіреді. Өмір шындығының қай дәрежеде суреттелгендігін белгілеуге көбірек көңіл бөлген жөн. Соқтығыстар әркез жаңа типтің, айқын күйлердің аралық жаңа халін тудырмаушы ма еді?! Дәл сол ізбен айтылған образдар орта жолда тұралап қалмай әрекетте әлденеше рет бояуын қанықтыра түседі. Бұл пьеса көркемдігіне қатысты. Оның тіріліп, аяқ-қолын бауырына аман-есен жиюы бөлек әңгіме. Шамасы, «көкжиектен қылтиып шеті көрінген тағы бір образға жан бітіргісі келетін» ізденгіш, аңғарымпаз автор кейіпкерді актерге арнап жазған болу керек. Қай кейіпкер кімнің еншісіне бұйыратынын білгендей-ақ.

Персонаждар жүйесі барынша жинақы, шашауы жоқ. Қарт даланың жас өркенін қынадай қырып, орталағаны мен қариясының көңілін құсадан кептірген қанқасап қызыл жағалылар – зұлымдық символы. Қондырма идеяны сүйретіп жазудың шарттылығы деп білетін жағымды-жағымсыз жіктелімі тарихи тақырып болғандықтан өз жанын жоғалтпаған. Бұл – заңды да. Құдық құлқыны үшін адамтөзгісіз азапты қолдан туғызу – ақтауға келмейтін, лажсыз қалыпқа салуға тура келетін қылмыс. Бірдің емес – мыңның тағдыры. Елдік мұрат, жұрт обалы турасында әңгіме қозғала қалса, айыпты тараптың айқындалуы шарт. Әдебиет – түпнұсқа. Түйені қазанға, батырды қабірге түсірген қызыл көздің қанқұштар ісін кім сүйсін, кім ақтасын?!

«Амалы жетсе ақылы жетпей, ақылы жеткенге амалы жетпей айнала толы ақылды дұшпандармен алысып, талай бәйтеректің тамырын қиып, төбесін күйдіргендер» (Қасен қарияның сөзі) монологы меңзеу арқылы күллі зұлымдық күші өмір философиясы контексінде «есіңізде болсын біз міндетті түрде қайтып келеміз, қайтып келеміз!», «Біз тірі жүрмесек те біз сияқтылардың ізі мен көлеңкесі жер бетінде қалады» деп қарастырылады. Жүректерінде екіжүзділік өскіні қылаңдаған жендеттердің доқтан етіп сес сездіруі көрушісін ашындырмай қоймайды. Әттеген-айы тергеушілердің дауыс қою, мимикалары бір-бірін жиі қайталап, өзіндік даралық белгісін таппауы. (Әнші жігіт шақырылады) – Ей, сорлы, жапон шпион екеніңді мойындайсың ба? – (әрең) Иә, жапон шпион екенімді мойындаймын, бірақ жапон деген кім? ...Тым болмаса біліп өлейін. – Мынау контрреволюционершілер жағында осындай қайтпас қайсар жігіттердің бар екендігін біз мойындаймыз! (Басынан тарс ете қалады) Бірақ оның қайтпас қайсарлығынан не пайда? Өлді де қалды сорлы! (шөлмектен арақ ішеді жендеттер)

Көріністің ең жоғары нүктесі – тапанша дауысы екінші күні қойылуында техникалық не самарқаулықтан туған олқылықтың орнын үш рет шүріппені басып, «Ажалы жоқ екен» деп күлумен толтыруға тырысқаны, әрине, импровизаторлық. Бірақ, әрекеттену түбі сәтсіз аяқталды. Кідіріс ұзап, уақытты қаруын түзеумен ысырап етіп алды. Осы суреттерден кейін Ахиконың «Мойындаймын, мойындаймын, мен шпионмын! Қол қойып беремін. Мен шпионмын, мен шпионмын» деуі тапаншаның суық тарсылынан кейін ғана мәндірек, жанды болушы еді. Кемшілік қайталанбайды деген ойдамыз. Бірінші күнгі үрей үдеткен жалбарыныш пен жендеттің шоқмейіл күлкісі қатар қабысып зор екпін тудырған етін. Тәсірі зор үрей ғайыптан емес, ойламаған ауыр соққыдан тууы тиіс.

Дарынды «қолыңа Құдайдың алмас қылыш бергенімен бірдей, тек игілікке пайдалануың керек» деп білетін жазушы гумандық идеясын көрерменге мүлдем жоғалтқызып, бірде қайта жақтырып, күдерін үзіп-жалғатып отырады. Бұл шеберлік – көрушіге алда не боларын білдірмеу, білген күнде барар жолдың хәлін сездірмей, құпия қалдыру. Сахнаға үңілушінің көңілін бір сәтке мүлгуге мұрсат бермес жетекші күш – спектакльдің басты капиталы.

Өртті селін көктен төккен бұ қысметтің қайырынан үміт етіп, келер күннің жарығын жүрегіне тоқыған ақсақал Ақайдың Қасені ойынын Бекжан Тұрыс өз биігіне қиналмай жеткерді. Көз көргеннен ой түйген, иман тұнған көкірек, Абыз тілі өзіне жарасты, кестелі. Дәуіріне сай шұрайлы. Актердің табиғатына туралай ділмар, сөзуар, бейнелі шыққан. Иманы берік, салмақты, ұрпағының бақытына сеніп, тілек ететін, ешкімнен сескенбейтін, тіпті зәлім Степанның қолын қайырып жіберетін ақсақал образына сүйсініп, іштей тілеулес болып отырасыз. Қай бояуы кем дейтін шикі кейіпкер емес. Ерлері үзіліссіз езгіден есі шығып, еңсесі түсер шақта «Жә, босамаңдар, босама, балам» деп демеп-сүйеген елдіктің жаршысы ел Абызына лайық дәрежеде «Бұл ел тумай жатып талай зобалаң көрді, талай нәрседен тарығып та, торығып та өскен. Біржола үнсіздікке берілмей, іштей медет еткен ұрпақтың өкіліміз. ...Жаратқан ием жабыққанын көріп жебер, тарыққанын көріп демер» деп ертеңгі күнге қол созады. Ақылды актердің рөлі жалпы адамгершілік сапасын көрсету жағына талаптанатыны белгілі.

Қақыратып кеткен кеселді кезең құйыны сахнаны салқындатып отырады. Камера көріністерінде бәрі бірдей мұңды болғанымен (тауқымет – ортақ), характерлер картасында күрделілік сақталған. Нөмірленген жандардың сапқа түзілу моделі, мәлімдеулері әрқилы. Режиссердің абақты ұжымын көпүнді етіп жасақтауы оң шешім. Әрқайсы өз алдына характер. «Бір характерге күш беру үшін, екінші характерді нашарлатуға болмайды. Драматургтің міндеті – бәрін күшейту» (Дидро). Қателікке жол бермегені қуантады. Оңаша ой-толғанысы молырақ ішкі монолог, көрерменге қарата айтылған баяндаушы-герой сөзі, өзара әрекеттескен диалог та жеткілікті әрі өз орнымен. Бірсыдырғы одадай көрінер, бірақ төрт тұяғын тең басқан пьесаның бағы бес елі болса не дерсіз?!

Театрдың әрекетке құрылған табиғатын жете сезінген әртістер қауымы жауаптылықпен қараған. Спектакль сайын сан алуан өмір кешіп жүрген Дулығаның дүниетаным дорбасы бай, қоры жеткілікті. Әртіс шығармашылығының түрлену өнері принципіне сай Ахико ойналымы «мойындамаймын» мен «мойындаймынның» арасында тәуір реңк көрсеткен. «Түсінбестік болар» деп отырған он бес жасар бозбала көз алдында оққа ұшқан әнші қазақ жігітінің көрінісінен кейін шимайланған бағынышты сананың абдыраған, шатып-аптыққан, қатты қысымның құрсауында қалып қойған күрделі күйін сезінеді. – Мен шпион емеспін? – Енді?.. – Мен ақынмын! Алаш туы астында күн сөнгенше сөнбейміз, Кең даласын ешкімнің құрығына бермейміз. Қандай шайтан келсе де алдауына көнбейміз, Жасайды Алаш, Жасасын Алаш, Жасасын! – Әлихан Бөкейханов, Ахмет Байтұрсынов... Ө-өй, сен солардың итаяғын жалаған ит дейді ғой, а? Солай ма?

Типтік характерлерді типтік жағдайда ашудан өзге жол табу мүмкін еместігін айттық. Қақтығыс дамуында мағыналық жинақтылық, жүзі өткір аз сөзділік өнімді функция ретінде белгіленеді. Тіл – жүректің шөміші, әр кейіпкер өз мінезіне тән тілде сөйлеуі тиіс. «Тіл жүректің айтқанына көнсе, жалған шықпайтынын» (Абай) суреткер жақсы біледі. «Тағдырдың шешімімен сол бір елге байландым, батаңды бер, еркіме жібер» деген ұлының қалауын әке көңілқимастықпен шарасыз қабыл қылды. Әке сөзін шығындамай басынан сипап батасын ымдап, ишара етті. Бұ да – автордың мінезінен болса керек. Тура байлам. Көңіл аңғарып отырғанды қайта жаю артық. «Тежеу сезімінсіз суреткердің, әсіресе драматургтың болуы мүмкін емес» (Л.Толстой). Кейіпкер қару-қуаты, мұң-шуағы, күйін қырық құбылтатын күш – сөз. Мұнда жүк драматургке түседі. Әркім өзіне жарасып тұр, шығармашылық тежегіші дер кезінде қолданылған.

«Атадан жалғыз», елгезек ақын Ахметтің Ахикоға аманатын табыстар сәті талай ақтаңгер азаматтардың бейнесін елестеді. Еріксіз бас иесің. Ақсақал Қасен үмітсіздікке тоқтау салып, демесін айтқанда алғаш боп еңсе көтеріп, күш алған да Ақын Ахмет. Өйткені ол ақын ғой. А.Асхатұлына «Білесің бе, мен қорқам. Қанмен жазылған жырларымды келер ұрпақ оқи алмай ма деп қорқам, Ахико!» деген күдік-назы құйып қойғандай жараса қалған. Ал мінез танытар тұсы жоқтың қасы. Көзінде от жанып, қанатын кең серитін жырлау заматы солғындау. Біздің эталонға айналған өр рухты жандардың ет пен сүйектен жаралғанын еске салып, сонда да туралығынан таймағаны таңдандырып-күрсінтеді.

«Иә, мен ұрымын. Үйде төрт шиттей бала-шағам аштықтан жанұшырып шырылдағаннан бір уыс бидай ұрлағаным рас» дейтін тергеудегі тұтқын әйелді көріп, көрушілердің көңілінен «бұлары несі» деп залымдарға қарсы лағынет жаудыртады. Ананың мейіріміне қарсы қастандыққа, күңгірт кабинеттегі тергеу, басқаша айтқанда «мойындату» үдерісіне үрки қараған Ахико «Бұлай болмайды, бұлай болмайды ғой (дауыс көтеріле береді). Не үшін, осының бәрі не үшін, кім үшін, неге мен, неге-е мен?» дей бергенде музыкалық әрлеу өз сиқырын іске асырады. Ерекше күй кешесіз. Бар тамырыңыз тулап, бойды жұлын жиырып алады. Ауырлап қаласыз.

Этнохарактер сілемдері бұлдырап, көктен төмен төнгенде қара жер бетін тұман бүркеп тұрғандай. Әрине, қазақтың рөліндегілер мінезі көңіл нанарлық, табиғи, онда талас жоқ. Айтарымыз, «ата-анасымен ойша сөйлесетін» жапон жеткіншегінің психопортреті алғашқы көріністерде ұлттық колориттік штирхтарды қажетсініп тұр. Қапас табалдырығынан кейінгі қазақ ішінде қазаққа бейімділік, этноадаптациялану түсінікті, орынды.

Ішкі дауыс ұлттық болмысты ашуға айқын қызмет етеді. Кейінгі бөлімде бүркеніп, бүрісіп жатқан баланың ішкі дауысын тыңдап көріңіз: «Сен темірден мықты жапон баласысың, өзгеге үлгі боп, жапон халқының қандай ел екенін көрсету керек!» дейді. Дәтке медет берген самурайтектілік жапон халқының этнопсихологиясы.

РКСФР Қылмыстық кодексінің 58 бабы бойынша 10 жылға бас бостандығынан айырылған айыпсыз Ахиконы абақты басқа қырынан танытады. Әнші. Салмақты. Ізетті. Г.Оспанов ойнауындағы карташыдай қақ-соғы жоқ, өз жасына тән, тәрбиелі. «Ғұмырын өнерге арнаған суретшінің әр сәті қимылдан тұрады. Ол тоқтаған емес, бір кезде суретші ұйықтап кетеді. Түсінде сарғайған жапырақтар, күз мезгілі және керемет табиғат...». Ауыр жұмыстан пана іздеген «жандайшап» ертегіші-тұтқынның тыңдаушысы Степан тек қан түсті ғана білетін. Сол бояумен ғана елестете алатын. Оған көк, сары, ақ пен жасыл да қантүстес. Бейсана калпында қан түсімен санасындағы сұмсуретті ажал ауызындағы картинасына бейнелейді. Зорлық-зомбылық атмосферасын қоюлата түскен басты жайт суретші Степанның көпқыртысты ішкі әлемі. Ол әуелі – адам, өнерпаз. Бір кемдігі – түнекті психикаға бейім. Өнерпаздан зауал күту де заңдылық. Қолындағы құралы есі ауса, есепсіз сермеп қоңсысын мертіктіру мүмкіндігін автор саналы түрде аңғартқысы келген сияқты. Қ. Қыстақбаевтың жүрегінен сүзілген Степанның өткір сахналық бейнелілігі өмірден баз кешкенін ойдағыдай бере алды. Күрделі образ. Тамырына таудай талант, қуатты қабілет дарыса да Ізгілігі жоғалғанның түбі тауаны шағылмақ.

Аға актерлардың ішінен Болат Әбділмановтың ойыны әдетінше «апама жездем сай» кейпінде. Өмірлік сабағы мен жас мөлшері, дайындығы өзара астасып, тістері кіріккен сағаттың барабандарындай байыппен қадірлі образдалған. Қазақтың қариясын көргенде қуанышпен құшақ жайған, абызына ауыз салған қызылдардың ісіне қабырғасы қайысатын, перзентіне пейілі түскен, хатын иіскеп оқып, әнін жатқа шырқайтын типтік қазақ әкесі. «Тау ішінде» әнін Сейфоллалық рухта мұңға шылап әуездетеді.

Осылардан кейін «Ахмет, біздің Жапонияда күн тура осылай шығады» деп күйдіріп күлдіретін Ахиконың диалогі. Аралық көңіл сергітер нота қажет тұсында қойылған. Егілген көрушінің қабылдау қапшығын қайта сілкуге таптырмас амал.

Қойылымның тағы бір жаңалығы – Данагүл Темірсұлтанованың арысы мен ботасын іздеп боздаған, бойына сыймаған аналық мейірін бөтенді «бөлек» демей, нәсіл-ұлтын айырып жатпай Бронислав, Альберт пен Катя, поштагерлерді өлімші күйден аяқтандырған, ел сүйсініп «Ақтамақ» атанған кейуананы сомдауы. «Мәңгілік бала бейнедегі» Ләйләмен керегесі кеңейеген актрисадан егде тартқан Ана образын табу қиындық тудырмады. Ажарын қимылы мен бет-әлпетіндегі, ырғақтық өзгерістер ызаға буып, үмітпен шүйіле қаратып, қаралы хабарлауда азалап, бір баласы екеу болғанда ырзашылықпен батасын бергізді. Заманында «КАРЛАГта жапа шегіп, Халық жауы деп жаладан жала атылып кеткен мына азаматтардың қанын кімге жүктейсіңдер. Ұлтымның алтын діңгектері, алып бәйтеректерін неге, не үшін құлаттыңдар?» деген ана азасына құлақ түрер ешкім табылмағанымен уақыт өз тыңдаушысына жеткізді. 25 жасында 24 келіде шығар-шықпас жаны бар жүзі жат жігітті адам еткен жанның мейірімінде шек бар ма. Қазіргі байрақтың астында жүргендер жігіт түгіл бейкүнә, балауса сәбиді бауырына басуға құлықсыз. Бәлкім пейіл-сүюі тардың жүрегінен сәбидің шаттығына орын табыла қоймас. Иә, сонымен, Данагүл дарыны «Ахметімнің ама-на-а-ты ғой» дей бергенде жарықтанып, иірімі ұйығып барып, Жаратқанның ұлынан бұйыртқан жыртысымен қауышар кезі өмірдің өзінен аумай қалған. Пьеса соңында ақ кимешек киген ел анасының көңілі жауыннан кейінгі керілгіш кемпірқосақтай түрленіп, шүкірлеп сала береді. Әртіс жасаған образ ұлттық тереңдігімен, көркемдік шындығымен, сахналық дәлдігімен дара шыққан.

Жылаушы Д.Анарбай рөлі сахналық суреттеуде сондайлық шынайылық тапқан. Оның еңіреуі ерекше, өксік пен күлтүстес күлкінің табы бар. Әрекеттеріндегі сыртқы соққыдан реакцияшылдығы, оқыс қозғалысы, дайындықсыз-жасандылықтан тазалығы еріксіз сендіреді. Екінші пландағы кейіпкер екендігіне қарамастан назарыңды алады. Бұны бағалаған лазым. Бағы ашылсын деп тілек етеміз.

Шығарманың соңғы секундтары идеологиялық жүктемеге арналған. Шаблондық үкімет шарты болса да, тарих торнадасында пана тапқандардың айтары бар. Тірлігінің әлсіз жарығы сөнер шағында, нөпір жұртқа қорған болып, сан мың рухты аманат етіп қабылдап, «көбесін бұзбай, араларын сиретпей, Отан-Аналарына жіберген» Қазақ халқына екінші, үшінші жақ тарапынан алғыс айтылады.

«Өз Отанымды сүймегендіктен емес, сенің алдыңда борыштар болғандықтан, ынтымақтың ұясы, жерұйық мекен Қазақстан енді менің де Отаным» деп оралуы талай туған қандасқа ой салатын сауапты мойындау. Бірақ бүгінгі қалыптасқан жағдайға байланысты «Ынтымақты ұяға» қонақ болып кіргенді есіртіп, қожайындық құттағына қондырып, есік сындырып, таба-аяқ сындырып, сыртқа безе қалу жағын ескеру қажет. Орайы келгенде айтылған ой дерсіз.

Пьеса поэтикасына зор энергия сіңіретін, алынбас қамал азу тісті сыздатып, жаныңды ұшыра жаздайтын нәзік талшықтың құдіретіндей не болу мүмкін? Ол, дөп деталь – шығарма бағы. Бұлар темір қасық-тостағандардың жамыраған сықыр-сықыры; ашқұрсақ бойға қуат дарытар құрттың ұнтағына дейін жерден жанталаса теріп, бармағындағы табын сорып талғажау еткен сәті; «теңіздің, балықтың иісі шыққан, әке жазуымен» жазылған хат. Мына көріністер шынайылығымен оның тұтас көркемдік сипатына кепіл болған.

Әр образдың ішкі жан дүниесін толық жарқырата білу – кейіпкері көп пьессаға ауыр міндет. Сахналық реализм әдісіне негізделген тарихи-деректі драманың полифониялық платформасы кім-кімді де өзіне еріксіз еліктіріп, әсем әсерге бөлейді. Ақсқал мемуаршы Ахико Тецуроның жанды естелігі – туындының шындығын айқындауда алғышарттық тұщымды материалдар қорын құрайды. Көз көргенін көз ұшында тұрған қалпында қайта айтып берген қаһарманның аманат жаны аман болуы тарихтың құтты нәсібі. Егер жанды куәгер жарық әлемде болмағанда «синтездік өнер» ұжымы тәуір туынды жасап, көруші де соншалық шынайы сезіне алар ма еді?!

Материалдық жабдықтау бағамына қатысты декорациялық көркемдеуді жасаған суретшінің көркемдік ойлау жүйесіне күмәніміз жоқ. Қойылымның пластикалық шешімі – барлық мағынада да «сұлу». Декорация спектакльдің мазмұнын байытып, үн қосып отырады. Бір айналғаны шыр айналып, Зар заманы зорайып тар заманға айналды. Темір «шымылдық» түрме тынысының тарлығын жеткізуде зор кәдеге жараған. Оқпынды қақпанның тар өрісін кең сахнада ұқсата білген. Тұтқындардың тұрғын-тұрмыстық жұпыны жағдайын көрсетуде тозған түрме киімі мен әлсіз жарық көп сеп еткен. Жапон жеріндегі аура сакура мен аса сыпайы халық мәдениеті сәтімен туған. Кеңестік көзден қызартып қан шығару. Қызыл түс сахна өңін қию-қазанға үндестірген. «Алыстағы сорлы анамды сағындым» дейтін сезімтал жігіттің сағынышына сары жарық құю табылған ақыл. Шейіт болған ақтаңдақтардың ақырғы мезетіндегі ішкі ақтығы, жазықсыздығы – ақ киіммен, қаралы хабар мен абақты жапқандағы сырттағы туыстың қаралы күйі – қара жамылғымен әсерді еселей түскен. Мауыты-пайы, мақпал көйлек, қызылды-жасыл киімдер жарқын шақтың белгісі. Бәйтеректің мифопоэтикадағы «Өмір ағашы» ұғымын ғасырлар аударып қайта жандандыру, ескерткіш есебіндегі қуарған қара талға мән үстеу – көпмиссиялы методтың мәуесі. Бұлар режиссер мен қоюшы-киім суретшісінің еңбегі. «Ақын Ахмет атылып кеткен» деген суыт хабар оқылғанда хор ерекше эффект үстейді. Жапон халық музыкасы, Сот үкімі жарияланымы... тұтас қойылымға тұздық болған музыканың алар орны айрықша. Қатты-ақырын, үдеп-баяулаған саз ауысымдарында нақышына сай әшекей таққандай қуанышты әсерге бөленесіз.

Бірде Ғабең (Ғабит) «Абайдан» алған алғаш әсерін «Сөз бен киім образдікі, образ пьесанікі, постановка Асқардікі» деп жеткізіп еді. Бүгін де бүтінді көрдік, көрдік те бейіл бердік. Сөз жазушыға, декорация суретшіге, образ әртіске бүйрек тартқыш дерттен ада тәуір туынды. Қорыта тұжырсақ, ӨМІР үшін күрес – адамның біз білмеген мүмкіншіліктерін ашатын, тарихи-қоғамдық формацияның, тұлға жағдайының өзгеруіне қарай жаңарып отыратын, түр-сипаты құбылмалы тақырып. «Түп мақсатым, көздегенім – ізгілік» деп бекіген авторға жаз ішін аралар ақ шағалалы үміт артамыз.

Зерттеу түйініне сәйкес, «Ақтастағы Ахико» қазақ рухының резонансынан туған жалпыадамзаттық ортақ мәдени өнім. Халықтың ар-ұжданына ықпал жасай алатын, ата-баба аманаты мен өткерген нәубетінің жауаптылығын сезіндіріп, амал жүктейтін Қазақ театрындағы тың табыс. Жай табыс емес, ел талабы мен талғауын көтерген, қаталаған шөлін басып, көңіл жұбатқан ырысы мол табыс.

Мың қарғаға бір кесек. Осылайша әлем жайлаған зұлымдыққа қарсы Алатаудың етегінде жан тазартып, ауырдан айыратын әуезді Ізгілік гимні шырқалды. «Қар жауды, із жоғалды» үкімі жүрмес, тұрақты қоржыннан орын алар, келешегінен үміткер дүние туды. Алып күннің нұры кемген күрең күзде матау көріп, «көзге көрінбейтін, ақ пен қараның, қараңғылық пен жарықтың арасындағы майданда», «қанішерлер мен ақыл-есінен адасқандар үшін жұмақ» болған жауыздар дұзағының бұғауын бұзып шыққан қаһармандар үшін ЕСКЕРТКІШ орнатылды.

Күлтегін Аспанұлы

Massaget.kz





Карлаг Восходящего солнца

от 30 Ноября 2016 | Зира НАУРЗБАЕВА | Астана

Вчера Академический драмтеатр имени М. Ауэзова показал в Астане новый спектакль «Ахико из Актаса». Драма основана на реальной истории японского юноши Ахико Тэцура, который уже после окончания Второй мировой войны в 18-летнем возрасте был схвачен на аннексированных СССР японских островах, по ошибке признан японским шпионом и отбыл срок в Карлаге. Когда 25-летним юношей он вышел из лагеря, то умирал от истощения (в спектакле озвучивается, что весил 24 килограмма). Его, обессилевшего, подобрала и выходила казахская женщина, искавшая своего сына. Ахико прожил всю жизнь в Актасе Карагандинской области. Со временем побывал в Японии, но вернулся в Казахстан.

Ахико Тэцуро

После премьеры в Алматы читала много хороших отзывов в казахской прессе и соцсетях, к тому же давно являюсь поклонницей писателя Мадины Омаровой, хотела оценить ее талант как драматурга, а потому воспользовалась случаем посмотреть постановку по написанной ею драме. Честно говоря, удивлял выбор темы Мадиной, так как она обычно пишет о внутреннем мире нашего современника. Мадина пришла в прозу совсем молодой, в начале 90-х, и сразу же получила известность как основатель готического жанра в казахской литературе. По мнению писателя Таласбека Асемкулова, Мадина как художник в своих мистических и психологических рассказах и мини-романах выразила архетипы и инстинкты, проснувшиеся в душах людей в полуголодное, смутное время на рубеже 80–90–х.

В беседе Мадина пояснила, что идея драмы принадлежит не ей, а историку, депутату парламента Нурлану Дулатбекову − исследователю Карлага. Она же по заданию руководства театра изучала материал по истории репрессий, Гулагу, психологии тюрьмы, ездила в Караганду, общалась с еще живыми узниками Карлага, в том числе самим Ахико (правда, с ним о пережитом говорить было невозможно, настолько его волновала эта тема), сотрудниками музея Карлага в Долинке.

Нурлан Дулатбеков в гостях у Ахико Тэцуро

Могу только представить, как тяжело пришлось ранимой Мадине при работе с таким материалом. К тому же, чтобы охватить жизнь Ахико, показать, пусть и символическим языком, его отрочество на родине, плен, следствие, лагерь, жизнь после освобождения, пришлось отказаться от классических законов драматургии. Большой успех драматурга в том, что она, отобрав из огромного материала ключевые образы и символы, создала убедительный мир.

Странно читать в некоторых «рецензиях» разоблачения вроде «Ахмет ко времени действия уже давно был расстрелян», «в Ахмете мы не увидели Ахмета (Байтурсынова)» и т. д. Потом понимаешь − в этом успех драмы: зрители настолько погружаются в изображаемый мир, что напрочь забывают о его условности. Алашординцы, да и остальные репрессированные казахи, обвинялись в шпионаже в пользу Японии. Благодаря этой детали история японского подростка в Карлаге получила в драме совершенно новый ракурс. Ахико в камере-клетке избивают, добиваясь признания в том, что он шпион. А на втором этаже такое же признание выбивают из молодого казахского поэта Ахмета. В оркестровой яме за «шпионаж в пользу Японии» расстреливают еще одного узника. Действие происходит параллельно, прожектор переключает акцент.

Действие продолжается уже в лагере. Здесь в одной камере оказываются Ахико, алашординец Ахмет, Сейфолла − отец уже расстрелянного коммуниста, «красного сокола» Сакена, и другие узники (Сейфолла, как говорит Мадина, действительно был в Карлаге, но всего три дня, потом его расстреляли). В камере правит художник-маньяк Степан, кровью сокамерников пишущий картины, создающий инсталляции из тел убитых им заключенных. Начальник лагеря – поклонник его «искусства», к тому же в камеру к нему бросают тех, кто попал в лагерь еще не сломленным.

Здесь появляется образ, который во время спектакля казался мне ошибочным. Хасен Акайулы – реальный человек, один из богатейших людей казахской степи, выделявший огромные средства на поддержку Алаш Орды (в реальности он был расстрелян в 1930-м, сокамерники-казахи так и говорят об этом). В камере он появляется в казахской одежде, с наборным старинным поясом. Он читает намаз, раздает курт зекам, стоит посреди сцены и говорит медленно, торжественно, в то время как остальные персонажи, одетые в зековские робы, очень динамичны, если не сказать суетливы (у исполняющего главную роль актера Дулыга Акмолда в постановке не только огромная психологическая, но и физическая нагрузка). Кажется, что Хасен попал в драму из другого спектакля, где играл хана или бия.

Лишь позже понимаешь этот замысел. Хасен (или его аруах) действительно олицетворяет традиционную культуру, он – ось, вокруг которой вращается традиционный мир. Недаром он и ростом и осанкой выделяется среди остальных персонажей. Хасен одним своим присутствием останавливает бесноватого Степана. Для остальных он – отец, дающий силу, дух, точно так же как голос отца, звучащий в душе Ахико, не дает окончательно сломаться, утратить человеческий облик подростку, оказавшемуся в аду.

Ахмет – это, конечно, не Ахмет Байтурсынов, который был расстрелян в 1937-м в 65-летнем возрасте. Ахмет в драме – это собирательный образ, он читает не только стихи своего великого тезки (точнее, его мать читает в тетрадке, которую сохранил Ахико), но и стихи Султанмахмута Торайгырова, умершего 27-семилетним в 1920 году.

Қараңғы қазақ көгіне Өрмелеп шығып, Күн болам! Қараңғылықтың кегіне Күн болмағанда, кім болам?!

В музее Карлага

Образ Солнца не случаен в поэзии алашординцев. Не только Султанмахмут, но и Магжан отождествляли себя с солнцем, которое осветит погруженный во тьму казахский мир. В драме этот символ обретает новые краски. Ночью, когда все в камере спят, двое молодых – Ахмет и Ахико, взбираются по опоре нар, как марсовые по корабельной мачте, наверх, чтобы увидеть восходящее солнце (хочется отметить отличную сценографию). Ахмет показывает: «Вон, вон там, где восходит солнце, мой аул, моя мама». Ахико: «Там, еще дальше, моя родина...» Освещение меняется, на лица мечтающих о свободе молодых будто падает отсвет зари. В оформлении спектакля использован образ советского флага, флагов Японии и Казахстана нет, но в этом эпизоде есть отсылка к двум флагам, на которых изображено солнце. А символика корабля в этом фрагменте напоминает столь странную для казахов-степняков пословицу «Кемедегінің жаны бір» − «У тех, кто плывет на одном корабле, одна жизнь, одна душа». На одном корабле плывут и алашординцы, и их идеологические противники – репрессированные коммунисты, и случайные жертвы, и уголовники. Наш корабль – современный Казахстан – построен из страшного материала – лагерных нар. Не по своей воле, по воле тирании здесь оказались представители многих этносов. Всех их собрала в свой дом, поделилась хлебом казахская женщина Актамак, мать расстрелянного в лагере Ахмета (сценическое воплощение этого образа, честно говоря, не понравилось). Сумеют ли они через поколения пронести благодарность к ней? В драме, прекрасно поставленной молодым режиссером Асхатом Маемировым по пьесе Мадины Омаровой, считывается много таких символов. При этом они воздействуют не только на продвинутого, но и на простого зрителя. Вчера актеры играли на чужой, незнакомой им, неудобной для таких постановок сцене. В результате, как отмечают те, кто видел спектакль в Алматы, актеры сыграли процентов на 50 от обычного уровня. И при этом вчера весь зал плакал. Это были хорошие слезы, после которых тәубеге келесің – по-новому смотришь на свою жизнь, как сказала одна из зрительниц.

http://express-k.kz/news/?ELEMENT_ID=89346





Оқырман ойымен «ойнаған» жазушы

(Мадина Омарованың шығармашылығы хақында)

Мадина Омарованың шығармасымен студент кезімізде «Жамбыл» журналынан танысқан едік. XX ғасырдың сөзге бай жазушыларының көлемді дүниелерімен «ауырып» жүрген біз үшін ол кезде Мадинаның қысқа монолог пен диалогқа құрылған туындыларының тілі жалаң, сөзге сараң секілді әсер бергені рас. Дегенмен, әңгімелерді оқыған соң шығарманың оқырман жанын бей-жай қалдырмай, тіпті, қысқа ғана туындылардың осынша зор әсер қалдырғанына таң қалып, «осылай да жазуға болады екен» дегізгені және рас. Ол кезде белгілі жазушы Несіпбек Дәутайдың: «Шығарманың қуаты – оқырманға қалдырған әсерінде» деген сөзін естімеген кезіміз болатын. Көп уақыт өтпей жазушының «Ана ғұмыр», «Қадір түні» кітаптарымен таныстық.

Бүгінде әдебиетіміз жаңа, соны құндылықтармен толығу үстінде. Кешегі социалистік реализм кезеңінде қалыптасқан көпсөзділік, қызыл сөзге басымдық берушілік бүгінде оқырман талғамына жауап бере алмай отырғандығын уақыт өзі дәлелдеп отыр. Әлбетте, бұл көлемді шығармалардың дәурені таусылды деген сөз емес. Тек, ұзын-сонар баяндау мен әсіре суреттеудің заманы өтті ме дейміз. Өз кезегінде бұны тәуелсіздіктен кейін келген қаламгерлер жақсы түйсінді. Содан ба екен, әңгіме жанрының дәурені жүріп-ақ тұр. Аз сөзбен оймақтай ой айтатын қаламгерлер молайып, түрліше эксперименттерге «ауыз салды». Жаңа бағыттағы соны стилдік, тілдік ізденістер өз нәтижесін беріп те келеді. Әсіресе, экзистенциализм ағымы, айтпақ ойды кейіпкерлердің реалистік психологиясы арқылы жеткізу əдеби тенденциялардың біріне айналды. Әдебиеттегі сана ағымы, жаңа философиялық таным көркемдік ерекшеліктермен берілген шығармалар қатары молая түсті. Бұған бүгінгі қазақ прозасына жаңаша серпінмен келген жазушы Мадина Омарованың шығармалары толық дәлел бола алады. Жазушының адам болмысындағы қайшылықтарды жеткізудегі терең суреткерлігі расында сәтті шыққан.

Рухани тоқыраған кейіпкерлер мен қатыгез "қаһармандар"

Белгілі сыншы Әмина Құрманғалиқызы жазушы Несіпбек Дәутай шығармашылығы жайлы «Аты жоқ әңгіме» немесе айдың арғы беті» мақаласында қаламгердің шығармасындағы кейіпкерлерді былайша тізеді: «Жұмыссыздар. Сейфуллиндегі жігіттер. Саиндағы қыздар. Белсіз еркек, бедеу қатын, лақтырылған сәби. Көңілдестен тоқалға айналған қыздар. Ой – шорқақ, тіл – мақау мәңгүрт ұрпақ. Бір жезөкшені кезек пайдаланып отырған қасиетсіз әке мен қарғыс атқан ұл. Бабасының зиратын сырып тастап орнына ресторан салып жатқан бизнесмен. Әрқайсысы өз ата-бабасынан бір батыр не би шығарып, соған өз көшесінің атын беріп, ескерткіш орнатып жатқан ессіз тобыр. ...Өлсем де кітабымды шығарам деп, көрінген есікті жағалап, көрінгенді көкелеп жүрген дарынсыз жазушылар. Жоғарыдан үлкен кісі келеді деп 3-4 адамға сөз үйретіп жатқан әкім-қаралар. Парақорлар, жемсауын толтырып шетелге қашқан чиновниктер, байы – асқан бай, кедейі – асқан кедей. Қадірі кеткен мұғалім, сатып алған диплом, білімсіз дәрігер… Міне, Дәутайұлының кейіпкерлері». Расында бүгінгі қоғам шындығын әшкере ететін, ақиқаттың сыздаған жарасы болған бейнелер. Несіпбек ағамыздан кейінгі жалпыға ортақ мәселелер мен қоғам дертін өзек еткен шығармаларымен көзге түскен қаламгерлер ішінде Мадина Омарованың да орны бөлек. Қаламгер туындыларынан сан алуан кейіпкерлер тағдырын көресіз әрі ол кейіпкерлер жазушы қиялынан туындаған көркем образдар ғана емес, күнделікті айналамызда өзіміз куә болып жүрген бейнелер. Дегенмен, бірыңғай сондай кейіпкерлерден құралған жазушы кітабын бастан-аяқ оқып шыққанда бүгінгі қоғам келбетінен жеркеніп, еріксіз қорқыныш қоршауында қаласыз. Мәселен, жаны жүдеген, жалғыздық дертіне шалдыққан, шектен тыс эгоист әрі садист, сезімнен ада қатігез жандар, интимдік қатынасты білетін бес жасар қыз, әпкесінің өліп қалғанын жайбарақат баяндайтын сәби, нарцистік психология, ит пен мысықты серік етіп, қапаланған қарттар, қуыршақты бала қылған келіншек, әке-шешенің тәрбиесіне қанып өспеген ұрпақ сынды образдар қоршаған ортамыздың рухани дағдарысының картинасы деп айтсақ болар. Мысалы, «Күзгі бір кеште» әңгімесінде кішкентай Жанна есімді бес жасар қыз үлкендердің ұятты қылықтарын қайталайтын болса, «Коньяк қосылған кофе» драмасында да Батыр мен Шәменнің қызы сондай ұятты қылықты қуыршағына қайталайды. Жантүршігерлік бұндай оқиғалар бүгінде көрініс тауып отырғаны рас. Соңғы уақыттары педофильдік қылмыстар көбейіп кеткені де жасырын емес. Бұл — бүгінде бүкіл қоғам трагедиясы. Бұндай жағдайлардың барлығы тексіздіктен, ата-ана тәрбиесінің жетіспеушілігінен екенін жазушы әр шығармасында шегелей түседі. Мәселен, «Мен əкемнің кім екенін де білмеймін, шешемнің өзі де білмейді. Сұрай қалсам, шатасып екі-үш кісінің атын айтады» деп жымиятын Шəмен (Коньяк қосылған кофе), мысығы үшін жақынынан безінген жан (Мысық), Бағлан деген досымен кездесуге барып, жанындағы бейтаныс жігітпен «жақындаса» салатын Айжан сынды (Қарғалар) сан алуан образдар – сондай тексіздіктің құрбандары. Иә, Мадина рухани кеселге шалдыққан қаһармандар арқылы арқылы адам жанының арпалысын ашуға көп талпыныс жасайды. Осы ретте оны қазақ әдебиетінде қала прозасын дамытушы жазушы деп айтсақ та болатын шығар.

Мистик әрі садист жазушы

Жазушының «Гүлжамал» атты әңгімесінде жасы он төртке толмаған Гүлжамал есімді қыздың психологиясы тым күрделі. Әңгіме басынан-ақ оның қатыгез мінезі қылаң береді – есік алдында аяғына оралған Ақтөс итін теуіп жіберуі. Қыз болғанмен ер балаға тән мінезімен ол қыздардың нәзіктігін, «не болса соған жылай салатын» әрекеттерін жек көреді. Сіңлісі Майраның әжетханаға қамалып, шыға алмай жыап отырған дәрменсіз қылығы да оның жүйкесіне тиеді. Оның алдында «әжетханаға кірме, түсіп кетесің» деп ескерту жасағанын айтқан оның қатыгездік қырын жазушы былай бейнелейді:

«...Ол есікті жұлқып тартып қалғанда, ескі ағаш дәретхана солқ ете түскен. Бүрісіп бұрышқа тығылған Майраны қолынан тартып орнынан тұрғызды.

- Міне, мына тесікке түсіп кетесің. Алдымен былай аяғың кіреді. Содан кейін белің кіреді.

Жанұшыра тырмысқан кішкеннтай қыздың қобыраған ұзын шашы аузына кірді. Әсіресе шырқыраған ащы үні ашуын қоздырған. Басын оңай тықты. Содан кейін былш еткен жағымсыз дыбыс. Майраның әлсіз құмыққан үні естілді. Ол кеудесінің ауыр жүк түскендей жеңілдегенін сезінген». Садизм деген осы болар, сірә. Себебі, дәрменсіз сіңлісін әжетхана ішіне тастаған кейіпкердің одан кейінгі әрекеті төмендегідей: «Үйге кіріп, теледидарды қосты. Мультфильм көрсетіп жатыр екен. Ол төсегіне қайта құлады». Болды. Бұндай қатыгез сюжетті әңгімелер жазушыда аз емес. «Қатыгездік» әңгімесінде де біз бүгінгі технократтық заманда адамның сезім атаулыдан жырақтап бара жатқанын байқаймыз. Бұл шығармаларды оқып отырғанда бүгінде азиаттық киноларда қатты көрініс табатын садисттік сюжеттер көз алдыңа келеді..

«Сен адам өлтіріп көріп пе едің? Алқызыл ыстық қан алақаныңды жуып, жүрегіңде мұз боп қатып жатқан кесек кекке нұрша құйылған сəтті бастан кешіп пе едің. Қан, тек қан ғана жуа алатын, тазарта алатын кек болады өмірде...», дейді Шәмен есімді кейіпкер (Коньяк қосылған кофе).

Поэтикалық проза деуге болады

М.Омарованың шығармаларын оқу – депрессиялық көңіл-күй сыйлайды. Әр әңгімесінен шөкімдей болса да мұң жұқтырып аласыз да, бұл күйіңізді қалай суреттеуге болатынын білмей дал боласыз. Бұл жағынан келгенде жазушының шығармаларын поээзияға тән деуге болады. «Емші апа», «Құдайы тамақ», «Таң алдында», «Күзгі бір кеште» сынды әңгімелері соның дәлелі. Жазушы Дидар Амантай прозаны – әлеуметтік-антропологиялық, фантастикалық, коммерциялық немесе детективтік, философиялық немесе метафизикалық, ақындық, яки поэтикалық проза деп бес түрге бөліп, ішіндегі шоқтығы биігі ақындық проза деп санайды. Мадина Омарованың да шығармашылығын ақындық прозаға жатқызар едік. Әсіресе, «Қоңыр әуен» атты әңгімесі бұл үдеден толық шығатынына сенімдіміз.

«Мен бұлбұлдың сайрағанын ешқашан естiген емеспiн. Естiген күннiң өзiнде қасымда оның басқа емес, бұлбұл екенiн түсiндiретiн адам болмаса, танымасым анық. Бiрақ, маған бәрiбiр бұлбұл ұнайды. Әбден жауыр болған, ғасырлар бойы айтыла-айтыла ескiрген атағымен, әсiресе мен үшiн беймәлiмдiгiмен…».(Мадина Омарова. «Қоңыр әуен»)

«Ғажайып көл» және жапон анимесі

Жазушының шығармаларын азиаттық киноларға бекер ұқсатқан жоқпыз. Мәселен, жасандылығы жоқ, шынайы бейнелеулер Нури Бильге Джейланды, қысқа-қысқа диалогтармен, кейіпкерлердің сөзге сараңдығы Ким Ки Дукті, садизм жағынан Пак Чхан Укті, психологияны жеткізу тұрғысында Вонг Кар Вайды еске түсіреді.

Жазушының «Қоңыр әуен», «Түйсік», «Құдайы тамақ», «Таңғы этюд» сынды әңгімелерінен – психологялық драма, «Күзгі бір кеште», «Жұмбақ», «Коньяк қосылған кофе» сынды туындыларынан - мистикалық, триллерлік қысқаметражды фильм түсірсе біздің режиссерлер үшін үлкен олжа болар ма еді.

Сонымен қатар, Мадина Омарованың «Ғажайып көл» деген ертегі-повесті бар. Соны оқып отырғанда есімізге жапон елінен көш тартқан аниме жанры орала берді.

Бүгінде күн шығыста жатқан жапон елінің «аниме» атты анимациялық мультфильмдер желісі тек елдің өзінде ғана емес, бүкіл әлемге танымал болып отыр. Анименің қарапайым мультфильмдерден айырмашылығы көрермендері тұрақты балалар емес, орта жасқа да және үлкендерге де арналғандығында және бір анименің өзінде түрлі жанрлар мен кейіпкерлер тоғысқандығында. Аниме жалпы көрерменге арналған серия түрінде және жеке қызығушыларға арналған арнайы фильм ретінде де көрсетіледі. Акира Куросава, Макото Синхай и Хаяо Миядзаки түсірген анимелер әлемде үлкен беделге ие.

Мадина Омарованың қысқа әңгімелері Макото Синхайдың психологиялық, романтикалық драмаларын, «Ғажайып көл» ертегі-повесті Хаяо Миядзакиді еске түсіреді. Бұл ертегі-повесть, әсіресе, автордың «Елестер елінде» (Унесённые при́зраками) атты анимесіне келеді. Анимелердің ішіндегі ең атақтысы да – осы. 274 миллион АҚШ доллардай табыс әкелген бұл фильм атақты голливудтық «Титаник» фильмін де шаң қаптырып, «Ең үздік толықметражды анимациялық фильм» аталымымен «Оскар» жүлдесін де жеңіп алған болатын. Жә, ол бөлек әңгіме.

Енді Мадина Омарованың «Ғажайып көл» туындысы мен аталған анименің өзара ұқсастығына азырақ тоқталсақ.

«Елестер елінде» фильмінде Тихиро Огино есімді 10 жасар қыз жаңа үйге ата-анасымен бірге көшіп келе жатып елестер мен құбыжықтар мекен еткен әлемге тап болса, «Ғажайып көл» атты ертегі-фэнтези бүгінгі заманда өмір сүретін, жазғы демалыстарын Англияда өткіземіз деп отырған апалы-сіңілілі екі қызды әкелері шешімін күрт өзгертіп, шалғай ауылдағы атасы мен апасына апарып тастауынан басталып, олар да айдаладағы ауылда ертегілер әлеміне тап болады. Фильмде белгісіз елдегі дастарханнан мешкейленіп тамақ жеген он жасар қыздың ата-анасын мыстан Юбаба шошқаға айналдырса, ертегідегі мыстанның ұлы да тамақты мешкейленіп жеген шошқа тектес болады және анимеде Тихиро мыстанның моншасына жұмысқа тұрып, ата-анасы мен өзін бұл мекеннен алып шығудың жолын қарастырып, көп қиыншылық көрсе, жазушы жазған ертегіде қос кішкентай қыз қатерге тап болған достары үшін мыстанның ұлына тұрмысқа шығуға келісім беріп, хан жарлығын орындауға мәжбүр болады. Шым-шытырық оқиғаға құрылған қос туынды да уақыт пен кеңістік аясындағы өмірді суреттеп, онда өмір философиясы мен мифтік сарындар нышан береді. Бұл ретте екі туындыдан да оқырман қауым онейрикалық әсерге бөленеді.

«Коньяк қосылған кофе» мен Агата Кристидің шығармасының қай жері ұқсас

«Коньяк қосылған кофе» драмасының тақырыбының астындағы (Хичкокшалағанда) дегенді оқып, жазушының сауатты кино көрермені екендігін байқадық. Атақты ағылшын кинорежиссері, детективті және триллер мен қорқынышты фильмдері арқылы өзіндік қолтаңбасын қалдырған Хичкок Альфред үлгісінде жазған жазушының драмасын оқып отырғанда біздің есімізге Агата Кристидің әйгілі шығармасы оралды. Шығарма аты – «Кофеден болған кісі өлімі» («Убийство за чашкой кофе» басқа нұсқасында «Коттедж Соловей» немесе «Чисто английское убийство» деп те аталады). Енді қысқаша мазмұндама берсек.

Дик Гордан есімді азамат Элис аруға 11 жыл бойы ғашық болады. Бірақ, ғашығы Элис Джеральд Мартин есімді азаматтың етегінен ұстап кете барады. Кейіннен Элис қосылған жарының кісі өлтіруші қылмыскер екендігін, оның жасырын атпен қашып жүргендігін, алдыңғы әйелдерін байлығын иемденген соң өлтіргендігін біліп қояды. Енді Элис өзінің кезекті құрбан болатын сағаты жақындағанда күйеуіне кофе қайнатып береді. Шығарманың шарықтау шегі осы жерден басталады. Мадина Омарованың драмасында оқиға желісі мүлде басқаша болғанмен мұнда да шығарманың шарықтау шегі Шәменнің күйеуі Батырға кофе қайнатып беруімен басталады. Екі шығармада да кофе кейіпкерлерге ұнамайды, өйткені: «Ол әдеттегіден ащы». Ағылшын жазушысындағы Элис кейіпкер кофенің жаңа түрін қайнатқанын айтса, Шәмен кофеге коньяк қосқанын айтады. «Мен саған шындықты айтайын» деп бастайды Элис сөзін. Шәмен де ауыр әңгіме бастағалы отырғандығын айтады. Бір қызығы, қос шығармада да Элис пен Шәменнің бұрынғы күйеулері жүрек талмасынан қайтыс болғандығы баяндалады. Қос шығарманың ұқсастығы тек кофені кейіпкер шындығын ашушы деталь ретінде пайдаланғанында ғана. Агата Кристидің шығармасында таза детективті оқиға болса, мұнда психология мен мистика қатар өрбиді. Бізге Мадина шығармасының көтерген жүгі мен драманың кульминациясы қатты ұнады. Тектілік пен тексіздіктің ара жігін ашып, тексіздік пен арсыздықтың соңы трагедиямен аяқталатынын, арнайы бейнелеу, суреттеусіз, кейіпкер әрекеттерімен-ақ шебер бейнелеген жазушы шығармасының қуаты – біздің қоғамымыздың айнасы бола білгендігінде. Жазушы Қ.Түменбай тектілікті шыңырау құдыққа теңеп, «оның суы мөлдір болғанындай, тектілік те мөлдір болады» – дейді. Мұндағы шығарма айтпағы да сол тұнықтықтың лайланғаны болып тұр. Драмадағы Батыр ата-анасы тірі, бай-қуатты бола тұра тірі жетімдікті көріп өседі. Өйткені, ата-анасы Батырдың материалдық қажеттілігін өтегенмен ата-ана мен бала арасындағы диалог қалыптастырмаған, рухани сыр бөліспеген. Кейіннен Батыр анасымен бірге көңілдестерін санап, шүйіркелесіп, сыр бөлісіп отырған әйелі Шəменге қызыға қарайды, тіпті жылап алады. Өйткені, қанша жерден жеркенішті әңгіме айтып отырса да, анасы мен қызы арасында сыр бөлісу, өткенді еске алып, шүйіркелесу бар. Міне, жазушы қоғамдағы ата-ана тәрбиесінің мәні зор екендігін осы бір кейіпкер әрекетімен білдіреді. Шығармада Шәмен күйеуі Батырдың өз қызына арсыз әрекет жасап жүргендігін әрі көршінің жоғалып кеткен қызын да күйеуінен көреді. Шығарма соңына дейін оқырман Батырды педофил деп ойлайды. Алайда, оқырман санасымен ойнағанды ұнататын жазушы тосыннан мүлде басқа «көзірді» ашады. Яғни, арсыз шешенің көңілдестері Шәменге зорлық көрсетіп келгеннен кейін, үрей мен қорқыныштың ортасында өмір сүрген ол психологиялық дертке шалдығып, көзіне туған қызына өз әкесі зорлық қылып жүргендей көрінеді. Ақырында, күйеуіне ұсынар кофеге у қосып береді.

«...Қазір өлесің. Жүрек талмасынан өлгендей боласың.

...Енді айтшы, кетіп бара жатып шындықты айтшы, мен қателескен жоқпын ғой?

- Қателестің. Сен қателестің. Шəмен».

Мұндай шизофрения жайындағы психологиялық драмалар шетел әдебиетінде өте көп. Бірақ, қазақ прозасында жіті көрініс таппағаны рас. Осы ретте Мадинаның тыңнан түрен салғысы келетіндігі, бүгінгі оқырман сұранысымен жұмыс істей алатындығы қуантады. Себебі, оның қай-қайсы шығармасы да тәуелсiздiктен кейiнгi жаңа қоғамның шынайы туындысы деуге әбден негiз бар.

P.S. «Мадина Омарованың прозасын қазақ әдебиетiнiң жас, алда шапқан алғадай буыны деп қарауға болады», депті әдебиеттанушы, ақын Ардақ Нұрғазы. Қазіргі қазақ прозасында өзіне тән жазу өрнегі, бейнелеу дағдысы бар, тілдік, стилдік, көркемдік, жанрлық өзгешеліктерімен танылған жазушы Мадина Омарованың алдағы уақытта да қазақ әдебиетіне үлкен дүниелер сыйларына еш күмәніміз жоқ.

Наурызбек САРШАЕВ

http://adebiportal.kz/kz/news/view/18935





