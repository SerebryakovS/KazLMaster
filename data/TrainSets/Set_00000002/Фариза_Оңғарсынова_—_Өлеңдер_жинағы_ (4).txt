***

ЖАНЫМ – ДАЛА, КӨГІНЕН БҰЛТ АРЫЛМАЙ

2004

Жаным – дала, көгінен бұлт арылмай,

батпан зілдер басса да, жүр тарылмай.

Шідерлеулі көңілді зулат, жырым,

баяғының құс қанат тұлпарындай.

Елтімейді қалғыған шаққа жаным,

ұмтылыста, жүйіткуде бақ, талабым.

Талма шақта талықсып кетсем, жырым,

сен қақырат мәңгілік қақпаларын.

Жол – дария, тұрмайды ағын ұрмай,

Жоғалма, жыр, жылдарға тамырың жай,

дәуірлердің дауылы дақ салмаған

ата-мұра қобыздың сарынындай.

Жүрек жазбай жұптасқан ғұмырласым,

жыр-әуезім суарған мұңым, жасым

ойсыздықтан өрекпіп тойғандардың

құлағына қайғы боп ызыңдасын.

Рақат түн, дырду мен дабыр қалып,

жазылған жыр жүректің шамын жағып

елдігі мен ерлігі қалғығанды

аттан салып оятсын дабыл қағып.

Дүниеден іздеумен нұрлы бесін

талпыныстан танбаған жыр-күресім

адамдық пен адалдық семсеріндей

жағымпаздың ту сыртын тілгілесін.

Зула, менің жыр-күймем, шабыт жегіп,

жер бетіне ғұмырлы жарық беріп,

жүректердің құрсауын ағыт келіп,

зорлықтардың

зардабын шеккендерге

әділеттен сыбаға алып беріп!

1984





ОҚЫРМАНҒА

Жыр-жайлау

жанымды арбаған,

жете алмай, жолда қарманам.

Исі-ай деп жусан, жалбыздың

жүректегі армандарды үздім,-

жырақтай береді алдағы ән…

Қайсың бар ерер, ал, маған?

Шатқалдарында жар-құздың,

ақпан жалында қар, мұздың

көлденең көзден қорғарсын.

Қыдыр ата боп қолдарсың –

жанымда жүрші, жалғызбын!

1996

* * *

Адамның бұл өмірде құны бар ма,

құнсыздың керек емес мұңы жанға.

Көрсе де көрмеген боп тірісінде,

ие көп өлгеннен соң ұлыларға.

Жақын көп, жерлес де көп жоқтасуға –

жараған тірісінде шоқ шашуға –

Ұлыны ұр тоқпақтап, енді бүгін

досы едік, жолдас ек деп оттасуда.

Ұлының бар-ау демей жабығары,

жылары, тірісінде тарығары,

өлгесін абыройын қорек етіп,

есімін шапан қылып жамылады.

Тағдыр-ай ұлыларды жасқа көмер,

қажытар, ар аттамай аштан өлер.

Азабын өзі тартып тіршіліктің,

ол кешер рахатты басқа көрер.

1986

* * *

Жер!

Үстің ылғи қылмыс пен жаза кілең,

менше, сенен дозақтың азабы кем.

Жылап келіп,

қойныңа жылап кетем,

сенде тозып мендегі ғажап ірең.

Жер – жаннат деп өткенмен балалық күн,

өмір мәнін жылдарға қарап ұқтым:

мен де Адам мен Хауаның қылмысынан

адам болып о баста жаралыппын.

Азап сепсе тірлікке әр тынысың,

қайдан жұмақ жасасын жарқын ісім,

ата-бабам айдалып келсе Жерге,

қылмысының жазасын тарту үшін.

Ендеше айып жансың деп бағар басын

мінеп-жонып тағу да адамға сын.

Жердің жұмақ болуы мүмкін емес

дозақты алмастыруға жаралғасын.

Тамыры ащы болғаны құрақ солса,

жоқтау бекер шындықты жылап сонша.

Менен пәктік күту де күлкілі жай

жаралғаным қылмыстан рас болса.

Бықсудасың, Жер атты жертөлеміз,

бекер сендегі өмірді сор көреміз.

Мен қылмыскер, сен – дозақ, мәңгілікке

екеуміз де осылай өртенеміз.

1990





АҒАЛАР

Сүйсініп сөз еткенде тұлғаңды әркім,

мен талай мақтаныштан нұрланғанмын.

Аққудай жеңгелерім жандарыңда,

көркі боп жүруші еңдер думандардың.

Селт етпей өмірдегі даң-дұңдарға,

жүрдіңдер елді бастап жаңбыр-қарда.

Асылдың сынығындай ағаларым,

қарттыққа сендер де бет алдыңдар ма?..

Өзгермей мейлі көктен Күн құлай ма,

сендерше сертке тұрар құрбы қайда…

Баяғы шуақ шашқан нұрлы көздер

бұл күнде көзәйнексіз бұлдырай ма?..

Зырлайды уақыт, одан озар ма адам,

өзгертер өңін талай гөзал далам.

Сабырлы, сырбаз еңдер шеттеріңнен,

қызығып қыз-келіншек көз алмаған.

Жақтырмай жылмаңдарды көзге күлген,

мұзбалақ қырандардай сөзбен ілген.

Жасқа – аға, үлкенге – іні бола білу

керегін ұрпақ түйген өздеріңнен.

Қалбаңдап шыққанменен күліп алдан,

адамның мәні өзгеріп, түрі қалған.

Қисайса, хан келсе де, түзелмейтін

қыңырлау мінездерің – бүгін арман.

Ойлайтын бала жанын, дала қамын,

Сіз барда нұр құяды санама күн.

Жерімнің байлығындай, Ай нұрыңдай

алдымда жүріңдерші, ағаларым!

1995

* * *

Табиғат, адалдарға жанашыр ма ең?

Өзіңді теңеуші едім бар асылмен,

ендеше аспанымнан бұлтарды қу –

шуақ құй даламызға нан өсірген!

Қу анау қара бұлтты күнді жапқан,

тынбасын құстар үні түнгі бақтан.

Бұл дала нан өсірген, бала өсірген,

мыңғыртып мал суарған Мыңбұлақтан!

Тарихта тартылғандай бұлақ кенет,

қыр елін талай дауыл сынапты егеп.

Нөсерлер селдетпесін жер-құндақты –

нанға да, балаға да шуақ керек!

Даламды тұман басса, мұңайды ажар,

қамығып жабығымнан Күн, Ай қарар.

Мейірім, шуақ-сенім аяласа,

дала да, адамы да шырайналар.

Көрмесін дала көктің бұлты-жасын,

ақындар ақ сезімдей жыр құрасын!

Қып-қызыл дәнге толып қырмандарым,

нан иісі кең даламда бұрқырасын!

1993





АҚЫЛ ҚИЯНАТЫ

Хабарым жоқ қасіретті шаң-күдіктен,

атырушы ем қырымда таңды үмітпен.

Табанымды сүйетін қытықтап құм,

жалғастырып жанымды мәңгілікпен.

Қозы айдасам күндерде құлын қылық,

қоңырлықтан қашатын суыр бұғып.

Көк шалғыным жанымды тазартатын

мені мөлдір шығымен жуындырып.

Қарағайдың иісі-ай тоғайдағы!

Тоғай жаны – көкпеңбек көл айналы.

Көлге жетпей балалар жамырайтын

қой жуаға жабылып жолай бәрі.

Ақ ботаға жарасар зерлі ноқта,

бас қоймайды тұмса інген кергіп отқа.

Қой маңырап, құлыншақ кісінеген

қырмызы кез келмей ме, енді жоқ па?

Көргем малды келмейді керең дегім

қос биені боз құлын тел емгенін.

Соның бәрі бұл күнде түсіме еніп,

шулап бірдеңе айтады емендерім.

Суым – ащы, шөп – нәрсіз, затым жеңіл,

сорға айналып көлдерім жатыр не бір.

Ауам улы. Жердегі бар нәрліні

жеп тауысты біртіндеп Ақыл-жебір.

1991





ЖҮРЕКТІ ОЙМЕН ҚАМАЛАП

өзгелер қызық кешіп жатыр күліп.

Адамдар «ойнап-күлген күнә,» - дейді,

өздері сол күнәға батып жүріп.

Батсам деп күнәсына адамдардың,

құлшындым желігімен арам қанның.

«Бәрібір періште деп айтпайды ешкім», -

деймін-ақ, сөйте тұра қаламды алдым.

Күн кешпей кәріні алдап, жасқа күліп,

түртінем қағаз шұқып, бас қатырып.

Оңаша қалу – арман, көпшілікте

жонымнан алатындай таспа тіліп.

Жүректі жыл қамадым, ай қамадым,

білмеймін – қайда жастық, қайда жалын.

Әйтеуір өз еркіммен азап кешіп,

қағазға жіпсіз, сымсыз байланамын.

Ал, содан пайда қандай қу жаныма,

немесе өмір деген шуға мына?

Адамзат мүсінімді құйып, кейін

бейнемді жапсыра ма туларына?

Қарсы ағып, Өмір заңын сынар едім,

қол соғар қылық емес бұ да керім:

табиғат жазалайды қарсылықты –

күнәға батпауым да күнә менің!

1990





ШАҢЫРАҚ

Бас қатырма баққа да, бұйымға да:

тірліктегі жұмағың үйің ғана.

Шатынап тұр, ал, менің шаңырағым –

келін жуас, қыз ойсыз, қиын бала.

Жабуға әзір қымтанып қақпаны ерте,

бірін-бірі менсінбей – жатқан ерке.

Бірлік жоқта байлық та берекесіз,

бауырмалдық болмаса, бақ та келте.

Атамыз да, деп жүрген жайда, мықты

пәтуасыз бір шалға айналыпты.

Ел құты еді баяғы қариялар –

бәрін бірдей қу заман қайда жұтты?!

Қырық рулы тобырдың күйі бізде,

қырқысқаннан табатын сыйымыз не?

Үлкендері – үлкенше, жасы – жасша,

жарасымды тірлік жоқ үйімізде.

Әулет едік қаймағы бұзылмаған,

сұқ өтті ме, тіл-оқ па ызыңдаған –

бір үйлі жан ашыған айрандаймыз,

құлқымызды бұзды ма құзыр-заман?!

Бақ құсы кеп басыңа қонса – күндік.

Бақ үйіңде жұмақтай болса тірлік.

Түндігінен тамшы аққан ошағымды

қалқалаймын жанымды қолшатыр ғып.

1990

* * *

Жан дегенің немене?

Жақсы көру, жек көру…

Қиял бір күн келе ме?

Түбі әйтеуір – текке өлу…

Ішім толған бір дауыл,

шыдатпайды жартасы.

Айтқан сөзім – кіл жауыр,

ойларымның қаңқасы.

Бұрқанысын жанымның,

сезімімнің селдерін

ұғар, көрер бәрін кім?

Қалай шығар мендегі үн?

Жан дүнием бір әлем,

сыртым – соның елесі.

Айтып тұрған мына өлең –

мұқалған бір жебесі.

Ішкі әлемін адамның

көрсете алар күш бар ма?

Тұңғиыққа қамалдым,

осы ойларым қысқанда.

Жан ағысын берерге

жетпес тілдің шамасы.

Бұл дүлейді жеңер ме

адамзаттың баласы?

1992





ӨЗІМЕ СЫН

Кестелеп көкірегімнен шырайлы өлең,

сырласып жүрмеймін бе Күн, Айменен.

Қазақтың бар салмағы маған ғана

түскендей болып неге жылай берем?

Қарным тоқ.

«Садақа, - деп – бастан құлақ»,

жетпей ме жырдан мәңгі тапсам мұрат.

Шырқырап шындық іздеп жүргенімше

жатқандай тас төбемнен аспан құлап?

Байлықтың өспесем де кешіп селін,

халқымнан «Әй, кәпірді» есітпедім.

Жамаймын, бітеймін деп не жыным бар

басқаның жыртығы мен тесіктерін.

Жарқылдап қол ұстасып таңдай жырмен

жүрсемші, кіл есімнен танбай мүлдем.

Жердегі қасіреттен адамзатты

бәрібір азат ете алмаймын мен.

Жаға алман ханға, кетсем де арам өліп,

көрінсем халқым бірақ қалады оңып.

Бейшара басшыларды сынап қайтем,

бәрібір кетпейді олар дана болып.

Ел кегін алам демей езден ана,

жүргенім жақсы шықпай селге дара,

десем де, өзгеретін түрім бар-ау

Аспан мен Жер ауысқан кезде ғана.

1991





ӘЗІЛ

Жабырқап жүргеннен бе жүдеп кей күн –

елпіл жоқ, меңіреу бір түнектеймін.

«Аспаннан құлап қапты – анау жерде

Күн жатыр!» – десе біреу, дір етпеймін.

«Бас қосып сауысқанның мыңы бүгін,

ел бопты, - десе, - содан ғылым ұғын», -

міз бақпай мелшиемін, түбі солай

боларын білгендей-ақ күнібұрын.

Жасымнан ел таныдым, жыр таныдым,

басылды неге бұлай күрт арыным?

«Есерсоқ данышпанға айналыпты! -»

десе де, бүлк етпейді бір тамырым.

Қалған ба жан дірілін балдыр басып,

күндер жоқ жарқын жүрер қалжыңдасып.

Ешкімге, еш нәрсеге баяғыдай

әйтеуір таңданбаймын аузымды ашып.

Жанымды жайлау етіп сараң күдік,

сәтім аз шаттанатын жанар жібіп.

Досыма сыр ақтардым дегенде де,

ішіме бірдеңенің қалам бүгіп.

Күлгенің, күрсінгенің, жылағаның,

түн кезіп тыңдағаның бұлақ әнін,

өтірік секілді енді соның бәрі.

Қайда ауды астаң-кестең құмар-ағын?

Айналып жан дүнием қамалға ерек,

самарқау көз саламын жанарды егеп.

Таңданбас, жаны ашымас құдай деуші еді,

қорқамын соған ұқсап барам ба деп.

1991

***

Көре алмай, іші күйіп жар сабаған

тыржиып жақтырмасын барша жаман.

Ал менің намысымды сырттай жыртып,

жүретін жақсы көріп қаншама адам!

Шалдықпай шырқасын деп ән-шағалам

сипайтын маңдайымнан қаншама ағам!

Саны жоқ апа, жеңгем, қатерлерден

жылайтын, қуанатын қалсам аман.

Жаныма қуат беріп соның бәрі,

шатқалды шыңдарды алдым жолымдағы.

Сол тілек қорғалап жүр жүрегімді,

әйтпесе қанша жарға соғылмады.

Оларсыз қалар ем мен қанаттанбай,

жарқылдап жүрегімнен ән ақтармай.

Еске алып ел сезімін, кейде отырам

биіктеп, көкірегімде таң атқандай.

Халқымсыз тілегімді кім тілерін

білмеймін, сөз таба алмай іркілемін.

Ол жалғыз мені туған ауыл емес,

ол мынау қазақ атты жұртым, елім.

Сағынып алыс кетсем бұлты, желін,

шықтарды шара көзге іркіп едім.

Кіміме сүйенер ем болмаса егер

ел деген алтын діңгек бір тірегім!

1985





ӘЙЕЛДІҢ МОНОЛОГЫ

Сенің от құшағыңда

дүниені ұмытып талқысыдым.

Жүрегімді өртеді жан ыстығың.

Мынау байтақ әлемде тек екеуміз

жүргендейміз айналып ғарышты мың.

Көзімді ашсам шырын сәт көзден ұшып

кететіндей жанарды тарс жұмдым.

Сен аймалап алқындың,

одан сайын есімді шығардың да,

мен балқыдым көміліп қылаң нұрға.

Жақсы сөздің барлығын саған айттым,

ішімнен бе, әлде үн шығардым ба…

Сен жанымда жүрдің де

жанарымды толтырдың жылылыққа

(жан жылуын балар ем ұлылыққа).

Тәттілігін сезіндім бұл өмірдің,

әр күніне тоймадым құнығып та.

Қайырымды да боп кеттім. Қатыгез жан

дірілдеген жүрекпен сыр ұғып па?!

Бірақ өзің айныдың.

Ұмыттың да жастықтың жұмақ күнін,

сен мысқылдап, мен болсам жылап тұрдым.

Өмір деген бұрқанған дарияға

бұрымымнан ұстап ап лақтырдың.

Сонда ғана есейіп, бұл жалғанда

бәрі алдамшы екенін бір-ақ білдім.

Сенің от құшағыңда

ардан аттап, қалдырдым пәктігімді,

ләззатқа батырған ақ түнімді.

Айырдым мен аяусыз енді кимес

ақ көйлекті тігілген сәтті күнгі…

…Мен күнәкар емеспін ар алдында,

құдайың да кешеді тап мұнымды.

1968





ӨСИЕТ

Қаржаудың өлер алдында айтқаны

Қаражау Нарын бойында аты шыққан

шешен, батыр,

әрі қайырымды адам болған деседі.

Оның шешендік

сөздері халық арасына кең тараған.

Дархан өмір!

Баратқаның ба, ей,

күдерімді үзіп көгілдір сағым күндерден,

құр асаулардай құрық көргенде шаңдатып асар құм белден,

алшаңдап жүрген қайран күндердің ақыры

қас-қағым сәтте келетұғынын білген бе ем!

Ажал алдында адамның бәрі аласыз қойдай екен-ау,

бұл жұмыр жерде теңдесі жоқтай қаншама шалқып

жүргенмен.

Түкірігің жерге түспейтін сен бір тірі әулие сынды

болсаң да,

бұлтартпайды екен мынау Ажал деген сұр мерген.

Күн көргенім жоқ

кейбіреулердей жалтаңдап, бұғып, жасқана.

Кеше гөр, Алла, астамдық етсем бақ-дәулетіме мастана?!

Асқақтау көңілім аспандап дәйім, алшаңдай бастым

бас имей

бір Құдайымнан басқаға.

Мен қаншама асқақ болғанмен, жанымнан жылу іздейтін

жалаңаш жүрген аш бала.

Ей, менің үш арыстаным – арысым!

Үшеуің тірі жүргенде, артымдағы елдің бағысын.

Көрде де көңілім тыншымас менің балалы үйлердің

итіндей

таласып жатсаң Қаржаудан қалған тақ үшін.

Сендердің бекем беріктігіңді көрсе дұшпандарың кетер

түңіліп,

жаныңда жүрер алысың.

Ұйтқысыз айрандай ірігеніңді тілеп, қаумалап жүрген

көп жаулар

табалай алмай, налысын.

Еліңе қамқор ер болып өтсең, қастерлегенің де сол

болсын

атаның ар мен намысын.

Мен бүгін өлдім демеймін:

тұлпар тұяғы сендер тұрғанда көңіл де бүтін, бас аман,

алаңсыз аттап өлім қақпасын аша алам.

Ал ертең сендер

қатынша күндеп, бықсық ойлармен жүрсеңдер абзал

досыңның

ту сыртынан көздеп тасадан;

күңкіл күйбеңмен жер-ошақ басының қамы үшін жүрсең

қырқысып…

ондай ездерден ел былай тұрсын, қашады аң.

…Қаржаудың нағыз ит өлімі деген сол болар,

сондай қазадан сақтағай мені жасаған!..

1967





ЖАНТОЛЫНЫҢ МОНОЛОГЫ

Жантолы - Мұрат ақынмен замандас әнші, домбырашы, әрі ақын қыз. Ел аузында мынадай бір сөз бар: думандатып отырған акындар тобының үстіне: «Жантолы келді!» дегенде, біреуі: «Е, кайтеміз, байталға бәйге берер біз бе екені!» - депті.

Ей, ақындар, серілер!

Отырсыңдар ма алқалы топқа сөз маржандарын тізбектеп,

бұл дүниенің мықтылары деген біз деп тек.

Әр жерден жиған «асыл» ойлары таусылып қалған жоқ па деп,

қиналып терге малшынып қалған жоқ па деп,

алдарыңда тұрмын іздеп кеп.

Ортаңа кеп ем жиналған жер деп сорпаға шығар жақсылар, көруге бір сәт бәйгеге түсіп, бақ сынап. Отырсыңдар ма біріңді бірің қызғану менен күндеуден жарылып кетпей шақ шыдап!

Ей, мақтаулы Мұрат!

«Байтал» деп сонша сен неменеге мастандың,

Тәңірімнің өзі тәлкегіне салар асқанды.

Алшаңдай басып жүргендер бар-ау, қайтерсің,

алақандай көріп аспанды.

Қыз болып тусам, кінәлі ме екем бұған да? Алтынды сірә көлеміне қарап сынар ма! Тау менен тасты жаңғыртып бара жатады қисыны кеткен кұр арба!

Елбелектеген еркектер сынды арзанқол сөздер жат маған

(Бабалар айткан дана сөздерді «өзімдікі» деп те жаттаман).

Рас, мен әзір балапан құспын

қанатым әлі катпаған,

әлемнің аппақ алақаны ғана баптаған.

Шығыңдар бермен жүректерің болса жыр атқан,

шабыттарыңның да шалқарлығын бүгін сынап қал!

Сендер секілді періштесінген пендені

шығайын айдап жұмақтан!

1967





ҚЫР ҚАЗАҒЫНЫҢ ҚАРТАЙҒАНДАҒЫ СӨЗІ

Далада өстік

арғымақ аттың жалынан тартып мінуді біздер армандап

(жаяулап кешкен тіршілік құрысын таңдайың кеуіп,

тал қармап!)

сонан соң біздер ойқастаушы едік

күміспен күптеп тұрманды,

көрінуші еді түк еместей боп дүниедегі қалған бақ.

Тарпаң тұлпардың тұяғымен тіліп бозала таңның

көрпесін

шыққанда, шіркін, әлем дегенің табынып бізге,

таңданды-ақ!

Бозбала болдық.

Құр асауларға құрық салғанда дірдектеп тұрған

шақтар-ай!

Қызыл түлкіге қыран салмаушы ек баптамай.

Ата-бабаның аруағына тілін тигізгендерді тынбадық

тәубаға келтіріп таптамай!

Ақсақалдардың алдында ғана кішілігімізді көргенде,

таңданған шығар жат талай.

Сұлуды құштық

жалбарынбай, жасқанбай

даланың өртті күніндей ыстық, аңғалдау албырт

сезіммен

(дариға, сол шақ қайталанбайтын,

айта қалатын кезім бе ең!)

даланың асқақ арулары сонда аққұба өңдерін суалтып,

от құшақтарда елжіреп ессіз езілген.

Өрт сезімдерден бас айналғанда талықсып

таң атар шақта көз ілген.

Дариға күндер өтті де…

Нартәуекелшіл жомарт жандардың қайнатып қайран

жігерін.

Кәрілік деген қырқадан бүгін қыран көзімді тігемін:

сонау кездегі жалын шақтарды көрсем деп

жастарда үміт-тілегім.

Әлжуаз, бозаң бозбалалардан құлазып кетсе көңілім,

таба алмай қалам бір емін.

Сұңқарлығым егер шын болса, менің балапаным қарға

болмас хақ! –

Дәл солай тегі… білемін!

1968





СИЫНУ

Зындандағы қарақшының өзіне қайрат беруі

Әуелі Алла,

сонан соң Бекет әулием!

Аруағыңа бас идім!

(Сиынарым өзің болғанда, мен неменеге жасимын!)

Атаңа нәлет Талас бай сілекейімді шұбыртты

маған деген зынданды жанынан қазып ас үйдің.

Мен жиһангер атанғам

сойыл, шоқпарды бақ қылып,

жортуылменен далаға дабыл қақтырып!

Менен қорыққан сәттерде ақсарбас шалып, «аллалап»,

өзіңе сиынып жатты жұрт.

Талай мырзалар дірдек те қақты алдымда менің

сасқаннан

орындарынан шақ тұрып!

Далада кеңдік болғанмен,

қорқау көңілдер тар мұнда.

Бағы бар иттер шалқайып жатыр ақ отау тігіп

шалғынға.

Сол байғұстардың «бақ» дейтіндері сорлы мал

бір түнде ғана кете баратын олжа боп менің алдымда.

Даланың кеңінен не пайда,

көңілдер көрдей тар болса…

Азғантай ғұмыр арпалыспен өтті аңдысқан тағы аңдарша.

Жағымпаздық пен бақастық тұнған мынау заманда мендей боп

тентіреумен өткен жан қанша!

Әділет іздеп арпалысқаннан не пайда,

Зынданда шіріп қалған соң…

Жоқ, жоқ! Көңілім, жасыма!

Пендешілікпен сайқал дәуренге құмартып.

Өмірдің өзі қарақшы қылса, өкінерім жоқ бұған түк.

Иә, Бекет әулием,

жаныма жігер бере гөр!

Итшілеп өмір сүргенше,

көкжал боп өлгенім мың артық!

1968





ТІСТЕНУ

Сарығұл өткен ғасырдың

аяқ кезінде өмір сүрген,

билікті топтан көп қорлық

көрген кедей палуан екен.

Күндеңдер мына мені –

кішіртудің сол шығар бір-ақ емі.

Мен түгілі, мерт болған күншілдерден

Ақанның Құлагері.

Жүздеріңнен төгіңдер қылыш-ызғар,

содан, рас, жанымның мұңы сыздар.

Үн шығармай бәрін де ұғып тұрып,

мойындамауға тырысыңдар.

Сыртымнан ғайбат үнмен

қаралаңдар,

оқ атып найза-тілден.

Күн көріңдер, әйтеуір, қапы қалмай,

өзгені жайратумен.

Құлатыңдар мына мені –

көп өмірдің құздары, жыра, белі.

Қимылдаңдар.

Бірақ тек соның бәрі –

менің кішірмеуімнің бір-ақ емі!

1975

* * *

Өз өзімнен өртеніп барам жанып,

жүректен жас ағады тарамданып.

Менде жай жоқ бұл күнде тым болмаса,

ақтарылар алдыңда саған барып.

Жасқа ғана толады жанар налып,

мен үшін тұр дүние қараң қалып.

Қақ төбемде жалт ойнап жатыр бүгін

қалай тұрмын, япыр-ау, аман қалып?

Шырқап шалқып жүрген бұл кезім менің,

қалай сонша күйгенім, езілгенім?

Бұл өмірдің азабы – ар алдында

күнаң болмай кінәлі сезінгенің.

Дөңбекшідім, түндерде көз ілмедім,

көз ілмедім, таусылды төзімдерім.

Алдамшы боп бара ма мынау жалған,

түсінбесең жанымды өзің менің.

Әттең оттай сезімім шыдатпады,

суалғандай таудың да бұлақтары.

Арман алға сағым боп шақырғанмен,

көп екен ғой тірліктің сынақтары.

Сенуші едің сәбидей маған, көкем

(сенім артар бұл күнде адам да кем).

Біздегі үміт, сенімді өшіргендер

өкінбей-ақ рахат табар ма екен…

…Сүйген жүрек кешеді дейтін еді,

бұдан соң да кешіре алар ма екен…

1973

* * *

Кетсе де алдап сағымдай үміт арман,

мен сені ұмыта алман:

төгілген көз жасым үшін,

жүрегімдегі қорғасын үшін;

саған ессіз сенгенім, сезгенім үшін;

сен үшін достардан безгенім үшін;

сені құшып тұрып пәктікті армандағаным үшін –

арланбағаным үшін;

сен бардағы мұңсыз күндерім үшін,

тілеулестерді күрсіндіргенім үшін;

аймалап-құшқан қылықтарың үшін,

дүниені ұмытқаным үшін;

өкініш қарыған жалын мұңым үшін,

сонау бір сағым күнім үшін

мен сені ұмыта алман.

1977

* * *

Мен қорқамын:

екеумізге арманның да,

таңдардың да ортағын;

қуаныштың,

жұбаныштың ортағын;

жолдардың да,

ор-жардың да ортағын;

бізге атылған оқтардың да,

достардың да ортағын;

сағынудың, сезінудің ортағын;

аңсап-талып кезігудің ортағын –

көнбей ешбір дәлелге,

бәрін айтып қояды-ау деп әлемге,

мен өзімнің көздерімнен қорқамын;

сосын, сосын, өлеңдерім,

өздеріңнен қорқамын!

1976

* * *

Өзіңменен жүрегім егіз менің, түндер бойы қарманып сені іздедім -жоқсың. Сонда еске алдым кимастықты тағдырдың желі үзгенін.

Түндер қандай үрейлі жалғыз жанға, қалғандаймын күздегі таңғы ызғарда. Көзім жұмсам, шошытып сұсты елестер тылсым ба, жар, құздар ма...

Мазақтайды тағдырдың түні, желі,

көкірегім ызадан тілінеді.

Шыр еткендей қоңырау - сонда есікке

жүрегім жүгіреді.

Жүгіреді. Қайтадан басылады -естілмейді ешкімге жасы, зары. Тағдырымның дауылы азынап түр -бүл әлде басы ма әлі?..

1981

***

Бұл өмірде

қия алмайтын сәттерім –

жүрегімнен күй арнайтын сәттерім,

таң атқанша достарыммен ән салып,

жанымды орап нәзік сезім, бал шабыт,

сенің әрбір қылығыңды тамсанып

қиялдайтын сәттерім.

Бұл өмірде

рақатқа батқаным –

өзіңді іздеп тапқаным;

біреулерге үміт отын жаққаным;

жүргендерге жағалай

қауіптеніп, күдіктеніп қарамай –

күлім қағып пәк көңілді баладай

сеніп жүрген шақтарым.

Ана аңсаған

жас сәбидей тәтті едің,

түнгі сырдай сәттерім!

Бақыт құшып құлпырғандай сары далам,

жүрегімде бұлқынғандай арман-ән –

осы менің өмірімді жалғаған

жыл құсындай сәттерім.

1977

***

Жанарлардың жалтынан ұғысатын,

қол ұстасып өтуге тырысатын.

Ой-арманның барлығын бөлісетін,

күн өткенде сағынып көрісетін;

тек екеуміз жүріп-ақ шаттанатын,

көңілдерді бүкпесіз ақтаратын.

Қол ұстасып таңдарды қарсы алатын,

дүниені думан қып ән салатын,

бір қайғыға өртеніп жыласатын,

ақтарылып оңаша сыр ашатын;

күрсінумен бітер деп ойламаған

(ештеңені ұқпайды тойған адам),

өтті күндер. Кейде мен ойға қалам:

мүлдем жат қой қасірет, ойлар оған.

Құлай сеніп, алдансаң – азап тегі,

сосын кешіре алмасаң наз-өкпені…

Күрсіністік. Қимадық. Кешірмедік.

Мүмкін бұл да біз үшін қажет пе еді…

1975

***

Бәрі менің есімде:

сені күтіп терезеден қараумен

минут санап тұрғаным,

жанымды өртеп бір жалын;

сөндіре алмай сағыныштың мұңдарын;

сосын сенің кіріп келер сәттерің,

тілсіз, үнсіз аймаласқан тәтті ерін…

қос жүректе – ақ сезім мен пәк сенім;

көп ішінде сыр ақтарып көзбенен,

жырақ шығып өзгеден

оңашарақ қалуды ылғи көздеген;

сәтке ынтығып шырын-бал,

қол ұшынан бойға тарар жылулар,

тек екеуміз түсінетін сыбырлар;

құлақ қоймай еш үнге,

сезім селін ынтығып бір кешуге

аласұрдық.

Бақыт па бұл, кесір ме?

Бірақ бәрі есімде.

1974

***

Телефоны кұрғырың үндемеді -оятпады мазалап түнде мені. Шырт ұйқыдан тұрғызып сүйіктім кеп кетеміз, жүр демеді.

Ақ айдынға тоғытып жыр - кемені, желмен ұшып жанымның мұң - желегі, ағыстармен алысар арман сәттер

ұмытты мүлде мені.

Жақындатпай, алдырмай ой қамалы, үміт, ыза - жиылып бойға бәрі, арман оты жарқылдап жанарымда найзағай ойнамады.

Азаптың да рақат бар мұңдары, сені сағынғаным да - жанның нәрі. Осы бір сәт тыныштық болса игі еді дауылдың алдындағы!

1974

***

Өрттей алма ұсынып ем, алмадың,

тұрып қалдым жаншылғандай арманым:

- Алма – сезім, ал Сіз мені сүймейсіз…

Естімедім ар жағын.

Қызыл алма жүректегі қан сынды

өз қолыммен қара жерге жаншылды –

күтпеп едің бұлай аяқталуын,

сені алмадан ұшқан шырын тамшы ұрды.

Келем зулап сұр жебенің ұшындай,

жымиды да, сүт-сәулесін ұсынды Ай…

Қуып жетіп, кес-кестедің алдымнан

шыға келген көрші әйелден қысылмай,

сен құсбегі, мен үкілі құсыңдай,

қойдың сосын ұшырмай.

1982

* * *

Тыңдашы, жан досым-ай,

біз енді жүреміз бе мәңгі осылай:

екі жақта жалғыздан жылап, күліп,

бірімізге біріміз құлақ түріп,

сырттай мәз боп көрініп, іштен жылап,

жоламауға тырысып күшпен бірақ,

мен сені ойлап елжіреп, сен де мені,

екі жүрек қашанғы сенделеді,

ұмыта алмай, аһ ұрып, дара жүріп,

жат құшаққа тығылып пана ғылып –

сен сияқты жарқылдап жүрем мен де

ағайынсып, доссынып біреулерге,

жанымызға солардай ең керегі,

толатындай көңілдің келте жері...

Еске салып сол кезді есер жүрек,

жын соққандай қаламыз есеңгіреп.

Бұл жақындық тағдырмен келген еді,

мүмкүн емес оны ешкім емдемегі.

Бөлектейтін арман жоқ жеке бізде,

түскенменен басқа жол, бөтен ізге...

Жүрек жасты жетімдей. Шынымен біз

осылай кетеміз бе?..

1977





ІЗДЕУ

Сенімен кездеспегелі,

сезе алмай мен де ештеңені,

жолығып қаламын ба деп,

қараймын жанарымды егеп

сен бе деп адамның бәрін,

жетер ме саған мұңды әнім,

қай жаққа жоғалдың, жаным?

Өзіңді мен көрмегелі,

көңілім-бұлт сергелдеңде еді.

Үзілмей күдерім менің,

іздейді жүрегім де емін.

Көрсем деп тіледім керім,

таппады жаным бір тыным,

мәңгілік сағындыр, күнім!

1980

* * *

Дүниеден махаббаттың көшкені ме,

әлде бір жұмақ ғалам көкседі ме?

Нәр-сезім мені өлтірмей қуат берген

таңданам қазір мүлде өшкеніне…

Ерекше ықыласты ем дос-теңіме,

ұқсаушы ек домбыраның, қос шегіне.

Көргім жоқ ешкімді енді, ештеңені –

махаббат жер аумаса өстеді ме?

Көрмесең, уақыт тоқтап, күн өтпеген,

көрінсе, аттай тулап жүрек, денең…

Қалықтап бір ғажайып әлемдерде…

жанымды сол сезіммен түлеткен ем,

Нәзік ем, ғажап еді ғасыр, ғалам.

Ал, бүгін біреулерге ашуланам,

өкпелеп әлдекімге зілденемін…

Өзіңе көңіл толмау, ашынған ән.

Жалынсыз суық. Сұрғылт көрген күнім,

бұл күйді естілсе ғой емдер бір үн.

Жанымнан ғашық сезім көшкен болса,

менің де өлгендігім.

1989

* * *

Мен саған сыр айтамын:

біреулердің қайтеміз құр айтағын,

сезе тұрып қайғысын соңындағы;

білеміз ғой – қателік со жылдағы,

өкпе, наз бен жел-өсек – соның бәрі

сені менен мені тек мұңайтарын;

жел ескендей желпісіп жұрт етегін

біздерді күлкі етерін;

сайқал-мысқыл ойнақтап жүздерінде

жанашырсып жат жандар бізге мүлде;

мүләйімсіп түртетін бос қораны

аула-жайдың қорсылдақ шошқалары

бұл күнде төс қағады

көктемде аузы тигендей күзгі егінге.

Мен ұққаным – осының бар «шатағы» –

тек бізді шаршатады:

екеуміз де соншалық тырыссақ та

тіпті сәлемдеспеуге дұрыстап та;

ұмтылсақ та өзгемен ұғыспаққа –

содан біздің қайғымыз қанша тағы!

Мұның бәрі – бізді бір-бірімізге

одан сайын еріксіз аңсатады.

1987

* * *

Ойламадың сен мені, еске алмадың,

алар бір кез адамдар кешкен жалын.

Өмір деген кетеді өкіндіріп,

есіңе алма. Бірақ тек кеш қалмағын.

Аяғансып мұңайма: «Зарлы ғашық

ұзақ түні жүр-ау, - деп, - таңға ұласып…»

Мен өтермін арыма дақ түсірмей,

бірге шығар белестен жалғыз асып.

«Қалай ғана, жүр екен жанып, жылап,

бітті онда, - деп аяма, - дарын-бұлақ».

Мейірімге тапшы-ау деп аялама.

Кейін өртеп жүрмесін арың бірақ.

Мені әлі де біреулер сынар, алдар

(сын тағуға шебер ғой бұл адамдар).

Аласармай кетуі мүмкін бірақ

менше күліп, дәл менше жылағандар.

1975

***

Мен онымен қай кезде көрісемін?

Қашан?

Қашан?

Айтшы сен соны, сенім?

Мен қашанғы аңсаумен аласұрып,

жүрегімді, миымды таң асырып,

тарта берем күтудің мұңды азабын,

тағдыр қашан қояды бұл мазағын?

Көрмей, құшпай, қашанғы сенделемін,

естілсеші сен жақтан бір ғажап үн.

Қашанғы енді мен сені ұмытпаймын,

қашанғы іште жатады ұлып қайғым?

Қашан, қашан ұшады сағым болып

жүрегіме ілінген құлыптай мұң?

Мен қашанғы ішімнен шыңғырамын,

қашан, қашан басылар бұл құмарым,

ей, адамдар, айтсаңшы біреуің кеп

қандай емнен жазылар жынды жаным?

Неге осы мен өзгеден басқарақпын,

неге жұртқа шат жерде – жасқа баттым?

Басқалардай неге мен елтімеймін

самалына, көркіне бақша-бақтың?

Жерік әйел секілді есім ауып,

неге саған осы мен ашқарақпын?

Басым дал-дал. Білмеймін.

Немен, қалай тынарын бұл күндерім,

қалай қуам көңілдің бұлтын, желін;

немен басам, білмеймін, жанымдағы

мизам күнгі найзағай күркілдерін…

Жанар – найза, ішім – от, қол дәрменсіз,

жауға алдырған батырдай жұртын, жерін.

Келем көзсіз дауылда арпалысып.

Саған жетіп құлауым мүмкін менің.

1975





ТҮРМЕГЕ ХАТ

Асанбай АСҚАРОВҚА

Салғандай тыпырлатып жанды мұзға,

шырылдап күн кешсем де қарлы құзда,

жүргенде Сіз биікте, білесіз ғой,

бармап ем «ағатайлап» алдыңызға.

Өлеңнің сәттері көп жылар, күлер,

мен үшін жайлы тірлік – мұнарлы бел.

Өзіме пайда бермес әдетім бар –

жуыспай, биліктіден жырақ жүрер.

Хат жаздым бүгін Сізге – шыдамадым,

шетінде тұрғандаймын құламаның.

Бұл хатым – жүрек сөзі қазақтағы

қарындас атаулының, мың ананың.

Жақсы өмір орнату боп бар арманың

тер төгу бекер екен – жаңа аңдадым.

Кісіні өлтірген де жүр алшаңдап,

мен Сізді құтқарар күш таба алмадым.

Жақсының соңында елден алғыс қалар,

артында кей бастықтың қарғыс қалар.

Жығам деп жалғандықтың қыш қорғанын,

бұл күнде жігіттер аз жалғыз шабар.

Бара ма уақыт мүжіп, қалмай мәнім –

кете алмай жүр менің де шалғайға әнім.

Сұңғыла перзенттерін қорғамаған

қоғамды қоғам деуге бармайды арым.

Осында көп бөрікті жүр тепеңдеп,

ел сенген қазақты ел-жұрт етер деп.

Ойлайсыз: «Соңымда ұл-қыз бар деуші едім –

бәрі де құр әншейін қырт екен…» – деп.

Кетпеді, даламызды зар мекендеп,

шарасыз жігіттер жүр, жанда – кермек:

«Маңдайға Асекеңді сыйғызбаған

қазақтай сормаңдай ел бар ма екен», - деп.

Бұл өмір ұршық екен айналмалы,

кейде мен шабақтаймын қайраңдағы.

«Обал…» – деп күрсінеді Әбділдә ағам –

қазақтың өлеңінің пайғамбары.

Көшер ме жаутаңдаған жетім күнім,

тұтады жетім күйден бетімді мұң.

Құлатып Құлагерін зар илеген.

өзім де Ақан ағам секілдімін.

Сіз барда таптай алмай жат табаны,

өскен-ді Шымкентімнің бақ-талабы.

Басшылар бүгін оны өнеге етіп

өздері салдырғандай мақтанады.

Халқыңыз аңыз етер Сізді бүгін,

«Өмірден өшпейді, - деп, - ізгілік үн».

Сен, аға, күн де туар ұмыттырар

өтпелі замандардың ызғырығын.

Жұмақ бар жер бетінде, тамұқ та бар,

қоршайды қоғам деген алып қамал.

Шара жоқ қарындаста, кептер-жырым

көңілімді Сізге деген алып барар…

1992





ҮЙІМ – МЕНІҢ ОТАНЫМ

Үй – сарай өткізердей хандар күнін

(мұндай жай – біраз жұртқа арман бүгін),

сыңғырап бұлақ үні, Күн әйнектен

төгеді біздің үйге таңнан нұрын.

Балкон ба? Балкондағы елес бөлек!

Гүл мұнда жайқалады ерекше бек.

Ойлайсың осы жерге орман-дала

біржола көшіп келген емес пе деп.

Бөлмеден сәби күлкі шашылса – құт,

төменгі көршілердің басын шағып,

жүреді біздің үйдің патшалары

қырдағы қозы-лақтай асыр салып.

Бәрі үйде: ас, су, кино, білімің бе,

қонақ жоқ келіп-кетер мыңы күнге.

Үйіңе бір енгесін, қияметтей

далаға қайта шығып, кіруің де.

Көршімен отырмаймыз сыр ағытып,

үнсізбіз – қойғандаймыз сына жұтып.

Уақыт жоқ амандыққа кей көршінің

жүреміз түсін ғана шырамытып.

Туса да қилы-қилы басыма күн,

осында сан қуанып, жасығаным.

Әйтеуір бір рахат күтетіндей

мен ылғи ошағыма асығамын.

***

Бір құрлық бар түспеген қартаға әлі,

сыйғызардай төсіне сан қаланы.

Ғалымдар да білмейді оны әзірше,

тек арнайы іздеген жан табады.

Кездеспейді мұнда ешкім қақпан құрған,

елдері бар бір-бірін мақтан қылған.

Сәуле құйып бәріне бір шаңырақ,

бір босаға сапарға аттандырған.

Енгендейсің ғажайып ән еліне,

жоқ саясат, топтардың әлегі де.

Мұндағы елдер ешқашан қол сұқпайды

бір-бірінің ішкі істер әлеміне.

Шақырғандай ертеңге арман аппақ,

әз ұяның үрейсіз таңдары атпақ.

Үлкен-кіші бір-бірін аялайды

шұлғымай-ақ бас изеп, жалбалақтап.

Берген маған сол құрлық алыс бағдар,

бұл – біздің үй, білетін таныс жандар.

Елдер – патша көңілді, арыстан жал

сол үйдегі ірі-ұсақ данышпандар.

***

Бұл үйдің барлық халқы нық,

шетінен тұлға шіренген.

Қамдарын ойлап шарқ ұрып,

шырылдап жалғыз жүрем мен.

Оларша: самғар қанатын

құстаймын, ой мен қайғым кем.

Бәріне бәрін табатын

сарқылмас байлықтаймын мен.

Алдырып бойды кірбіңге

мұңайдым ба әлде өткенге,

болмаса жылап-күлдім бе –

ешкімнің ісі жоқ менде.

Басқаның түн мен таңы да

көлеңке қашар жап-жарық,

мен болсам – шыбын жаныма

іздеймін медет қарманып.

Жүргендей жұрттан шет қалып,

түскенше бүйтіп сарсаңға,

бас ауған жақты бетке алып

шығандап кетіп қалсам ба…

Үйім де жаттай, мұңданам

қызықпай шапан-шенге де.

Жоқ, әлде, жанды шырмаған

қырсықтың бәрі менде ме?..

***

Келгеніңде сапардан арып-ашып

(өз ұяңа әйтеуір жаның асық),

жүрегімен сағынып, жылап-күліп

қарсы алса ғой біреулер жамырасып.

Жолға шығып, есейіп ес білгелі

(жетім көңіл қашан да кекшіл ме еді),

сағат санап сарғайып, өліп-өшіп

сағынбайтын секілді ешкім мені.

Келгенде, рас, жарылмай әрең жүрек,

оралады мойныма пәлен білек,

Сонда-дағы сеземін тұрмағанын

тым болмаса бірінің жаны елжіреп.

Маған біреу жетпей жүр тылсымға ерер

(бұл сырымды жұрт бәлкім құнсыз көрер),

айтқызбай-ақ басыма жастық салып,

талқсысам сұратпай сусын берер.

Сезінудің аңсаймын күшін күндей,

Жүрем содан жабырқап ішім күлмей.

Жұртты ұғудан шаршадым, жан көрінбей

мені де бір түсінер түсіндірмей.

Өтіп жатыр өмірім сағым бұлттай,

басқаларға бойым шың, әнім нықтай.

Алыс жандар жырыммен жүрекке еніп,

өз үйімде ешкім де жанымды ұқпай.

***

Жүреді біреу жақын кеп

сәлемдесуге бата алмай,

«мінезі шәлкес ақын» деп,

айтулы мен бір қаталдай.

Ал біздің үйдің ірі-ұсақ

балалары үшін ең дана,

ең жайлы, жаны жылы, шат

әлемде жалғыз мен ғана.

Біреуі тартып шашымнан,

мінеді бірі ат қылып,

шықпайды бәрі қасымнан,

ентелеп келер аптығып.

(Кетеді сонда мұң демі,

тұрсам да жанды мұз қарып)

таласып маған жүргені

бірінен-бірі қызғанып.

Көңілінен шығар баршаның

мылқаумын мүлде үйде мен.

Кішкентайлардың жан шамын

жағатын нәзік күйге енем.

Жүремін ұқпай жат халық,

сұсты боп алыс жандарға,

мәңгілік жердей тапталып

үйдегі данышпандарға.

***

Ғұмыры бітпес үйдегі

тірліктің жайы талдырып,

сезімді нандай иледі,

үміт пен арман қалды ұмыт.

Баланың қамы, үй қамы,

Әйтеуір бітпей күйбеңі,

жұмысың тағы қинады,

жазбаған жырың ми жеді.

Ұмытар өзің өзіңді

бір сәтті сонда аңсадың,

күйбеңдер қажап төзімді,

жұқарып жүйке, шаршадың.

Достар ма құяр күлкі үнін,

қырдағы туыс, бауыр ма,

жаныңа берер бір тыным

әлде бір шалғай ауыл ма –

әйтеуір дайын тұрасың

кетуге кейде үйіңнен.

Мұраттан сүйтіп шығасың,

кездесіп талай жиынмен.

Жеткізбей бірақ таң-үміт,

өтеді думан,

нұр күнің,

кетесің сосын сағынып

таусылмас ошақ тірлігін.

***

Тыным көрмей шиқылдан шіркін есік,

таты кеткен топсамен тұр тіресіп:

біздің үйдің кішкентай патшалары

кіріп-шығып жүреді дүркіресіп.

Жабылмайды құлпы да қырық сынып,

(қазақтағы кілттемес ғұрыпты ұғып).

Кім келсе де қақпа ашық.

Мұны білген,

«жиендер» де жүреді кіріп-шығып.

Бөлмелер ме?

Құрқылтай ұясындай,

тәртіпті өскен адамның миы ашырдай.

(Жайлылық пен тыныштық жазылған тек

адамдарға тұратын үйі ашылмай).

Есік жаппас халықтан ғұрып қалып,

үйді аңсайды у-шусыз, тыныш, жарық.

Айналадан бір мезгіл жырақтайды,

есігіне ішінен құлып салып.

Шаршай ма әлде адамдар бір-бірінен,

жүгіріспен кеш қылып күнді кілең,

оқшаулансам деген жай далбаса ма

айналаның мазасыз тірлігінен.

Біздің үйде сырласса – жұрт жеңілдеп,

жолықтырған адамдай күткенін тек.

Жылулы орта – үйіміз. Кейде өзім де

тұрам іштен есікті кіліттегім кеп.

***

Жыр жазу деген – азап, от

әйел боп туған болмысқа,

жаныңда титтей маза жоқ,

жолың да тайғақ, қол қысқа.

Табиғатыңнан шыға алмай,

әйелдігіңе тұсалып,

талантың арбап жыландай

шағады сені құса ғып.

Көңілің өсер, жоқ тағат,

құштырар дауыл, өртін де.

Әйелдік тағдыр ноқталап

сүйрейді болмыс-төркінге.

Жазымыштың әнін тыңдатқан

балапан – балғын балаң бар.

Күймесі жырдың бір жақтан

қоңыраулатып тағы арбар.

Екі ұдай сезім. Шарқ ұрып,

ғұмырың солай тынады-ау.

Бір өрттен қашсаң шарпылып,

алдыңнан шығар бір алау.

Азаппен атқан таң аз ба,

жарқ етіп кейде жыр-үміт.

Беттегім келмей қағазға,

ас үйге кетем жүгіріп.

***

Махаббатсыз, сезімсіз көңіл жетім,

мұндай күйде түсің де, өңің де – түн.

Жомарт жастық жылыстап, жас ұлғайса,

жалғыздығың сезілер со күнде тым.

Бала өсірдің – тірлікке ектің егін,

жұттың талай өмірдің дертті демін.

Сен көрмеген мейірім, жақсылықты

балам бойға сіңірсе деп тіледің.

Қорғаладың шырылдап құм-дауылдан,

(сол бір сезім сені де нұрға жуған!),

Қалдырды аман сәбиге махаббатың

өзіңді азу, тұралау, жынданудан.

Сол балғының жаныңа қорек дер ем,

өз алдына ел болды, бөгет те кем;

өз өкімет, өз соты бүгіндері

мәселелер шешеді бөлек сенен.

Көз қуантып табады жас та теңін,

енді сенде бар достар, ақша, сенім.

Бірақ өзің жыл сайын ұғынасың.

серіктестің орыны басқа екенін.

Жас шағында адамның сенері көп,

талай жарға соқтырар кеме-жүрек.

Арман ұзап, асылы, қартайғанда

ұғысар жан жаныңа керегірек.

***

Жатыр ем үйде сызбай мен,

салқындап аяқ-қолдарым.

Кеткендей әлім. Мұздай дем.

Еңкейгені ме жорға – күн?..

Жатқанда батпан зіл басып,

біреуге дауысым жетсін бе.

«Бойыңды жазып, қырға шық!»

демейді маған ешкім де.

Сарқылып үміт-дәмем де,

жыраққа кетті жарма жыр,

Кең шалқар мынау әлемге

қажетсіздеймін дәл қазір.

Даналар да өткен сөзі үлгі,

өртеумен жанын жалын от.

Қажетсіз сезсең өзіңді,

өмір сүрудің мәні жоқ.

Оралды кенет дүркіреп

үйдегі данышпандарым.

Әрқайсысында – мың тілек,

арбайды алыстар бәрін.

Жатуға жай жоқ – күн күлген

алысқа бәрін жібермей.

Орнымнан атып тұрдым мен

құр атқа қарғып мінердей.

***

Қоңырқайлау өтуде күз кештері,

дос дегендер қанша күн жүздеспеді;

шарттылықты немесе шақыруды

былай қойып, келмейді іздеп сені.

Жарқыл қағып келетін жандар бұрын

қарсы алуға асығып таңдар нұрын,

сағынысып келмейді, ант еткендей

өткізуге көрмей-ақ қалған күнін.

Бітті ме әлде ақтарар сырлар құрып,

осы жайлар әйтеуір жүр жанды үгіп.

Достар қайда әнімен, әзілімен

отыратын үйіңді думан қылып.

Ұмытқандай адамдар сағынуды

өз-өзінен шаршаулы, жабығулы.

Бір-біріне самарқау, енжар бәрі,

қайда кеткен жас шақтың бағы нулы?

Емес пе еді жұптасу адам әні,

осыншалық не бізді даралады?

Бір-біріне бас сұқпай көршілер де

қорадағы қозыдай қамалады.

Жалыққанмен ортадан сыртта күлген,

құтқармайды ол (одан да құпта бірден),

сен қаншама үйіңді қорған қылып

ошағыңның басында бұққаныңмен.

***

Айналамда бозөкпе – кілең бала,

кілең бала ішінде жүрем дара.

Қыз-ақкөңіл, сол тектес күйеу бала,

ұл-келінде пәктік пен жігер ғана.

Ойламастан қалғанын маған күз кеп,

Өздерінше іс етер амал іздеп

бәрі маған жаудырап жалтақтайды,

бірдеңені бүлдіріп алармыз деп.

Ренжітіп өлеңді астан қалдым,

өкпелері қазандай дастандардың.

Жыр күткендер тағы бар жаутаңдаған,

осылардан жанымда тапсалған мұң.

Бастықтарға бұрыннан семген үміт,

(Алдарына бармаймын мен де емініп)

тағдырыммен ісі жоқ, ешбірінің –

мен бармын ба, кеттім бе жерге кіріп.

Білем, өлсем қамқорсып ас берерін,

Бейнемді ойып, атымды тасқа егерін.

Тірімде жайымды білмеген қоғамыңды

өлмей тұрып күрер ем тапсам ебін,

кетем сосын бетке алып мақшар елін.

1975

* * *

Кездеспей жан мен ойы сұңғыла жан,

мен жиі жалғызсырап тұнжырағам.

Бойымды үйретер кез болса-дағы

үмітке жерік көңлі құрғыр алақ!

Шағылып тауым әйел, еркегінен

пенделік қылықтардан жеркеніп ем.

Көңілім қалған талай

адамдардан

ойы да, сезімі де келте кілең.

Түңілсем сөз бен ісі жалаң жаннан,

көрінер түйсіксіздей тәмам жалған.

Мен бірақ түңілмеймін

жүрегімен

халықтың әнін салған адамдардан.

Мәңгіге күнің шығып тұра ма алдан —

құлжадай құздан тайған құлар арман.

Мен бірақ түңілмеймін

жат біреудің

қосылып қайғысына жылағаннан.

Өз балам, өз жайым деп күбірлеуден

аспайтын адамдардан түңілген ем.

Мен бірақ үміт күтем

жылап жатқан

сәбиге жаны шығып жүгіргеннен.

Мен талай құлазығам, күдіктенгем.

Жанымды жарақаттан тіліктенген —

келемін Жер бетінде

жамап, жалғап

осындай күміс тінді үміттермен.

1985

***

Кім көрінгенге, көп жайға

көңілім толмай, күйініп,

өзімді өзім жегеннен

мақсатына біреуі жетті ме?

Әлде бақ маған орнай ма?

Болмаса залым сорлай ма?

Ақымақтар әлде жиылып,

ақылды болып кетті ме?

Мен жалғыз мұңды жүргеннен

өзгерте ме өмір күймесін?

Быт-шыт боп жатқан беу дүние

табар ма содан үйлесім?

Құлпырып қайта Жер-кие

ағыта ма әлде түймесін?

Дүниені таптап күн көрген

зұлымдық бірақ күшінде,

адалдық тордың ішінде.

Жазылмас дертіне жалғанның

дауа іздеп бекер қармандым,

жақындар емес арман-күн.

Дүние сырқат, жанына

бола алмайды екен – алдандым –

адалдығым, өзім, сөзім де ем.

Шығынайын өзім өзімнен.

1997





КӨҢІЛ

Аспан шәйдай. Жанымда қырық қайғы.

Күн де майдай, ал мені жылытпайды.

Тайлы бие сауғанның сабасындай

көңіл тақ-тұқ. Ішті ыза шыбықтайды.

Аз халқымның тағдыры жыртық әлі,

бұғалықты бестідей бұлқынады.

Кей сабазым ел атын қалқан етіп

жаттан ұпай жинауға ұмтылады.

«Саналыға бұл өмір неге түрме?!»

Жан сиреді жаныңмен сенетін де.

Сайдан сая таппаған сайғақтайын

ойлылардың тағдыры жел өтінде.

Сана ойқастап, сезімім қалжырады.

Тартылуда мәнімнің нәр-бұлағы.

Тамырымен қопсыта қопаруда

шалғынымды уақыттың шалғылары.

Жүрегімді ырситып ой күредім,

тілімді алмай десем де: «Қой, жүрегім!»

Қасаң орта көсілтіп құшағымды

жаздырмай-ақ әйтеуір қойды менің.

Жырым – жалаң. Жерім - өрт,

жұртым – күлгін,

жұтқанға мәз у балын сылқым түннің.

Күліседі: «Ел жүгін көтерем деу

не тәшіне керек, - деп, - бұл шіркіннің!».

Сүлдерімді сорады жұтқан қайғы,

сезем: жанға, шарқ ұрмай, ықтау жайлы.

Жүрмін жерден ықтасын таппай әлі.

Аспан ашық. Жанымды бұлт торлайды.

1995

* * *

Қалмады сөзде қадір, тілде кие,

ер сиқы болар дейтін іргеге ие:

би – мылқау, халық – аңқау, жігіт – сидаң,

көсемдер бірде бие, бірде түйе.

Кейбіреу кердеңдейді күнде байып,

сол байлық тексізге ме – кімге лайық?

Күштілер кісі өлтірсін – Күндей таза,

адалдың тұрғаны – айып, жүргені айып.

Сыйыспай кең аспанға, кең далаға,

біреу жүр ер болам деп елде дара.

Әңгіме қоғамда емес, қоғам деген –

жасырар билік құлқын перде ғана.

... Сен бірақ көрме ештеңе – жерге қара!

1991





ДЕРТ

Біреуді жақсы көрсем деп,

құдайдай соған сенсем деп,

жанымды тордай шырмаған

қасаңдықтарды жеңсем деп,

өзіммен өзім күрестім.

Ақылым тартса ілгері,

жүрегім көнбей күндеді.

Сезімім салқын, самарқау,

немін мен мұнша күрделі –

түсіндірер ме мұны ешкім?

Баяғы ғашық дос керім

кезігіп, тағы тосты ерін:

жанымда селт жоқ, күлкілі

бір кезде өліп-өшкенім…

Елестей ессіз сенген күн.

Іздедім қимастарымды

тазарта ма деп жанымды –

көрінді жат боп бәрі де,

қаңсыған көңілім тартылды –

бұл дертті немен емдермін?

1996





ЗӘРУЛІК

Тыным таппай, арылмай жаның жүктен,

барған сайын жылыстар таңың күткен.

Жайлы өмірге талпынған Адам шіркін

құтылмайтын болды бір зәруліктен.

Адамдыққа зәруміз, сабынға да,

мейірім жоқ. Ойымыз – қарын ғана.

Өмірінің бар мәні - өз сәбиін

күлге лақтырып бұл күнде қағынды ана.

Бас бұрғызбай уақыттың даң-дұңдары,

қия шабыс өмірің арды ұрлады.

Желге ұшқандай жоғалып бара жатыр

жібі түзу, жөн білер жанның бәрі.

Шынайы емес менің де мәнім, ісім,

ұмтылысым жоғалды, сағынышым.

Зәру затқа айналды соның бәрі.

Кейде жоғымды іздеймін жанып ішім.

Табылмайды. Сандалып сенімді үгем,

жоқтамасаң күн көру жеңіл, білем.

Басқаларда бар ма деп келем іздеп

менен көшкен қасиеттерімді мен.

Мен секілді зәрулер мың сан екен.

Сергелдеңнен сенімім сынса не етем.

Мәніс білер жандарды табу үшін

қайда, қандай кезекке тұрсам екен?

1989

***

Мен осы не істесем екен бүгін?

Жатқандай мәнсіз өтіп бекер күнім.

Жүйріктің құйрығындай ғұмырымда

жанымды жаңбырлатқан жетер мұңым!

Жалғанды жарқыратып күміс қары,

тағы бір жыл-жапырақ тұр ұшқалы.

Бұл күнге жетпей кетті қаншама адам,

қанша жан бір-бірімен ұғыспады.

Осының бәрінен бір сабақ алмай

жүруім қате менің тағы адамдай.

Дүниеге жүрегімнің бар қызуын

шашсам ба, өз-өзімнен дараланбай?!

Әлде мен іні-сіңлі — жас қайыңға

аппақ қар ақ сезімдей жақсы айымда

Төлеген, Мұқағали армандаған

бір тойды дүрілдетіп бастайын ба?!

Өмірдің кеше алмаған кең өткелін

жақсылар жүретіндей жебеп керім.

Солардың барлығы үшін

бұл жалғанда

бір жарқын іс қылуым керек менің!

Отырған құсқа ұқсамай торда шерлі,

ертіп ап ән мен жырға жолдас елді,

қар басқан Алатауымның көкірегін

думанға толтырмасам болмас енді!

1985

* * *

Жер ортасына келгенде

пайда болды бір құзыр:

өңешім бе, кеудем бе –

өртейді кеп бір қыжыл.

Артық тамақ та ішпеймін,

жүріс те жоқ мезгілсіз.

Машинадан түспеймін,

жүргем де жоқ ел-күнсіз.

Айналама қарап мен

күзгі аспандай бұзылам:

іш жағымда бір жылан

салып жатады жүз ылаң.

Анау – сол да кісі ме!-

озып кетті менен деп.

Ас айналмай ішіме,

қасіретті шегем кеп.

Бастық қойды мынаны –

артық па еді ол менен?!

Қалқиып қос құлағы,

өмірде түк көрмеген.

Тұман басып Күн маған

тар секілді Жер-тұғыр.

Аян берді түнде анам:

«Күншілдіктің дерті бұл».

У жанымды тырнады,

жаттым, көзім жұмулы.

Жоқ па сонда бір дәрі

қайтаратын бұл уды?!

1991





ӘРІПТЕС

Анаған да жақсысың, мынаған да,

жақсылығың жоқ бірақ жылағанға.

Қарапайым танысқа бұрылмайсың,

көз әйнегің айтып тұр: «Бұ да адам ба!»

Зарлап жүріп болады кілең жолың.

Жақсы, жаман көруің біреуді, оның

қоғамдағы жайына байланысты.

Сезем содан өзіңде жүрек жоғын.

Бірде маңғаз, жүресің сайран құрып,

бірде – байғұс, құбылған қайран құлық!

Сәл пайдасы тиетін сәтте әйтеуір

кімді болсын аласын айналдырып.

Судай сіңіп кетесің майлы ортаға,

май асаған бөрілер жәй жорта ма!

Біреулердің түтіні тік кетерін

біліп ала қоясың қайдан? Тоба!

Түрің – аңқау, түспейсің жылымға құр,

жылмаңдармен ымың да, жымың да бір.

Сөз сөйлесе – періште, өзі бірақ

биліктінің құнжыңдап ығында жүр.

Ұлы адам ба, қарамай, ұры адам ба

келісімге келесің пұл аларда.

Биліктінің барлығын аға қылдың,

қасиет-ау сіңетін бұ да қанға.

- Мынауыңыз кім? Таныс секілді өзі…

- Е, есімін қайтесің. Бір ағаң да.

1995

БИЛІКТІГЕ АЙТЫЛАР СӨЗ

Шырқыраған заман-тордағы

қара халықтың қорғаны

хандарға сәлем бермесем,

алдына емпеңдеп келмесем,

жыр-семсеріммен жерлесем,

көңілімде зілдің болғаны.

Мәз болмай майлы түгіңе,

құлақ сал елдің үніне.

Жаттарың жалпаң қаққанға

қарындағы майдай жібіме:

қашаннан не бір хандардың

жалтақтық жеткен түбіне.

Ойыңмен барлап қарашы

билеріңнің түріне:

көз тоқтамайды біріне:

көре қалса жат малды

құйрығын қысар бүгіле

өңшең қайыңқапталды

жинап алыпсың ініңе.

Көзің неге түспейді

сырттан мінез іріге?

Арлан боп жалғыз айтар дау

көрінсем деген сайқалдау

саясатыңның түрі ме?

Ел басына күн туса,

өз басыңа сын туса,

мыналарыңның бірі де

ортақтаса алмас жүгіңе –

сүйенесің сонда кіміңе?

1998





МАНСАП ҮЙІ

Мансап үйі – қақпақты қыш құмыра,

енсең орар рақат ыстығына.

Өскен сайын мансаптың баспалдағы

соғұрлым мол былығы, бықсығы да.

Ардың мұнарасы деп ығында ықтар

ұғынатын бұл үйді бұрын жұрттар.

Ізгілік деп жар салып, ал өзінен

тарайды екен айла мен зұлымдықтар.

Онда орын жоқ бұралқы адалдарға,

адалдықты ту етер заман бар ма.

Мансап үйі түшкірсе, «жәрекім» деп

жығылғандар жақындап барар ханға.

Түкке тұрмас еңбегің – киелі ісің,

ісің еленбейтінін түйеді ішім.

Өзіңді адам сезініп жүру үшін

болуы шарт бір дөкей сүйенішің.

Онсыз аттай алмайсың қарға адымға,

қажет емес ісің бе, салмағың ба.

Мансапты орта септейді әр адамды:

«Мынауыңның кім тұр, - деп, - әр жағында?»

Онда әркімге бұйырмас төр іргесі:

жерлес, туыс… ерсі екен мұның несі?!

Қылмысы ортақ жолдасы, ең аяғы

күні түсер біреудің көңілдесі.

1996

* * *

Қызғаныш пен зұлымдық –

бақытсыздың құзыры.

Серігі сол ғұмырлық,

жоқтай өзге қызығы.

Тыныштық жоқ, маза жоқ

бақытсыздың жанында,

ішін өртер азап от

шарпығандай жалынға.

Талқан етер тасты да

қызғаныштың улары.

Зәр шашсам деп жақсыға

шырылдайды қу жаны.

Талайларды көлбетті,

арам, шірік ойы да.

Ызалансаң, ол дертті

жұқтырасың бойыңа.

Сыртымнан оқ атты деп

сен де садақ толғама;

адалдық пен ақ тілек –

қос қорғаның сол ғана!

1995

* * *

Иман жайлы кей имам салар үнге,

жұрт ұйиды көзі де, сөзі де ұнап.

Хафиз ақын айтқандай, ал өмірде

имандылық дегеннен өзі жырақ.

Мұсылмандық жайласа бетін жердің,

құрбандыққа шалардай жанын қазір.

Баспақ беріп, орнына жетімдердің

өгізін алуға әзір.

Сол имамдай, саясат қуғандар да,

сөзбен жұмақ жасауға шебер бәрі.

Үміт артқан адал ел қу жалғанда

соларға сенер де әлі.

Сенер халық, қалса да арандап мың,

алдаушы, рас, бір күні құлайды анық.

Басын әбден қатырды адамзаттың

жер секілді тарих шыр айналып.

1993





ЖАЛҚЫ МЕН ТОБЫР

«Жұрт неге маған жауықты»,

деп өзің босқа кішірме.

Талантты болу қауіпті

талантсыздардың ішінде.

Жан жетпегенмен жүйрікке,

ызыңдар зулап соңында оқ.

Сыйламастардан сый күтпе –

кемеңгер – жалқы, тобыр көп.

Бір өзі көкке өрлей ме,

кездеспей жолында орсыз жер.

Тобырға мазақ ол кейде, -

өзімізбен бірдей болсын дер.

Тумысы бөлек кемеңгер

көсем болуға ұмтылмас.

Қара бас қамын жегендер

қарекет етуден бір тынбас.

Өтсе де өмірі: алды жар,

тылсым ба маңы, сор ма арты,

халқының даңқын қалдырар

түбінде әйтеуір сол жалқы.

1995





ӘДІЛДІКТЕН БҰЛТАРУ

Берілме шындық іздеп қайғыға тым,

шындықтан айныр көсем, айныр ақын.

Жерде көп қамалдар мен иірімдер

адамды әділ жолдан тайдыратын.

Кім түспес пенделіктің қамалына,

бұғаулар естіні де, дананы да.

Тайдырар бала жайы әділдіктен

мықтыңды бой бермейтін шамалыға.

Естінің шаттығынан мұңы басым,

болмайды жақыны да, ұлы да шың.

Досыңның бір қатесін бүркеймін деп,

ақиқат соқпағынан бұрыласың.

Шамалы құдаңның да елде құны,

жетеді бір басына пенделігі:

шындықтан тағы аттайсың, отырғызып,

амалсыз жылы, жайлы жерге мұны.

Көсемсің, аяқ бассаң, той жан-жағың,

мән-жайды ойлап жатпас тойған қарын.

Арқырап әйеліңнің төркіндері

істетпей қоймас саған ойға алғанын.

Бұғауы пенделіктің – мұның бәрі,

әуелден жердегінің ұғымды әні.

Адамзат құрсауланған баяғыда-ақ,

сол заңға бағынышты ол бүгінде әлі.

1995

* * *

«Япыр-ау, қайда кеткен шуақты өлең?

шуақты өлең жазғанға құр ат берем!»-

деп бүгін жыр іздейтін адам бар ма –

біреу мені іздесе қуат көрем.

Сыңғыры байқалмайды – бұлақ керең,

сыбдырлап жайқалмайды құрақ деген,

Қарақат, бүлдіргеннің иісі қайда –

күбірлеп өзіме - өзім сұрақ берем.

Өлеңімде сұрақ көп, өмірде де,

тыншымайды, мазасыз көңіл неге?

Бір ғажайып кездерге жетем деуші ем –

түсімде ме, білмеймін өңімде ме?

Туады екен тірлікте не түрлі күн –

ақберен жыр – жабырқау жетім бүгін;

ұстаймын деп жыр туын жүрген мен де

керегі жоқ бір нәрсе секілдімін.

Қамасам деп назына намыс, ардың,

жүріп келем – қураған қамыс алдым.

Іздемесін жырымды, түбі әйтеуір

жүректермен туар бір табысар күн.

1996





САЯСАТ

Саясат та – бір сайқал,

сыйқырлайды жас ұлды,

«Бір іліксең, - жұрт айтар,-

ала-алмайсың басыңды».

Тиіп кетсе бүйірге,

себер жанға бар уын.

Аппақ адал күйіңде

мүмкүн емес қалуың.

Зыр жүгіртер, қартайтар,

жаныңды арбар тақ күліп,

қашан сені ол сайқал

тастағанша лақтырып.

Саясаттың соңында,

талай асыл кетті өліп.

Жағынып бір тобырға,

екіншісін жек көріп.

Сезімі көп, сұмдығы аз

ақын ғана жыр өрер.

Ағысы мол, құрлығы аз,

саясат та – бір өнер.

1995

***

Қасиет көп адамда табынардай,

(шығара алмай қалмаса бағы жанбай),

ең керімі солардың - жат біреуді

сүйіп, жақсы көруі жаны қалмай.

Күйіп-жанып ауырады, сенделеді, талпынады жан дертін емдегелі. Сүйте тұра ол жаннан талап етер: «тиссің, - деп, - сүюге сен де мені!»

Болмаса да о баста еш тірегі, талмай жақсы көре алар естілері. Тек адамдар өзінің сүйгенін де міндет етіп кейіннен тепсінеді.

«Сүйем, жаксы көрмейсің сен неге?» - деп, сонау сүйіктісіне елден ерек бойындағы бар қарам қылықтарын, былықтарын көрсетер ең керемет.

Ұмыт қалып сезімнің сағым таңы,

(адамзаттың кешірген сан ұрпағы)...

Басқаға өзі биязы,

сүйгенінің

жанын осып, жүрегін ауыртады.

Күн кешумен қарымта заңдарымен сілем қатты. Осыған бар ма бір ем? Шапағатын, сезімін ешкімге де бұлдамайтын жалғыз-ак Алла білем.

1996

***

Құлқыңды көріп бүгінгі

достарың сенен түңілді:

өзіңді бір кез қолпаштап,

көтеріп көкке жүгірді.

Жандары шығып қолдады,

сыпырып жұртты жолдағы

таққа да жеттің ақыры,

ал, тақтың билік – қорғаны.

Жоқтықта сені жебеген

жандарға енді керек ең.

Сен бірақ шірік балықтай

лақтырдың бәрін кемеден.

Ұмытып дос кім, тамыр кім,

біртіндеп құрытып арылдың

куәлардан

өсер жолдағы

сұрқия сұмдықтарыңның.

Халықтың жады, сыр, мұңы –

дүниенің өлмес тұрғыны.

Құлқыныңа түбі қадалар

тарихтың қанжар-шындығы.

1999





ТІЛЕУЛЕСТЕРГЕ

Уайым көп, ойым да алаң, жаным да алаң,

жырым жоқ баяғыдай жалындаған.

От сезім, өрт күтетін тілеулестер,

жазғырып қарамаңдар бәрің маған.

Жүргенде жүйке тозып, шаршаулы үнмен,

сендерді ойыма алып,

аңсап жүрген

берер деп жыры жігер, қажығанда

өрті жоқ, дауылы жоқ сарсаң күннен.

Жанымды қаншама жыл қамшыладым!

Сендердің сенімдерің – жан шырағым.

(Тілеулестерім болса, жетеді сол –

атын да, атағын да – алшы бәрін).

Жанымды аластаумен от қоймаға

жұқардым және да ылғи көпті ойға ала.

Жанартау көресіңдер мені бәрің –

атқылап, жанып-жанып, шөкпей ме о да?!

Біреудің қарны шығар, тойса жаны,

ал мені шындық мүжіп, ой сорады.

Жан көрсем жәбірленген, қалам шөгіп,

өзімді алтынға орап қойса дағы.

Жүрсем де кекірікті тоқ ортада,

жүрегім айниды ылғи содан, тоба!

Жанымда жалыным аз, жарқылым аз,

ұқсайды жырым бүгін қоламтаға.

1989





ЗЕЙНЕТКЕРДІҢ СӨЗІ

Келдім тағы. Келіп ем бұрындар да –

бұл заманда бастықсыз күнің бар ма?

Салмағы соған түскендей жер, халқының,

кердеңдейді күзетші жын ұрған ба?

«Төртінші рет кеп тұрмын, ей, жарқыным,

бастығыңа кіргізші, құныңды ал да!»

«Бастық қабылдамайды, барыңыздар!

Уақыты жоқ!»

Түрінен қарып ызғар,

босағаны баққаны ырылдады.

Шықтық ілбіп, шықпаған жанымыз бар.

Жақсы еді одан маңдайдан бір ұрғаны.

…Биліксізге әкімдік жол ашқан ба –

өзі – тақтың үстінде, көзі – аспанда.

1996





АЙНАҒА ҚАРАУ

Өтірік айттым реті келген жерде,

өсекке еріп сан түстім сергелдеңге.

Біреулерге жағынып жақсы атандым,

қалғым келмей ақылды елден мен де.

Тақтым талай сыртынан пәленге мін,

біреулердің алмадым сәлемдерін,

бағы тайған досымды,

жұрт алдында

«көріп тұрғаным осы!» – деп дәлелдедім.

Шындық іздеу дүниеден – мұрат анық.

таптырмасын ұқпас тек мына халық.

Пайдасыздан құтылу үшін оған

өкпеледім жоқ жерден кінә тағып.

Ортаға сай өзгерер кісі демде,

мен де ісінем, кей кезде кішірем де,

Жауып қойдым ар менен адалдықты

ақымақ боп көрінбеу үшін елге.

1995





ЖІГЕРЛЕНУ

Еңсемді енді мен де бір көтерейін,

тамағымды кенейін, жөтелейін.

Көзі түспес көсемдер көрер ме екен –

бірін Беке, біреуін Төке дейін.

Жарқылдаған жұлдызды әлем мендей,

түгеншені ықтамай, Пәленге ермей

күн көріппін, жындарын құрыстырып,

биліктіге бұрылып сәлем бермей.

Қайда әулие қарттардан бата алғаным?

Жақсы, жаман өзімнің қатарларым,

бекпен ауыз жаласып не қорқытып

бөлісіп жүр шені мен шапандарын.

Биліктінің талайын батыл, белді,

алмас тісті шындықпен ақыл жеңді.

Ақылымның құны да тиын, егер

тоқтата алмаса сөзімен әкімдерді.

Тоқылдақ та тыңдатар орманға үнін,

құрығынан күштінің қорғар жырым.

Сөзімді өткізе алмасам әкімдерге

мен де олардай ақымақ болғандығым.

1992

* * *

Қойсын ба мыс жебедей жұрт наласы –

не мықтың жетіп тұрған бұлтқа басы

қалпақтай ұшар бір күн көз ашқанша,

тайғанап қара жерден құт тағасы.

Шалқаңнан түсіп оңбай жатқаныңда,

көп пенде кеше жүрген қапталыңда

кетіп еді сырт айналып сенен бәрі,

сіңгендей батпа құмға.

Сол кезде бақыт құсың ұшты жылдам,

айрылдың болмысыңнан ысқырынған.

Басыңды мен сүйеп ем сонда сенің

жиіркенбей кескен-келі ұсқыныңнан.

Десек те сатпас адам жақсылығын,

(кей жанда жақсы жайлы тапшы ма ұғым?),

өртеді жүрегімді бүгін маған

істеген арамдығын, нас қылығың.

Жаманға тау да аласа, өр де нашар,

адалдық, түбі адамға сол қарасар.

Көртышқан күн нұрына орасаң да,

бәрі бір көрге қашар.

1997





ӨСИЕТ

Жақсыларда бір Ана –

ол – Ел деген ғұлама.

Перзентінің бірі – бас,

бірі – еліне бұғана.

«Өзі болған жігіттің

түп атасын сұрама»,

сындырам деп сынама.

Көргенді елдің ұлдары

бірі – бауыр, бірі – аға,

таласпайды мұраға.

«Елім» деген ерлерді

жықпа жардан жыраға!

Алмастырма байқаусыз

мейріміңді күнәға!

1999





ҚАЙРАН МӘРИЯМ АПАМ-АЙ...

Бар қазаққа ана едің, барлық қызға пана едің. Көңілі шалқар даладай бітімі бөлек жан едің. Жақтырмасаң, паң едің, жақсы көрсең, ән едің, жыр - отаудың сәні едің, акыл - ойдың нәрі едің.

Көңілім жүдеп, күрсініп, мен жылаймын тұншығып. Енді сенсіз Күн шығып, енді сенсіз бата ма Ай? Қайран Мәриям апам-ай...

Қыздардың көшін бастаған, орынсыз асып - таспаған, өсек-аяң сөз айтпай, қабағымен жасқаған тектілердің көзі едің, шын асылдың өзі едің. Мәриямы мәңгі көз жұмып, жұкарған жанын тоздырып кемсеңдеп жатыр кең дала. Еліме Ана боларға лайық едің сен ғана. Енді орның сенің толар ма... Қыздардың бәрі жылаулы, жанарлар жасқа бұлаулы «Жоқ-ау, - деп, - сендей енді Ана», жүрегін кернеп шер-нала.

Тіріде шырылдап жаның, еліңнің ұл-қыз - ардағын тілегін тілеп, қамдадың. Көшінен жырдың қалмадың.

Сырбай, Ғафу - қос ағам,

қос ағамнан айрылып,

босағасы жырдың босаған.

Сен де кетіп барасың

біздерді тастап, қош, анам!

Мейірім ойнап өңіңде, отырмайсың енді төрімде. Қимаймын, қалай қиярмын өзіңдей жанды өлімге. Жаныңызға жұмак тіледім, шарам жоқ басқа - білемін. Ажал дегеннің қаталы-ай, Әр сөзі - асыл батадай, Қош, Қайран Мәриям апам-ай!

1995

***

Шыға жаздап шырқырап шыбын-жаның,

адалдық деп, шындық деп шырылдадың.

Жалғандықтың жырта алмай жамылғысын

қаншама рет қайнады зығырданың,

қаншама рет жылымға жығылмадың.

Ұғып жатыр кім бірақ мұның мәнін?

Сен жүргенмен шындық деп күнде құлап,

бірде күліп балаша, бірде жылап,

жүгіргенің шырылдап бұл өмірде

жатыр дейсің қажет боп кімге бірақ.

Жан күйіңді естуге Күн де жырақ.

Сен жоярдай бастағы қараң күнін

жабырқау жан ақтарды саған мұңын –

бәрін өзі жасап ап, қайғысына

ортақ етпей жүрмейді адам бүгін.

Ал ұғындың, бөлістің қасіретін,

содан жеңілдете ме заман жүгін?

Қаншама азап шексең де жер үстінде,

сақтайтын күш түбінде – адалдығың!

1996





САБАҚ

Сыйлағанмен жаманды

сыйласың болып жарытпас.

Жас жуғанда жанарды,

қимасың да қамықпас.

Безінгенмен жақыннан,

бүйрек бұрар, суынбас.

Тегі жаман жатыннан

асыл ұрпақ туылмас.

Тырнағымен мұзды үгіп,

сусын еткен жарымас.

Үйреткенмен үздігіп,

мисызға ақыл дарымас.

Ақымақ жан – асқа құл,

санасызбен сабақтас.

Сөзге құлақ асқан ұл

түбі жерге қаратпас.

Май берсе де бал қатып,

олақ үйдің асы оңбас.

Күй тартқанмен сарнатып

тас кеудені аша алмас.

Ем іздесең көңілге,

талқан болма – талап қыл.

Мұның бәрі өмірде

бастан кешкен сабақ-дүр.

1996

***

Жыр оқы деп қолқалап қоймадыңдар,

жарқылдауға шамам жоқ, бойда мұң бар.

Мені құрмет тұтқаның үнімді емес,

жырларымды оқы да, ойларымды ал,

ойларымды ал, сонан соң ойланыңдар.

Жырыңды оқы жарқылдап, төгіл деме,

қылығымды алмаңдар көңілге де.

Жыр оқу да – бір дарын, көрген емен

артист болып түсімде, өңімде де,

өмір атты сахна төрінде де.

Әжептәуір шыққанмен ақын атым,

күлдіретін, сілесін қатыратын

жыр жазбаппын мінбеге лайықтап,

жұртты бір сәт шаттыққа батыратын

(жоқ-ау ақынмын деуге, зады, хақым!).

Ұғар ешкім болмаса – кісі жетім,

досы бардың ұялар ішіне Күн.

Менің күнім – сендерсің, тымсырайып

отырсам да ұғатын, түсінетін,

аялайтын, алдымда кішіретін.

Қызықпаймын дақпырттың даң-дұңына,

мақтаулардың, мансаптың барлығына.

Теріс қарап төсекте оқитындар

сезіп, ұғып бойлайды зар, мұңыма,

шомылады, шуақты таң нұрына.

Солар – менің жазылған тағдырыма!

1984

***

Көсемдікке тапшымыз, кеңдікке де,

адамдыққа, мәртікке, елдікке де,

сөйте тұра дүниені тындырғандай

баса алмаймыз аяқты кергіп неге?

Басымызға ой кірмей, кірмей міндет,

көлігімен мансаптың күндей жүрдек

зуылдаймыз, бас шайқап шытынамыз:

«Абайды ақын деседі… білмеймін», - деп.

Өрісінің көрсетіп кем-тарлығын,

жыр тағдырын шешеміз, ел тағдырын.

Жарымжан күй қалады-ау, енді қанша

сылығанмен жүректің шел-қалбырын.

Таланттарды «құлқы жоқ жағымды», - деп,

жол бойынан тастаймыз бәрін күреп.

Жер шарында, қарасаң, осы лаңнан

кетті өртеніп қаншама дарын жүрек…

Адамзатты жарық Күн қарсы алғалы,

ақиқаттың сөнбеді қанша арманы.

Топастардан тұтанар қиянаттың

ойлыларға түседі бар салмағы.

Заманында залым да, қу да – сері,

шындықты айтсаң, жейтіндей тура сені,

Әлде бәрі заңды ма?

Мүмкін онсыз

ұлылар да дүниеде тумас еді…

1989





ЕЙ, ҚҰМ НАРЫН, ҚҰМ НАРЫН…

Қасиетті Нарын, құм Нарын,

киелі менің құндағым,

көңілімде таудай тұлғалым,

құмыңдай көшіп жүріп мен

анамның әнін тыңдадым

жоқтаған аяулы ұлдарын.

Жоқтауларды есітіп өскесін,

менің де мұңды жырларым.

Сенің де көлің тартылып,

тамырың тамсар нәр құрып,

бәйтеректей жыңғылың

жайрап жатыр жалт ұрып.

Түн қатқан кешегі өңшең ер

күйіңді бүгінгі білсе егер,

о дүниеде де мұң шегер.

Тағдыр деген – бір шебер,

әділеттей аппақ жандарға

ақтығы үшін құм себер.

Тұяғы таймас тарланға

тоқтышақ тақым салғанда,

билік құрғанда дүмшелер,

ғұламаны іздер жан бар ма?

Жау болып адам адамға,

безгенде сенен балаң да,

Адалдық жаяу ақсаңдап,

елсіз аралда қалғанда,

күн шығып айла-амалға:

жылтың көз жылмаң Пысықтық

машина мінген заманда,

әділдігіңе кім сенер?

Орынбор маңы – жұртым-ды –

аласыз асау жылқымды

байладым десем, кім сенер?

Еділдің бойы – ен тоғай –

жайлаған біздің ел талай

аймағым десем, кім сенер?

Бытқылда қалған Нарынды,

қыздары көркем, әні – үлгі,

жігерін жаудың құм етіп,

намысын елдің ту етіп,

егеулі найза қолға алған

атаны көріп оқ жонған,

жақсысын жұрты жоқтаған,

аталы сөзге тоқтаған,

ұл өсірген көргенді

ел еді десем, кім сенер?

Ей, құм Нарын құндағым,

сайғақ сыңсып сары құмда,

жылқың жусап шалғында,

сағым оранып қырларың,

жанымды тербеп жырларың,

құдіретті әнің, мұңды әнің,

жатушы едің алдымда.

Изенің мен жусаның,

мортығың мен қияғың,

майқаңбағың тушаның

майландырып құрсағын,

жүре алмаушы еді мал мұнда.

Дүрліккен думан дүниенің

көңілі бүгін даң-дұңда.

Батырар балшық-балдырға

тіршілік – тышқан тарғыл ма?

Күн алмасып, түн келді,

жыр алмасып, мұң келді.

Аруақтарын шақырып,

арыстандай атылып,

жауларын қуған ақырып,

батырлар туған бұл жерді

әулие тұтсам, шетін бе?

Өмірі өткен желдің өтінде

Исатайдан бір белгі

қалды ма жердің бетінде?

Қалса, бір барып түнейін,

қашса да мейлі үрейім –

күнәһарлығым баршылық:

жүрсем де кейде жаншылып.

Елімнен басқа ешкімге

бас имеуім де – қарсылық;

еркіндігімді тексізге

тәуелді етпедім бес күн де,

мұным да емес жақсылық,

тумысың әйел болғасын,

данышпан болсаң, ол да – сын.

Астамшылығым асты ма,

пірлерім әлде қашты ма,

мені де балдыр басты ма –

оңымнан Айым тумай жүр,

жазарым – балсыз, судай жыр.

Тазарар түрім жоқ менің

жанымның кірін жумай бір

Махамбеттердің рухымен.

Сенде де, Нарын, бұлт ірең,

менде де шаттық, күлкі кем,

сонда да келіп түнедім,

аруақтардан тілегім:

жасытпа жұртымның жігерін,

батыр ұрпағын сынарға

өшпейтін ардың отын бер –

алшаңдай басқан арсызды

айбарымен жасқап: «Отыр!» - дер;

даланың төлі – құлан да

бұрқақтан бұғып ығар ма?!

Қыранның көзі – шығанда,

пенденің ойы – құмарда.

Бойын алдырмай бұлаңға,

намыс бер, ой бер ұланға -

күндердің күні болғанда

шамырқанып шығарға,

арманда кеткен ер үшін,

адыра қалған жер үшін

ақырып теңдік сұрарға!

1996

***

Өмір-бұлақ жыраққа қашады ағып,

жастығың да қалады тасаланып.

Адам сосын отырар ой кеміріп,

жақсы, жаман істерін жасап алып.

Жас жылдардың қалғасын тасы құлап,

кей қылығын еске алар ашынып-ақ.

Бармағын да шайнайды, өткен күннің

өкініші бүгіннен басымырақ.

Өкінеді, ойлардан тапса да ермек,

тығындайды тамағын жас та кернеп,

сонау күндер дәл бүгін бір оралса,

бәрін-бәрін басқаша бастар ем деп.

Күш кеткенде қолыңнан қарманасың,

көрінеді ақыл да, ар да басым.

Кеуіп қалған көңілдің арналарын

толтыра алмай, іздейсің жан дауасын…

Айналаңда жандар да тапшы бүгін,

айырмапсың досыңды, қасты бұрын.

Енді барар жан таппас дер кезінде

шығармаған мейірім, жақсылығың.

1996

***

Тіл табудың жүрмін – ау таппай да ебін,

маған біреу шашады оттай демін:

«Қайғыма ортақ болмадың, сүйтпедің» – деп,

өз тірлігім, өз қайғым жоқтай менің.

Көңіл деген сұлуды жықпай жүрек,

кейде соны ойланбай ықтайды кеп.

Өкпелейді адамдар бір-біріне

мені неге түсініп ұқпайды деп.

Оралмайды өлгендер – жыла, мұңай,

өмір солай қашан да сынағы бай.

Қасіретімді бөліс деп міндетсиміз

қайғымызға басқалар кіналыдай.

Жұрт жүргендей ісі жоқ, жаңғақ шағып,

қайғыға ортақ етеміз зарлап, талып.

Менің ішімдегіні біліп ал деп

дәметеміз, өзгеге салмақ салып.

Жырақтаса, көреміз жауыз жандай,

міндетсімей жүрмейміз, арызданбай.

Өз тірлігін қоя сап жұрттың бәрі

көңілімізді табуға қарыздардай.

Мені, жұртым, жазғырма, ессіз деме,

басқалардан өзге боп өстім неге?

Міндетсиді жұрт неге? Өтсем деймін

арқалатпай қайғымды ешкімге де.

1995





САНДАЛУ

Араладым әлемнің талай жерін,

табам ба деп шындықтың арайлы елін.

Кезгеніммен жер бетін, кереметті

кездестірмей жүргенім қалай менің?

Жолығасың жандармен ақын жырлар,

жаны тұнған сұлулық ақылды ұрлар.

Қызығасың «Арман жоқ бұларда» деп,

ал, үңілсең, ішінде жатыр мұңдар.

Жолығасың жандармен батыр қылық,

қайда жүрсін – басатын тақымды нық.

Қамсыз өмір, бай тұрмыс…

ал олардың

тасасында зорлық пен жатыр былық.

Биліктінің қайда да құрығы үстем,

бас шұлғиды басқалар тынып іштен.

Байлық-патша билігін жер бетінде

жүргізеді, жеңбейсің мұны күшпен.

Қайда барсаң – мұқалған қайраттылық,

жауыр болған жүйріктей жайдақ мініп.

Үстемдіктің қолына ақыл кейде

су құяды зығыры қайнап тұрып.

Қаптағандай сұр жылан құрлығыңды,

сана сорып қуратты қырды, гүлді.

Көшімнен де көз жазып қалдым бүгін,

қайдан табам мекенді нұр ғұмырлы?!

1996





ЕР-ТҰРМАН



Өртейді бір өкініш жиі мені…

Киіз үй. Мекеніміз қиыр еді.

Анамның алданышы, сүйінері –

әкемнің ер-тұрманын күніне бір

тазалап, қайта-қайта иіледі.

Көзінің тірісінде қайран әкем

қастерлеп қадір тұтқан бұйымы еді.

Қырда едік, көп жайлардан жырақта едік.

Мен жүрдім ер-тұрманды мұрат көріп.

Үзеңгі күмістеген, күміс жүген,

соқтырған Сәрсен шалға құр ат беріп.

Әкемді сағынғанда, ер-тұрманын

сипалап отырушы ем жылап келіп.

Күміспен бағдарлаған өмілдірік,

қараушы ем құйысқанға өңім жібіп.

Тоқымы тобылғы түс былғарыдан,

тұрғандай, шылбырды алсам, қолымда үміт.

Шап айыл, төс айылды шірей тартып,

жүйрікпен жол тартатын көңіл-жігіт.

От тұяқ кең даланы дүбірлетіп,

терлікті терге малар со күнді күт!

Көңілімде бір сыр жатты жанға айтылмай,

сол сырмен әке үмітін жалғайтындай

сезіндім, атқа мінсем әкеміздің

шаң басып ер-тұрманын қалмайтындай.

Сол тұлпар, тізгін тартсаң, қаршылдатып

шайнайды ауыздығын таңдай тынбай.

Мұз шатқал, тау-тасты да тұлпар тұяқ

тағасыз тіліп өтіп самғайтындай!

Соғыстан соңғы кезең, жүдеткен ең,

нан тапшы, қуыршақ жоқ, тірек те кем…

Жанашыр, мейірімді еді адам біткен,

сол ғана аш қарынға, жүрекке де ем.

Түндерде жүйрік мініп, қиял қуып,

қараумен ер-тоқымға күн өткерем,

ат мініп, адам болып, әке арманын

жалғасам деген жалғыз тілекпенен.

Әкеміз елге сыйлы кісі еді арлы,

білмейтін жағынуды, күш-амалды.

Әкенің абыройын оранып ап,

кешпедік жетім күйді, құса-зарды.

Бір күні сәске түсте үйімізге

сау етіп төрт-бес атты түсе қалды.

Басқарма! Танитын жұрт оны тегі,

қаһарлы дейтін жүрген жолы пері.

Олардың айтуынша, ауылдағы

жүйрік ат, асыл бұйым соныкі еді.

Қадалды анамызға Құрман кенет:

«Бар қазақ ата салтын қылған медет:

ағаның ер-тұрманын мен ұстайын,

не пайда үйде босқа тұрғанда», - деп.

Жылады, шырылдады анам көнбей,

мен тұрдым сөз айтуға шамам келмей.

Әкетті ер-тұрманды.

Біз қосылып

жыладық әкем сонда жаңа өлгендей.

Сол күні әкеміздің қосын керіп

бір құйын ойрандады тосын келіп.

Жыл-ұршық зырылдады. Біз әйтеуір

ошағын әкеміздің өшірмедік.

Өмірдің бұл да заңды күйі ме еді…

Ойласам, жанымды жел үйіреді.

Сол күнгі жасты, ызаны кішкене қыз

кішкене жүрегіне түйіп еді.

Сол күннен басталған-ды оның және

шарасыз күйден күйреп, күйінері.

Мен сонда дертті болдым. Сол дертімнің

өмірде табылуы қиын емі.

Өртейді өкінішім жиі мені.

Әкемнің көзіндей бір бұйымы еді…

1985





СЫР

Елді ойламас ағаңның

оқ тілінен не пайда,

тамшы тамбас далаңның

от күнінен не пайда?

Бірлігі жоқ ұлыстың

көптігінен не пайда,

ұстары жоқ қылыштың

өткірінен не пайда?

Өз басынан аспайтын

азаматтан не пайда,

тасқа салсаң ақсайтын

қазан аттан не пайда?

Суарылмас семсерің

жарқылынан не пайда,

арта алмаса Ел сенім

жарқын ұлдан не пайда?

Бір-біріне от шашқан

ерлеріңнен не пайда,

құлқын үшін топтасқан

ездеріңнен не пайда?

Тыңдар құлақ болмаса

сөздеріңнен не пайда,

сертте тұрақ болмаса

төзгеніңнен не пайда?

Өресі жоқ ханзада

тақ мінгеннен не пайда,

қыран тұрып, қарғаға

бақ бергеннен не пайда?

Ошағыңда жылу жоқ –

ай көркіңнен не пайда?

Жан-әлемде тыным жоқ –

Ай мен Күннен не пайда?

Анаңның тілі – жанарың,

бабаңның жыры – жарағың,

татулық – таудай қамалың,

қасиетін қорғап даланың

қаламын десең Ел болып,

сөзіме ой сал, саналым!

1995





ЗАМАН ҚҰЛҚЫ

Жерім жатқа тапталып,

шаңға айналды даламыз.

Досым мені жат танып,

алшақтады арамыз.

Әнім жұртқа ұнамай,

жат айқайға бас ұрдық.

Салт-сәнімді, сұрамай

жалмап жатыр ғасыр-жұт.

Дәстүрімді, жырымды

паш етуге қымсынам.

Жоғалтыппын бұрынғы

жоқтауымды сыңсыған.

Қырқып жатқан қай шалғы –

біле алмадым сенделіп.

Жақсы менен жайсаңды

жоқтау айтпай жерледік.

Кінәліні іздеп сандалма –

заманның құлы – жан біткен.

Арзан мына жалғанда

адамның құны ақ жіптен.

1995

***

Әкімдерде ақылдан айла басым,

айласыздар сайманын сайламасын.

Бір жылпостың қолына билік тисе,

өзіндеймен толтырар айналасын.

Темір торын жайғанда айла-дана,

әділдік деп тісіңді қайралама:

өзің сезбей қаласың, сені қалай

отырғызып кеткенін айдалаға.

Бұл заманның мылжыңы – батырлары,

жағымпаз бен жылпостың әкім бәрі.

Қоғам көркі – жезөкше қатындары,

мал соңында, кетпенде – мақұлдары.

Көрінгенмен қаншама, іскер, дарын,

біл әкімде тылсымдай күштер барын.

Өтем десең ақ, адал, ойлан, адам,

әкімдерге күніңнің түспеу жағын.

1995





КҮН

Сарғайып талып шықты да,

сазарып барып батты Күн,

шашыратып алып шаттығын,

жинай алмасын ұқты ма,

торлады Жерді бұлт-күнә.

Қара ниеті адамның;

көңіл-кеуденің тарлығы;

ашылған бейуақ араның –

қара бұлт болып барлығы

бүркеді бетін жан, ардың.

Күн көзін қадап құмартқан

жап-жасыл жердің жамалы

жасаурап жарқын жанары,

қасіреттен күйіп мұнарытқан,

жаны сау жер жоқ бір аттам.

Қалмады мөлдір бір бұлақ,

жейдесі жыртық, жаны ауру

жерді аяп жаны шығады,

сары уәйім шегіп Күн жылап,

шығады содан сарғайып,

батады содан тұнжырап.

1994





САУАЛ

Малдан бездік бейнеті белшеден деп,

қойдық құдық қазуды жер шемен деп.

Жұмыс іздеп балаға сабыламыз,

жаны тыныш отырар – кеңсе жөн деп.

Шұбат қайда білмейміз, қайда қымыз,

ақ араққа айналды айранымыз.

Бала аузына алмайды ірімшікті –

балды қосып қайнатып, май жағыңыз.

Орман етер өзге жұрт тақырды егеп,

күлкі етеміз, жатпаймыз ақылды елеп.

Пысқырмаймыз өнер мен ғылымыңа –

жастай басын баланың қатырма деп.

Айқай шықса, ән дейміз көңіл бұрып,

күй «тартамыз», темірді темірге ұрып.

Атқа мінсек, мәңгілік түспейтіндей,

жаяуларды жасқаймыз шегіндіріп.

Қозысы да өзгенің – кілең егіз,

біздің қойдан егізді тілемеңіз.

Есесіне, кісімсіп өзді-өзіміз,

бірімізге-біріміз шіренеміз.

Қарның тойса, қарқылдап күлкің ғажап,

жалмап жұтып жатса да жұртыңды азап.

Қос кеменің құйрығын ұстаймын деп

қайда барып тынасың, шіркін қазақ?!

1996

***

Бай болам деп бір демде,

омақаспа, қарағым.

Ақыл айтсам мін көрме,

құлақ салсаң, жарадың!

«Ана біреу бозамық, -

деме, - менен артық па?!»

Болмағанмен өзі алып,

ар жағында бар тұтқа:

қайын атаның құрығы,

оны талтаңдатып тұр,

қазынадан бар шығыны,

ақша табар жатып құр.

Баиймын деп он айда,

жанталаспа жұлқынып.

Баю деген – ол – айла,

бойлатпайтын бір тұнық.

Байыр ебін тапса кім,

білсең, байлық шіркін-у:

қалтасынан басқаның

ебін тауып қымқыру.

Ондай ебің жоқ па еді –

пайда іздеме жер-көктен:

байлық-дерттің от-демі,

талайларды мерт еткен.

1996

***

Мен ойлайтынмын:

данышпан деп патша мен бидің бәрі,

әрбір ұлттың солар деп тұйғындары.

Жарқ-жұрқ еткен қаңылтыр саясаттар

сезімімді сорып ап, миды ұрлады.

Билік құлқы әлемде біреу екен –

өз басының мансабы, үйдің маңы.

Билік таққа жеткенше жылтыр бәрі,

жылтырлардың ойы – тек құлқын қамы.

Қара табан халықтың қамын ойлап

жаны ауырған көрмедім бір тұлғаны.

Шындық-елік шыңғырып жатсадағы,

қылыштылар қорғауға ұмтылмады.

Қылыш-билік сылып ап сезімдерін,

сезімсізден сескеніп көз ілмедім.

Қиянаттың қорғаны күштілік те,

ақиқатқа мәңгілік егіз бе мұң?

Биліктінің жаны – күс, жүрегі – жез.

Тек мен одан не күттім, нені іздедім? 1996





АШЫНУ

Құртқым келмейді ешкімді,

Не дейді маған осы жұрт?

жер бетінен көшіріп

не жазықсыз өшігіп,

жек көргем жоқ еш тілді.

Отырып көрмедім көсіліп,

не деп шулайды осы жұрт?

Түйрейді оғын кесірлі үн,

ешбір нәсілдесімнің

байын тартып алмадым,

кемшілігін де кешірдім,

жетпей жүргенді жалғадым.

Адамгершіліктен басқаға

тәуелді болғым келмейді,

ұқпай-ақ қойсын ел мейлі,

елемей-ақ қойсын астана.

Әйтеуір біреу жерлейді,

өлеңімді ойып тасқа да.

Жайлауда тұрғым келеді

ақбоз үй тігіп, ән тыңдап,

жеңешелерім жарқылдап

жанарды жаулап желегі…

Дүниедегі бар қымбат –

сол ғұмыр маған керегі!

Қасиетін шалдар далада

шөлдегі бұтаның әр үнін

сіңірсе деп ем балама,

ақыл айтпай-ақ тәлімін,

киесін, зарын, қадірін

қабақпен құйып санаға.

Қарыздар емен ешкімге,

шұқымаңдар мені, түртпеңдер!

Найзағайсыз болмас бұлт пен жел.

Төзімім менің шексіз бе?

Табиғат берген түріммен,

қырлық мәніммен, тіліммен

қаламын осынау от жерде.

Басқа мұраттар жоқ менде!

1995





АУЫЛ

Біздің ауыл ұя еді киелі бір,

теңіз бойы, бұйратты жиегі қыр.

Өнегелі ұл менен қыз өсіріп,

шаңырағына құт қонған үй еді кіл.

Жігіттері мәрт мінез, жаны сері

жалғыз арман – ерім деп таныса елі.

Бұрын біздің ауылда әр азамат

бүкіл елдің ары мен намысы еді.

Ауылдастың қайғысы жанын жосып,

беруге әзір ел үшін санын да осып,

әкесінен жас қалған ұл мен қызды

қамқорлайтын қатарға бәрін қосып.

Ер азамат болғанмен жер кіндігі,

әйелдерден басталар ел бірлігі.

Абысындар сыйласса бір-бірімен,

ауған түйені басқандай ердің жүгі.

Бір-біріне жаны ашып жаны сыздар,

әйелдерде өзге ұқпас тағы сыр бар:

бір-бірінің бауырына өз ұлдарын

бала қылып салатын абысындар.

Татулықтың бұл –дағы шын белгісі,

қимастықтың кем емес Күннен күші.

Бауырынан перзентін қиып бермес

бірін-бірі көре алмай күндер кісі.

Биыл елде жоқ кімнің сауын малы;

анау үйдің жағдайы ауыр ма әлі –

ақсақалы, жасы боп ақылдасып

барлық істі шешетін ауылдағы.

Асан биыл ұзатады Нұрбаланы;

әкесіне ас береді Құрманәлі;

кенжесіне Ағиба келін алмақ –

бас құда боп бұл жолы кім барады?

Сәт те, Иса да, білеміз, өр екенін,

сөзге келіп қалыпты сол екі ерің.

Ер шекіссе, кетеді ел бірлігі –

табыстырып қайтыңдар ол екеуін.

Жауын нәрі көгерер жерге сіңбек,

дәстүр нәрі - өнеге елге сіңбек.

Келе қалса бір үйге сыйлы қонақ,

ауыл болып күтетін елге сын деп.

Көктемеде қазы мен тамсап шұжық,

уыз ішіп, құрт жеген әр сәт қызық.

Шақырысып жататын, бір-біріне

соғымынан, сүрінен дәм татқызып.

Кедейлік жоқ. Туса да ақшалы күн,

менің ауылдастарым басқа бүгін:

ұқсамайды ешкімге, ешбір елге,

жоқ баяғы ұмтылыс, асқақ ұғым.

Жұрдай және намыс пен ардан бәрі,

сүйтіп жүріп бітпейді жанжалдары.

Ат орнына машина мінгендер көп –

іліп алар ішінде жан қалмады.

Ата-баба зыр қаққан жақ түсірмей

елдік дәстүр сәбилік ақ түсімдей.

Қора-жайда ұсқын жоқ жыпырайып,

ішкіштердің қисайған шәпкісіндей.

Жат болды деп күйінер босқа шалы,

келіспесе екі ұлдың от шашары,

«балаң түртті баламды!» – деп әкелер

төбелеске шығып не соттасады.

Ауырсаң да ешкімнен күтпе хабар,

бала ақша алып көршіге сүтке барар.

Жақын жерден шаң да шұң дауыс шықса,

шам сөндіріп, есігін кілттеп алар.

Судан шіріп қурайды түзінде егіс.

Құмды боран соққанда күзің де – қыс.

Жиналыстың өн бойы – сөзтөбелес,

өңештерін үзгенше қызыл керіс.

Жан ашырлық күтпеңіз жұрттан аса,

ән салмайды ащы су ұрттамаса.

Бір кәсібі – карта ойнау, төбелесте

бас жарыспай бермейді тіпті араша.

Жол көрсетіп, жөн сілтер талғамды ұлға

әулиедей қарттарым болған қырда.

Сұңқарлары ертерек кетіп, енді

шалапайы қалыпты шалдардың да.

Жолдан келсең, жеңгелер қылығы – арман

қарсы алатын қуана шығып алдан,

Ауылымның қасиеті сұйылыпты

шалап сүттей қаймағын сылып алған.

Құт-киемді сыпырып ұры жалған,

інгендеймін тұлыпқа ыңыранған.

Бүгін шөлейт далада ауылымның

моласы мен ызыңдап мұңы қалған.

1992





ІЗДЕНІС

Жалаңаяқ шарқ ұрып, шеңгел басып,

кезіп келем өмірді кеудем жасып:

болады екен адамдар арманы – қан,

қиянаттың қорықпай зардабынан

адалдықты аттаған белден басып.

Қайда, қайда кетерсің Жерден қашып…

Жауыр қылды қу тірлік сананы ысып,

қасаңдық та бейне бір залал ісік –

күннен-күнге көз көре ұлғаяды,

кім тазалар қан құйып, қан алысып?

Құдай деген бар болса, жүр-ау соның

арсыздықты қолтықтап шарап ішіп.

Рахаттың ләззатын жүзіп ішіп,

ақ тілеулі сезімі, ғұмыры – шық

жерді қайдан табамын,

мәжібүрмін

жай басуға, секілді ұры мысық.

Аспанына кетер ем, жұлдызы, Айы

жатқан шығар онда да қырылысып.

Мұны ұғатын ойлының от – тынысы,

оны өртейтін зымиян топтың ісі;

ар аттауға адалдық қолын байлар,

ал, ісікті іреуге жоқ қылышы.

Көкбеттіктің кеудесі көтерілсе,

құнжың қағар қиқулап көп құнысы.

Сұр зұлымдық сүйретіп от-арбасын

таптағанда жеріңді, қатар басың.

Мылқаулықтың қайғысын татам ба шын?

Тірі отырып өлесің, таптаушының

соғысқанда сойылын отандасың.

Жаудан бетер жақының, ісің де ала,

салмақ түсер осыдан қысымға да.

Мәнім кеткен, бар әзір мысым ғана,

досым селқос сырымды бөлісуге.

Келем ала қарға боп көп ішінде

ақиқатты айтқаным үшін ғана.

1993





БІР ҚҰДІРЕТ БАР ДЕЙДІ…

І

Бір құдірет бар дейді асқан дана,

қайда онысы Жерде ме, аспанда ма?

Құрығы ұзын деседі сол біреудің

дөп тиетін бұққанға, қашқанға да.

Қайда өзінің мекені? Ұлы ма анық?

Жарылқағыш адам ба нұры жарық?

Тірі жанға көрінбей отыр ма әлі

жалғыз өзі аспанға шығып алып?

Қүнге қызып жатыр ма, қарап Айға,

әлде бір кез жерді де аралай ма?!

Бәрі білгіш адамның, жоқ па сонда

ол мықтыны көретін амал-айла?!

Көргіш оның, шамасы, жанары бек,

жазалайды жандарды қара жүрек.

Қалтырайды біреулер дірдек қағып

жердегінің қимылын бағады деп.

Ал, Жерде де мықты көп толып-тасқан,

е дегенде езуден көбік шашқан.

Ойға алғанын жасайды олар бірақ,

биіктегі көрер деп қорықпастан,

Қалай сонда көрмейді тақсыр-айбын

(миым жетпей осыған асты қайғым),

іс-қимылы жердегі көп мықтының

нұсқауы ма әлде анау бас «құдайдың»?

ІІ

Күштіні айтып күлгенмен,

солқылдайды шекем көп:

пиғылымды бір жерден

оқып қоймас па екен деп.

Бір жылаймын, бір күлем

сақтағай деп жасаған.

Қайтер едім дүрбімен

көріп тұрса тасадан?

Кекесінге кім шыдар,

түртеді осы ой ішімді.

Жіпке тізіп жүр шығар

менін қимыл-ісімді.

Періштесіп жүргенмен,

былығым да жетерлік.

Мінезім де түрленген,

болмашыға кетем күрт.

Мазақтаймын есіре

мінез-құлқын ортаның.

Сөйте тұра есіме

Ол түскенде қорқамын.

Оның өзін сынға алам,

кеткендей-ақ есем көп.

Отырса әлі шыңда аман,

ақ, қарамды кешер деп.

ІІІ

Берілгішпіз зар-мұңға,

«Өмір - тартысты алаң»,— деп.

Өкпелейміз тағдырға

барып тұрған сараң деп.

Біреулер жүр таба алмай

жақсы әйелді гүл көрік –

елсіз, күнсіз аралдай

жалғыздыққа жүр көніп.

Жеткізбей жүр біреуге

машиналы жақсы орын.

Біреу кең үй тілеуде –

арманы жоқ басқа оның.

Біреу зәру көмірге,

ақша қажет маған мың...

Таусыла ма өмірде

кем-кетігі адамның.

Сұраймыз біз бас ұрып

соның бәрін «Құдайдан».

Мүмкін ол да ашығып,

ішіп отыр құр айран?

Кіргізе алмай үйіне

бір шүйке бас нұры алау,

сол мықтының күйі де

керім емес шығар-ау.

ІҮ

Төсекте жатам толғанып,

елестеп өткен-кеткенім.

Соңымда талай жол қалып,

тозайын депті шекпенім.

Өтіпті менің күнім көп

іздеумен жанды әні үлгі,

естіртіп, кейде күбірлеп

сақтағай деумен жанымды.

Шығыппын талай қыр, шыңға

білмеймін күшті кім құйған;

апарған сол бір тылсым ба,

сирағым ба әлде шидиған?!

Адасып түндей тұманда,

денені, жанды талдырдым.

Бәрі де менің күнәм ба,

ісі ме әлде тағдырдың?

Азабы молдау іс қылдым,

ойласам, өнер де асылық.

Алдында не бір күштінің

жығыла алмадым бас ұрып.

Жақсы ісім жанның бағы да,

еншіме тиген мұра-ды.

Жағымсыз қылықтарыма

тағдырым ғана кінәлі!

Ү

Шынында, осы ғаламда

керемет біреу бар, рас:

ұқсайды өзі адамға –

сақалы ұзын, жаны жас.

Дем алып жүрек, өкпемен,

шаршайды ол да қалжырап.

Түрі де түсі жоқ деген –

әншейін мылжың, сандырақ!

Қыдырса кейде, не жүрсе,

шығады жалғыз жолға кеш.

Машинасы оның, меніңше,

«Линкольн» де емес, «Волга» емес.

Бейшара жеке дара тым,

кеудесі содан өрт кілең.

Басқаның басын шағатын

жерлестері де жоқ білем.

Келсе егер байтақ жеріне,

қысымы түсіп көбірек

кетеді қайта: «Мені де

өлтірер адам, тегі»,- деп.

ҮІ

Өнер қуып, түн мүжіп,

ұйықтай кетсем, түс көрем:

мықтылармен бір жүріп,

кейде бірге түстенем.

Кешем ғажап таңды да,

есіп алдан нұр леп.

Сол «мықтының» алдына

кіргенім бар бір рет.

Пенде ме, әлде жан ба ұлы,

жолдас керек оған да:

сахабалардың барлығы

сабылып жүр со маңда!

Жұрт табынып сөзіне,

етіп жүрген әлі үлгі

Мұхамбеттің өзі де

ақын екен кәдімгі!

Құрмет екен көргені,

кедергі жоқ жолында.

Атағы не ордені

болмай шықты оның да.

Сәбилер жүр

өңдерін

күн қыздырып, бұлт өбіп.

Көзімді ашсам: бөлменің

тас төбесі түр төніп.

ҮІІ

Сөз етіп аспан, Айды,

күнәға баттым білем,

аздай-ақ басқа қайғы,

ұмыттым шат күнді мен.

Тіркестер тырағайлап,

ойларым орнықпады.

Сөздерді тұман айдап

кеткендей. Қорлық-тағы!

Өнермен бірге тұрып,

бір жатып жұбанып ем.

Жарысқам түнде тұрып

жыр-шыңның бұлағымен.

Мең-зең боп жүрмін бүгін,

аурудан айыққандай.

Дыбыс жоқ - қылғынды үнім,

менде бір айып бардай.

Өнер деп бүлінемін,

тып-тыныш қалғып жатпай,

онсыз да қыңыр едім,

тағы да қалдым жақпай.

«Күштінің»— азап маған

кәріне ілінгенім.

Мысықты мазақтаған

тышқандай күнім менің!

ҮІІІ

Көрмей-ақ жамандығын,

біреуді жамандадым.

Ол жайлы залалды ұғым

қаладым таралғанын.

Кім жатыр тергеп-біліп

пікірдің ақ, қарасын:

жаманда жерлеп тұрып,

сазға мал шақша басын.

Данышпан, данасын да

аяма, жақ күйені!

Шыға алмай дара шыңға,

қаусасын жақ сүйегі!

Құласын, жаза кешсін,

орасын шалқыма шаң;

жол бермес саған ешкім,

тек өзің аршымасаң.

Жандардың жаны сырлы

талабын тасқа ұрамын.

Қолда деп бар ісімді

тағдырға тапсырамын!

ІХ

Жасағанға сиынып,

шырылдаумен шаршадым.

Бас изедім бұйығып

айқайына баршаның.

Ойлауменен дос қамын

өз жайымды ұмыттым;

бәрін құптап, қоштадым

жаман, жақсы ғұрыптың.

«Аққа бәрі жақ» десіп,

өстік жанды даттамай,

шындық үшің қақ кешіп,

ала жіпті аттамай.

Туатындай жұмақ-күн,

қоя салып баламды,

жанұшырып жұбаттым

жылап жатқан адамды.

Періштедей жаны үлгі,

қызықпай мал, ақшаға,

ашықсам да, нанымды

бөліп бердім басқаға.

Дәмін татып зар-мұңның,

келем әлі оңбай мен,

күн өткізіп «тағдырдың

көзі түзу» болғаймен.

Х

Әзіл басқа, шынында «құдай» қайда

ұстатпайтын ол сағым-мұнардай ма?

Несі кетер көрініп жүрсе көзге,

не жыны бар тығылып тұман-жайға!

Қайтеді екен жарқырап тұрса күліп,

неге керек қашқақтап, мұнша бұғып!

Қайда екенін біле алмай сол «мықтының»,

қанша ғасыр адамдар жүр сабылып.

Адамзат та қызық-ау, жоққа налып,

іздеу салып, жүрегін шоққа малып,

біреу бар деп Жасаған, біреу жоқ деп,

бірін-бірі жүріпті отқа жағып.

Көрінбейді ол - айқайла, жыла, жүде!

Жаратушы бар болса, тұрағы не?

Бір мықтының, әйтеуір, бары рас деп,

кейбіреулер күбірлеп жүр әлі де.

Бұл ұғымда белгісіз бар ма сырлар?

Өтті жерде жұмбақты сан ғасырлар.

Қорықпастар жүргенде шалқып-тасып,

неге жаза тартады тәубашылдар?

Аспанға ұшпа іздеу сап, жерге сіңбе,

елеңдеме құлаққа келмес үнге:

ол құдірет өзіңмен бірге мәңгі,

әр пенденің әлемдей кеудесінде!

1984

***

Сырласың сырт айналған,

мұңдасың – сұрқай далаң,

көгінде күнді жауып бұлт ойнаған

ауыры-ай жылдарымның,

жаныма мұң жамылдым.

Жалғыздық – жанашырым,

айтпайды бала шынын,

жүрегім жоғалтқандай бар асылын,

достардан жырақтадым,

солғандай бұлақтарым.

Көтерер бәрін де адам

десек де, ауыр маған…

Мен қалай шамын жағам жүрегімнің

мұң-зілден арылмаған,

сүймеген, сағынбаған?!

1999





ТАРҒЫЛ ТІРЛІК

Аспан тарғыл, жер тарғыл, тарғыл үміт,

төзім - тасты жұқартты жаңбыр үгіп.

Сары даладай сабырлы санама кеп

сахараның құйыны салды бүлік.

Сән-салтанат жырақтар бүлікті елден:

әйел долы, қыз – бетпақ, жігіт – кердең.

Қыздың жиған жүгіндей тең-тірлігің

қасаптағы ешкідей жіліктенген.

Жермен, көкпен өмірім үйлесті еді:

үзік бауым өрнекті, ши кестелі…

Жарастығым жоғалды үйім құлап,

жұмыр Жерде қаңбақтай күй кешкелі.

Ойым кетті жинаған керегеде,

тойым кетті қираған тегенеде.

Пайымдау жоқ, ойың жоқ, жебір тірлік,

«саналы өмір кешпейсің неге?» - деме.

Санам сарсаң, ой сарсаң, түк ұқпаймын,

сарсаң өмір кешкенге туып па Ай, Күн?!

Қара құйын қиратып шаңырағын,

шашыраған салдырап уықтаймын.

1995

***

Билік деген – бір айдын

ақылсызға жел берер:

кенжесіндей құдайдың

алшаңдайды пенделер.

Билік құрған есердің

бар азабын ел көрер:

күнін кешіп мешеудің,

шарасыз ел сенделер.

Билік тисе тектіге,

жаны жұмсақ, кең келер,

Ойлайтыны жер мен ел,

теңсіздікті ол теңгерер.

Қариясын қадірлеп,

талаптыға жол берер,

қайғылының қамын жеп,

адалдарға қол берер.

Көргенді ме, харам ба,

тоты ма, әлде торай ма –

білгің келсе,

адамға

билікті бер – сол айна!

1996





ҰРПАҚҚА

Жұртты ысырып өзіме жол да ашпадым,

басып өтіп басқаны төрге аспадым.

Жоқтау айтып, жібітіп ел көңілін,

сұрап, сығып алмадым көз жастарын.

Жең ұшынан ешкіммен жалғаспадым,

жалғандықпен алысып қан қақсадым.

Жар сап жоқтан өзгеге, жұртты жиып,

арзан атақ-беделге жармаспадым.

Дүрмегінен жырақпын дау-жаланың,

адалдықтың талқаны – қаузағаным,

Әкімдерге жағам деп үн шығармай,

біреулердің көңілін ауламадым.

Дөкейлерге су құйып тұра қалып,

аузы-басын жаласып құлап алып,

бақ-дәулеті басынан тайған күні

түскенім жоқ соңына шырақ алып.

Жарамсақтың білері – қарға кәсіп,

биліктімен май жалап, қан жаласып.

жұрт үйренген бұл күнде жалған күліп,

жалған жылап, өтірік жандары ашып.

Жарым естеу жанмын ба жұғымы кем,

арды аттамай, тек жүйке-шыныны үгем.

Өзі түгілі қылмыскер Жалғандықтың

жуыспадым жұқана-жұғынымен.

Ақылым жоқ, үстімде – от жамылғы,

бола алмаймын ел түгіл топқа да үлгі.

Бақ-байлыққа қол созған ақылды ұрпақ,

нысана етпе менің сыз соқпағымды!

1995





ОЙҒА ШАҚЫРУ

Ұқтым заман парқын мен:

адамы жез таңдайлы,

ісі жоқ та, ал тілмен

мінбе тисе сарнайды.

Балаушы едім сыйлы ерге

ұғар деп ел қайғысын

титтей билік тигенге

кердеңдейді байғұсың.

Ойлыға айыл жинамай

әкімдер-ақ қинайды,

сыйлағанды сыйламай,

қорқытқанды сыйлайды.

Ас берсең де, аш қарға

қан көрмесе, қонбайды.

Қос-қос үкі тақсаң да,

жабы жорға болмайды.

Оясы жоқ бетсізге

ақыл айтқан жақ сорлы.

Көргені жоқ тексізге

мінбе болған тақ сорлы.

Аспан ашық, күн жылы –

тамыр тартпас жер сорлы.

Патшасының мылжыңы

мезі қылған ел сорлы.

Сауысқанды тотыға

ханым еткен жер сорлы.

Елдің намыс отына

өртенгендер – ең сорлы.

1992





ҮМІТ ЖӘНЕ ҮКІМ

Биіктерге қомдайтын қанатыңды,

түседі еске кей жәйлар бала күнгі.

…Ағамменен жарыса домбыра алып,

тартқан болам «Абылды», «Нар атуды».

Төкпе күйлер талдырып саусағымды,

бірақ құрбыластарым тамсанулы.

Тым жасаңдау болсам да,

сол әуендер

әкететін көңілімнен қанша мұңды!

Кетер сіңіп уақытқа ғасыр-бұлақ,

өнер ғана өлтірмес асыл мұрат.

Үйірме ашты ауылда Ханым апай

домбырашы жастардың басын құрап.

Мен де бардым, ағама ер қарамын,

демеді ешкім: «Сен мұнда келме, жаным!»

Күйшілердің ішінде жасы да жас

әрі бойы бір қарыс мен ғанамын.

Кеңесуге ауылда жалыға ма еш –

басқаратын кім бар деп – тағы кеңес.

Қала жақтан әйтеуір біреу келді –

жас дейтұғын жас та емес, кәрі де емес.

Басшы болу – сын дейтін бекер-ді ұғым,

кім көрінген игеріп кетер бүгін.

Жетекшіміз домбыра тарта алмайды –

бишілерді басқарған екен бұрын.

Ауызды ашып қараймыз дана екен деп,

күй шертеміз жамырап қара тер боп.

Күңкіл шықты: «Бұл құрғыр әйел көрсе,

текешіктеу мінезі бар екен», - деп.

Аңғармайсың көр-жерді бал шағыңда,

бірбеткеймін, ермеймін әр сарынға.

Озып кетіп отырам оркестрден,

басқалардан жүйріктеу саусағым да.

Анам теңегендіктен мақтап ұлға,

қыңырлаумын, сонымнан жақпадым ба –

жынын құрыстырады жетекшінің

өзгелерден жақсылау тартқаным да.

Қала деген қиялдан алыстамыз,

намыс та аңыз ауылда, ғарыш та аңыз.

Күндіз-түні күй тарттық оркестрмен

баратын боп аудандық жарысқа біз.

Бір күні айтты жетекшім күлкімді үзіп:

«Сен бармайсың ауданға – құлқың бұзық,

алып-ұшып саусағың отырасың

оркестрдің ылғи да шырқын бұзып».

Аудан – Мекке. Талпынар бала бұған.

Менен төмен басқалар барады, ұғам,

«Кеңесті» де тарта алмай терлеп-тепшіп,

отыратын шыға алмай сағағынан.

Ата-баба қалдырған мол мұраны

бап білместің белгілі қор қылары.

Атанып ем ауылда «күйші бала»,

кеттім содан ұстамай домбыраны.

Ұяттыны тынбайды жеңбей сотқар,

жүгенсізді жазалар нендей сот бар?

Тағдырыма әлі үкім жүргізуде

сол жетекші секілді кездейсоқтар.

1990





ӘКІМДІК

Ақылсыз басшы – сор елге,

тылсымда жұрты тал қармар.

Маңырап халқы көгенде,

тақсыр боп өзі талтаңдар.

Жайы жоқ елдің жақ ашпақ –

жалпақ жалғанды тарылтар.

Ақылдыларды аластап,

жалпаң қаққанды жарылқар.

Сан жұрттың сүртіп мекенін,

патшалар құртқан құлқы мал.

Кім қара, кім ақ екенін

жылдар өткесін жұрт ұғар.

Бақыты тайған сорлы елге

бұйырмас басшы бір туар.

Кісіліктің құны жоқ жерде

әкімдікке адам ұмтылар.

1995

***

Көңілдеріңді көтерер

жақсы өлең менен күтпеңдер.

Өлең-әлемім – бұлт шеңбер,

шаттану күтсең, өте бер,

жайым жоқ менің жұртты емдер.

Ойларым тосын келеді,

жоқ менде жайлы мамыр күн.

Жырларым үшкір жебелі –

дерттер улаған жанымның

бұлыңғыр көшірмелері.

Дәметпе менен жыр жайлы,

жүрегім - өрттің ошағы.

Өртті жүректе кіл қайғы,

қайғының тұнған тосабы

жазбайды, жаныңды улайды.

1995

***

Бәрі, бәрі сатулы бұл өмірде,

сезімің бе, сертің бе, білегің бе,

достығың ба, көңіл мен жүрегің де –

жылаймын ба мен бұған күлемін бе?

Жақсы еді ғой, япыр-ау, жаста бәрі:

жетпесе де ас пенен ақша жағы.

Қара нанды қақ бөліп бірге жеген

қымбат еді достардың қас-қабағы.

Адал едік онда біз – есебі кем,

санамайтын қай үйде неше кілем.

Бүгін біздің сатулы сәлеміміз,

соның бәрі байлықтың кеселінен.

Байлық келді: көксеме, көксе мұны,

жақындарың жырақтап, дос кеміді.

Байлық - патша жанында қанды көйлек

Қызғаныш пен Бәсеке – қос серігі.

Тартылғанда теңіздер ну жағалы

сор қаптайды – Жер жаны қурағаны.

Адамзаттың бар жақсы сезімі де,

қызғаныштың зәрінен уланады.

1994





ҚҰМЫРСҚА ТІРЛІК

Жайдақ су екен бұл ғұмыр

тамырсыз шөлде құм жұтқан.

Жаныңды сығып зыр жүгір –

құтылмайсың ажал-шындықтан.

Үміт те – сиқыр елес бір

сағым-жүйріктей зырлаған.

Көрген емеспін мен ешбір

ұстағанын сол бір нұрды адам.

Атар ма жайлы таң алғы –

белгісіз. Жұмбақ бұл қандай?!

Бір алып көкте адамды

қуыршақ қып ойнап тұрғандай.

Ертеңің – тылсым тұңғиық,

жеткізген емес күн елі.

Арман дегенің – бір биік,

жетпейді жан, тек көз тігеді.

Мәні жоқ екен өмірдің,

құмырсқа тірлік – қысқа жіп.

Жайласа да әлем төрін Күн,

жайдырмайды құлаш мыс қалып.

1996

* * *

Қаланың тас көмкерген тірлігінен,

жаныма жай таба алмай зыр жүгірем.

Биікке талпынсам да, тырп еткізбей

әйтеуір тұмшалайды түрлі жүген.

Жеткендей бір сәулеге шам жақпай біз,

алшаңдап «азатпыз» деп айға аттаймыз.

Бас ұрып жалтаңдаймыз көрінгенге,

әкімге жағынамыз, жалбақтаймыз.

Сүт, нан деп шал мен кемпір, қара бала –

кезекте дірдектейміз таң ағара.

Тар үйде бала-шаға шүпірлесіп

күтеді кезек дәретханаға да.

Әбжылан жылжып еніп кемемізге,

азабын өмір бойы шегеміз бе?

Тәңірім Хауа шешем қылмысының

жазасын тартқызады неге бізге?!

Тыпырлап тар бөлмеде тұншығамын,

жалпылдап сөне береді жыр-шырағым.

Ұрынған теріс ағынға қайықтаймын,

білмеймін құтқарам деп кім шығарын.

1989





ЕРМЕ

Сөзге ермес жолдас. Ол да – арман,

ермеден басыңды алып қаш.

Өзіндік пікірі жоқ жаннан

адамдық шығып жарытпас.

Тіккеннің жұртқа құлағын

адалдығы да күмәнды.

Күн туса дайын бұларың

нанды аттап алуға құранды.

Ондайлар таймас, тайсалмас

үндемей тастауға өрт іштен.

Қиянат жасаудан жасқанбас

жұрттың сөзімен тон пішкен.

Ерменің жайы жұртқа әйгі,

сен одан елдік салт күтпе:

өлтірсең де, одан шықпайды

мәніс білу де, мәрттік те.

Сөзі мен серті бораған,

болмысы бейне күн қысқы.

Өзіндік пікірі жоқ адам

қылмыскерден де қылмысты.

1996

* * *

Жақсылар жаман болып шықты бүгін.

Тұнжырап тұрып алды бұлтты күнім.

Әулие дегендерім арамза екен,

салды ма біздің елге жұт құрығын?

Айналды жын-ойнаққа құт тұғырым,

менің де жалған екен мықтылығым.

Қарақшы болып шықты көсемдерім,

бәрін де киелімнің жұтты жылым.

Айналды ақтың бәрі шойқараға,

бұл жайлы ешкім бірақ ойлана ма.

Сүттен ақ болып кетті қап-қаралар.

Қойшылар – жиналыста, қой – далада.

Білмен бұл аш ғасыр ма, тоқ ғасыр ма –

біреу бай, біреу аштан от басуда.

Әйелі қап арқалап, базар кезіп,

күйеуі пысылдайды от басында.

Екі адам басын қосса, у ішері,

музейде әкеміздің күміс ері.

Келін мен ұл қатарлы қонақ келсе,

ата-ана бір бұрышта бүріседі.

Ұл өссе, өмір кешпес ана жайлы –

жеткесін қолы аузына бала қайғы.

Телміріп жаутаңдаса алушылар,

сатушы қасқыр иттей абалайды.

Келін – би, қалмай ата-анада айбын,

бірдей ғып нұр шашуға сараң Ай, Күн.

Сұңқарлар шалшық суды шалпылдатып,

шортандар басында отыр қарағайдың.

1996





ЖАБЫҒУ

Билігі барды батыр ғып,

ақшасы барды ақын ғып,

жарамсақтарды жақын ғып,

жаны жақынды жатың ғып

өтуде күндер… Жалықтым.

Сұмдығы көпті сұңқар ғып,

тұяғы барды тұлпар ғып,

ұяты барды ұлтан ғып,

марқасқаларды мылқау ғып

барады заман. Жабықтым.

Шешімі жоқты шешен ғып,

көпіргендерді көсем ғып,

көңілшектерді көсеу ғып,

еркелегенді есер ғып…

Қай көшке ерді біздің ел?

Жүдетті жанды күзгі жел.

2000

***

Қоғам дегенің – темір тор,

темірдің тілін таппадым.

Аспаным – алау, жерім – сор,

серкесіз отар – баққаным.

Мықтылармен тор бағар

жұғыса алмадым – жақпадым.

Билігін сатып қорғалар

астындағы ағаш тақтарын.

Қаншама заман жалғасты

үмітті қуып көз ілмей.

Бәрібір күйім алғашқы

қауымдық қоғам кезіндей.

Жылқы ішінде де жорғаң кем,

жылтырағанмен сырты құр.

Бөріктері басқа болғанмен

патша атаулының құлқы бір.

Болжайтын жан жоқ жолды алғы,

жүрегі сыздап жер-жайға.

Талқандап темір торларды

ел қамын ойлар ер қайда?

1989





ТҮСТЕР

Болатын аппақ түстер көңіл ашар.

Жасыл түс – жасыл дүние төрін ашар.

Айбары сескендірер еді жұртты

ұстаса қара дойыр қолына шал.

Қызыл түс қыздай еді жаудыраған,

бұл күнде басқа арнаға ауды ғалам:

ағы – ақ, қызылы да – қызыл емес,

қалмаған жан талғамы сау бір адам.

Мырсылдап келін жылап, ана жасып,

бала жүр әкесімен жағаласып.

Дүние әлем-жәлем болып барады,

ақ жолақ, қара жолақ араласып.

Жақтырмай жасылды ма, қараны ма,

дүниенің іші-сырты ала-құла.

Алапес тіршілікте бір сатыда

адамның жақсысы да, жаманы да.

Табиғат – алуан түсті асыл кілем,

аласыз әр түске де басымды ием.

Жалғанды жарқыратар түстер қайда:

ақ, қара, көк пен сары, жасыл, күрең?!

1990

***

Кеудеңе кек келгенде,

төріңде ой жатпайды.

Қанағат кеткен жерде,

қиянат ойнақтайды.

Астамдық жапса түндік,

ақыл-шал босады үйден.

Шыңғырып жатса шындық,

шүкірлік қашар үйден.

Шашылса сөзің желге,

топастық тамсанады.

Туралық көз ілгенде,

жалтақтық ән салады.

Әділет қалса апанда,

тайраңдар тоқтышағы.

Оранса Ар шапанға,

адалдық оққа ұшады.

Көрікті күл қылады

зорлықтың өрт құшағы.

жер беті – қырғын әлі,

жұмақтың жоқ нышаны.

1993

* * *

Таңданам бастықтарға бұл күндегі,

аумайды-ау бірі бірінен шіркіндері.

Отырыс-тұрысы да айнымайды,

ұқсайды тіпті күбір-күңкілдері.

Жас қораз біздің үйдің түндігінен

айқайлап шығаратын күнді кілең.

Соңында – балапан мен тауық біткен

туғандай бәрі соның кіндігінен.

Болатын біздің қораз батыр керім,

басқалар татпауға да бақұл жемін.

Келеді сол сурет көз алдыма,

көргенде бүгінгінің әкімдерін.

Естіні есірікке жығып беріп,

қарайды ел ақылдыға күдіктеніп.

Ойлылар от басында, әлгіндейлер

әйтеуір әкім болады іріктеліп.

Қарамай ой мен жанның кеңдігіне,

серке деп секірмеге ел ерді, міне.

Ел бастар әкімдерің мәңгүрт болса,

іриді елдің содан елдігі де.

1993





НАМАЗ

Көркімен қуат беретін,

кеудеме қышқыл себетін,

көкорай шалғын көк белдер,

көзімнен таса кетпеңдер –

қаусырып келеді от шеңбер.

Қария көкірек қыраттар,

бұрқырап аққан бұлақтар,

құландар ішкен суаттар,

кетпеңдер менен жыраққа,

дүниеден, сендер өтсеңдер,

қирайды бесік – көк шеңбер.

Тәубаға келтірер тауларым,

жаныма қорек саумалым,

жұмақ жамалды бау-бағым,

кереленіп жатыр төріңде ел.

Адамзат араны ашылса,

анасын ас қып, жонын жер.

Құныққан құлқынды пендеге

қанағат бере көріңдер!

1995





БАЛА

Бала сүйсең, жаныңда таң атады,

сәбисіздің жазылмас жара табы.

Жақсы бала дос-жарды сүйсіндіріп,

жаман бала жауыңа талатады.

Әке, шеше болу да – сынақ қатал,

уын, балын күліп те жылап татар.

Жақсы бала алысты жақындатып,

жаман бала достан да жырақтатар.

Бала өсірсең, өміріңнің сол тірегі,

байқалмайды балаңның олқы жері.

Жақсы бала жоқтатпай жоқтығыңды,

жаман бала тірілей өлтіреді.

Баласызда Күн нұрсыз, жылдар мұнар,

өзге мұраң – тайғанақ, шыңнан құлар.

Жаман бала төбеңнен жай түсіріп,

жақсы бала жасартып нұрландырар.

Түсіп талай бала үшін иірімге,

қорланбайсың біреуге иілуге.

Бұлт пен шуақ секілді жаныңа нәр

балаң үшін күю де, сүйіну де!

1996

***

Халық деген – тылсым бір:

төзімі де теңіздей,

сезімі де теңіздей,

шалқарлығы даладай,

дархандығы баладай.

Қайраты оның – қыл шылбыр,

қырқылмайтын – бір шынжыр;

Халық жады – шежіре

қара тасқа қашалған.

Сенім сөнсе, қашаннан

жанартаудай кегі де.

Түспей тұрса жерге аспан,

уақыт айтар: тарлан кім,

залымдар кім, заңғар кім.

Ел кектенсе шер басқан,

өктемсіген хандардың

жалтыр маңдай бастары

домаланып қалған мың.

Халық – селдің шыдамы

таусылғанда, бұлқынар,

кек тасқыны ұмтылар,

тас пен тақты күл қылар,

сонда ғана халықпен

ойнағанға күн туар!

1995





ЖЕТІМХАНА

Сәбилер үйі толы бар асылға:

кілем бе, күйсандық па, ағашың ба,

ылғи бір шытынбайтын жылы жүздер,

байлық та, мейірім де – бәрі осында.

Қыз бала ойнап тұрды алаңдамай,

сәбиге қадалмайды жанар қалай?

Даладан кіріп келген мені көріп

кілт тұрды, ұмтылды да маған қарай.

Құшағын ашатындай айқара кеп,

ұмтылып, тоқтап қалды қайта кенет.

Білмеймін дәметті ме: осы кісі

«Құлыным!» – деген сөзді айта ма деп…

«Лас, - деп ұрысса ана, -

басы, қолың»,

сәбиге ашуы да асыл оның.

Жүректің бар жылуын саусағына

жиып ап кім өреді шашын оның?

Айналып Айға теңеп, Күнге теңеп,

«Тұра ғой, киіне ғой – жүр, көкелеп»,

жайраңдап жанына ертіп ертең оны

мектепке апарады кім жетелеп?

Кейбіреу құм шашқанмен елге, тілге,

сүйкімсіз сәби болмас жер бетінде.

Булығып мен өзім де тұрып қаппын,

білмеймін ол жетім бе, мен жетім бе…

Қадірлі ем қазақ деген құндағыма,

ұрпаққа ұл да мұра, жыр да мұра.

Лақтырған өзін күлге сол әйелдің

татымай тұрғаным-ай тырнағына.

Білмейді ол ана тілін, әкесін де,

адам ба, әке әлде зат есім бе?

Көрмеген ешқайсысын, қайдан, қалай –

қалып жүр – «папа» деген ат есінде?

Жарқ етіп анам бір күн келе ме деп,

құйттай қыз бір үмітке сенеді ерек.

Балаңа бере алмаған жан жылуың

дүниеде кімге керек, неге керек?!

Шаршадым шалқып айтар жырым қалмай…

Қаншама қайшылықтар ғұмырда, алла-ай?!

Бес жасар бүлдіршін қыз. Жетімхана,

ішінде шыбын тайып жығылғандай.

1996





ЖЕР МЕН АДАМ

Кетті адамнан шүкірлік,

қанағат жоқ көңілде.

Аласұрып бүкіл жұрт

түкірердей өмірге.

Жетпей күннің шуағы,

жылуы аздай Жердің де,

бала ашулы туады

ыза шашып ел, Күнге.

Адам мен Жер – еменнің

тамыры мен сабағы:

қансыраса адамы,

жер жаны да жаралы.

Жерге сіңер адамның

шаттығы да, кегі де.

Туса адамға қараң күн,

сау қалмайды жері де.

Бүр ата алмай бағы да,

жер қуарып шөлдесе,

адамдардың жанына

құрт түскені ендеше.

1996





ҚАРА ӨЛЕҢ

Мал жақсы, мал иесі есті болса,

шал жақсы, ауыл-елге сесті болса.

Қоралы қойың қоздап жарытпайды,

отардың басы – шыбыш ешкі болса.

Көлденең келген байлық жолдас емес,

қолына қадірі жоқ қолбасы емес.

Аздырар азаматын салақ әйел.

жататын төрінде ожау, жолда – тегеш.

Ел етер әйел үйді жақсы болса,

сөз өтер көк сауыттан, ащы болса.

Адамның, ауыл, елдің жаманы жоқ,

аузына қарата алар басшы болса.

Жаман ұл әзір асқа дайын келер,

тек адал жиған дәулет қайыр берер.

Шын сыйлас көзің жоқта көңілі жоқтап,

жылқыда жүрген жадау тайыңды елер.

Көңілің қош жақсы адамнан досың болса,

тынышың кетер жаман қоңсы қонса.

Қалдырсаң ата-ананың ақ көңілін,

түзеле қоймас сенің көшің де онша.

Жаманды жақсы ат бермес сүйрегенмен,

мисызға сөзің өтпес түйрегенмен.

Асқақтап өскеніңе асқақтама –

тамырың – халқың сенің, имен елден!

1994





ӨКІНІШ ПЕН ҚАСІРЕТ

Сөз қадірін ұқпайтын

көшің болған өкініш.

Биліктіні ықтайтын

досың болған өкініш.

Әділетке жұғымсыз

биің болған өкініш.

Саңылаусыз, жылусыз

үйің болған өкініш.

Адамының құны жоқ

елің болған өкініш.

Дауыл соқса, ығы жоқ

жерің болған өкініш.

Ойы асқанды көре алмас

ханың болған өкініш.

Елден биік, сөзі – алмас,

дарын болған өкініш.

Ессіз болса өз балаң,

бәрінен де сол жаман.

Қайғы мүжіп, жас іреп,

сол - өлтірер қасірет.

1995

***

Көп жандарды кезінде бағаламай,

сараламай, сұрыптап, дараламай,

содан кейін өзіміз өкінеміз,

бірақ уақыт тұрмайды – жаңарады Ай.

Біреулерге атүсті баға беріп,

біреулерді жерде жоқ дана дедік.

Күн туғанда, жіліктің майлы басы

болып шығар борпылдақ қара кемік.

Керісінше – баяғы нашарлары,

дегеніміз: «Оны қой – қасаң жаны»,

танытады қадірлі қасиетін,

болатындай елінің бас ардағы.

«Жаман» десе, үңілмей – неге жаман,

бас қатырмай, «жаман» деп сене қалам.

Шын бағасын кезінде бере алмаудан

өмір бойы опық жеп келеді адам.

Өткізсек те өкініп айды, аптаны,

әлі біздің таңдайға май қатпады.

Жеке бастың қатесі – елдің соры –

сүтке айналар сұйылып қаймақтары.

Жан болмаспын ғұмыры, арманы үлгі,

көп сүріндім ұмтылып таңға нұрлы.

Тағдырымнан тілерім: өтсем болды

арқалатпай халқыма зардабымды.

1985

***

Таққа мінбей тұрғанда бәрі ақылды,

бәрі жақын, жанашыр, дара құрбы,

шаршы топта сөз айтар шешен, әрі

шыншыл, әділ қақ жарар қара қылды.

Таққа жетті – жайыппыз текке кілем,

кілем сынды қимылсыз беттегі ірең.

Баяғы әннің бірі жоқ «ел», «жер» деген,

аузын буған өгіздей шеттерінен.

Тақ дегеннің сиқыр ма сұсты демі,

қатерлі ме болмаса мыс күрегі.

Соған қарап есінеп айналасы,

түшкірсе де таққа ұқсап түшкіреді.

Тақ пәтшағар!

Ісің болмай біз аштан жығылсақ та,

шаш еліңнің байлығын – тұғыр сақта!

Мансапқұмар тобырың қалсын сезбей,

айналғанын кіл жанды қуыршаққа.

1994





ШЫНДЫҚ

Шындық-ай, ауылың қайда еді,

сен бе деп жердің бар шамын

шатқаяқтап іздеп шаршадым.

Қалмады өлкемнің сай белі.

Анамыз: «Шындық – шың-құзда,

жолы да тайғақ», - деуші еді.

Көз тіктім әрбір жұлдызға,

сол екен дедім мен сені.

Аяғымнан тартып саз балшық,

ұрындым жұтпа сорға да.

Соқпақ іздедім қарды аршып,

кездеспей даңғыл жол дара.

Көлденең айдау жол қанша,

бойында қиқу, көп халық.

Тоқталам, азып тозғанша,

ерсем бе екен деп оқталып.

Шындық-ай, көрініп көздерге,

жар болсаң еді жолдасқа.

Торыққандары көп тоз жерге

жақынырақ қонсаң болмас па?!

Жан дүнием сені жоқтады,

сандалып келем оңбай құр.

Ауылыңның арбайды оттары,

жеткізетін түрі болмай тұр.

1993





ТОЙЫМСЫЗДЫҚ

Мал бағып, нан таппаймын терек егіп,

дүниенің тегін нәрін келем еміп.

Араным ашылғандай тойымсызбын –

мен осы жүргем жоқ па кереленіп?

Тойымсыз құлқыныма жем түгендеп,

зар қағып, байлық қуып ентігем кеп.

Дөңбекшіп жер де жиі тулап жатыр,

аспаннан аяғыңды келтірем деп.

Дүние басы айналып тұр ма адасып,

шаң жұтып жатыр сұлық қыр да жасып.

Дәл менің аранымнан қорыққандай,

барады Жер бетінен су да қашып.

Билік пен баю болып алар үлгім,

мейрімсіз мансаптыны аға қылдым.

Баяғы ар мен ұят, адалдығым

құрбаны болды ашылған аранымның.

Білемін: мұның бәрі – жат арыма,

құдайдың қалам бір күн қаһарына.

Өзіме келмейді әлім. Түбі асылы

құлармын құлқынымның апанына.

1992





ЖОЛДАН ТАЮ

Кездейсоқ болған хандардан,

қарадан, жампоз жандардан,

желмаядай жортқан жалғаннан

әділдік іздеп шаршадым,

басылмай қойды аңсарым.

Қабырғаларды қарманып,

сызатты сәуле деп алданып,

сүрініп, сарсаң сандалып,

үмітімнен білтелі шам жағып,

дарияға кетті сан салым,

сөнуге таяу жан шамым.

Сөзіме, жалған, құлақ түр:

әділдік деген – сынап бір,

сырғытсаң, солай құлап түр.

Өзімшілдікке шұнақ құл,

қара басына келгенде,

әділдігі тайғақ баршаның.

Ақиқат үшін күресіп

жалғанмен, адам-шерменде,

жүргенмен табан тіресіп

өз жайың, қамың, мансабың

әділетке жолды берген бе?

1994





ӘКІМДЕР

Бабамыз атанғанмен қыр арланы,

миына көп қонбаған құран жағы.

Бас ұстап, билік айтып төрде отыру –

ежелден қазағымның бір арманы.

Тоя жеп жал-жаясын соғымының,

ауылын сұлу қыздың торып ұрын

құс салған ел ұрпағы ем, содан әлі

саясат, айла жайлы жоқ ұғымым.

Билікке бедел салмас құлықты адам,

өзім де биліктіден суып барам.

Қашан да елді ойлаған естілерді

әкімдер маңайына жуытпаған.

Шындықты тура айтқанның жолы – жылым,

сарайлар естуге жоқ оның үнін.

Патшаның кім екенін халық білер

сиқынан жанындағы тобырының.

Жылқысы аз, бүгін жұрттың жоқ соғымы,

дәмесі – билік-байдың көк қорығы.

Әкімдер қауіпті емес, қауіптісі –

жағымпаз жанындағы көп тобыры.

1996





ЖАЛҒЫЗДЫҚ

Қайда, қайда сонау бір кезім менің;

жақсы көріп, дірілдеп көз ілгенім?

Селт етпеймін бұл күнде ештеңеге –

отқа өртеніп кеткен бе сезімдерім?

Жүрем билік, таластан шеткеріде,

бас ұрмаймын әлі де бектеріңе.

Жүрек, талақ, бауырым химиялық

массаларға айналып кеткені ме?

Көшкеннен соң менен де, жұрттан мейірім,

жерден мекен таппаймын ықтар кей күн.

Іш жағымда тірліктің нышаны жоқ –

жан дүнием өртеніп бітті-ау демін.

Жалт бұрылды жылғаға құрдас – үміт,

мейірімім де таусылды құмға сіңіп.

Сенім-сері мерт болды аттан құлап,

досым да жоқ қол бұлғар қырға шығып.

Құлағыма жетсе де күрсінген үн,

жан дүнием мұз жапқан тылсым менің.

Сезімдерім тозақта кеткен жанып,

сандалып жүр жерде тек құр сүлдерім.

1995





БІЗ

Баптадық, ақ сұңқарға тауық теліп,

мақтадық, сауысқанға сауыт беріп,

Түбінде ымыраға келмейді деп,

жақсыны қолдамаймыз қауіптеніп.

Адамдар аппақ, адал іс, арманы

әйтеуір өмірде бір күш алмады.

Естімен, есермен де тіл тапқанды

мақтаймыз «бар деп мұның кісі алдары».

Қосылып қылмысыңа құлдық дейтін

сонда да өзгертпейтін мұңлық кейпін,

реті келгенде айтқан өтірігіңді

көз-көре шімірікпей шындық дейтін

адамдар – біздің елде сырттан бүгін,

сырттандар арасында шыққан ба үнің.

Ой айтып комзол менен кебіс жайлы

шалқайып шешкенсиміз жұрт тағдырын.

Сөйлейміз сөйте тұра бірлік, ел деп,

естуге жоқпыз бірақ үнді кермек.

Әділін тура айтқанды көрмегенсіп,

маңайға жуытпаймыз бүлдірер деп.

Жақсы да жалтақ болар сенім кемде,

жалтақ күй ойлы жанды семіртер ме.

Тұрса да іші біліп, не бір мықтың

қарсы сөз айта алмайды шені үлкенге.

Ұрынса тамырды үзер жерің селге,

бұрылып кете алмайсың шегінсең де.

Ыдырап мәңгі мұздар,

тағдыр жолы

беймәлім, бара жатыр елім сеңде.

1996





ЖАЛБАРЫНУ

Билік деген – арыстан, мысық – пенде,

пысқырмайды шәуілдек күшіктерге.

Билік дерті қатерлі, жұқпалы әрі,

қауіптірек жазылмас ісіктен де.

Шалдыққанның көзіне түк ілінбей,

күн кешеді, биліксіз түрі кірмей.

Бәрін құрбан еткізіп, есіңді алып,

бұлтартпайды құдайдың іліміндей.

Биліктінің қолы ұзын, татқаны май,

өмірі өтер онысыз бақ дарымай.

Билік кетсе, жұрттағы күшікпен тең.

Мені мұндай дертіңнен сақта, Құдай!

1995





АҚ ПЕН ҚАРА ТУРАЛЫ АҚИҚАТ

Сонау бір шуақты шақ, балаң күнде

жыртылып не батқан жоқ жағам кірге.

Жұпыны тірлігіміз. Қала жақтан

ақ фартук алып келді ағам бірде.

Жиюлы кебеже, тең – жүгін ашып,

анам жүр қыстан қалған сүрін асып.

Балалар мені қоршап, жасқанады

ұстаса кететіндей түрі қашып.

Есімнен кетпейді әлі сондағы елес,

кішкентай өмір үшін ол да – белес.

Қырдағы сағым жапқан бұл ауылда

бұрын-соң мұндай киім болған емес.

Болар ма сол оқиға мұншама ерек,

кеткендей көктен маған нұр себелеп.

Мақтаншақ болмасам да, мақтанышым

жүзімнен төгіліп-ақ тұрса керек.

Ертемен жез қоңырау төккен үнге

асығып, алабұртып жеткенімде,

ақ құстың қанатындай фартугіме

қарады күлімсіреп мектебім де.

Көңілімнен сәулеленіп тұрды алыс қыр,

дүниеде жүйрік бар ма нұрдан ұшқыр?!

Қызыққан көп баланың арасында

от жанып төбесінен Қызғаныш жүр.

Жұрт түгел фартугімді мақтап еді,

сол бірақ шығармады таққа мені.

Мектепте, кластарда тазалықтан

сол күндер жарыс өтіп жатқан еді.

Ұрандап: «Біз – Ленин ұрпағымыз!»

Жарасып жүруші еді жыр-сәніміз.

Класта бізге онша қосылмайтын

бар еді Аққыз деген бір сары қыз.

Әкесі – жетекшіміз. Шатынаған

әйнектей мінезі де, заты да арам.

Мұрынын шүйіретін жан біткенге

бұрылмай, жатса сазға батып адам.

Ол кезде кітап десе өлеміз кеп,

жүреміз содан ғана керек іздеп.

Әлгі ағай жақсы айтсаң да кекететін:

«Сайрайсың, емтиханда көреміз!» – деп.

Бір кінә тағайын деп тәртібіме,

Аққызы ашу іркіп бал түріне,

кенеттен, мені байқамаған болып,

сиясын шашып қалды фартугіме.

Ол үшін мені даттау – жеңіс, міне!

Күншілдік күл шашады келістіге.

Састы ма ниетінен, сиясауыт

қолынан түсіп кетті өз үстіне.

Ойлаған жоспары ма күнілгері?

Былғанып өзі де іштей дірілдеді.

Көйлегі қоңыр еді – алдын жуған

көк сия онша керім білінбеді.

Фартугім!.. төрт-бес ноқат таңбасы алда,

кеткендей былғап біреу сазға, шаңға.

Ақ түстен бадырайып көзге ұрады

былғанып дәл Аққыздай қалмасам да.

Көрінді ол тірі көзге құм салғандай.

Басымда ой: «Кетпейді ғой, жусам да, алла-ай!»

Аққыздың көйлегінен білінбейді,

тек аздап жолақтанып кір шалғандай.

Жетекші ашты сосын кесір жиын,

сөзінен ауып кетті есім, миым:

«Класты сынға, ұятқа қалдырдың сен,

қор болған сендейлерге есіл киім!».

Кластан көшіп барады бақыт нұрлы,

сіресіп аяқ баспай уақыт тұрды.

«Аққыз ғой сия шашқан әдейі оған!»

Айтқожа шыдай алмай атып тұрды.

Бар класс жеккөретін қызын соның,

жанына жан жуымай жығылса оның.

«Мынандай староста тұрған кезде –

деді ағай, - алмайсыңдар бірінші орын!»

Мұғалім – құдай, оған кім үндейді,

жайың жоқ, қылғындырсын күбір мейлі.

Аққыздың онсыз да кір көйлегінен

сия ізі мендегідей білінбейді.

Ақтықтың – адалдықтың тапталды үні,

сезіндім мені ұрғандай жақтан бірі.

Фартуктің түсі қара болғанда ғой

көрінбес еді оның да батпан кірі.

Қанша рет жудым жанға көрінбей кеп,

боларын сезгем сонда жолым – бейнет.

(Содан соң Аққыз үш жыл бірге оқыды,

үстінде сол баяғы қоңыр көйлек).

Бұл маған қазасындай Құлагердің,

«Болады, - деп сенген анам, - ұланы елдің».

Үздік те, үлгілі боп жүрген өзім

әп-сәтте күнәһар боп шыға келдім.

Ағамның болғасын ба сыйы бөтен,

сол жайды көкірегіме түйіп өтем.

Дүниеде таза, аппақ күйде қалу

асылы адамдарға қиын екен.

1994

***

Кездер-ай жұмақтай боп жарық ғалам,

қиялдың қанатында қалықтаған.

Кіршіксіз көңілі ортақ достарыңмен

ән салып, сырласудан жалықпаған!

Кездер-ай күпті, күдік ойдан аман,

жарқырап жаның бейне тойдағы адам.

Жат болып бір кездері кетерміз деп

ешқашан сезінбеген, ойламаған.

Татулық болатындай басқаға үлгі,

кездессек енгендей ек баққа нұрлы.

Темір тор құрсаулайды жүрегімді

сағынып сол бір қамсыз шақтарымды.

Есімнен сол кездерді кетірмедім,

іздедім ұмытсам деп не түрлі емін.

Құбылған дүниеде өзгермеу де –

күнә екен, соның ізі – бетімде мұң.

1999





ҚАРҒЫС

Аңқау, даңғой халқың болсын,

алалыққа баулыр қартың болсын.

Анасын сатқан ұлың болсын,

баласын өлтірген қызың болсын.

Елірме, ерме жасың болсын,

есалаң етер асың болсын.

Пайдаға аспайтын пұлың болсын,

балаң ұқпайтын тілің болсын,

аяғыңды аңдыр серігің болсын,

кеуделі, кердең келінің болсын.

Әніңді ұқпайтын немерең болсын,

көгі көктеген керегең болсын.

Досым дегенің өш адам болсын,

адам аттамас босағаң болсын.

Басы бірікпес ерлерің болсын,

дұшпаның сенен зерделі болсын.

Жатқа тапталған жерің болсын,

бірлігі жоқ елің болсын!

1994





ҚАЛАДАҒЫ ӨМІР

Болмаса да самсаған тал-терегі,

кең болатын қазақтың арқа-жеңі.

Отын іздеп, су іздеп жүргенде де

даламыздай жанымыз дарқан еді.

Қонақты үйден қуаныш шарықтаған,

сол дәстүрден бұл күнде қалып барам.

Алақайлап жүгіріп бала біткен,

келіншектер аққудай қалықтаған.

Қонақ келсе, ырыс деп сабылатын,

өкпелейтін келмесе, сағынатын

күндерімді кім қайда ұрлап кетті

орнатқандай шуақты жаныма түн?

Енді бүгін қалада жан ұшпайды,

жат адамша сөйлейміз таныс жайлы.

Қырық ру боп онсыз да жүрген елдің

онан сайын арасы алыстайды.

Жерошағым тұрса да жеке маздап,

қонақ десе шаншады шекем аздап.

Қала үйінде кіржіңдеп күн кешеміз,

қонақсыз-ақ жынданып кете жаздап.

Қуанбаймын келсе де қымбатты адам,

мықтылармен теңмін деп құр мақтанам.

Тап-тұйнақтай тұрағым – тас сарай да,

жан дүнием – тулақтай күн қақтаған.

1996

***

Ұнамасам қайтейін, ұнамайын,

шашым жұлып шекпейім бұған уайым.

Біреулерді білгішсіп сынамайын,

жүрегімнен жас бұлап, жыламайын.

Менің көңілім онсыз да – құрақ көрпе,

көтере алман біреудің былағайын.

Қуалайын сағыныш-құралайын,

жасағаннан жұбаныш сұранайын,

күн бермесе қайтейін, күн бермесін

тағдыр деген көк долы құдағайым.

Сәмбіталды сескейді мына қайың,

пәктігіңді кешпейді бұл ағайын.

Ұнамасам қайтейін, ұнамайын.

Жырмен жуып шерімді шығарайын,

мәпелейін жырымды мұрадайын.

Маңғаз Махамбетінің басын кесіп,

құса қылған елміз ғой ұлы Абайын,

жыламайын мен де құр құламайын,

ойларымды өрейін, сыналайын –

сәулелі жан шам алып іздер мені,

өзі айырар пәктік пен күнә жайын.

1995





РЕВОЛЮЦИЯ ЖӘНЕ МЕН

***

Көктер қаулап келеді

қақ айырып қара жер қыртыстарын,

қатпар-қатпар саздарын, құм, қыштарын.

Көрдіңдер ме – оянып мұз толқындар

кеудесінен аспанға бұлт ұшқанын?

Оқжетпестің

(Қайрап, қажай алмаған тылсым уақыт

көк тастары қайратын тұр сынатып)

төсіндегі еменге қолын созып

бір ақ қайың келеді бүршік атып.

Шырайланды

тамырына қан жүрген жота, далам,

адамдар мәз, қарны тоқ, Отаны аман.

Азабының ләззатын қызғанады

аруана далада боталаған.

Көктемеде

жүректерде жасудан жігер басым,

ақындардың жанына түнер Қасым,

Жауласулар жат дейтін Аспаның да

төгіп-төгіп алады жүрек жасын.

Көкірегін

нөсерлерге тосады тал ырғалып,

тұмшалайды түндерді жалын, жарық.

Келе жатыр дүниеге табиғаттың

көктем-революциясы дабыл қағып!

***

Қатыгез боп барамын күннен-күнге,

(не болды осы, шынымен бұл – менмін бе?)

жаным шығып тұрмаймын бұрынғыдай

жақынға да, досқа да жүрген бірге.

Ештеңені, ешкімді қаламаймын,

өзім ғана – шаттығым, сана, қайғым.

Жанашырлық сезімім сарқылғандай

жанымдағы тартылып барады айдын.

Тілейтіні жанымның – тыныштығым,

бұл тірліктің бір суық, бір ыстығын

кешіп жүріп көн болып кеттім бе екен

және өзіме секілді дұрыс мұным.

Күлкілідей күйгелек бұрынғы әнім –

біреу үшін жүгіріп, жығылғаным.

Қайғылыға қосылып жыламаймын,

заңдылық деп қараймын мұның бәрін.

Ұққандаймын енді-енді ғұмыр мәнін,

дауыл емес, тым есті жырымдағы үн.

Бұдан кедей кезімде шашушы едім,

байлық жиып, міне, енді сығымдадым.

Кәусарларым тартылса, сусар ма екем,

табылар ма нәрі мол бір сән мекен?

Әлде көзден ұзаған кеңдігімнің

«қос ат алып соңынан қусам ба екен?»

***

Егілмеймін елжіреп жат қайғыға,

күрсінбеймін – біреуден бақ тайды ма.

Өз тірлігім жетерлік өз басыма,

жаттың мұңы жаныма батпайды да.

Біреу сорлап, екінші түңіле ме –

елтімеймін елжіреп біріне де:

жан досыммен қосылып ағыл-тегіл

мен жыласам, өлгені тіріле ме?

Тұрам, рас, түтіндеп түрімнен от,

жас жоқ бірақ жүректе, діріл де жоқ.

Жылайын-ақ десем де жанашырсып,

зекиді ойым ішімде: «Бүгілме көп!»

Жан дүнием бейне бір тас шемендей,

кекіремін - әлгіде бас жегендей.

Жұртқа жылу бергісі жоқ жүрегім,

тас сараңдай тырысар таспа бермей.

Біреу өлсе – табиғат заңы бұл да,

кетер түбі кімнің де жаны құмға.

Азап шексе – адамзат жаратылған

кешуге өмір тұнығын, ағынын да.

Адам үйір тірліктің дүрмегінде

жанамалап бір-бірін күн көруге.

Сөйте тұра, ал бірақ біреуі жоқ

бел шешетін сенімен бірге өлуге.

***

Мамыражай өмір жоқ өлеңімде,

бәрі бостай: өмір ме, өнерің бе.

Өлер бала молаға жүгірер деп,

ауады ылғи аңсарым көне күнге.

Қуаныш жоқ көксандық – көңілімде,

айналғандай өмірдің өңі мүлде.

Өңі айналған өмірге кінәлі кім,

сары тап болған сезімнің соры кімге?!

Біреу айтады: «Жақсы еді – көз тиді», - деп,

Енді бірі: «Шаршатқан жол қилы», - деп.

Пиғылымнан үріккен жер-қарагер

табанымның астында мөңкиді кеп.

Мөңкімектен кетсе де төңкеріліп,

не жайласын жап-жасыл өлкені жұт,

бір қорытынды шығарып жатқан мен жоқ

жоқ және де көңілімде көркем үміт.

Тыныштық жоқ. Тірлігім – былағай күн.

Барады ығып қағылез құралай – мұң.

Қуанбаймын ешкімнің шаттығына,

қайғысына да ешкімнің жыламаймын.

Ауыр жүктен арылар арқа қашан –

мен білмеймін. Әйтеуір аңқаны ашам.

Түстік өмірдің тықыры таянса да,

мал жиям деп мың жылдық жанталасам.

***

Ғұмыр кештім ақ арман, жігерменен,

қабағыма түн түнеп түнермегем.

Көзім сүзбей өмірде ештеңеге,

ешкімге де тәуелсіз жүрем деп ем.

Өз-өзімнен шалқиып шіренбегем,

алып-ұшқан көңілім күрең дөнен.

Шалдықтым да заманның бір дертіне,

үйді алдымен толтырдым кілемге мен.

Он саусағым жарқылдап алтынменен,

Пүліш киіп жылынды салқын денем.

Машинасыз баспаймын аяғымды,

тек байлықтан өмірдің парқын көрем.

Жанымда – аласапыран, күрес, күдік,

күн жылусыз қалғандай нұры ескіріп.

Маған келген сыйларды баяғыдай

жастарға енді бермеймін үлестіріп.

Айнымас дос жырақтап, қайран құрбы,

байлық-құзғын төрімде сайран құрды.

Адалдық пен арымды сорып алып,

мені де өзіндей құзғынға айналдырды.

***

Мына менен қанағат кеткен мүлде,

ақыл-оймен көз салмай өткен күнге,

кемел қарын кекірік атқан сайын

құйрық, жалды асаймын шекпен бірге.

Дірдек қағып шуақты көктем күнде,

жылына алмай өртіне от демнің де,

үйе бергім келеді иығыма

орны бар деп тонның да, шекпеннің де.

Ойламаймын өз басым өткердім не,

жабыққанды жарылқап жеткердім бе,

басқалардың мұң, қамын жеп көрдім бе,

әлде өзімнің күйіммен шектелдім бе.

Данышпан ба – ол мейлі – жақсы адам ба –

көз салмаймын биліксіз басқаларға.

Кеудемдегі мұнармен тасаланып

былай қалды баяғы дос-жаран да.

Жанды сөзді жаныммен тыңдамадым

(жақсыларға соныммен мұң жамадым).

Ұқпайды деп жұрт мені дүниеге

біреу үшін келгендей тұлданамын.

Басқаларда – жайлы орын, жайлы серік,

кең жалғанда бейне өзім – байғұс елік.

Сызданамын әлемде жүргендей-ақ

жұрт ыржыңдап, мен ғана қайғы шегіп.

Рахат – тұл, дүние – демек, қараң,

жылануға әйтеуір себеп табам!

Бәрі адамша менде де болу үшін

тек аз ғана қанағат керек маған.

***

Өмір сүріп жүр екем бекерге мен,

кешсем де азап, арманға жетем деп ем.

Жүретінмін көңіл тоқ – жырым бар деп,

кәрі-жастың жүрегін мекендеген.

Бүгін барлап қарасам: ұят қандай!

(өлген артық өлексе сияқтанбай).

Жыр жарыста жүріппін жүйрікпін деп

өрден өрге шабатын тұяқ талмай.

Болмашыны бақыт деп қуаныппын,

сәл нәрсеге жүдеппін жыланып тым.

Мұра көріп майысқақ жолдарымды

тұрмын деппін төсінде жыр алыптың.

Рахатты тұл еткен құрсын әнім,

Қызыл судың көбігі - жырсымағым.

(Жасырынар жер таппай содан, міне,

ар алдында өлердей қымсынамын).

Енді үңілсем:

Жер басқа, аспан да ерек.

Күштер де өзге жүретін жасқап, жебеп.

Тегі маған азабын, ақыретін –

бәрін-бәрін қайтадан бастау керек!

***

Бар мәнін бүгін ұқтым,

бүгін ұқтым бар сырын ұлылықтың;

ісім болмай мақсаты, мұратымен,

өмір бойы отына жылыныппын.

Бүгін ұқтым тымырсық мұнар шалып

тұрған Жердің төсінде қыранша ағып,

большевиктер қаймықпай қақты неге

революция дабылын ұран салып.

Жердің уақыт жамаған тоты ашылмай,

ала-құла, жолбарыс жотасындай.

Жасыл шалғын жаппайды Жер-төзімді

құрсаулаған теңсіздік-соқа сынбай.

Бастауларды бітейтін жолын бөгеп,

көлбегендер өмірдің төрінде ерек

данышпансып, күнгейдің талмап нұрын,

ұғуы үшін қаңбақтай салмақ, құнын

революция дауылы соғу керек.

Соғу керек қалтырап қарлы жақпар,

еменсіген жаурасын жалбырақ тал,

көкжиекке бет алсын көзі жайнап

белдеулерге байланған арғымақтар.

Дүниені тоғытып қарлы күдік,

қалмау үшін қақталып жаңбыр үміт,

өмір үшін – тұруы керек Жерде

революция дабылы жаңғырығып!

***

Революция!

Несің сен?

Бары рас тың үн әніңде,

мазмұның қандай, мәнің не?

Жүйкеңді қасыр дыбыстан тұрар әлемде

шаршады жаным елеңдеуменен әр үнге.

Революция –

арылу ма бұл күңдіктен?

Болғанмен аспан, құрлық кең –

бітісе алмау ма Жердегі жеке сарынды

қалыпқа салған тірлікпен!

Революция.

Жаныма мүмкін керек ем,

таппаймын іздеп неге мен?

Дауыл ма, ол әлде баяғы Құрманғазы ма

болат кісенін егеген?

Қоғаммен жеке егесте

ентігіп ермей елеске

әділетсіздікке лағнет айтқан өліммен

Революция –

Баянның өзі емес пе?

Ойлаумен жерін, сор халқын,

іздеген түнде жол жарқын

шамшырақ еткен жапанға жайдай жырларын

Махамбет шығар ол бәлкім?

Революция…

Мен үшін соның мәні не?

Жалғасуда ма әлі де?

Жайынан безіп, жай таппай кеткен жалғаннан

Ақанның әлде әні ме?

Елімнен мұра – мәңгілік жасыл егісім,

сақтай алам ба жемісін?

Ұрандар емес, ту емес – солар әлемдік

революция мен үшін.

Ендеше ол сіңген тамырға,

Ендеше ол менің қанымда!

***

Шаршадым жүрегіме әлім келмей,

кеудемді қусырады дамыл бермей.

Тұсаған тұла бойды осы дертті

қойды бір ақылым да, әнім жеңбей.

Әлім жоқ. Санам қалды кісенделіп,

дауа іздеп, дәрі-дәрмек ішем келіп.

Қандай күш көңіліме қақпан құрып,

жіберген жамалыма мыс өң беріп?

Шырмаған жүрегімді қайдағы дерт?

Тастайын дей ме мені сайға күреп?

Көңілім әлденеге тәуелдідей,

әлдекім қадағандай найзаны кеп.

Осы күй маза бермей маған мүлде,

талпынып, жете алмай жүр санам Күнге.

Сайранды сауықтарға ұмтылам да,

бәрібір тұтқындалып қалам күнде.

Маңымда жаны ашитын жақын қалмай,

күн кешем жайсаң айтқан ақылды алмай,

зынданда шарасыздан ғұмыры өткен

ертегі еліндегі батырлардай.

Бұл күйді біреу айтса түк сенбес ем.

Кетіп тұр менің сол бір үстемде есем.

Азап та шекпес едім, сол дүлейге

бойымнан қарсы тұрар күш көрмесем,

жетем деп бір шуаққа тістенбес ем!

***

Мен революцияның жемісі ем –

көкірегіме құрт түсті, сырқат жаным,

шырқап едім, көк түгіл, бұлт аспадым.

Сезе алмаппын жанымнан жалт бұрылып

жүректерге от берер жыр қашқанын.

Мөлдірліктің бесігі – лағыл аспан,

ұмтылсам да, қойды бір дарымастан.

Былығыппын өзім де қара жерді

тазартам деп жүргенде шаң-ластан.

Жарқыл қағып найзағай жырларыммен,

шуақ алса деп едім қыр да әнімнен!

Енді жырым жылыта алмай өзімді де,

көтерілер түрі жоқ құмнан іргем.

Биік шырқау шегі деп мықтылықтың,

тазалық деп көктегі тып-тымық күн

қиялдап ем, ал бүгін жер-жөргектің

бар ауруын жаныма жұқтырыппын:

жылы төсек, жайлылау орында – үміт,

мақтауларға, құрметке көңіл бұрып,

санам сезбей, даңқтың гүлдестесі

десе, қоя береді өңім жібіп.

Жетер демей өмірдің төрі кімге,

есі-дертім - өрлеудің жолы. Бұл не?

«Озық тұрсам басқадан», - деген бір ой –

аузым айтпағанменен, көңілімде.

Өстім өрлеп, батпадым қайғыға шын,

кешкенім жоқ батпақты сай-жырасын.

Айналдырдым өз мақсат, өз даңқыма

революцияның қалдырған бай мұрасын.

Шырқар болсам қайтадан жебеп сенім,

туса маған жеңісті ерекше күн,

онда басқаларды емес, ең алдымен

өзімді-өзім жеңуім керек менің!

***

Болмысым, жаным – сұрапыл,

сұлулығыңнан тым жырақ.

Артында мұның күнә тұр,

жаны ашыр, білсе, Күн жылап.

Қатысым бұған жоқ менің

(күнәдан басты аршиын!):

табиғат – жалғыз өктемім,

жазығым – алдым бар сыйын.

Сұрапыл-сезім, қыс – жаным,

қайшылықтармен ес білгем.

Жанымның бұрқаныстарын

жеткізе алмаймын еш тілмен.

Көз салып жұртқа, туысқа,

өзімді жерге жатсындым.

Кектеніп жаратылысқа,

жанымды тауға, тасқа ұрдым.

Қара жер кенет тілініп,

қақ жарылғандай екіге.

Мен жалғыз тұрмын ілініп

жарылған жердің шетіне.

Басқаның бәрі тұр қарап

жұмақтай анау кең жерде.

Жақындар, достар күн қабақ,

жетермін қалай сендерге?

Серігім – жел мен Күн менің,

мәңгілік тылсым, мылқау маң.

Төзіп ем,

өтіп түндерім,

жайнады дүние. Бұлт ауған…

***

Ұсақталып барамын, ұсақталып,

іс тындырып жатқам жоқ күш ақтарып.

Тау қопарып немесе құрыш қайла

көтергенім жоқ әзір құшақ талып.

Жарқындық жоқ жамалда – күлгін, жасық,

майлы-жайлы күндерден жүрмін қашық.

Жалын күндер жыл сайын жырақ кетіп,

өн бойымды тұрғандай бір зіл басып.

Бұрынғыдай жарқыл көп жан-жағымда,

бірақ мәнсіз секілді таңдарым да.

Қызыну жоқ – лапылдап біткендеймін

күйіп-жанып жердегі бар жалынға.

Тіршілікке селқоспын, самарқаумын,

орнындаймын өртенген жанартаудың.

Жататындай жанымды жанап өтіп

пікірлерің, жиының, алар қаулың.

Өмірім де ажарсыз - әжімді бет,

құлыншақтай жіберген жалын күзеп.

Қуаныш-нәр тамшыдай шөлге тамған

рахат та келгесін жанымды жеп.

Көп-ақ менің өзіме тағар мінім.

Көңіл олқы, басады жанарды мұң.

Көретінім – көлеңке.

Соның бәрі

тегі мына өзімнің жамандығым.

***

Өлең жазам өзімше данышпансып,

жандай менен басқаға намыс таңсық.

Жарамаймын сүйтсем де құлап жатқан

саз-балшықтан алуға танысты аршып.

Теңдесі жоқ ойшылмын, сөзім – дана,

«ұсақталма, - айтарым, - төзім жама!»

Басқаға ақыл беруде, сын тағуда

менен мырза адам жоқ - өзім ғана!

Жүрсем деймін жұрт жетпес бағаны алып,

қарсы келмес өмірде маған анық

біреулерді жинап ап айналама,

көсем болып отырам дараланып.

Ұнағым кеп тұрады көпке менің,

сезгіш, сырбаз ортаға беттемедім.

Ойы терең , дана ақыл жандар көрсем,

құтым қашып, ішімнен жек көремін.

Салмақтымын – қопарсын неше сең кеп,

маған жақын жүргендер есесі өрлеп.

Көмей көргіш ортада жақ ашпаймын

талғап айтар дана адам десе екен деп.

Өкпелімін халқыма жүрмей түйреп

мен секілді тұлғаны Күндей сирек

тас төбеңе шығарып, хан көтеріп

тайраңдатып қоюды білмейсің деп.

Көре тұра жандарды еңбегі шың,

кердеңдеймін еректей елден ісім.

Қалу үшін Адам боп, өз кеудемнің

менмендігін баса алсам – сол жеңісім!

***

О менің өкініштерім!

Ар ағашына асыңдар мені –

жалмасын, жұтсын жасындар демі,

қызықсыз, мәнсіз ғұмырым үшін,

мастанған құнсыз қылығым үшін

таптасын мені ғасырлар легі.

Адамды өкініш – қаза құртады,

мені де өртесін жазаның табы,

келер күндердің ғажап ұрпағы

алмасын аршып зар жырымды ордан,

тартайын сонда тағдырым болған

азаптарымның азабын тағы.

О бастан бергі шетін істерім,

елемей көздің еті де іскенін

тойғаным тасып…

Солардан бүгін

бойыма сіңбей отыр ішкенім.

Кеудемді қысқан менмендіктердің

талқандап құрсау-бекіністерін

өртеңдер мені, өкініштерім!

***

Оян, ар мен адалдық!

Сағатқа оян!

Мен қашанғы сендерді қамап қоям?

Бейшара боп баратқан өзіме өзім

кейде анамның көзімен қарап қоям.

Қараймын да өзімнен жиіркенемін,

сонда өзімді келеді желкелегім.

Ардан безу данышпан жасамайды,

ғұмырым да бәрі бір келте менің.

Қасиетім кеткендей ыстықта оңып,

ішіп-жеуге бейіммін шықшыт толып.

Бір билікке қолымды жеткізіп ем –

кетті менің болмысым быт-шыт болып.

Кінәлыдай әр қадам, өмірі сын,

қапелімде кетердей мол ырысым,

айналаның бәріне жақсам-ау деп

қалтыраймын, қорқамын орын үшін.

Байсалды едім – жаным кең, төзім жердей,

жүрмін енді өзімді өзім жеңбей.

Мені сүйеу көретін жандарға енді

сырт беремін, ешкімді көзім көрмей.

Дірдектетіп сеңдердің көші мені

самғатады не мүлде өшіреді.

Қалай мұнша өзгердім?

Әлде о бастан

болмысымның бар сиқы осы ма еді?

Өмірде ешкім тонамай тоналу бар,

соны ойласам, жанымда соғады ызғар.

Қапелімде көзімнен ұшқан арым,

адалдығым, өзіме оралыңдар!

* * *

Мына күн тұр ма тағы жауғалы,

қалайша бейуақ таңым аунады?

Шуаққа қайта шомылуды аңсап,

ешкім білмейді, жаным аурады.

Тұмандар, неге құрдыңдар желек,

тұтқындамаңдар, сырғыңдар кенет.

Жаным да жердей, тіршілігі үшін

аймалар жылы бір нұрлар керек.

Тауыстым ба екен қуат, төзімді,

жүрегім ылғи жылап көз ілді.

Түндерді жарып іздеп келемін

жанымның нәрі – шуақ кезімді.

1985

* * *

Революцияның дауылы керек жаныма:

сілкілеп алар шаңдарын,

ұмыт боп асқақ арман үн,

қасаңсып барады баяғы нәзік талғамым;

көре алмай қарды, сеңді аппақ,

кеткендей көзді шел қаптап;

елемей шыңды мен ғана

жүргендей жалғыз жерді аттап.

Өрмекші-күдік шырмалап,

қалғандай жырақ нұрлы аспан

онсыз да жұқа жаныма

жоқтан өзгеден мұң жамап.

Бағаламаймын жандарды

ниеті – көктем,

Күн қабақ,

жүрегін берер қақ бөліп

жақсыдан безем жат көріп,

күйбеңмен өтер күндерім

қонардай маған бақ болып.

Сары тап болған санамда

шуағы түсер ғаламға

ойлар аз. Жәй тірлікпен,

тірлікпен асқақ үнді үккен

адам боп жерде қалам ба?

Жаңғыруы үшін жанымда

миым ба, ой ма, қаным ба -

тоғытып топанды ағынға,

от берер жанға, жанарға

революция керек маған да!

1982

***

Қайшылықтар, кереғар пікірлерден,

өзімді-өзім сынаудан, үкімдерден,

жазалаудан, ақтаудан, жазғырудан

тұратұғын мәнімді түтіп жеумен

келем әлі, жаным – от, түтін – кеудем.

Бет қаратпас сұрапыл – сезімдерім,

еске салар көңілім теңіз желін,

жаным нәзік тәніндей жас баланың,

қара түнмен арбасып көзімде күн;

сана – мұзарт таулардай, ой-сәйгүлік,

найзағаймен шешімім егіз менің;

шарттылыққа жаны жат болмысыма

шағаладай шарқ ұрып ем іздедім.

Мұндай мәнге мәз болып семірер кім,

үгіп жеуде ішімді жегі-дертім.

Жан әлемнің тартысы - күндіздерім,

буынымды сыздатып кемірер түн.

Қарсы ағысқа ұрынбай, жүзсем етті

толқындардың бойымен емін-еркін.

Қайшылықтар қағысы түбі, әйтеуір,

ақиқатқа апарар мені мүмкін!

1983





САПФОМЕН СЫРЛАСУ

- Жүрегімнің берердей қанын сығып,

аялаған жандарым жаным шығып

мені өзгеден көбірек жаралайды,

жүрегіме жамайды жаңа қайғы.

Сапфо

Тағдырым әлсіздігімді сынайды әр күн,

мен талай толқындарда шыр айналдым.

Ал, саған қызығамын Отандасы,

жылдасы болғаныңа құдайлардың.

Өнер-шың,

шығу — әйел адамға сын,

шыдамай сындарына тамар жасым.

Ал сені бірі жасқап, жараласа,

емдеген шығар басқа замандасың.

Өмірдің жолында ығай-сығай шыңдар,

жетеді өнерсіз-ақ былай сындар.

Жырыңмен егіліпсің,

бейне сенің

шешкендей тағдырыңды құдайсыздар.

Тағдыр бір — төбетсің бе, құмайсың ба —

болған соң

қалар денең лай, сызда.

Білмейсің кімдер тірек болатынын,

тайғанап құз-шатқалдан құлайсың да!

Біреудің сыздады деп тоңда жаны,

жүгірдің жаның шығып, қорғап әрі.

Бір шындық — түбі өзіңмен сол жауласып,

жүйкеңді түбі кәміл сол жонары.

Қалған ба құдайлардан бұл заңдылық,

әйтеуір, жетті бізге жылдарды үгіп.

Адамдар адалды да, қимасты да

жүреді мүддесіне құрбан қылып.

Құдайлар дәуірінде біз көрмеген

жоқ деуші ем өнерліге құз көлденең.

Көруші ем болмағандай ол кезде адам

жаныңды қалшылдатар мұз демменен.

Пірі өзің өнер қуған бүкіл қыздың,

сен нүкте, қалғанымыз үтірміз мың.

Бірақта налып өттің бұл ғұмырдан.

Ауа деп жұтқанымыз - түтін біздің!

Күзетіп сыпсың толы түнді үрейлі,

жүрегім жанды басқан мұңды ірейді.

Қадірлім өз алдына, жаттар

мені

білмей-ақ ту сыртымнан тілгілейді.

Нәр берген жырларыма, жан, жарыма,

кездескен қимастармен таңда мына

сүйемін барлық жақсы, жаманымен,

әйтеуір, жыламаймын тағдырыма!

Көп әлі жер бетінде лай, сыздар…

Мендегі тірлікке Сіз шыдайсыз ба, ал –

өмір сол баяғыдай,

бірақ менің

шешуде тағдырымды құдайсыздар.

1984





ШЕКСПИР ШЫНДЫҒЫ

- Адам әділ шешімін айтқаны үшін табанда

зұлымдықтан кешірім өтінетін заманда

үлкенің де, кішің де қойған кезде ұятты,

әділетті түсіңде көретінің сияқты,

шыншылдығым, талабым үшін қаһар —

кегіңе салмай, озбыр заманым,

кешіре гөр мені де!

В. Шекспир. «Гамлет».

Саған дейін, сенен кейін сан заман

тіршілікті жалғаған.

Мен өзіңе таңданам:

сезімі мен мұңы үлгі

жырларыңа ғұмырлы

табынумен келеді әлі бар ғалам,

шабысынан танар емес,

зулауда

сен баптаған тарлан ән!

Екеумізді бөліп жатыр мың нүкте,

екеуміз де толғатамыз жыр-жүкке.

Көне далам дертті де әрі ержүрек

Джульеттаны тыңдады алғаш елжіреп

Қыз Баяны оралғандай тірлікке:

орта — адамның құндағы,

ал, адамдар — ортасының құрбаны,

менің далам Офелия әнінен

Жібегінің зарын қайта тыңдады.

Сең кешеді Гамлеттей арлы ұлдар,

ойлы болсаң, өмірің де — таңғы ызғар,

соқпағыңды кешірмейді даңғылдар,

күн кешесің: артың — мұхит, алдың — жар,

осылайша Жердің нүктелерінде

қайталанар тағдырлар,

қайталанар аңыздар мен ән-жырлар.

әр таң сайын шығарындай Күн нұры,

мұның бәрі — табиғаттың шындығы.

Жер бетінен неше заман сырғыды

түрі бөлек, бір мұңы,

заты бір де, бөлек бірақ сыңғыры.

Ойдан мәрмәр мүсін құйған мықты едің

(табынбайды жұрт тегін!)

Соның бәрін біле тұра,

өмірден,

ақиқат пен әділетті күткенің,

түске енетін шындықты іздеп шырқырап

жүрегіңді үккенің —

бұл қылығың шақшадайын басыма

кірмей қойды түк менің.

Мен де ойлардан күпті едім,

сен сенделіп таба алмаған шындықты

іздеу түгіл, күтпедім,

шарламадым төрт бұрышын құрлықтың:

дәуірімнен мұң жұттым,

ақиқат жоқ жер бетінде, қоғамда,

тек мен ғана шындықпын!

1984





ОМАР ҺАЙЯММЕН ӘҢГІМЕ

- Жақсылардың кім берер шын бағасын?

Достым, дозақ бар-ау деп мұңданасың.

Қадір білмес ортада азаппенен

өмір сүрсең - сол нағыз дозақ деген!

Омар Һайям. "Рубаяттар"

Ортасы өзге, арманы бір, жан аға!

Қанша ғасыр жатыр сұлап арада,

қаншама сыр жырың құйды санама!

Жырларыңды оқысам да тамсана,

мен өзіңе дау айтамын қарсы, аға!

Мейлің мені дозақтағы жан сана!

Жырларымды, ойларымды сарала,

мына жұрттың көп сөзіне қарама,

тек өзіңдік өлшеміңмен бағала!

Жұмағым мен жаңбыр жасым — өлеңім,

сен болмасаң билік айтар төре кім?!

Мен өзіңді тағдырласым керемін:

адамдардың тілі бөлек, ғұрпы бір,

замандардың түрі бөлек, құлқы бір,

адамзаттың шыққан тегі — бір түбір,

«Мен жақсымын — баға бер!»— деп тепсініп,

баға алмаса — жүрегіне кек сіңіп,

өмір кешу -

Сізше осы ма естілік?

Даналық па, даралық па бұл әлде?

Ойсыздықты ойға бөлер құрал не —

дарының ба, жалының ба, жыр-ән бе?

Жоқ әлемде бір-біріне жат халық:

жүргендер бар тапталып,

жүргендер бар шаттанып;

қоғам да жоқ адамының бәрі ақын,

бәрі ақылды ойдан шырақ жағатын,

ақиқаттан бар мұратын табатын.

Екі аяқты адам жүрген жерлерде,

біреулері шырын нәрін емгенде,

біреулері күн кешумен сенделме

ұрынады сеңдерге.

Қадіріңді білместерден баға алып,

толып-тасып, жылдарменен жаңарып,

қайғы көрмей, көрмей бір сәт жаны арып,

ғұмыр кешу— тағдыр емес қыранға,

әрқашанда ойлылардың мұңы арна,

шын дарынның күні алда!

Ұлылығын бұлдамайды ұлылар,

жүрегі — мұң, өзгелерге нұры — нәр,

жақсылықтың сатылмайтын сыры бар.

Сұрап алған атағы да, даңқы да

шапағатын тигізбейді жалпыға.

«Тірлігімнің құнын бер!»—деу — құнсыздық

өзін туған халқына!

1984





НЕРУДАҒА НАРАЗЫЛЫҚ

— Не еткен ғасыр бітпейтін!

Қашан сенің жұт кейпің,

жоғалады кара жерден мәңгілік?

Жеткен жоқ па ойқастауың жанды үгіп?!

Жоғала ма, құлай ма әлде құрдымға,

Әлде бізді жеткізе ме бір нұрға —

жеңісіне революциялық күрестің?

Әлде алғашқы қоғамдағы тайпа, адам

өміріне келеміз бе қайтадан?

Жүрсек те ылғи бір күлімдеп, жүз жылап,

ұрандарға, үміттерге алданып

өмір көшін жалғадық;

бұл ғасырда бірақ біз

ойлағандай өмір сүре алмадық...

Пабло Неруда. «Ақырзаман».

Алып тұлға, жыр — көсем!

Сеніменен күн кешем:

тынымсыздау планетада қарыштап,

жауыздықты жырларыңмен жаныштап

жүргендейсің күнде сен.

Ұлылықта өткен шақ жоқ — бүгін бар,

болашақ бар, яғни ғұмыр бар,

мен сондықтан бүгін қатар жүргендей

өзіңменен тілдесем.

Жауыздығын жылтыр сөзбен жасырған,

адалдықтар ашынған,

жиіркендің бе жиырмасыншы ғасырдан?

Әшкерелеп дәуіріңнің сұм мәнін,

кекті ызамен жырладың:

«әйел жанын нәзіктіктей серігінен айырған,

адам жанын қасиетті сенімінен айырған,

көк заңғарды биіктіктен айырған,

әділеттің қолын артқа қайырған,

жағымпазды жалдандырып, баптаған,

шыншылдық пен аңғалдықты таптаған,

Виделадай ақымақ па — ол мейлі

- баға жетпес тақты адам,

тыныштықтың нұр таңын

ескертумен көз ашқанша құртарын,

ой мен арға сүлгі беріп сүрттірген

ұятсыздың ұлтанын,

бұғағынан бауыздатқан құрсақта

адамзаттың ұрпағын,

теңіздерді арнасымен құрғатқан,

көлді айырған мөлдірліктей қымбаттан,

жан баласын алшақтатқан

киелі

табиғаттай құндақтан,

қапелімде пәк болмысын ұрлатқан

дүниені мұң жапқан;

ар-намысты аластаған у беріп»

бұл ғасырдан құтылғанша асықтың,

ал, мен оған ғашықпын:

жүрген кезде адам арып, жер жүдеп,

революцияның алау Туы желбіреп,

адамзатта ұлдар шықты ержүрек

теңдік пенен әділетке шақырған,

жалындаған жыр төгілді ақыннан.

Жер бетіне төнген бұлтты жүгендеп,

қайта шықты Күн өрлеп,

коммунистер Туы тұрды алаулап,

жүрегімнің жұлдызынан таң аунап,

жер шарына шашырады шуақтар,

ол шуақта үміт деген қуат бар.

Жүрегіме қуат құйса, тасыдым,

жабырқатса, жасыдым,

дүлейіне, шуағына көмілгем -

маған қымбат ғасырым!

Кектілер мен мұңдыларға жолдас ең,

менде де, рас, алдым - асу, жолда – сең,

бір ақиқат -

бұл дауылды ғасырсыз

сен тумас ең,

Тіпті мен де болмас ем!

1984





КҮЙ-ҚАРШЫҒА

1. «ТҰМАНДЫ»

Бәйгеге қосып ақын алатайын

сапарда Атырауда ем. Жазатайым

бір топ жан келіп жетті Алматыдан –

шетінен «сен тұра тұр, мен атайын».

Болуын менің жолым тілеп ерек,

жүйкесін бауырлардың жігер егеп,

мен жайлы сөз айтуға кепті бәрі,

қадірін елі білмей жүре ме деп!

Ұшырған Қаршығасын қыран елі,

сыңғыр үн Сұлушашым шынар еді,

Тұңғышбай – тұлпар тілді,

Құдайберген –

киелі көркем сөздің Құлагері.

Серідей сұлу сазбен Нұрлан інім

шырқаса, ығысқандай қырдағы мұң.

Тайпалған темір тұлпар «Тұмандыға»

жеткізді, той болардай мұнда бүгін!

Ән-Сәуле, «Бейнем-ауға» салшы, жаным,

қалықтап «Тұмандыда» қалсын әнің!

«Тұманды» – кие мекен – туған жері

қазақтың күй дүлділі Қаршығаның!

Ауыл-ай! Қонақ деп күн-түн жүретін,

қыз-келін көздерінен нұр күлетін.

Халықта не кінә бар, тек оларды

басшылар, қосшылар ғой бүлдіретін.

«Жеті арал». Жусан дала. Күннің демі.

Жүгірген жалаңаяқ құмның лебі.

…Елімнің аспанында Күй-Қаршыға

«Сарарқа», «Серпер» болып күмбірледі!

2. НАМЫСҚА ШЫҚЫРУ

Күй-ұлттық заңды мұра,

онда елдік қасірет бар, жалын да бар:

бір сүңгітіп халқының тағдырына,

намыстың шаңын қағар.

Дегендей жорыққа шық,

«Аққу» саз алмасады дабыл күймен.

Толқындар «Бозашыда» «Көбік шашып»,

зарлайды «Нар идірген».

Кектенсе Құлан ақсап –

тарихтың талма жолы ол елім кешкен.

Көзін салса «Адайдың» ұланы асқақ,

«Бес ару белін шешкен».

Көрмесе ел дара бегін,

жанында жазылмастай қалар табы:

«Саржайлау» қайдасың деп саналы елім

бетке алар «Сарарқаны».

Ит үрер, қора бақпай,

ұлт-тамыр үзіледі, солса дарын.

Нәр сеуіп тірілтеді «Домалатпай»,

шықпаған болса жаның!

Сезінбес қарыс шүйде

халқымның басындағы шерлі азапты.

Кез келіп тұр алатын Намыс-күйге

тоғытып кей қазақты.

Кетпесе қаны ауысып,

күй сазын Хан, қазы да тыңдар, сірә?.

Қанаты көк аспанды дара құшып,

самғасын Күй-Қаршыға!

3. ДОМБЫРА

Дүние астаң-кестең – айран бәрі:

әлі де шабақтаймыз қайраңдағы.

Намысқа жеке шауып Домбыра жүр –

қазақтың көзі тірі Пайғамбары.

Шешердей дүниенің сан сұрағын,

тыңдайсың таусылғандай жан-шыдамың,

теңіз боп тебіренесің, төгілгенде

күйлері құйын саусақ Қаршығаның!

Жүргенде көкірегіме мұңым қатып,

найзасын озбырлыққа сұғуға тік

япыр-ай, келе жатқан секілді ме

самсатып сарбаздарын Сырым Датов?!

Барады сәуле қалмай жырымда түк,

болды ма дәл бүгіндей бұрыңғы уақыт –

домбыра Тәттімбет боп сұңқылдайды,

суырып жүрегіңді шымырлатып.

Қазаққа түстенбей жүр Қыдыр-бақыт,

сорласа елің, мән жоқ ғұмырда түк.

Тоқа-шек безілдейді, қалжыраған

кеудеңнен бедеу Арды құлындатып.

Жан-жақтан құрсағанда белес-бөгет,

еңсеңді көтересің, елес, жебеп:

ойлайсың осы жігіт-күй Құдайы

кәдімгі Құрманғазы емес пе деп!

Бұл заман ойлыларға жаңа сабақ:

әркімге бас шұлғимыз, дана санап.

Домбыра! Өмір нәрін шаш мәңгіге

қазақты өлім-жұттан арашалап!

1998





АЩЫЛЫҚ ТУРАЛЫ ЖЫР

Лермонтовқа арнау

-…ол жат еді: жаттың тілін, халқын да

жеккөргеннен өт құйылып алқымға,

ұлтымыздың ары болған ақынның

көре алмады даңқын да.

Ұға алмады: кімге қадап тырнағын,

қандай жанды мерт еткелі тұрғанын…

М.Лермонтов, «Ақын ажалы».

Мұнарлы күннен мұң сығып,

жалғыздан-жалғыз күрсініп,

тұрса да көкте Күн шығып,

төбесіне жасын түскендей,

азаптың уын ішкендей;

дүниенің келте, ортасын

толтырайын десе, күш келмей,

қолтығынан қарасұр жебе тигендей,

сонда да бейбақ күйге енбей,

биік боп өткен басқадан,

бұл не деген ащы адам?

Ащы жырыңнан жасқанам.

Бал емес едім мен де бір,

сиқырлап, арбап жеңге-жыр,

сонда да сырын ашпаған.

Қасірет сенде, мұң сенде,

қайғысы дүлей жыр сенде –

мезгілдің салған еніндей,

зар заманыңның шеріндей,

пері боп сақ-сақ күлсең де.

Қасіретің сенің желімдей –

дауа жоқ шемен бұл шерге,

қалар ең осы болмыспен

менімен қатар жүрсең де.

Түскенде өмір – егеске

алмадың қалай сен еске,

тірліктің жалғыз шындығын,

бәрі бір жатқа – құлазы,

құзғынға жем бол белесте;

өз адамыңның біразы

жаттан да зұлым емес пе –

осыны қалай білмедің?!

Жаттарды жырмен тілдедің,

балапан жүрек, жаныңды

уақыт уымен сүрледің.

Ақиқат іздеп жөргектен,

найзағайлы жырын селдеткен,

адырнасын ала өгіздей мөңіреткен;

мұнарлы бұлттан мұң емген,

заманын тілдеп түнерген,

жайлылық таппай жер-көктен,

өзіңе тұстас бір мұңлық

Махамбет сынды ер де өткен.

Халықтың бағы – тақтан-ды,

жүйріктің бағы – баптан-ды,

іруі елдің – жаттан-ды,

бірлікті халық – қорғасын,

Махамбеттің де өр басын

ауылдастары қаққан-ды.

Дауылды дария, ақ желкен

мен үшін аппақ армен тең,

тасқынды ағынға мың батып,

тынышымды толқынға ұрлатып

сен жүрген жақты бетке алам,

желкенге жетсем деп барам;

жанарымнан парлап жас шығып,

қалсам да жолда бас сынып,

қанағат бермей өмірдің

тәттісі менен кермегі

барады тартып сендегі

тағдырымдай тылсым ащылық!

1985





АҚҚУ - ТАҒДЫР

Қара бұлтқа кенеттен соғылды Күн:

құлады аққу. Қиды екен жолыңды кім?

Аққу-ана отырды ұясында

бауырымен тербетіп көгілдірін.

Киелі деп аққуды жұрт ұғады,

Арқалаған қандай жан бұл күнәны?

Аққу-ата қансырап жатты жерде,

жанұшырып сыңары шырқырады.

Көз ашқанша Ай, Күні батқаны ма?

Сол-ақ екен — құзғындар қаптады да,

бірін-бірі итере үймелесіп,

бас қойысты аққудың пәк қанына.

Шыр айналды сыңары жаны шығып,

қарағайлар сыңсыды, қамыс ұлып.

Сабалайды қанатын қақырата,

суға кеткен адамдай салы сынып.

Соқты лезде ақтымық таңнан ызғар,

қара жерде аққу аз, қарғаңыз бар.

Көгілдірін көзінше көзден шұқып,

енді өзіне тап берді қанды ауыздар.

Жағалауда жалпылдап жүн балағы,

жапырлады жез тырнақ жүз қаралы.

Қарауытқан көл бетін мамық жауып,

жаутаңдаған жалғызды жұлмалады.

Бұл не жаза? Көркінің «қалжасы» ма?

Тік келмеген тірі бір жанға, сірә.

Ғұмырында, жәбірлеу түгілі, аққу

көз салмаған қырғи не қарғасына.

Жауыздыққа тістеніп Күн жыласын —

құтқаратын амал жоқ, қынжыл, ашын.

Жаны бардың бәрінде бір-ақ ауру —

құртуға әзір әйтеуір сұңғыласын.

Есексің бе не тышқан, бақасың ба —

болмас онда жауың да, бақасың да.

Қасиетті тірлікте қарға құзғын

қандары қас киелі заты асылға.

Жалқы болсаң, әлсізсің, жоқ қорғаның,

құрады өмір алдыңнан от торларын

Асыл туған аққудай тағдырыңнан

артық екен қарғадай көп болғаның.

1993





ШЫҢҒЫСТАУ – ТАҒЗЫМ ЕТЕР НҰР ТҰРАҒЫМ

ТЕБІРЕНІС

Бар еді жыр-пырағым Шабыт деген,

жалында ойнаушы едім жанып денем,

үркектеп қарайтындай маған бүгін,

шабытым жырақтады не ғып менен?

Мал жиып, жоқтан барды құрамадым,

досым да, жолдасым да – қыран-әнім.

Жыр-пырақ жеритіндей не күнәм бар,

мен мүмкін тұғырымда тұраладым?

Тұманға тұмшаланып нұр алабым,

жанарын жасырғандай ғұлама-күн.

Жаутаңдап жеңгелерім жетім қыздай,

естіледі әлдеқайдан жылаған үн.

Жан едім ойым мөлдір, затым бұла,

кешірмес, ақ болмаса, жақынды да.

Ұлты-ақша, шындығы-ақша мына заман

мені де күнәларға батырды ма?

Болса да не бір дөкей тақымы нық,

көрмеген көлденеңдеп жаты ұрынып,

әуелден Жыр-пырақтың әдеті бұл –

кететін тойынғанды атып ұрып.

Жанымның шуағы аз да, бұлты қалың,

Шыңғыстау-тағзым етер нұр тұрағым,

жанымды тазарт менің тұмандардан –

қайта бір құйындасын жыр-пырағым!





КҮЙЗЕЛУ

Қадіріңді білмес ортада

қасірет екен күн кешу,

қыжылдар толып қолқаға,

күлімдеген болып тілдесу.

Қонжық ұсқынды бастығың

көсемсіп ақыл үйретсе,

шекеңді шымшып ащы мұң

отырасың дәл бір микеще.

Кердеңдеп орнын бұлдай ма,

қамқорлығы басынан аспаған.

Ақымақ көрінер мұндайға

жалғыз өзінен басқа адам.

Сайрасам сөзбен шоқ шашып,

ел білер су кім, шекер кім.

Тоғышар тоқтар топтасып

тағдырымды шешсе, не етермін…





АҚШОҚЫ КЕШІ

Сол бір кеш Ақшоқының етегінде,

қимадым қоштасуға кетерімде.

Қалқыса аспанынан ән арылмай

көрікті болады екен дала мұндай!

Жұлдыздар жаудырайды маған қарап,

өзіңнің аймалаған жанарыңдай.

Жылдардың жырақтатып жаңбырларын,

жаныма сәуле құйды таң құндағым,

Тоғжанын аңсап өткен Абайдайын,

жүректе сағыныш боп қалдың, жаным!

Ақшоқы. Арман түндерім,

аруақты елім, жырлы елім.

Ән бе едің әппақ нұр ма едің.

Сол бір кеш, сол бір сезімдер

жанымды тербеп жүр менің.





АҚЫЛ

Жанамалап жандарында жүрмесең,

көзге түсіп, құнжыңдауды білмесең,

пасық-сасық саясатын, қылығын

құптаған боп күлмесең,

әкімдерге жағамын деп дәметпе

салма өзіңді әлекке!

Жүгенсіздер сөз сөйлесе құлшынып,

аңқау халық жиылады ұмсынып,

сонда әкімдер желөкпеден жасқанып,

қыпылдайды қымсынып

«былығымды айтып қояр елге» деп,

жүгенсізге жалбақтайды дөңгелеп.

Адал болсаң, асқақ болсаң, оңбадың –

ала қарға әулетінде болғаның.

Жағымпаз боп жандарында жалбақта,

не елірген дарақы бол, арды атта –

әкімдерге сонда ғана жағасың,

сонда оларға қадірлісің, дарасың!





САЛТ АТТЫ

Аймалап Айдың нұры бар алапты,

бір ғажап сәуле ораған дала, бақты.

Бет алған Бөрілі жақтан бір салт атты

құйғытып Қанжиренмен бара жатты.

Жарқырап дала маңдай. Күн-жанары.

Шығыс жақ сол жанармен нұрланады.

Тұма көл жағасында тұрған маған

сәл ғана мойнын бұрып бір қарады.

Кім мынау Күндей таныс, санадай ақ?

Көз салды-мен шіркінді бара ма аяп?

«Япыр-ау, Мұхтар ағам екен ғой!» – деп,

соңынан мен жүгірдім жалаңаяқ.

Мен қалдым, ілесе алмай, түнге адасып,

жас тұнған жанарыма мұң жанасып.

Салт атты көз ұшында кете барды,

ғасырлар қақпасынан зырлап асып.

Көз тігем, оған жетер айлам қалмай,

алдымда сан асулы сайлар бардай,

…Дөңбекшіп жатыр екем төсегімде,

Алламен амандасқан Пайғамбардай





ЕЛГЕ АРНАУ

Саясат – сайқал бір әлем,

жайдақ сөз, арбау, бұлтару.

Сүлдерін сүйреп жүр әрең

қорғаушым жалғыз – жыр-қару.

Жайым жоқ жүрер амал ғып,

жанымның жетеді жарасы.

Саясат пенен адалдық –

өзеннің екі жағасы.

Сенімді сезу – маған жүк,

жансауғаласам, кеш, қауым:

Саясатым менің – адалдық,

жалтақтық – бітіспес жауым.

Құлағын салар басшы кем,

шындығыммен ғана мықты едім.

Жауын-шашынның астымен

күнелтуді менен күтпе, елім!

Жылмаң ортамен жұғыспан,

жүдеулерді жасқап жерлесе.

Жасымнан жаным ұғысқан

шындығыма тарттым ендеше!





ТОҒЖАННЫҢ ӘНІ

«Бола алмадым сенің жарың»…

Абай.

Бөленгендей аспан нұрға

Күй кешкенмін күнілгері.

Жанарыңнан жасқандым да,

тұла бойым дірілдеді.

Әндей баурап үнің мені,

әлі есімде – бір қарадым.

Әрең тұрған жүгіргелі

жүрегімді тыңдамадым.

Мұнша жақын кім едіңіз?

Махаббат па әлде үміт пе?!

Сездім сонда-ақ жүрегіміз

табысқанын мәңгілікке.

Қарауылда… көктем еді…

Қауышқан сәт… үнің, демің…

Сол кеш үшін сөкпе мені.

«Айым» дедің, «Күнім» дедім.

Қаншама жыл… татып келем

қасіретімнің шекер-балын.

Шын макхаббат уақытпенен

өлшенбейді екен, жаным.

Жаңбыр, шуақ арасында

өтті жылдай түнім кей күн,

теңеп сені бар асылға,

«Абайым» деп күбірлеймін.





ДӘРКЕМБАЙДЫҢ АБАЙҒА ШАҒЫНУЫ

«Ұлыққа үй тігемін» деген дәлелмен Тәкежан жоқ-жұқа жатақ ауылының

біраз жерін тартып алып, бала-шағасы шулаған елдің мұңын Дәркембай Абайға өлеңмен айтыпты», - дейді Серікқазы ақсақал.

Мынау заман, Абай-ау, неткен заман,

адалдықты маңдайға тепкен заман.

Кедей-кепшік тентіреп тірлік кешіп,

біздің елден береке кеткен заман.

Бай-білімсіз, би-кердең, бектер харам,

көзі ашықты кіріптар еткен заман.

Әнші, жырау садақа-пітір сұрап,

көр азабын тіріде шеккен заман.

Мисыз қатын ақылгөй болған заман,

ұлықтардың қалтасы толған заман.

Құлагерлер қапыда құздан құлап,

жағымпаздың жабысы озған заман.

Қашқан заман қарттан-күй, жастардан-ән,

көкірегіңді көк тұман басқан заман.

Аяқ бассаң, дос аңдып қастан жаман,

адам біткен аранын ашқан заман.

Сөзден қадір, ерден серт кеткен заман,

ел есердің азабын шеккен заман.

Сөз, ісінде тұрлау жоқ Тәкежандар,

тағдырларды доп етіп тепкен заман.

Өктемсіген озбырлық оқтан жаман,

талтаңдайды тойынған сотқар надан.

Қайдан, кімнен іздейміз әділдікті,

бастан ұрып тұрғанда шоқпар заман?





«БӨРІЛІ»

«Бөрілі», шыңнан биік өрім едің,

өзіңмен өлшенеді өң-іреңім.

Баталы босағаңнан бастап еді

әлемдік кеңістерге жолын елім.

Санаға сәуле сыйлап, көгіме-Күн,

тақсырлар тайсалатын төрім едің.

Кезсем де қойнауыңды көре алмадым –

«Бөрілі», қайда кеткен бөрілерің?

Көрсем деп көк бөріні кезіп келем,

ойларым ойнақтайды озып менен.

Дүниеде кісі-бөрі көбейгесін

бөрілер кетті ме әлде безіп сенен?

Түңілме: Тарих-төре талдаушы бар,

түбінде әділдікті ардан сұрар.

Бөрінің бөрілігін көрсететін

қойныңда бір бөлтірік қалған шығар!

1997





САҚТАНДЫРУ

Патша-күн, жұлдыз емес,

көртышқан құндыз емес.

Күн-жалын лапылдаған,

жоламас ақылды адам –

күйесің, өртенесің,

өртенсең, сор шегесің.

Көртышқан өлік құмар –

қаныңды сорып тынар.

Сөзімді ұқсаң, барла:

осынау мыс жалғанда

бойыңды аулақ ұста

Күннен де, тышқаннан да!

1999





МҰНАЙЛЫ МЕНІҢ МЕКЕНІМ

Армысың,

Атырау іргелім –

мұнайлы жерім, мұңды елім,

арын күй, асқақ жырлы елім,

шырайлым едің, құнды едің,

батырлар жортқан құм, белім!

Бетке алып аптап салқынын,

бейнетке қақтап әр күнін.

Батырлық жұлдыз тақпай-ақ

намысын бермей халқының,

тыным таппаған жарты күн.

Қара май сорған балтырын

асыл ағалар, армысың!

Армысың, інім жарқыным!

Ғасырды сүйреп сындардан

барады жылжып жыл – жалған.

Күбімен майды теңдеп ап,

түйемен тасып қырлардан,

үмітін арбап нұрлы арман

бабалар өткен бұл маңнан.

Бұрғылап сорды сұрланған,

құмдарды кезіп шыңдалған

мұнайшы біздің ағалар

қасқайып талай сынды алған!

Майданға беріп мұнайын

Ескене, Ембі – шырайым.

Жарқырап кеше тұрды алдан

Байшонас, Қошқар, Бекбикем,

айырылып асқар тұлғаңнан,

орныңда бүгін құм қалған.

Әділетсіз не еткен бұл жалған!

Тереңде тұнған мұнай көп,

төбеңде тұрған құдай көп.

Көп құдай жүрген жерлерде

тұнықтан гөрі лай көп.

Қызылды көрсе, жем жерге

құзғындар қаптар, құмай жоқ.

Ұластырып таңға түндерін,

сүйретіп жүз жыл сүлдерін

жер астын сүзіп жүрді елім.

Рахат көрмей байлықтан,

жоқтықтан жасып, қаймыққан,

жұтуда әлі түн демін.

Осылар жүдеу жанымды

жегідей үгіп жүр менің.

Мұнайлы елім – ертеңім,

шұрайлы жерім – желкенім.

Ту ұстар әлі-ақ ұлдары

Махамбеттер өскен өлкенің,

толтырып орнын келтенің,

уақыттан алар ел кегін,

жайнайды сонда ертеңің!

Жарқыра бүгін, еңселім,

халқыңа күш бер, бер сенім!

Қуатын шашсын көңілге

«Сарыарқа» менен «Серперің!»

1999





ШАРАСЫЗДЫҚ

Мұңдасым да қалмады, сырласым да,

жалғыз қалып отырмын қыр басында.

Бас қамы мен ас қамы – ойлайтыны

жан берісер досың ба, құрдасың ба?

Біздің елде ру мен топ тартысы

бітіп болар түрі жоқ бұл ғасырда.

Елде елдік қалмады – құм басуда,

қысыр сөзге жұрт құмар, уға-шуға.

Тым болмаса сөз ұғар әкімің жоқ –

шер тарқатып алдында мұң басуға.

Жүн ғып орта түтеді, сабаулайды

түбітсің бе сен мейлі, шудасың ба?!

Жұртым – сырқау, жайым жоқ емдетуге,

матадаймын жем болған желге, күнге.

Адамдарда мұрша жоқ жаны ашуға,

бұл - өрлеу ме болмаса кері кету ме?

Бірін-бірі жеп құртар бізден басқа

ешбір халық жоқ шығар жер бетінде.

1996

***

Араша түспесе де адалдыққа,

қол сермеп сөз сөйлеген жағар жұртқа.

Ханы да, қарасы да қолпаштайды

айырмай даналық па, надандық па?

Кетпеді төбемізден торланып мұң,

қапыда сан жақсыны орға жықтым.

Залым мен есер шешсе ел тағдырын,

өмірде соры арылмас ол халықтың.

Жақсының жүйрігі жоқ жеке мінер,

естінің, есердің де мекені – жер.

Өз соры аджырата алмаса егер

кім дана, кім ақымақ екенін ел.

1996





ҮШ ҚАРА

«Апай! Сіз қай ауылда тудыңыз, ауылыңыздың аты қандай?»

(Оқырманың сұрағы)

Мен туған үш ауыл бар бұл далада,

тұрады бір-біреуі мың қалаға:

Қарауыл, Қарауылкелді, Қарасазым, -

мен үшін үшеуі де құндақ-ана.

Қарауыл – Абайымның бесік елі,

елім деп еңіреген есіл ері.

Қарауылкелдісі бар Махамбеттің,

Қарасаз – Мұқаң арман кешіп еді.

Үш Күнім. Қасіреттері мұңдай қара.

Кездейсоқ үндестік пе бұл жай ғана?

Үш ауыл – аттас әрі үш алыпты

беріпті, әрқайсысы шыңдай дара.

Табиғат өлмес ұлын қари ма отқа,

қарасам көз жүгіртіп фәни-баққа,

қаралы күндері көп ұлылардың,

құпия бір күш бар-ау табиғатта.

Мен туған ауыл бар-ды Жер бетінде,

жүз тосқам алғаш сонда желге, күнге.

Жұлдызды заңғарларын межеге алып,

ұмтылғам адам болып ержетуге.

Біреулер салып жерге, елге түрен,

жұртым бар ғұмыр кешкен кері кетумен.

Мен туған ауыл атын ақырында

өшіріп тынды әйтеуір жер бетінен.

Уақыттың ұштырмасы адуынды

картадан сүртсін менің ауылымды.

Қарауыл, Қарауылкелді – отты дала,

Қарасаз – бұлағы асау, тауы нулы

бар болса, жол бермейді жүдеуіме,

жарайды солар менің тіреуіме.

Сәнді орта сыртқақпайлап сыртын берсе,

тартармын үш киемнің біреуіне!

1996





АБАЙДЫ ІЗДЕУ

Абай аға!

Биікте ме – қайда жүр аруағың?

Құлағыңа жете ме шағым-әнім?

Көкті кезіп іздер ем – жерде мені

шырмап қойды шырғалаң шаруа мың.

Жердің беті балшық пен былық әлі,

жол табады жылпос пен ұры-қары.

Жұртың даңғой әм надан баяғыша,

мәз болады бірі-бірін жығып әлі.

Алтын шапақ шашпай тұр қырдың таңы,

аяқты алшаң басқанға құлмын тағы.

Саған дерт боп жабысқан ел тірлігі

бүгін менің жанымды шыңғыртады.

Жылымшы өмір жанымды құлазытты,

талмап-талмап тауыстым жыр-азықты.

Құдай емес, кісіден келген жұттан

шөлге айналған жерімнен құлан ықты.

Ашсам деген жұрт көзін қыран едің,

мерт еткенде сені де құба жерім,

ел етем деп тыртыңдау не тәшіме

керек екен десеңші мына менің!

Қалқиды әнің – рухыңның кептері ме,

ұстаймын деп әуремін текке, міне.

Дарыныңнан, ойыңнан бермей, маған

тек дертіңді жұқтырып, кеткенің не?

1996





ӨМІР

Бұл өмір қайда барады шабыспенен?

Ерем деп сілем қатты, қамыс-денем.

Жолшыбай жоғалтыппын бар мүлкімді

ар, ұят, имандылық, намыс деген.

Жүріппін, кідіріссіз сар желіспен,

сусыным шалап екен бал деп ішкен.

Білмеймін кімдер қашан айдап кетті

шырылдап бабам жиған малды өрістен.

Қысқарттым құр шабыспен қысқа күнді,

денемде тері орнында – мыс жамылғы.

Адалдық, зұлымдықты айыра алмай,

досымнан жақын көрдім дұшпанымды.

Бермеді өмір-шабыс маған тыным,

сезбедім, тірлік мәнін, адам құнын,

тебініп текіректеп кете бердім,

тірілей қырықтым да анам тілін.

Табылмай құл тірлікке бір арашы,

морт сынды өмірімнің бұғанасы.

Миым – тас, жүрегім – мұң, сезімім – көн,

алдымда – ажал-шыңның құламасы.

1990





АДАМ ҚҰНЫ

Әкімдерге кіру де қиындады,

таусылмайды жүріс пен жиындары.

Шаршатады босаға баққандары-ақ,

адам емес, салпы ерін сиыр бәрі.

Шалқаяды айылын жимай бәрі,

сені адам деп сөйлеспей қинайды әрі.

Олар адамдықты емес, құнжыңдасып,

күнім түсер дегенді сыйлайды әлі.

Билік тисе харамға, арамға да,

әділ заман туар деп алаңдама.

Қымбат тілдей тышқанның терісі де,

жер бетінде құнсыз зат-адам ғана.

1995

***

Сиқырлап ақша-құзғын,

ойымыз жоқ ақшадан басқа біздің.

Арбап жанды сол сайқал, ұмыттырды

бәрін анам айтатын жақсы аңыздың.

Өзім де аш, қарызбын,

соны ойлаумен көзімнен жасты ағыздым.

Ақша десе араны ашылғандай

сәбидің де, кедейдің, патшаңыздың.

Жұрттан жылу жинайды қатындары,

ел байғұстан күй кетті – пақыр бәрі.

Кісілік пен тектілік жолдан тайып,

жұрттың бәрін ақша-қу тақымдады.

Ақша болса, батыр да, батыл бәрі,

қылмыс – ардың, киенің сатылғаны.

Ебін тапқан ептілер жұлып – тартып

қазынасын халқымның тақырлады.

Ақша десе құжынап бал араша,

қарар жан жоқ санаға, данаға аса.

Бұл не заман-Адалдық шарасыздан

ақша-арсыздың табанын тазаласа?

1998

* * *

Мансапты мен малдының,

әкім менен әлдінің,

жарамсақ пен жансыздың,

арамза мен арсыздың

бар заманда құлқы бір:

жағасы ақ та, ұрты кір.

Тойдыра алмай құлқынын,

жаны таппас бір тыным;

уәдеге бай, дәлелге

әр ауылда, әр елде

мұндайлардың бары рас:

сырты жылтыр, жаны лас,

Сызда қалған балықтай.

Күн кешеді тарықпай,

Қоғам содан сасыған.

Ал, халықтың жасы – қан.

Шірігеннің дауа-емі –

басын тазарт әуелі!

2000





СӘКЕННІҢ ҰЛЫ

Күн кешіп келеді елім былағайлы,

тумады бізге әйтеуір күн арайлы.

Мариям – ақын апам марқұм маған,

айтып еді жылап тұрып мына жайды.

…Кез еді ол – қара-қара, ақ та қара,

қоғамда шындық жоқта бақ қона ма?

Сәкеннің сүйген жарын бір топ солдат

Көкшеден келеді айдап Ақмолаға.

Ойпыр-ай, замананың күші ағын ба,

жеңгеміз батып терең құса-мұңға

пойызда келе жатты жадап – жүдеп

үш жасар жалғыз ұлы құшағында.

«Сәкенім, келсеңші, - деп, - тозды жаным»…

күбірлер белесіне боз жылғаның.

Сезбеді ол сырқат ұлдың жол үстінде

алдында жатып мәңгі көз жұмғанын.

Жер сұрғылт, көк те сұрғылт мұңайғандай,

қаптаған қанден, жерде құмай қалмай.

Солдаттар жас денені алды тартып,

Гүлбарам жатты талып жылай да алмай.

Кеудесін жеңгеміздің зар мекендеп,

өлгенше өксіп өтті «жан көкем» деп,

асылдың тұяғындай жалғыз ұлдың

сүйегі қай жырада қалды екен деп.

Шындық жоқ бұл күнде де, майданда әркім,

тірліктің заңы ма бұл, қайран қалдым.

Ей, тағдыр, кім береді шын жазасын

тарихта әділеттен тайғандардың?

1997





ТІЛЕУ

Тату-тәтті ортаның мұңы шалғай,

маңайына жарқырар нұры шамдай.

Менің жаным ауырады, аз халқымның

жүрсе жақсы жандары ұғыса алмай.

Алшаңдаған арланды құмай жығар,

алауыздық ел ішін лай қылар.

Екі мықты шекіссе, ортасында

мерт болады кінәсіз былайғылар.

Адам көңілі қалады татым құрттан,

жайсаңдарды күңкілшіл жақын құртқан.

Елің азып-тозарда ең алдымен

азаматы айырылар татулықтан.

Ағалары – асқар шың қырау шалған,

жігіттері ат баптап, қыран салған

дала көңіл халықтың перзенті едік

елдікті айтып ұрпаққа ұран салған.

Асау ғасыр!

Іріні үгіп демің

бара жатса, сөнердей үміттерім.

Мен тілеймін: күңкіл мен ұсақтықтан

сақтағай деп даламның жігіттерін.

1985

***

Мойындатып заңдарын

матап қойды Жер мені,

еркіндіктің тарланын

ұстатқысы келмеді.

Ғашық болдым – масқара!

(Сөге қоймас мені ешкім),

енді қанат тақса да,

ұша алатын емеспін.

Жақсы көру – Жер ісі,

(жерде және құт, дарын)

бұл сезімнің не күші

бар екенін ұқпадым.

Шыр айналды бас, мен де

Жермен бірге дөңгелеп.

Сезімдерден мас кеуде,

шарықтадым сол жебеп.

Дидарындай баланың

күліп атты таң тағы.

Жақсы көрген адамым

мені Жердей тартады.

Қанымдағы дүсірден

көтерілді еңсе-күн.

Тартылысты күшіңнен

айналайын, Жер, сенің!

1984





ДҮНИЕДЕН ӨТТІ БІР АЛЫП

Дүниеден өтті бір алып,

дүниеден өтті дара аға,

көсем боп, сосын сыналып,

жайсаңдықтан таймай сонда да,

кешірімді бізге мұра ғып,

мәңгіге кетіп бара ма?

Қарамай ма енді ол сонда

тербеткен өзін далаға,

өзі шырқатқан қалаға –

сыймай тұр менің санама.

Алатау, Алтай, Атырау,

Қаратау, Көкше, Қазғұрт

қайғыда бүгін жатыр-ау.

Жырақтағандай жаз-үміт…

Кемсеңдер бүгін қарттарым,

жыласа да олар жоқ айып.

Балалар тастап доптарын,

сыбырласады мұңайып:

"Қайтыс бопты, - деп,- Қонаев…"

Барласаң бүгін, саналы ел,

мейірімнен одан кім асты?

Артықтау болса "дана" деу,

кемеңгер екені рас-ты.

Жалпылдап ұшқан көп қарға

жаны мен тәні неге сау?

Төтеп бергенмен оқтарға,

жүрек те темір емес-ау,

қинамай, қимай тоқталды, ә?…

Айналам әлі қараңғы,

өмірім – сынығы жасынның.

Жазықсыздар мен адалды

жазалау – мәні ғасырдың.

Үмітпен шашым ағарды,

ағымнан жарылып шашылдым,

өкпем мен ызаны жасырдым,

арамзаларға ашындым…

"Қош, - дейді елің, - ардағым,"

асылдың орнын кім басар?

Түлектерді талай жалғадың –

далаңнан әлі-ақ түн қашар,

жасылға оранар бағымыз.

Жәннатта болғай жаныңыз!

Рухың, аппақ арманың

халқыңмен мәңгі бір жасар…

1993





САҒЫНДЫМ, АҒА, СІЗДІ



Әди Шәріповтың рухына

Ардақты әке, асыл жар жанұяға,

сіздей адам болса ғой әр ұяда…

Біз қиналсақ, "қарағым" деуші едіңіз,

жүрмін Сізді сағынып, Әди аға!

Құйын-заман салуда тағы лаңын,

күзгі бұлттай қонады жаныма мұң.

Сәуле іздейді көңілім, Ағалардың

алақанын, мейрімін сағынамын.

Сан сұрақтар қаумалап қамалғанда,

тұңғиық боп көрінер дала, маң да.

Сирек тартып барады сондай сәтте

сүйеу болар бауыр да, ағалар да.

Тосатындай алдымнан жат аңғарлар,

қаулап өсіп келеді қатал жандар.

Жанашыры сиреген мынау елге

керек боп тұр дәл сіздей қаһармандар.

Еркін самғап шарлаған дала-түзді

құс сезуші ем өзімді қанаты ізгі.

Шақырмайтын секілді шырқауларым…

Шаршаудамын. Сағындым, аға, Сізді.

Сағындым, аға, Сізді…

1997





ЖАЙСАҢДАР КЕТТІ…

Өзбекәлі аға дүние салғанда…

Маңдайына біткен халқымның

дара тұлға едің, жан аға.

Сөнгендей көкте алтын Күн,

түнерді бүгін дала да.

Жайсаңдар кетті. Кім қалды?

Сәуле себуші ең санаға.

Сұңқардай сұлу тұлғаңды

сұм ажал алып бара ма?

Сүйсінсең, жүзің нұрланып,

жалғандық сезсең, шарт сындың.

Өнерлі болса, тұлға ғып,

жас балаға да бас бұрдың.

Жарамсақтарды жасқадың,

шындықты айтудан қашпадың.

Қандай сайларда жүрсең де,

биіктерге елді бастадың.

Қарттардың көзі бұлдырап,

бауырлар қалды тұңжырап.

Өлімге Сізді қия алмай,

қарындастарың тұр жылап.

Мекен ғып мәңгі сыз жерді,

қаласыз ба мынау далада?

Қара жерге беріп Сізді, енді

қалай кетеміз, жан аға?

Әулиедей ұлын елейді ел,

нұр төксін Аллатағала.

Рухыңмен елді жебей гөр,

қош деймін… қайтем, жан аға!

1996





БАЯНАУЫЛ, БАЯНТАУ…

Киелі өлке, құтты аймақ,

көлбеген маңғаз таулары

басына әппақ бұлт байлап,

көркімен жанды баурады.

Ақбоз үй тіккен ауылдар

кілемін төсеп шалғыннан,

ақжарқын абзал бауырлар

жарқылдап шығар алдыңнан.

Жақпар тастардың өрнегі

халқыма біткен төзімдей.

Баянның көркем көлдері

жас сұлулардың көзіндей.

Сабынды көлім салқын-ақ

тымырсық күнгі ақшамда.

Жасыбай жатыр жарқырап

сүйгізіп төсін аспанға.

Ұлылар туған бұл жерде

қаймағы болған халқымның.

Елге сын туған күндерде

байрағы болған даңқымның.

Киелі мекен бұл біздің

өр тұлға азаматы көп.

Бұл жақта туған ұл-қыздың

ұлы болмауға хақы жоқ.

Рахымы түскен Алланың

Мәшһүр-Жүсіп киелім,

пір тұтып елдің ардағын

тәу етіп басымды иемін.

Қасиетті Баянауылым -

Көгінде күліп алтын күн,

өнері өрде думанды ел.

Болашағы жарқын халқымның

мақтаныштары туған жер.

Баянтау, Баянауылым…

елімнің сенсің шың-құзы,

даласы шалқар қырмызы

жүйріктер жортқан ақтаңгер.

Қазақтың жарық жұлдызы

Сұлтанмахмут жатқан жер,

Баянтау, Баянауылым.

2003





ҚҰЛАГЕР

Құдайбергенге

Халқына өнерімен шырай берген,

жолы да жөні бөлек былайғы елден,

қазақта аты әйгілі бір жігіт бар,

ол – біздің Құдайберген!

Асылын ел сүймесе, жат ұға ма,

сүйеді ел: жас пен кәрі, әкім, ана.

Күледі жылап тұрып күллі қазақ

шыққанда Құдайберген сахнаға.

Күлместі күлдіретін, жылататын,

адалдық, мәрттік көрсе гүл ататын,

биіктеп былықтар мен лай-жерден.

Әзілмен дөкейлерді сұлататын,

ол- біздің Құдайберген!

Ойсыз ер, мисыз бала, кердең келін,

жағымпаз сұм басшыға сенген керім,

сатқандар қалтасы үшін ел мен жерін

қымсынар "берсе еді,- деп,- құдай жәрдем!"

шыққанда сахнаға Құдайберген.

Аралдың әлдилеген құба белі,

ардақтап аялаған қыран елі,

сахна өнерінің Құлагері,

қазақтың маңдайына Құдай берген

жасай бер, айналайын Құдайберген!

1997





БАЛАЛЫҚҚА САЯХАТ

Хабарым жоқ қасіретті шаң-күдіктен,

атырушы ем қырымда таңды үмітпен.

Табанымды сүйетін құм қытықтап,

жалғастырып жанымды мәңгілікпен.

Қозы айдасам күндерде құлын қылық,

қоңырлықтан қашатын суыр бұғып.

Көк шалғыным жанымды тазартатын

мені мөлдір шығымен жуындырып.

Қарағайдың иісі-ай тоғайдағы!

Тоғай жаны – көкпеңбек көл айналы.

Көлге жетпей балалар жамырайтын

қой жуаға жабылып жолай бәрі.

Ақ ботаға жарасар зерлі ноқта,

бас қоймайды тұмса інген кергіп отқа.

Қой маңырап, құлыншақ кісінеген

қырмызы кез келмей ме, енді жоқ па?

Көргем (малды келмейді керең дегім)

қос биені боз құлын тел емгенін.

Соның бәрі бұл күнде түсіме еніп,

шулап бірдеңе айтады емендерім.

Суым – ащы, шөп-нәрсіз, затым жеңіл,

сорға айналып көлдерім жатыр не бір.

Ауа да улы. Жердегі бар нәрліні

жеп тауысты біртіндеп Ақыл-жебір.

1990





АҢСАУ

Қурай сазы сіңірген дала мұңын,

Жалаң аяқ, жамаулы балалығым!

Сенің үнің аспанға самғаушы еді,

шықпайды енді қарлығып қалада үнім.

Туған жерім қала емес, құм арасы,

құмның перзенттерінің жыр-анасы.

Қабаттары өзара ұғыспайтын

қала үйі де – Вавилон мұнарасы.

Жатақхана – тұрағым, үйім жылы,

артық мұнда адамнан бұйым құны.

Отын үйде, су үйде,

жаныңа тек

жетпейтіні даланың қиырлығы.

Жүгірмейді, жүреді ұлың жасып,

өз-өзіңнен үйіңде түрің қашып,

аяқты аңдып басасың ұрылардай,

сөйлесесің тұншыға сыбырласап.

Көршің жұқа жүйкеңді санап тұрып,

тарайды аяқ-табағын тарақ қылып.

Бейуақ үстіңдегілер би билейді,

біз өкшесін төбеңе қадап тұрып.

Тап тұйнақтай қала үйі қайда да үлгі,

мен іңкәрмін көк белге, сайға нулы.

Жазғырады мені жұрт жылайды деп,

қайтем жаным жоқтаса жайлауымды?!

1991





КӨШ

Келіннің күлкі етеміз ұяңдығын,

қайныға ат қою да – зиянды ұғым.

Үлкеннің жолын кеспеу,

тезек теріп,

қазанға от жағу да – қиял бүгін.

Иісі таба нанның мұрын жарған,

тәтті еді-ау құйрық қатқан қымыз балдан.

Ірімшік, құрт қайнатып, басқұр тоқып,

текемет басу – бізге бүгінде арман.

Желіде шұрқырайды құлын малы.

Сыңғырлап сала құлаш бұрымдары,

көгеннен қозы ағытса қыз-келіншек,

жігіттер жүйрік мінген жымыңдады.

Шетінен сайыпқыран қыр ұлдары,

өлгені – сөзсайыста жығылғаны.

Асауға бас үйретіп, қыран салып,

арланды шықшытынан сығымдады.

Көркі – көш кең даланың құбылмалы.

Ұқпайды бүгінгі ұрпақ мұңымды әлі.

Ас беру, ат шаптыру, қыз төркіндеу –

айналды ертегіге мұның бәрі.

Жаз жайлап, қыс қыстаған қырымдағы

көш еді тірлігімнің бір ырғағы.

Қыз-келін жорға мініп, бала – тайға…

Япыр-ау, сол көшімді кім ұрлады?

1991





ҚЫР КЕЛБЕТІ

Сеңсең тон, саптама етік, түлкі тымақ,

тазы ертіп аңшы шықты, бүркітін ап.

Омбы қар. Қыстау маңы жайбарақат.

Қарайды айналаға Күн шытынап.

Жеңілдеу шыға қалсаң, құлақ бұрап

қоймайды аяз деген шұнақ құлақ.

Боз түтін бара жатыр боз аспанға

қырдағы көшкен елдей ұбап-шұбап.

Үй тыныш. Соғым семіз. Тұрмыс жайлы.

Қарғадан өзге қанат мұнда ұшпайды.

Жымыңдап жылтылдаған қардың беті

көз қарып, кіп-кішкентай Күнге ұқсайды.

Жас келін ертіп «кенже баланы» өрен,

бұралып су ағашпен барады әрең.

Ішікті төрт-бес адам қос ат жегіп,

сыдыртып келе жатыр шанаменен.

Тұрса да тас төбеде Күн шалқалап,

бояйды бетіңді аяз қылсаң тағат.

Жал-жая, қазы-қарта мұрын жарып,

қыста да қонақ күту – бір салтанат.

«Қыз көру» салтын сыйлар ел сүрініп,

көрсетпе баса-көктеп ерсі қылық.

Қыдырып сәлем бере келген болып,

күйеуге еріп бірер «елші» жігіт.

Қыр қысы кейде әуреге салсын ұлып,

ешқашан өшкен емес малшыда үміт.

…Сұр қоян, қызыл түлкі қанжығада

келеді белден түсіп аңшы жігіт.

1991





ЕЛЕС

Жаз. Жайлау. Көлбейді алыс бел керіліп,

Қарасаң кернейтіндей кеудені үміт.

Еңкейіп жерге үңілген көк аспанның

алқасы тұр қол созым жерде ілініп.

Мал өріп: сиыр – сайға, жылқы-қырға,

жазыққа түйе атаулы ұмтылуда.

Қой-ешкі көк беткейде жамбастайды,

кіргендей шалғынға емес, ұрты құмға.

Күн нұры шашып бүкіл аймаққа құт,

сайларда бу кілкиді қаймақтанып.

Құнанға жайдақ мінген бозбалалар

келеді, малды өріске айдап салып.

Ақбоз үй, ішіне енсең – бүкіл ғалам!

Тіреп тұр сыртта көкті түтін-баған.

Самаурын бұрқылдаса от басында,

қазанда сары бауырсақ тыпырлаған.

Жеңгелер көзді жаулап сымбат, әрі,

әзілмен қайныларға тіл қатады…

Осындай ел бар еді, жаны-жайлау,

ақылгөй қариялы, жыр – баталы.

1991





КҮЗ КӨРІНІСІ

Таразы. Шөп сарғайған. Күн жайдары.

Әндеткен сыбызғы үнді қурайлары.

Жайлаудан көшіп қонған ауыл түгел

күздікке үйді де ықшам ыңғайлады.

Киіз үйде түрілмейді ірге де енді,

суық күз береді әзер түнде белгі.

Есейген күздік құлын, тентек торпақ

бірге өріп енесімен сіргеленді.

Сабырмен баяу ғана ағып бұлақ,

жатқандай жазды ұзатып налып қырат.

Күздікке сойылады қыстан шығар

қоңы жоқ кәрі-құртаң, арық-тұрақ.

«Жақын, - деп, - енді күздің ызғар күні»,

қоштасса құстар, жанның сыздар мұңы.

Тезек пен сексеуілді су сіңді ғып,

апталап тұрып алар күз жаңбыры.

Ауылда арқын-жарқын аз бүгінде,

не жетсін жайлаудағы жазғы күнге.

Текемет, кілем тұтқан отаудағы

қыздардың сағыныш бар назды үнінде.

Күздікте мал тұрмайды қорада әлі,

ит-құс бар, ізім-қайым жоғалары.

«Жел болар – жұлдыз сирек», - деген

қарттың

келеді ертеңіне жорамалы.

Болса да аз шуағы мол қырмызы күн,

қалғандай сонда менің бір қызығым.

Алмасып жел мен шуақ, жұлдыз бен бұлт,

көп еді бояу, нәрі қыр күзінің.

1991





ҚҰЗЫР

Жер ортасына келгенде

пайда болды бір құзыр:

өңешім бе, кеудем бе –

өртейді кеп бір қыжыл.

Артық тамақ та ішпеймін,

жүріс те жоқ мезгілсіз.

Машинадан түспеймін,

жүргем де жоқ ел-күнсіз.

Айналама қарап мен

күзгі аспандай бұзылам:

іш жағымда бір жылан

салып жатады жүз ылаң.

Анау – сол да кісі ме!

озып кетті менен деп,

ас айналмай ішіме,

қасіретті шегем кеп.

Бастық қойды мынаны –

артық па еді ол менен?!

Қалқиып қос құлағы,

өмірде түк көрмеген!

Тұман басып Күн, маған

тар секілді Жер-тұғыр.

Аян берді түнде анам:

«Күншілдіктің дерті бұл».

У жанымды тырнады,

жаттым, көзім жұмулы.

Жоқ па сонда бір дәрі

қайтаратын бұл уды?!

1991

***

Түсініксіз тым кейде

шариғаты тірліктің.

Құдай оны білмей ме –

жалған қайсы, шындық кім?

Түйдік өмір заңдарын,

түңіл мейлің, түңілме:

жақсы көрген жандарың

жау болады түбінде.

Білмейді адам жегенін –

жая ма, жоқ сіңір ме?

Құлар мәңгі дегенім –

ертең бе әлде бүгін бе?

Тірлік – ағын, пенденің

шаяр мәнін сулықтай.

Өмір сүрсе жерде кім,

кете алмайды у жұтпай.

Жерде өмірдің сол мәні –

заңдылықтыр шырмаған.

Ұқсар мәңгі тордағы

жаутаңдаған құлға адам.

1995





ҰЛАҒАТ

Дүниенің болады өлшемі –

өлшеусіз нәрсе бар деме.

Керелендірер түбі ол сені –

араныңды ашпа әрнеге.

Улайды қарғыс көз-көре,

жебедей түзу жолы анық.

Жазықсыз жанды көздеме –

өзіңді түйрейді ол анық.

Жамандығың жұтқа істеген

кетпейді ауада жоғалып.

Сол қуат, сондай күшпенен

өзіңе келеді оралып.

Өлшеусіз болмас байлық та,

өлшеулі сөз де, пиғыл да.

Тегін берді деп май жұтпа:

ақ тілегіңді сый қылма.

Жақсылығың үшін жасаған

қарымына сыйлық дәметпе –

ниетсіз берген ас арам,

ішпе – түсесің әлекке.

Мақтама өзің өзіңді,

жұрт айтсын жақсылығыңды.

Өмірде дана сөз – үлгі,

әлемдей өмір ғұмыры.

1993





ҚОРҒАНЫС

Өмір сүру дегенің –

қорғау өзің өзіңді.

Өмір бойы келемін

қалқан етіп сөзімді.

Мидай жазық – жан-жағы

бекінісім – кең дала.

Әскерімнің сардары,

сарбазы да – мен ғана.

Кеудем – садақ, жыр –жебе,

әлі жүрмін қорғанып.

Бұрылмайды Күн – кеме,

маңымда жоқ орман – ық.

Шабуылдан жел тынбай,

қадалады оқ-жаңбыр.

Басым – қазан, бел – қурай,

екі аяғым зордан жүр.

Тірлік кешіп солды ару,

жоқ солмаған бір мықтың.

Өмір деген – қорғану

шабуылынан тірліктің.

1991

***

Қызғаныш пен зұлымдық –

бақытсыздың құзыры.

Серігі сол ғұмырлық,

жоқтай өзге қызығы.

Тыныштық жоқ, маза жоқ

бақытсыздың жанында,

Ішін өртер азап, от

шарпығандай жалынға.

Талқан етер тасты да

қызғаныштың улары.

Зәр шашсам деп жақсыға,

шырылдайды қу жаны.

Талайларды көлбетті

арам, шірік ойы да.

Ызалансаң, ол дертті

жұқтырасың бойыңа.

Сыртымнан оқ атты деп,

сен де садақ толғама:

адалдық пен ақ тілек –

қос қорғаның сол ғана!

1995

***

Тыным жоқ жанда, бастарда,

тыным жоқ жерде, көкте де.

Адамзат бармас аспанға

зулайды бүгін от кеме.

Сана мен ақыл теңдесіп,

жетілген сайын адамзат,

қысымдар тулап жерде өсіп,

шапшиді қаның мазаңды ап.

Ілесіп оймен жел бірге,

жатқандай адам күнді іреп,

Тінтеді жанын жердің де

өтіне дейін тілгілеп.

Туардай алдан жаза-күн

табиғат жасын іркіді,

кетердей

шалқар сананың

құрбаны болып бір күні.

Түтінге бөгіп ақшыл Күн,

сарқылды жердің жасы – арна.

Табиғат деген тақсырдың

төзімі жетер қашанға?..

Ажалдың жолын Өмірге

қысқартып жатыр санамыз.

Жасалған істен өңіңде

қандай да болсын қалады із.

1995





ТІРЛІК НӘРІ

Қандай ғажап біреуді жақсы көрген,

жақсы көріп, сенделген тасты жолмен;

рақаттың уымен өлең жазған;

бала өсірген немесе бас жіп өрген!

Күліп сайран салғандай Күн –кемеде,

бір құштарлық болмаса бұл денеде,

өмір емес өмірің, құламасаң

өліп-өшіп, әйтеуір, бірдеңеге.

Жабысқанмен соншама сағыз-жала,

қалар мәңгі уақытта нағыз дана.

Адамзаттың өмірін мәнді етер тек

құштарлық пен адамдық парыз ғана.

1991

***

Кездер-ай жұмақтай боп жарық ғалам,

қиялдың қанатында қалықтаған.

Кіршіксіз көңілі ортақ достарыңмен

ән салып, сырласудан жалықпаған!

Кездер-ай күпті, күдік ойдан аман,

жарқырап жаның бейне тойдағы адам.

Жат болып бір кездері кетерміз деп

ешқашан сезінбеген, ойламаған.

Татулық болатындай басқаға үлгі,

кездессек енгендей ек баққа нұрлы.

Темір тор құрсаулайды жүрегімді

сағынып сол бір қамсыз шақтарымды.

Есімнен сол кездерді кетірмедім,

іздедім ұмытсам деп не түрлі емін.

Құбылған дүниеде өзгермеу де –

күнә екен, соның ізі – бетімде мұң.

1997

***

Кездеспей жан мен ойы сұңғыла жан,

мен жиі жалғызсырап тұнжырағам.

Бойымды үйретер кез болса-дағы

үмітке жерік көңлі құрғыр алаң!

Шағылып тауым әйел, еркегінен

пенделік қылықтардан жеркеніп ем.

Көңілім қалған талай

адамдардан

ойы да, сезімі де келте кілең.

Түңілсем сөз бен ісі жалаң жаннан,

көрінер түйсіксіздей тәмам жалған.

Мен бірақ түңілмеймін

жүрегімен

халықтық әнін салған адамдардан.

Мәңгіге күнің шығып тұра ма алдан —

құлжадай құздан тайған құлар арман.

Мен бірақ түңілмеймін

жат біреудің

қосылып қайғысына жылағаннан.

Өз балам, өз жайым деп күбірлеуден

аспайтын адамдардан түңілген ем.

Мен бірақ үміт күтем

жылап жатқан

сәбиге жаны шығып жүгіргеннен.

Мен талай құлазығам, күдіктенгем.

Жанымды жарақаттан тіліктенген —

келемін жер бетінде

жамап, жасқап

осындай күміс тінді үміттермен.

1985





ҚАТАЛДЫҚ

Шетімізден білгіш, батылмыз,

ұстаз жоқ біздер "жеңбейтін".

Тек одан жыпырылатынбыз,

көргенде сабырлы өр кейпін.

Кездескен сайын мұңданам,

арқама артардай қаһар – жүк.

Көрсетпейді мейірім-нұр маған,

қабағынан жауып қаталдық.

Әр сабағы оның – бір фильм,

ғажайып дүние, таң ғалам.

Басқаларын ашпай бұртидым,

ал ол пәнді оқу – заң маған.

Тік қадап семсер-жанарын,

ойларыңды оқиды ол-дағы.

Сылтау мен айла – амалың –

оның алдында ноль бәрі.

Бір өзі – құпия бір ғалам,

класта талай таңдандық.

Жек көре жүріп тырбанам,

көңілінен шығуды арман ғып.

Жүрмейді ол жөнсіз тұнжырап,

айқайлап не бір сөзге еріп.

Сол мұғалімді біз бірақ

"қатал" деп, жақсы көрмедік.

Енді арман – ұстаз, нұр күнім,

әр сөзін айтам мақал ғып.

Қит еткенімді жүр бүгін

достарым аңдып, жат аңдып.

Сыртымыздан оттап, қырлаған

көлгірсулерге маталдық.

Бұл күнде жетпей жүр маған

қайырымды сол бір қаталдық.

1991

***

Айтатын алғысым көп Елге менің:

бейнетпен өмір кешкен жеңгелерім,

ақкөңіл, жаны жайсаң ағаларым,

білемін інілерім дем берерін,

сіңлілер көңілімді көзден ұққан,

әрқашан сүйенішім сендер едің.

Қайткенде бір жақсылық жасаймын деп,

сендердің жайыңды ойлап сенделемін.

Өстім де Атыраудай асқақ елде,

ұмтылдым жастайымнан жақсы өнерге.

Өлеңмен шындықты айттым, адал жүрдім –

байлық жоқ жиып-терген басқа менде.

Туған ел, сенсің менің алтын кемем

басымды жеткізетін аспан-өрге.

Әйтпесе, бір итеріп таста жерге!

1999





СЕСКЕНУ

Балалық кезім бүр атып,

түндерде қиял қамаған,

Өзін де, мені жұбатып,

ертегі айтатын жан анам.

Ертегі – жанымның жақыны,

өтетіндеймін мұң көрмей.

Қазақтың барлық батыры

біздің үйді қорғап жүргендей.

Екеуден-екеу қалғанда

(бұл күйді кештік жиі біз),

толатын аңыз жандарға

алтықанат ақбоз үйіміз.

Жалғыздығым еске түскенде,

жанымның көгін бұлт қамар.

Білмесем мұңнан не істерге,

жұбататын Баян, Құртқалар.

Бала болсам да сенделіп,

жабырқау күндерім өтетін.

Сонда Аяз, Төстіктер келіп,

ағаларым боп еркелететін.

Киіз үй. Іңір. Кешкі ертек.

Қиялды кезген бала арман.

"Жасқанба жаннан.

Сескен тек

Құдайдан қорықпағаннан",-

деп анам сөзін тәмәмдар,

біткесін аңыз, жырлары.

Тамырыңды тарпып, жан арбар

жұлдызды түндер қырдағы.

Ертегі, аңызбен кеңестім,

күйге ендім, толқып, не түрлі.

Жалғыз болсам да, мені ешкім

жасқай алмайтын секілді.

Қуат құйғандай жыр күші,

өтер жандаймын бас ұрмай –

Қарлыға қыздың сіңлісі,

Қамбардың қарындасындай.

Енді сирепті күлкім де,

жарқылсыз, бұлттай түйілем.

Білмеймін неге – бұл күнде

сескенетін болдым жиі мен.

1990





ТІЛЕУ

Өмір деген сынақта

күн кештім күліп, жылап та.

Тұрсам да сайдың түбінде,

ұмтылдым тау деп қыратқа.

Құлағымды салып бір үнге,

көзімді тіктім жыраққа.

Жүрер де, мүмкін, ел-жұртым

соңымнан мені сынап та.

Мына жалғаннан мен, мүмкін,

жетпей өтермін мұратқа.

Міне алмай арман –құр атқа,

түсермін әлі сынаққа.

Тірлдіктің құйын – желі үркек,

ұшармын ұқсап тымаққа.

Жасаған ием, мені тек

Ардың атынан құлатпа!

1993

***

Бес қаруым бойдағы – батыл жырым,

батылдықпен аралас жатыр мұңым,

биліктіге жұғысар ебім де жоқ,

немесе алыс – берісім, жақындағым.

Қорғайтын да шырылдап жырым мені,

мен жыласам, ол бірге дірілдеді.

Қылығымнан қырсыққан түңілсе де,

мені тастап ешкімге жүгірмеді.

Түсті жырым менімен неше өткелге,

тағдырдай дос жәрдемін есептер ме!?

Ата жерін қорғаған батырлардай

тосады өзін мені атқан кесектерге.

Тірек болар, дем берер сесті күнде

жырдан басқа жоқ менің ешкімім де.

Өнер – мұхит,

ағысты толқындарын

жырым ғана менімен кешті бірге.

Шығарса да шыңғырып ақырғы үнін

билігі жоқ елесін ақынды кім.

Елемесін. Түбінде туған елдің

кәдесіне бір жолғы татыр жырым.

Жүрген кезде өткелге, оққа ұрынбай

көрдім талай жандардың достығын жай.

Ел – желіні бетке алып келеміз біз

енелерін іздеген қос құлындай.

1996





