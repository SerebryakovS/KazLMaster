	Әди Шәріпов

	Ормандағы от



	Повесть





	Майдандас достарыма ескерткіш.

	Автор.





РЕЛЬС СОҒЫСЫ




	Жалын шашты соғыс жылы,

	От боп Отан ой мен қыры,

	Кек пен оққа құрбан болды

	Партизандар – ардың құлы.

	Ел мен жерді сақтап қалды –

	Ардың құлы – адам ұлы!..

	Якуб Колик.





	I

	Аспан өңірін қалың бұлт торлаған. Жаңбыр толассыз құйып тұр. Бұл жақтың жауыны бір жауса, асықпай, саспай, осылайша, кейде құйындата, кейде толассыз жауады. Бір бастауы қиын, бір бастап алса, тоқтамайды: жерінің жазғы нөсер жауыны мен қысқы дүлей бораны да, елінің ашуы да...

	Мидай езіліп кеткен жер беті ілгері басқан аяқты кейін тартады. Әбден су соқты болған киім иығыңды басып, онсыз да шаршаған адамды тартпақтап келеді. Киім малмаң, аяқ ауыр, жүргінші шойын көтергендей, діңкесі құриды.

	Сөйткенмен, табиғат мінезге бай ғой, екі күннен бері сабалаған жауын түске жақын бәсеңдеді. Нөсер енді жұқа сіркіремеге айналды. Қара бұлт шоғырланып, батысқа қарай теңіз толқынындай өркештеніп баяу көшіп барады. Сөгілген бұлт арасынан жылт етіп шыққан күннің сәулесі төңіректі жылыта жөнелді.

	Қалың орман ішінде шұбатылып келе жатқан партизан қауым бұлттан шыққан күнді қуана қарсы алды. Партизандар шатқалды бойлай ұзыннанұзақ созылған ирек-ирек жолмен өрлеп барады. Шығысқа қарай сұлап жатқан қою қарағайлы жотаға шыға келгенде, дөңесті қуалай соққан самал лебінен қалың өскен ағаш жапырақтары теңселіп қоя берді. Жүз құбылған алуан түрлі балауса жапырақтан жұпар иіс аңқиды. Кешеден бері әлемді күңірентіп, дірдек қақтырып тұрған күннің күркірі де енді жырақ тылдан естілген гаубица үніндей, алыстай түсті. Күркіреу бұлт шоғырланған батыс жақтан құлаққа баяу ғана, еміс-еміс естіледі.

	Шалбардың балағын тізеге дейін түріп алған мынау жұрт – саз кешіп, түн қатып, бел шешпеген болатын. Міне, енді қалың қол орманды қақ жарып аққан мөлдір сулы бұлақ жағасына келіп тоқтады.

	Көп ұзамай олар бұлақ жағасында қаздай тізіліп, беті-қолдарын жуып, кейбіреулері тіпті киімін кеудесіне дейін шешіп тастап, жалаңаштанып, мұздай салқын сумен төсін қос қолдап сабалап та жатыр. Адам сараң, табиғат мырза. Жорықта кездескен су қандай! Мынау салқын су жуынған жанның денесін сергітіп, жанын жадырата түскендей. Партизандардың біразы малмаңдай су киімдерін шешіп, сығып-сығып, сорғытып, ағаш бұтағына, томарға жайып кептіруге кірісті. Бригада штабы тотияйындай көк жапырақты, көп бұтақты, саясы да мол, сыбдыры да сұлу, сымбатты әсем қарағайдың түбіне орналасқан-ды.

	Бір бүйірден, қалың орман арасынан, күтпеген жерден шыға келген салт атты жұрттың назарын бірден аударды. Ол ат үстінде қаққан қазықтай тік отыр. Ауыздығымен алысқан тор бестінің тізгінін тежеп ұстапты. Оны тани қалған Әбдіғалидың ойы әр саққа бір кетіп, әйтеуір жақсылыққа жорыды. «Әй, мынау кім десем, өзіміздің Павел екен ғой. Сірә өзі, барлаудан оралған болар. Аты да, шіркін, оқтаудай жараған екен. Жүрісі тым суыт қой... Бет келбеті де көңілді екен. Қуанышты сияқты. Бір жақсы хабар әкелген шығарсың. Әлде, шіркін, біздің әскер шабуылға шығып, осы маңға жақындап қалды ма? Әлде кешегі айқаста адасып қалған бір топ жігіттерді тауып алдың ба екен!..» деп жорамалдады Әбдіғали.

	Көңілі әрқашан сергек, білгісі келіп тұрады. Міне, бұл жолы да жөн білуге құмартқан ол отырған томарынан тұрды. Үстіндегі киімін қағып, өзінің байырғы әдетінше, шалбарының ышқырын қос қолдап жоғары бір көтеріп қойды. Содан кейін анадай жерде темекісін бұрқыратып, сол қолын мықынына тipeп, торы бестінің үстіндегі Павелге қарап тұрған Коротченкоға қарай жылжыды. Аттан түсіп, торы бестіні ағашқа байлады да, Коротченконың сұрауын тоспастан, Павел баяндай бастады:

	– Жолдас командир, тапсырмаңызды толық орындадық! Тимофей Михайлович Коротченко оның сөзін бөліп:

	– Басқа барлаушылар қайда! – деп сұрады.

	– Олар да келе жатыр. Мен Сізге хабарды тезірек жеткізейін деп, жылдамырақ тартқан едім.

	– Оларды қалдырып, жалғыз неге оздың? – деп Тимофей Михайлович жігітке қабақ түйе қарады, – айнала бізді торыған жау екенін білмейсің бе?

	– Оныңыз дұрыс, жолдас командир! Бipaқ осы жерге eкi километрдей қалғанда ғана озып кеттім, олардың мінген аттары да суыт жүріске шыдамай, болдырыңқырап келеді.

	– Жарайды, eнді көрген-білгеніңді баянда.

	– Keшeгi бiзгe маза бермей жүрген жау жендеттері зым-зия жоқ болыпты. Жергілікті сенімді адамдардың айтуына қарағанда, жаудың жазалаушы отрядтары кеше, ымырт жамыла, бірден үдере көтеріліп шығысқа қарай топ-топ болып, асығыс аттаныпты...

	– Eшкімі қалмаған ба?

	– Қалмапты. Ең соңғы бөлімдері түн ортасы ауа машиналарына қаружарақтарын тиеп, орманды асып жөнелген көрінеді.

	– Тып-тыныш, жып-жылас кете берген бе?

	– Е, олардың қолы қан, жолы шаң емес пе? Қайдағы тыныш кете берген, осы маңдағы деревнялардың көпшілігін өртеп жіберіпті. Бейбіт жұрттан өлім-жітім де көп.

	– Деревняларда халық көрінді ме?

	– Орманды паналаған жұрттың азық-түліктері бiтіптi. Жаудың бұл маңнан тайғандарын білген бойда ел өз мекендеріне қайтып жатыр.

	– Кім білсін, жау өте сақ, өте қу. Мүмкін, кеттік деп, шығысқа қарай iз тастап, орман ішінде бұғып тосқауылда отырған жоқ па? – деді Коротченко ойлана қарап, – осы жағын аңғардыңдар ма?

	– Жоқ, жоқ, жолдас командир, әбден көзімізді жеткізу үшін, бiз жаудың соңғы колоннасын өкшелей отырып, осыдан елу километр жерге дейін ұзатып қайттық.

	– Олай болса, сіздердің жақсы хабар әкелгендеріңзге үлкен рақмет, дем алыңыздар, – деді қолындағы трубкасынан ащы түтінді будақтатып тұрған командир.

	– Совет Одағына қызмет етемін, – деді Павлик.

	Сол бетінде ат дүбірін ecтiп артына жалт қарады да, күлімсірей қалды, кейінгі барлаушылар да штабқа жетіп үлгергенін көрді.

	Штаб тіршілігі әр алуан. Штаб іргесінен жүз метрдей жердегі ат төбеліндей ғана алаңда Аркадий радиоқабылдағыштың антеннасын зәулім қайыңның бұтағына іліп, «Үлкен жермен» ертеңгілік байланысу сеансына әзірлік жасап жатыр.

	Сағат онның кезі. Аркадий радиоқабылдағышты тақылдата баста ды. Шырша, аққайың бұтақтары бас иіп, Аркадийдің осы ғажап өнеріне мәз болып, сүйсінгендей. Шифровканы қабылдап болды да, ол лентаны барлық ықыласымен тағы бip қарап шықты. Орнынан тұрып жүгірген бойы штабқа келді.

	– Жолдас командир, «Үлкен жермен» байланыстым. Ол жақтағы Штаб офицерлері сізгe көптен көп сәлем айтты.

	Коротченко шифр тілін сөзге айналдырып, Аркадий әкелген лентаны оқып шықты. «Бүгін түнгі 23–24 сағат мезгілінде партизандардың Орталық Штабының дербес бұйрығын жеткізуге капитан Шилин сіздің алаңға парашютпен түсіріледі… Қабылдауға әзірсіздер ме?..»

	Коротченко әзірміз деп жауап қайтаруды Аркадийге тапсырды. Аркадий енді құпия аэродромның координатын, алаңның оңтүстік жағында және күнбатыс жағында eкi жерде, үшкіл бұрыш от жанатынын және самолет алаңды айнала ұшқан кезде оның сол жақ бүйірінен тағы бip от белгісі лап eтiп өшіп кететінін сол бойда жеткізді.

	Сонымен қатар Коротченко Шилинге «әлде қалай күн туса», барып, бой тасалауыңа болатын екінші адресті көрceттi. Отзыв, пропуск дегендер қандай сөздермен басталып, қалай жалғанатынын да радио арқылы шифр тілімен жеткізді. Егер, Шилин бой тасалағандай күйде қалса, партизандар жағының шолғыншысы оны бip шумақ Пушкин өлеңімен қарсы алады. Өйтпесе, ол – партизан емес. Сонда Шилин соның екінші шумағын айтуы тиіс. Ал, айта алмаса, басқаша шықса, Шилин емес... Бұдан кейін Коротченко мен комиссар Лебедев өзгедей бip тапсырма жайын да тиянақтай түсті.

	– Петр Васильевич, – деді ол Лебедевке қарап, – Ранкенауды тыныштандыру турасында не істеуді ойласайықшы!

	– Ол өзi бip сақтығы қорқақтықпен шектескен пәле екен... Ау, Әбдіғали жолдас! Сенің тобың не бiтipiп, қайтты? – деп осылардың қасында тұрған қазақ жігітіне қарады.

	– Жолдас командир, жолдас комиссар! – деп манадан сөз кезегін күтіп тұрған Әбдіғали дауысы тығыла шықты, – біткен бipaз жұмыс бар. Оның штабына тоқаш жеткіздік, Ранкенауды сол тоқашпен «тамақтандыратын» сенімді адам да бар...

	– Ол кiм?

	– Анау, асханадағы сұлу келіншек.

	Бұлар бір-біріне ойлы көзбен қарап, өзара түсіністі. Әбдіғалидың «тоқаш» деп тұрғаны мина екенін де, «тамақтандыру» дегені – сол минаны жау штабының астынан бұрқ еткізу екені де түсінікті әңгіме еді бұларға.

	Сондықтан қазір енді сол жіберілген тоқаштардың жеміс беру жайы, тапсырманы орындаудың тәсіл, тағдыры жан-жақты сөз болып еді.



	II

	Түн. Аспан ашық. Маржандай жайнаған жұлдызды жерде тұрып санауға болады. Сүттей ақ, толған ай дәл төбеде жүзіп барады. Партизандар үшкіл бұрыш от жағылған алаңды жан-жақты қаумалай бағып жатыр. Маңайдағы деревня біткендердің бәріне де барлаушылар жіберілді. Көп жерлерге тосқауыл қойылды.

	Партизан аэродромына Коротченко мен Лебедев бастаған бірнеше адам келіп, көп уақыт аспанға көздерін тігумен болды. Мотор үні естілмеді, самолет көрінбеді.

	– Келісілген мерзімінен он минут өтті, – деді Тимофей Михайлович Коротченко қалтасындағы шойын қақпақ күміс сағатына қарап.

	– Иә, келетін уақыты өтіп барады. Кешікті ғой, – дей берген Петр Васильевичтің көзіне аққан жұлдыздай, домаланған жалғыз жарық түсті.

	Самолет алаңда тұрғандардың үстінен зу етіп бірнеше рет айналып өтті де, алыстай берді. Күткендері бір адам – бір парашют еді. Олай емес, төмен қарай құлдыраған «доптардың» саны әлденешеу. Сол бір жүктерін жамырата қоя беріп, самолеттің өзі қара орманды асып, шығысқа бет алды, түнгі теңіздей толқыған әуе кеңістігіне еніп жоқ болды. Дауысы да бірте-бірте әлсіреп барып сөнді. Аспанға қадалып тұрған топтың көзінде жаңағы қараңдап, тастай домалап төмен түсіп келе жатқан заттардың үстіңгі жағы бірінен соң бірі жалт-жұлт етіп, ағараңдай бастағаны көрінді. Әуені қақ жарып, баяу қалқып жүзіп келеді. Ағараңдаған парашюттер ай жарығына шағылысып, мың құбылды.

	– Біреу, екеу, үшеу... Жетеу!

	– Иә, жетеу, сегізінші жоқ.

	– Жетеуі де адам ба?

	– Олай болмас, қару-жарақ бумалары шығар...

	– Солай болар, – деді Коротченко, – бірақ қайткенмен, осының біреуінде әлгі Шилин болуы сөзсіз... Жел айдап басқа жаққа кетіп қалмаса, парашюттің бәрі де осы біз тұрған алаңға құлдилаған сияқты...

	– Әне, екеуі ме, әл-де үшеуі ме, жерге түсті ғой!

	Алғашқы парашют алаңның шетіндегі қарағайдың біреуіне ілінді.

	Түсіп жатқан парашют атаулыны партизан тобы жан-жағынан қоршай келіп, тілсіз жақындасты. Жерге түскен алты парашюттің бәрі де көп ұзамай, сол маңнан табылды. Олар ылғи буылған тең болып шықты. Әрине, бәрі де күтіп отырған бұйымдар. Бір ғана парашют жоқ. Ол – Шилин. Енді партизандар шұрқырап Шилинді іздеумен болды. Бөлініпбөлініп, үн-түнсіз орманды сүзіп жүр.

	Ораулы тең – адам емес, ол салмақты. Сондықтан алты теңді де жел әкете алмаған. Ал, аз-кем ойыстап, алаңның оңтүстік жағындағы қалың орманға түскен Шилин болса, ол бірден-ақ теп-тез парашютін жинап, қалың бұтаның астына көме қойып, өзі анадай жердегі ұзын қарағайға шығып, маңдағы адамдар дыбысына құлағын тігіп еді. Олардың дыбысы бірде дәл жанында тұрғандай естілсе, бірде жер түбіндегідей алыстап кетеді.

	Шилиннің партизан өлкесіне барып түсуі, байқатпай, аяқ астынан, жау тылынан шыға келуі бұл жолы ғана емес. Ол – тәжірибелі шолғыншы. Сондықтан жүрек сезімі қаншама: «Бұл жүргендер өз адамдарымыз, кәдімгі партизандар, Отан намысының, азамат арының құлдары» дегенмен де, бірден сорайып шыға келуді оқыстық деп білді. Партизан пердесін жамылып, эсэстер шыға келсе, не болғаны. Барлап, байқап алу – жау тылындағы ең тиімді тәсіл.

	Мана парашютті көме салып, ағаштың басына шығып үлгерген Шилин бөтен ортаға келмегенін сезген соң, қайта жерге түспек болған. Бірақ арқасындағы солдат қапшығының бауы ағаш бұтағына ілініп қалып, босата алмай, көп әуре болды. Партизандарды жәрдемге шақырайын десе, «Өлімнен ұят күшті», – деп, оның ретін таба алмай саса бастады. Өзі моншаға түскендей әбден терлеген. «Үлкен жерден» ұшарда етігінің қонышына тыққан кездік бар-ды. Енді кездігін алайын десе, етігінің қонышына қолы жетпейді. Денесі керіп қойған төстіктей қозғалатын емес. Әрі-бері бұлқынып көріп еді, қарағай жіберетін болмады. Сәл уақыт асылған бойы қозғалмастан тұрды. Аз да болса, соның өзінде әжептәуір тыныс алып қалды. Ол енді ағаш басына қайта шығуға әрекет жасады. Бір кезде оң аяғы бір жуантық бұтаққа ілінді. Бұтаққа тиген аяқ жерге түскендей сезінді. Шилиннің қолы кездік сабына тигенде, оның денесін қуаныш билеп, бір сәт көңілі жай тапқандай болды. Бұтаққа ілініп тұрған дорбасының жібін кесіп жіберген Шилин бірден жерге топ ете түсті.

	Бір тәуірі, еш жері ауырмады. Көп ұзамай жаңағы Шилин түскен маңды партизандар сүзе бастаған. Олардың жақындап қалған дүрсілін естіген Шилин ыршып, сол жағындағы жас бұтаның ішіне жата қалған. Қайткенмен, осылардың партизан екендігіне көзін жеткізгісі келді. Қалың ағаштың арасынан жалғыз адамды тауып ала қою оңайға түспеді.

	Сонымен, партизан шолушылар сол маңдағы орманды сүзіп келе жатып, «нақ осынау тұсқа түскен сияқтысың-ау!» деген маңайды қадағалай торуылдады. Түн. Қара орманның түкпірі. Эсэстердің бұл маңда көлеңкесі де жоқ. Сондықтан комиссар Лебедев еркін өлеңдетті:



	«Амал жоқ қайттім білдірмей,

	Япырым-ау, қайтіп айтамын!

	Қоймады дертің күйдірмей,

	Не салсаң да тартамын...»



	Аз-кем жым-жырттықтан кейін, тоғайдың бір бүйірінен жуан дауыс осынау шумақтың жалғасын әндетті:



	«Талайсыз, бақсыз мен сорлы,

	Еріксіз аттап ұяттан...

	Қорлыққа көндім бұл құрлы,

	Байқалар халім бұл хаттан...»



	Бұлардың партизан екендігіне Татьяна сөздерін екеу ара айтысып алғаннан кейін ғана, әбден көзі жеткен Шилин орнынан тұрған...

	– Шилин деген фамилияң жіп-жіңішке, бірақ даусың зор екен, – деп Лебедев ілгері қарай күле аяңдап, қарсысынан шыға келген адаммен құшақтаса амандасты.

	Шилинді тауып алғандарына қуанған партизандардың бірі:

	– Іздегеніміз табылды, – деп дауыстап та жіберген. Лебедевтің артынша, өзгелері де төркіні көшіп келгендей, Шилинді құшақтап сүйіп жатты. Олардың алдында Совет Армиясының капитан формасын киген орта бойлы, сұңғақ денелі жігіт тұрды. Тимофей Михайлович Коротченко:

	– «Үлкен жерден» арнаулы хат әкелген Шилин сенсің бе? – деп қонаққа қайталап, шегелей сұрау берді.

	– Иә, арнаулы хат әкелген Шилин мен боламын...

	– Ендеше, танысып қоялық. Осы бригаданың командирі Тимофей Михайлович Коротченко деген менмін. Мынау – бригаданың комиссары Петр Васильевич Лебедев, – деді оң жағында келе жатқан дөңгелек ақ бөрік киген, мана қонақпен бірінші боп құшақтасқан ашаң жүзді сары жігітті көрсетіп.

	– Қош келдің, жолдас капитан. Дегенмен, алғаш жерге түскен бойда бізден сескендің бе, қалай! Еш үн қатпай, сыр бермей, бір сағат бойы бізді әлекке салдың ғой. Оныңыз да дұрыс, кім білсін, маңай толған жау, бұл жерде, әрине, сақтық керек. Онша алысқа түспегеніңізді біз де сезіп едік, бірақ түнде, мынау қараңғы орманда жалғыз адамды тауып ала қою кімге болса да қиын ғой, – деп Тимофей Михайлович оң жақ жеңінің ұшына тығып тұрған темекісін екі-үш рет сорып тартты да:

	– Ал кеттік, штабқа барайық! – деді.

	Штаб орналасқан ну қарағайдың арасында Тимофей Михайлович, Петр Васильевич, «Үлкен жерден» жаңа ғана келген Петр Иванович үшеуі «Үлкен жердің» де, мынау кішкене «аралдың» да жай-жапсар, жаңалықтарын сөз етісіп, ұзақ отырды. Олардың әңгімесі көбінесе майдан тіршілігі, Совет Армиясының табысы жайында еді. Петр Иванович өзінің көрген-білгендерін, естігендерін «Үлкен жердің» айта бар деген сыры мен жырын жіпке тізгендей етіп айтып отыр. Оның әңгімесін анықтай түскісі келген Тимофей Михайлович:

	– Сталинград түбінде болған ұрысқа өзің қатынастың ба? – деп сұрады.

	– Жуан ортасында болдық қой.

	– Неміс фельдмаршалы Паульстың армиясы қоршауда қалып, артынан біздің армияның шабуылына шыдамай қолға түскенін де көрдің бе?

	– Фельдмаршал Паульстың біздің қолымызға қалай түскенін өз басым көре алмадым. Алдыңғы шепте жүрдім. Бірақ неміс әскери бөлімдерінің аш, жалаңаш топтары шұбыра келіп, қалай қолға түскенін өз көзіммен көрдім. Көргенім көп. Оның бәрін айтсам, бір күн тұрғай, он күндік жыр болады. Байқауымызша, Сталинград – біздің ұлы жеңісіміздің бастамасы сияқты.

	– Ерінбесең, айта түс, Шилин жолдас! – десті штаб адамдары.

	– Өздеріңіз естіген де боларсыздар, қоршауда қалған Паульс армиясы көпке дейін берілмей, қоршаудан шығудың амалын іздеп бақты. Бірақ біздің армияның болаттай мықты торына түскен жау қанша әрекет жасағанымен, қоршауды бұзып шыға алмады. Немістің басқа армиялары Паульсқа көмек бере алмай, біздің армияның шабуылына тойтарыс та бере алмай, батысқа қарай шегініп жатты. Гитлер қоршаудағы армиясын сақтап қалуға барлық күшін салды. Ең ақырында қолға түсуден басқа амалы болмаған Паульс, біздің армияның алдында сөзсіз тізе бүгуге мәжбүр болды.

	– Қолға түсушілерді рет-ретімен қабылдап алу үшін әр жерде пункт болды ма?

	Шилин өздігінен ұзақ сөйлеп кетуге жоқ адам сияқты. Қайта-қайта әңгімесін үзе береді. Тек партизандардан сұрақ болса ғана жауап береді.

	Қараңғыда тыңдаушылар мен айтушы бір-бірінің жүзін көріспегеннен кейін, сөз айтудың да шарты келе бермейді. Сонда да жұрт «Үлкен жердің» қолы жеткен үлкен жеңісінен хабардар болуға құмар. Қонақ сөйлеп отыр.

	– Қолға түсу – әскердің сорлы болуы ғой. Тура бар ғой, қораға айдалған қой сияқты олар. Неміс солдаттары әскери құралдарын тастап, топтобымен қолдарын көтеріп, біздің әскер бөлімдеріне берілгенде бар ғой, олардан жуас жан жоқ... Ал солар 1941 жылдың июнінде қандай еді, ә?.. Майдан атаулының барлығында да жау қазір кейін шегінді. Немістің өрісі енді тарыла бастады. Жеңіске деген сенім бізде күшті.

	– Майдан хабарымен қатар, құрметті қонақ, ел өмірінен де әңгіме шерте отырыңыз.

	Шилиннің айтуымен Әбдіғалидің ұққан түйіні – халық майданға деген көмегін күннен-күнге молайтып жатса керек. Жиған-терген қаржыларын самолет, танк колонналарын құруға майданға жіберу кейінгі кезде әбден етек алған патриоттық бастама болған.

	Шилин Қазақстан майданның бай арсеналы болып отыр. Көмірлі, темірлі, қорғасынды, мысты Қазақстан соның бәрін армияға беріп жатыр. Армияның азық-түлігі де Қазақстаннан келіп жатыр деген пікірін біраз әңгіме етті.

	Осы орайда Әбдіғали Төлегенов мынау отырған қауымға нақ сол Қазақстанның тұтастай өзі, ел тұлғасы сияқты боп көрінді. Әбдіғали да бір қозғалып қалды:

	– Әрине, онсыз бола ма!

	– Қоя тұр, қонақ айтсын...

	– Жолдас командир, өзіңізге белгілі, бұл жерде электр шамы да, керосин шамы да, май шам да жоқ қой. Бір кезде керегі болар деп қоржыныма тығып жүрген май қарағайдың жаңқалары бар еді, жарық етсем қалай көресіз? – деп тісін ақситып күлді де, командирдің отырған жеріне жақындай түсті.

	– Жаға ғой. Тым болмаса келген қонақты көріп отырайық, тек мен мұнда дегізбей төмен ұстарсың, – деді Тимофей Михайлович.

	Капитан Шилин ашаңдау, істік мұрын, шегір көзді, орта бойлы сары жігіт екенін Тимофей Михайлович енді ғана, Әбдіғали шамының сәулесімен ғана көрді.

	Командир де, комиссар да Әбдіғалиды қатты сыйлайтын. Соңғы бір әңгіме-дүкен осы Әбдіғалидың сұрағы арқылы өріс алса да, оның сұрағы кейде болымсыздау мәселе турасында болса да, мұның бәрі уақытты шығын етсе де, олар партизан сұрауына да, оған қайтарған Шилиннің жауабына да бөгесін болмады. Енді тоқтайық, іскер әңгімеге көшейік дей қоймады. «Үлкен жерден» адам көп келе бермейді. Сұрасын, білсін деп ойлаған-ды олар.

	– Жолдас капитан, майдан шебінен өту қорқынышты ма екен? – деді тамағын кенеп Әбдіғали.

	– Біз самолетпен ұшып өттік қой. Майдан шебін төменде сумаңдап қаз-қатар ұшқан оқ пен оқта-текте жарылған минаның жарқылдаған отынан ғана білдік.

	– Өздеріңізді атқылады ма?

	– Бізді аяйды ғой дейсіз бе? Самолетті атқылап бақты. Әйтеуір, бірдебір оқ дарымады.

	– Аман-есен келгендеріңізге қуаныштымыз.

	– Мен де сіздердің орталарыңызға келіп түскеніме шаттанамын. Осылайша, амандық-саулық, жаңалық хабар сөз болып бітісімен:

	– Сіз әкелген бұйрығыңызды көрсетіңізші. Тапсырманы біле отырайық, – деді Петр Васильевич отқа жақындай түсіп.

	Осы сұрауды күтіп отырған Шилин мойнына асынған планшетін қолына алып ашты да, ішінен аузы сорғышпен желімденген ақ конвертті алып, оң жағында отырған Коротченкоға ұсынды. «Сен де жақын кел» – дегендей, ол Лебедевке қарады.

	Қолындағы ақ конверттің шетін еппен жыртты да, ортан белінен айқастыра тіккен ақ жіпті үзіп, ішіндегі бүктелген қағазды алды. Бұл маңда ешкім жоқ па дегендей жан-жаққа мойнын бұрып қарады. Жақын жерде жан жоқ екендігіне көзі жеткен соң Лебедевке бір қарап қойды да, оқи бастады:

	Партизандардың Орталық Штабы бұйрығының қысқаша мазмұны былай болып шықты: Бұзылған темір жолды жөндеуге жау жақта рельсі тапшы болып, жетпей жатыр. Көптеген темір жол жұмыс істемейді. Жау жағында майданға әскер және қару-жарақ жеткізу мәселесі ауырлай түскен. Сондықтан барлық партизан отрядтары жау тылында рельс соғысын кеңінен өрістететін болсын. Ол үшін барлық партизан отрядтары жарылғыш құралдармен толық қамтамасыз етілетін болады.

	Рельс соғысының мәні – жау тылында темір жолдарды істен шығару, сөйтіп, оның әскерлеріне қару-жарақ, азық-түлік, тың күш жеткізуін болдырмай тастау, желкеден қию деген сөз екені түсінікті еді.

	«Бізге әрі жауапты, әрі ауыр міндет жүктелген екен. Біздер бүгіннен бастап ол бұйрықты орындауға кірісеміз. Бірнеше бөлімшелерді дайындау керек». – Коротченко қолдың саласындай қаз-қатар самсай өсіп тұрған жас қарағайға қарай отырып, осындай қорытындыға келді.

	Петр Васильевич бұйрықты асықпай тағы бір қайталап ішінен оқып шықты. Ол қасындағы Тимофей Михайловичке:

	– Осы тапсырманы біз қазірдің өзінде-ақ орындап жүргеніміз жоқ па? – деді.

	– Орындап жүрміз. Бірақ ол енді заңды жүйеге айналған және бұрынғы істегеніміз, демек, жеткіліксіз болған. Былайғы уақытта жау пайдаланып отырған темір жолға тыныштық бермеуіміз керек. Реті келсе, бүтіндей істен шығарып, әскер, қару-жарақ таси алмайтын күйге түсіргеніміз жөн. Меніңше, партизандардың барлығын да мина мен тол пайдалануға тез арада үйрету дұрыс. Ол үшін әр батальонда бірнеше бұзғыштар бөлімшесін ұйымдастырамыз.

	– Сіздің айтқаныңыз дұрыс. Әрбір партизан алдымен өзі темір жолға тол қоюды, жарғыш капсюльді пайдалануды, шнур тұтандыруды жетік білетін болсын. Ондай тәсілді білмесе, өзі жазым болуы да мүмкін. Оқытқан жөн.

	– Бізде, енді жарылғыш құралдар жеткілікті болды.

	– Бүгінгі самолеттен түскен алты теңнің бәрі де жарылғыш заттар. Ертең кешке, аманшылық болса, тағы бірнеше самолетпен қару-жарақ жіберетін көрінеді. Меніңше, ертең түс ауа Павлик пен Ақәділовтің бөлімшелерін Кричев – Унеча арасындағы темір жол бойына жібергеніміз жөн болар. Ол бөлімшелер ертең түні бойы жүріп, таң ата темір жолға жақындап, қалың орманға тоқтайды, іңір түскенше бой көрсетпейді. Тек бүрсігүні қас қарая тапсырманы орындауға кірісетін болады. Күндіз барлаушы жіберіп, әрине, темір жол бойын шолып, жағдайды біліп алуына да мүмкіндік бар.

	– Сіздің жобаңыз маған өте ұнап тұр. Бірақ бірнеше күн ұдайы үдере көшіп, демалмаған олар бір-екі күн дем алмаса, ертеңгі түні бойғы суыт жүріске жарай қояр ма екен?

	– Жоқ. Неде болса, ертең жорыққа аттанатын болсын. Бұл өте маңызды тапсырма екенін біліп отырсыз! – деді Коротченко.

	«Созуға болмас. Кешегі мәліметке қарағанда, дұшпан арттан қосымша күш, қару-жарақ алатын көрінеді. Соларын ала алмайтындай етіп, темір жолды алдын ала бұзып тастау қажет. Жау да қаннен-қаперсіз, жайбарақат жатпайтын болар. Олардың да барлаушылары мен тыңшылары суық қаһарын тігіп отырғанын ескерген жөн. Оның үстіне біздің жігіттердің мұндай қиын жорықтарды көргені осы ғой дейсің бе», – деп ойлады командир. Оның бұл ойын комиссар да жөн тапты.

	«Бұл да дұрыс. Талай-талай ауыр жорықтарды басынан кешірген, жаудың құрған көптеген торынан аман өткен, фашистермен алуан түрлі айқасты жеңіп шыққан, қиыншылыққа әбден піскен жігіттер ғой. Мен оларға сенемін», – деп топшылады бұл да.

	– Павликті, Зарецкийді, Ақәділовті, осында шақырып кел, – деді Тимофей Михайлович.

	Сәл уақыт өткен соң:

	– Жолдас командир, Сіздің шақыруыңызбен келдік, – деп, үш жігіт жүгіре басып штабқа келді.

	Тимофей Михайлович шалбарының оң жақ қалтасын аударып бұрышбұрышында қалған, насыбайдай әбден үгілген бір ғана орауға толартолмас темекіні алақанына қағып салды да, бір жапырақ газет қағазына орап, тұтата алмай аз-кем әуреленіп отырды. Бензин құйылған шақпағын екінші рет жағып әзер дегенде тұтатты. Темекінің түтінін ішіне терең тартып, есіне бір нәрсе түскендей сәл ойланып қалды. Сонан соң ұйқыдан жаңа оянған адамдай селк етіп, келген жігіттерге шегір көзін қадай қарады да, мойнына асынған планшетасындағы топографиялық картасын алды:

	– Мынау – Бони разъезі. Осы араны қарап алыңдар. Шығысқа қарай кететін темір жол тура орманның ішімен өтеді. Барлаушылар дың айтуларына қарағанда, жау темір жолдың екі жағалауындағы орман ағаштарын жүз метрге дейін қырқып тастаған көрінеді. Орыстың тоғайы немістердің зәре-құтын алған соң, солай етпей қайтсін! Одан қорықпайақ қойыңдар. Ол темір жолды барлау үшін сендерге де қолайлы. Сендер дәл осы бір жердің рельсіне тол қойып бұзасыңдар, – деп сұқ қолымен бір ноқатты көрсетті.

	– Бұл қарайған – үйдің белгісі ме? Болмаса басқа бірдеңе ме? – деді картаға мойын созып үңіле түскен Павел.

	– Біздің барлаушылардың айтуынша, ол – ағаштан қиып салынған ескі сарай көрінеді.

	– Онда не бар екен?

	– Ештеңе де жоқ, бос тұр. Кезінде орманшылардың сарайы болған.

	Картаға қарап бұлар енді сол маңға баратын жолдарын да белгілесіп алды.

	Алдын ала бұлардың жүретін жолын сызып беру де қиын. Жолдары толған деревня, онда жау бөлімдері болуы да ықтимал. Қайткенмен де бірде-бір адамның көзіне түспеулері керек.

	Ол үшін күндіз орманда демалып, түнде ғана жүруге тура келеді.

	– Партизанның панасы – орман, серігі – түн! – деп қойды Коротченко.

	– Дұрыс сөз!

	– Жағдайға қарай жолды өзгертулерің де керек болар...

	– Дегенмен, шамамен болса да, картадан белгілеп алғанға не жетсін!

	– Жарайды, – деді командир, – мынау созылып жатқан жасыл белгілерді көрдіңдер ғой.

	– Көріп отырмыз.

	– Ол – орман.

	– Біздің қазіргі орнымыз мына бір жерде. Осыдан оңтүстікке қарай созылған орман арасымен жүріп отырасыңдар... – деп, Тимофей Михайлович карта бетінен, олардың жүретін маршрутын толық көрсетті.

	Сонан соң орнынан қозғала беріп:

	– Қалай, жүретін жолдарың енді түсінікті ме? Өздерің ертең түс ауа» жүруге даярсыңдар ма? – деп сұрады.

	– Біз даяр боламыз. Бүгін түні жақсылап дем аламыз да, таң атысымен жорық әзірлігіне кірісеміз, түс ауа жолға шығамыз.

	– Ендеше, жолдарың болсын! Табыспен, аман-есен қайтуларыңа тілектеспіз, – деп Коротченко мен Лебедев жарыса сөйлеп әлгі үшеуін шығарып салды. Өздері аналар қалың өскен жас қарағайға еніп әбден көз жазғанша қарап тұрды.

	Жылбек Ақәділовті партизан қауымы Жора деп атап кеткен. Ертеңінде сол Жораның, оның артынан Павликтің бөлімшесі командованиенің тапсырмасын орындауға аттанып та кетті.

	Қою түн. Орман іші тастай қараңғы. Жыланша ирелеңдеген жалғыз аяқ соқпақпен Жора бөлімшесі келе жатыр. Бұл топта Әбдіғали да бар еді.

	Дөңес бетінде жамыраған қалың қайыңды артқа тастасымен, соқпақ шағын ғана алаңқайдан өтіп, тура солға қарай бұрылды.

	Алдағы барлаушыларды кенет тоқтатты да, Жора басқадай бұйрық берді:

	– Әбдіғали, Тамара екеуің алдыңғы жақты шолып келіңдер. Алдымызда шағын деревня болуға тиісті. Біз деревняны орман ішімен алыстан айналып өтуге тиістіміз. Деревняда полицайлар мен жау солдаттары болуы ықтимал. Сақ болыңдар. Барлаудан тезірек қайтуға тырысыңдар, барлаушы деген барған жолымен қайтпайтынын есте ұстаңдар!

	– Біз кеттік, – деп екеуі жолдастарымен қоштасып, дорбаларын арқалап көрсеткен жаққа қарай шапшаң басып жүре берді.

	– Біз барлаушылар келгенше осы жерде боламыз. Бірақ темекі отын жең ұшынан шығармайтын болыңдар. От түн баласында алыстан көрінеді. Абай болыңдар! Арқадағы жүктеріңді шешіңдер, – деді де, Жора иығындағы жүгін ағаш түбіне қойып, жас қарағайға сүйеніп отыра кетті.

	Денесіне дымқыл жердің сызы өткен кейбір жігіттер орындарынан тұрып, ағаш бұтағын сындырып астарына төседі. Кейбіреулері өткенкеткен әлденені айтып, күбірлесіп ұзақ сонар әңгімеге енді. Абайламай дауыстарын шығара сөйлегендеріне:

	– Ақырын сөйлеңдер, түнде дауыс алыстан естіледі, – деп басып қояды Жора.

	Баяу ғана соққан самал жел ағаш жапырақтарын сыбдыр қақтырып, сансыз үнге салып тұр. Анда-санда саздағы бақылдаған бақаның даусы тыныш, тұнық түнді қақ жарып құлаққа дөрекі естіледі. Әлден уақытта біреулердің батыс жақтан келе жатқан сыбдыры білінді. Жұрт назары соған ауды. Дыбыс шыққан жаққа құлақ тігіп отырысты. Ағаш бұтағына ілулі тұрған автоматтарын қолдарына алған жігіттер әр томарды қалқан етіп, сыбдыр шыққан жаққа қарай жата қалысты. Олардың күткені тосыннан шыға келетін жау барлаушылары еді. А дегенше болмай ит мұрны өтпейтін ну ағаштың арасынан шыға келген екі адамның көмескі көлеңкесі байқалды.

	– Пароль, – деген қарауындағы сақшының қатаң даусы естілді.

	– Москва, – деп жауап берген адамдардың даусын танып, отырған жұрттың көңілдері орнына түсіп, «Өзіміздің барлаушылар екен ғой», – деп орындарынан тұрды.

	Партизанда ат көп: әуелде ата-анасы қойған ежелгі есіміне қоса, тар кезеңде жолдастары қойып алған жасанды есімдері де қатар жүріп жатады. Кең даланың құсына да ұқсайды партизан. Тарғыл деуге де, қоңыр, буырыл, қара торы деуге де болатын бір құстар кездеседі. Партизанның есімі де сол сияқты, бірде олай, бірде бұлай айтыла береді. Әбдіғали Төлегеновты мұнда біреулер Алеша десе, біреулер Батырхан дейді. Міне қазір:

	– Батырхан, сен маған жақын кел. Көрген-білгендеріңді баяндаңдар, – деді Жора.

	Тамара баяндады.

	Олар деревняның солтүстік жағында шеткері, оңашалау орманға таяу тұрған үйдің қасына жақындаған, жалғыз теректің түбінде жатып, ұзақ уақыт деревняны бақылаған. Көпке дейін ештеңе білінбеген. Қарай-қарай әбден көздері, тыңдай-тыңдай құлағы талған.

	– Бір кезде, – деді Тамара, – енді не болса да қайтайық деп басымды көтере бергенімде, Алеша: «Жат, тұрма», – деп, қос қолдап етегімнен тартып қалды. Алдыма қарасам, көшенің оң жағындағы көк қақпалы ағаш үйдің бұрышында біреудің қараң еткені бар емес пе? Ұзамай-ақ, әлгі үйден үш адам шығып, бізге қарай жақындап келді де, ойыстай жүріп, сол жақтағы ағаш шатырлы, жұпыны қоңыр үйге кірді.

	– Сен несіне, осынша созып тұрсың. Тоқ етерін айтпайсың ба?

	– Ендеше, бұл деревня толған неміс екен.

	– Деревняға соқпай жүретін жол бар ма?

	– Бар.

	– Олай болса, көп сөзді қой. Таң білініп қалады, тезірек жүріп кетейік, – деп Жора бас жағында жатқан дорбасын иығына ілді де, – Батырхан, Тамара, екеуін әлгі көріп келген жолдарыңды көрсетіңдер, – деді.

	Жора бөлімшесі қалың орманның ішімен деревняны алыстан орай жүріп келеді

	Неміс басқыншылары әлде бірдеңені сезді ме, болмаса байбалам сақтығы ма, әлде өз күшін көрсеткісі келді ме, деревняның оңтүстік жағына қарай пулемет пен автоматын безілдетіп, жалын отын сумаңдатып, шырт ұйқыдағы бейбіт елдің шырқын бұзып жатты.

	– Сескенбеңдер, бұл – жау жендеттерінің қорыққаны болар. Тек сақ болу керек. Егер осы маңға біздің келгенімізді сезгендей болса, олар шыр көбелек айнала атуға тиіс. Мұнысы – жаралы аюдай қансырап, жаны шығатын мезгілі жеткенінің белгісі. Тұрғын елге күш білдіріп, қыр көрсеткені ғой, – деп Жора қасындағы жолдастарын жігерлендіріп, көңілдерін аулап келеді.

	Таң аппақ болып атты. Аспан шайдай ашық. Бозторғай әлдебір белгі бергендей, шырылдап әнге басып жүр. Партизандар қалың бұталы орманға тоқтады. Жора алды-артқа, екі бүйірге күзетке тұратындардың кезегін тағайындады, оларға тапсырма берді. Содан кейін:

	– Енді осы жерде күні бойы дем аламыз. Естеріңде болсын, алысқа шықпаңдар, көп жүрмеңдер.

	Бұл кезде, әсіресе, кешегі жауыннан кейін, орман ішінде жидек, саңырауқұлақ терушілер кездеседі. Біреу-міреудің көзіне түсіп қалмау керек. Деревняның тұрғын адамы болса ештеңе емес. Мұндайда көптің ішінде жаудың әдейілеп жіберген тыңшылары да жүреді. Осы жағын жолдастарына қатты ескертті де Жора дорбасын басына төсеп, ағаш түбіне жантайып көз іліп алғысы келді.

	Күн төбеге келген мезгілде, ұйқылары қанған жігіттер бір-бірлеп бастарын көтере бастады.

	– Қалай, жақсы демалдыңдар ма? Тұратын уақыт та болды. Енді, тамақтанып, алға қарай жүргеніміз жөн, – деп орнынан тұрған Жора маңайына көз жіберіп шолып өтті. Көзіне бүк түсіп, қарағай түбінде әлі шырт ұйқыда жатқан Тамара түсті.

	Дәл осы мезгілде, Жораның көз алдына артта қалған Жамал мен Мая елестеді. Ол бір сәт қиялға еріп, әлгі жерде қозғалмастан тұрып қалды. Тамараның етегіне оралып, бір елі қалмайтын кішкене Мая қазір кімнің қолында жүр екен деп ойлады. Әлде, жау жазалаушылары қайта оралып, елдің тынымын алып жатыр ма екен? Жамал, қайдасың, Мая, қайдасың?

	Үйірінен адасқан балалы үйректей, екеуің бір бүйірде қалып кеттіңдер. Тағдырларың не болар! Шырмауықтай шырмалып үсті-үстіне оралған ойдан айығу үшін Жора қасындағы жолдастарына әңгіме айтып, күлдіріп отырған Батырханның қасына келді.

	– Жолдас командир, жүретін уақыт болды ғой. Сіздің асығатын түріңіз жоқ, – деді Батырхан батыл сөйлеп.

	– Уақыт болғанда қандай. Енді жарты сағаттан соң жүруіміз керек. Темір жол басына жетуге он бес километр шамасындай жер қалды.

	Бұлар Бони разъездерінің шығыс жағына баруға тиісті. Ол жер тол қоюға тіпті қолайлы. Жаудың темір жол бойындағы орманның ағашын жүз метр бойы отап тастағаны дұрыс та болып шықты.

	Араларында әр саққа жүгірген әңгіме болды:

	– Жау да жайбарақат отырмаған болар. Темір жол бойының әр жеріне күзет қойған шығар.

	«Фашистердің күзетінен қорықсақ, тапсырманы орындай алмаймыз. «Жау жоқ деме, жар астында» дегенді қазакем дұрыс айтқан», – деді ішінен Жора. Жораның ойын оқып қойғандай Әбдіғали алғашқы сөзін сындарлай түсті.

	– Дұшпаннан осы уақытқа дейін қорықпағанда енді қорқар дейсің бе? Сақтықта қорлық жоқ деген емес пе? Жүретін мезгіл болды білем! – деді.

	– Ендеше, Тамараны, оятайын, – деп Батырхан ұйықтап жатқан оны жұлқылай бастады.

	Қатты ұйқыдан көзін ашып алған Тамара:

	– Саған не болған? Адамға тыныштық бермейтін болдың ғой, – деді.

	– Тыныштығыңды бұзған мен дейсің бе?

	– Сен емей, кім? – деді күліп. Ішінен басқа сарында отыр:

	«Сен қойшы, Алеша! Қалжыңды түсін, Алеша!»

	– Ендеше, тезірек тұр. Жүретін уақыт болды.

	Көп ұзамай партизандардың барлығы да жорыққа даяр» болды. Алдында сақадай сайланған жігіттерге көз жіберіп, тағы бір шолып өтті де Жылбек:

	– Маңай толған жау екендігіне көздерің жеткен болар. Темір жолға жақындаған сайын жүрісіміз қиындай түседі. Кенеттен кездескен жаумен айқасып, Отан әмірін орындар сәт жақындап келеді, – деп алға қарай ым қақты.

	Келісілген мезгіл де болып қалды. Қас қарайды. Орманның бір жақ қабырғасын жұрындай жөнелген оқтаудай жұмыр, оқтай түзу темір жол да көрінді. Партизандар орман шетінде, ағаш тасасында отырып, көздері талғанша темір жолды бақылады. Көз жетер жерде ешкімнің жүргені де, сыбдыры да естілмейді.

	Әлден уақытта Жылбек қасында тұрған Әбдіғалиға:

	– Сен еңбектеп темір жолға шық. Артыңнан іле-шала біз де шығамыз, – деді.

	Әбдіғали осындай бұйрық күтіп тұр еді. Ілгері қарай суырыла шығып:

	– Ал, кеттік. Тоқтауға болмас бұл тұста!.. – деді.

	– Байқа, бұғып жатқан жау тосқауылына ілініп қалма.

	– Тәуекел! – деп Әбдіғали тоқтар емес, жер бауырлап, қарнымен жерді сызып келеді. Бір қолында автомат, арқасында тол, беліне қыстырғаны қол күрек. Көп ұзамай оның қолы темір жолдың рельсіне тиді.

	Сол-ақ екен, ол күрекпен рельстің астындағы әбден нығыздалып тапталған топырағын қазды да, жанында жатқан толды бір-бірлеп темір жолдың әр жеріне құнттап қоя бастады. Бұл кезде оның жолдастары да темір жолға жетіп үлгерген еді. Олар да ұзыннан-ұзақ көгендеген қозыдай тізіліп, рельске жарылғыш тол қойып жатты.

	Осылайша, Коротченко мен Лебедев отрядтары жау тылында рельс соғысын бастады. Сәті түсе қалса, бұл өзі өнімі мол әрекет еді.

	– Шнурға от қойыңдар да, шапшаң кейін шегініңдер, – деп Жылбек бұйрық берді де, өзі еңбектеп, төмен түсті, орманға кірді. Партизандар кейін кетісті. Олардың ізінше толдар жарқ-жұрқ етіп алдан да, оң мен солдан да гүрс-гүрс жарыла бастады.

	Темір жолға қойылған минаның жарылған дүрсілі біресе ысылдап, біресе зуылдап жер сілкіндіріп, рельс пен шпалды, тас пен топырақты қоса көтеріп жанар таудай аспанға лақтырды, мынау бір жұмбақ, тылсым түнде бүтін әлемді тозаңдатып, күңірентіп жіберді. Ағаш бұтақтары дамылсыз дірдек қағып, басын жерге иіп ебелек қағады. Тарс-тұрс жарылыс жаңғырығы бірде алыстап, бірде жақындап келгендей болады. Қыртысы қақ айрылған жаралы жер ауыр күрсінгендей.

	Жылбек бөлімі орман ішімен темір жолдың шығысындағы үлкен терең сайға жеткенде ғана, партизандар шабуылын сезген жау да іске кіріскенді, зеңбірегі мен минометіне кезек беріп, осы маңды атыс астына алған болатын.

	Аз күннен бері тыншу тұрған осынау қара орман өңірінде аяқ астынан беймаза жарылыс, гүрсіл, дүрсіл басталды. Ойбайлап, азынап, абжыландай апшыны қуыра, снаряд пен мина келіп түсті үсті-үстіне... Сөйтіп, енді манағы жарылысқа екінші жарылыс жалғасты. Лезде жер қыртысы қақырағандай, шұрық-шұрық болды да қалды. Жер мен аспан арасы сатыр-күтір, тарс-тұрс. Тыныштығы бұзылғанын табиғат та сезінгендей. Жылбек терек түбіндегі астаудай шұқырға бауырын төсеп, жабысып қалған. Жау зеңбірегі бас көтертпейді. Біресе алдынан, біресе артынан, жарқ-жұрқ етіп жатыр. Жылбектің үсті-басы өрт сөндіргендей. Бет-аузы шаң-шаң, көзі ғана көрінеді. Аранын ашқан қу ажал таяп қалғандай сезінді Жылбек.

	«Мынасына қарағанда жау жендеттері біздің темір жолды бұзып жатқанымызды білді. Өздері көздеген нысанасын бірте-бірте ұлғайта түскенін қарай көр. Тезірек кейін шегініп, орын ауыстыруымыз керек болар. Бұл маңнан алыс кетпесе болмас деп түйді Жылбек. Ол орнынан тұра бергенде, оң жағындағы терек түбіне жау снаряды келіп жарылды. Теректі жуан тамырымен қоса жұлып, ыңыранта суырып жұмарлапжұмарлап жерге сылқ еткізді. От шалған ағаш жапырақтары қолма-қол бүрісіп, күл басып, реңсіз тартты. Бір тәуірі, Жылбекті құйындай үйріле соққан толқынның ұшқыны ғана соқты. Зеңбірек күркірі толастар емес.

	Жылбек бөлімі жедел шегінді, орманды сайдың шығыс қабағына шыға бергенде-ақ жау зеңбірегінің бірнеше снаряды бұлардың алдыңғы жағына күрс ете түсті. Тас-топырақ шоғыры бұлттай көтерілді. Жаңа тіптік жайқалып тұрған ағаштар опыр-топыр, ерсілі-қарсылы сұлап, сұлу орманның бұл тұсы қиқы-жиқы болды да қалды. Партизандар снаряд жарылған шұңқырларды паналады. Түн ауа атыс аз да болса, бәсеңдеді. Жылбек бөлімі тағы ілгерілей түсті. Әлден уақытта, анау әлгі темір жол бойында, оқ сеуіп зіркілдеген пулемет пен автоматтардың даусы естілді. Пулемет оғы сиырдың тіліндей жалаң қағып, қараңғы түнде сумаң-сумаң етеді.

	– Жаудың жазалаушылары да келіп жетті, біз бұл маңнан тезірек алыстап кетуіміз керек, – деді жолдастарына бұқпалай жүгіріп келе жатқан Жылбек.

	Темір жолға тол қойып тапсырманы орындаған Павлик пен Зарецкийдің бөлімдері де екі қанатта шегініп келеді екен. Әуелі олардың барлаушылары мен Жылбек барлаушылары бір-бірін танып, тіл табысып, енді үш бөлімше қанаттаса жылжыды.

	Жылбек етек-жеңін түгел түрініп жүгіруге ыңғайлана беріп, артындағы жолдастарына қарады. Олар сәл ілгерілей түсіп, тағы да бөгеліп қалған. Дәл осы кезде жау зеңбірегі гүрсілін тоқтатып, пулемет пен автоматқа кезек берген. Оқ түтеп тұр. Әйтеуір түн баласында көздеп атып жатқан жау жоқ. Олар тисе терекке, тимесе бұтаққа дегендей, пулеметін безектетіп, маржандай тізілген қызыл оғын сумаңдатып жатыр. Жылбек бөлімі жан ұшырып орман ішіндегі қалың бұталарға жетіп үлгерген еді. Әлден уақытта жау атуын бірте-бірте сиректетіп, демін ішіне тартып, тынышталғандай болды.

	Жаздың маужыраған барқыт түні орман үстіне түнере төніп тұр. Енді тыныштықты бұзып тұрған тек қана аспандата атқан жау ракеталары мен анда-санда ара кідік сақылдаған пулеметтері ғана еді.

	Бірақ бұл баянды болмады. Түн түңлігі көтеріліп, құлан иектеніп, таң ата ажал оғы қайта жауды. Пулемет пен автоматтар үйреншікті әніне басты. Қояр емес. Нөсердей оқ құсып жатты жау пулеметі. Кәдімгі, дағдылы ұрыс музыкасы.

	Бұл кезде түн бойғы жорықтан шаршап-шалдыққан, әбден титығына жеткен партизан бөлімдері түнделетіп темір жол маңынан едәуір алыстап, қалың орманды қақ жарып өтетін шағын ғана өзенге кеп тоқтаған болатын. Әбден қаталап келген жұрт мөлдір сулы өзенді көргенде, ентелей ұмтылысты. Жата қалып, суды бас көтермей сіміріп жатыр. Суық, мөлдір суды сағынып қалғандары сонша, кетер емес, басын қайта-қайта суға батырып, бетін еселеп жуып жатқандар да көп.

	– Тезірек болыңдар. Жау пулеметін қайта ойната бастағанын естідіңдер ғой. Таң бозарып қалды. Ілгері жөнелейік. Жазалаушылар алдымызды кесіп тастауы да мүмкін. Ал, болыңдар, кеттік, – деп Жылбек су ішкен жерінен атып тұрды да, қарғып өзеннің арғы жағасына өтті.

	Бір жас жауынгер жайбарақат сарын білдірді.

	– Жолдас командир, бостан-босқа абыржымасақ қайтеді осы? Асығатын не бар? Жау бізді қуып келе жатқан жоқ қой. Аз да болса, көз шырымын алайық, – деді ол. Өзін әбден шаң басқан, үлкен шегір көзі, ақсиған тісі ғана көрінеді, ұзын бойлы, тақыр бас жігіт.

	Жылбек оған ойлана қарады.

	«Сенің бізге қосылғаныңа бес күн болған жоқ, жігітім... Білгішсінбе келе салып. Сенің айтқаныңды істеп, осы жерде жатып қалсақ, жаудың қолына өзімізді байлап береміз ғой».

	Ал іштей осылайша сөккенімен, айтқан сөзі қысқа болды.

	– Сөзді тоқтат!..

	Шоқша сақалды, күнге күйіп әбден тотыққан, көпті көрген қарт партизан ол жігіттің бетін қайырып тастады:

	– Сен не білесің? Жау қулығы мен тактикасын мына біз білеміз.

	Олардың да тыңшылары қарап жатпаған болар, – деді.

	Басқалар да жасаң сөз айтқан жас жігітке алара қарады. Ал Әбдіғали болса, тіпті ішіп-жеп барады. Жігіттің қасына барып:

	– Партизан болғың келсе, бұйрыққа тіл тигізбе, жігітім! – деп сыбырлады.

	Жігіт күмілжіңкі тартып, төменшіктеп қалды:

	– Мені сөкпеңіздер. Мүмкін, ойламай, қате айтқан болармын. Несіне, бәрің маған жабыса кеттіңдер. Сендердің «көп білетіндеріңді» білемін. Осынша, сөкпесеңдер де болмай ма? Жай айтсаңдар да түсінемін, – деді орнынан ата тұрып.

	Таң аппақ болды. Балауса жапырақты ұсақ шіліктің аққан су екпінімен баяу ғана тербелген болар-болмас сыбдыры келеді құлаққа. Шілденің маужыраған, әсем таңы. Орман іші тым-тырыс, құлаққа ұрған танадай. Тек ағаш жапырақтары алақанын жайып, бозарған таң жары ғына шағылысып, баяу сыбдырлап жүрекке жылы, біртүрлі әсем әуенге салғандай. Терең судың иіріміне ұқсап, үйіріле қозғалып, жапырақтарын жайып, партизандар алдында құрмет көрсетіп, бас изеп тұрғандай көрінеді. Осындай табиғат көркіне көз жіберген Жылбек ойға да кете береді:

	«Шіркін дүние-ай, осы соғыстан үй ішіміз болып аман-есен елге қайтсақ, өмір бойы бақытты семья болар едік-ау. Елге орнаған бейбітшілікті, сәулетті өмірді, асау Ертісті, туып-өскен, кіндік кескен жерді көрген жанда қандай арман болар екен, шіркін» деп бір қойды. Өзімен-өзі сырласқандай. Оның көңіл күйі бір сәт бүтін шар тарапты, шолып, мынау мама ағаштай, бұтақ жайып кеткендей көрінді.

	Партизандар қозғала берген мезгілде, жау бөлімдері автоматтарын безектетіп келіп те қалған еді.

	Партизан қауым жақындап қалған жауға жауап бере қоймады жымжырт, жұмбақ шегінді. Әр тұстан тосқауыл, бөгесін қалдыра отырды. Оң жақ бүйірдегі Павлик бөлімі де жау оғына қарсы оқ атып, жауап бермеді. Шегіне берді. Тосқауыл топ та, мүмкіндігінше, тырс етіп оқ шығармауға, сыр білдірмеуге тырысты.

	Жылбек үндемей жүріп, адамның жан сырын осы сергелдең үстінде ұққыш-ақ. Кейде тіпті бір жұпыны ғана кісінің бойынан елде жоқ, өзгеше бір қызғылықты мінез таба біледі. Қасындағы Тамараның бір жағдайға қынжылып келе жатқанын сезіп қалған ол:

	– Тамара, сен бір нәрсеге қапа болған сияқтысың. Байқа, ойға берілемін деп, қаптаған жау оғына тап болып жүрме, – деді.

	– Менің бірдеңені ойлап келе жатқанымды қайдан біліп қойдың?

	– Білмегенде?.. Көңіл күйлеріңді ұқпасам, командир боламын ба?

	– Өзің де байқа? Ажал араны алыс емес қой мұндайда. Жаудың автоматын безілдетіп келе жатқаны анау.

	– Екеуміз де абай болайық. Келістік қой...

	Қалың топ, орманды паналап негізгі күшке қарай бет алды. Бұл топ Шилин әкелген «Үлкен жер» тапсырмасын орындап, фашистерге қарсы бірінші рет рельс соғысын бастады. Бұл рельс соғысы енді үдей түспек...





КҮДІК




	I

	Гестапо бөліміне бастық төзбей, бірі – бір, екісі – екі мерт болып кеткендіктен, аса сақ, тәжірибелі деп, Берлин Ранкенауды Н. қаласына жіберген болатын. Сақтығына бағып, ол қызметіне ертерек келген еді бүгін де. Штабқа басқа офицерлер келіп үлгермеген мезгіл. Төр жақтағы терезе алдына қиғаштай қойылған стол басына келіп отырды. Оның көзі стол бетін қаптаған қызғылт матаға түсті. Гитлершілдер арасында осы бір Ранкенаудың өзі сақ, қырағы деп саналғанымен, шын қасиеті күдік, қорқақтық мінезден аса қоймайтын.

	Қазірде де оның көңілінде күдік оянды. Қызыл матаға мән бере қарап қапты:

	«Әлде бұл партизандардың «қайда барсаң да қызыл партизандар дан құтыла алмайсың, күнің санаулы деген белгісі ме екен?» – деп бір күдіктенді. Тіпті өзінен-өзі сезіктенгені сондай, столдың тартпасын ашып, әлденені іздеп әуреленді. Оң жақ тартпаның астыңғы бөлегін ашып, аузы-мұрнынан шығара салған, әбден уақыты өткендіктен сарғайған қағаздарды көрді. Қағаз бетін бір елі шаң басқан.

	Дегенмен, тіміскілік шеберлігі де жоқ емес; тартпаны бөгде біреу ашқанын шаңға түскен жалғыз саусақтың болар-болмас таңбасынан байқап қойды.

	Қағаз шаңындағы саусақ ізі ішкі өзегіне найзадай қадалып маза сын әбден кетірді. Ол шытырман күмән бұлтының астында қалды:

	«Менің тартпамды ашқан кім екен? Оған не керек болды? Әлде, партизан барлаушыларының бірі келді ме? Олар осынша күзеттен өтіп, бұл үйге қалай кірді? Бұл не жұмбақ? – деп өңі бұзыла бастады. Столынан қозғалмастан, қаққан қазықтай мелшиді де қалды. Тартпаны қайта жабудың да, керексіз ескі қағазды алып тастаудың да жөнін таба алмай, көп ойланды. Столға қойылған мина гүрс етіп жарыла қалса, бүтін үйді аспанға лақтырады. Ранкенау мырзаның күлін де таба алмассың.

	Ол үрей көзімен отырған бөлмесінің бұрыш-бұрышын тағы бір шолып өтті. Сол жақ бұрыштағы қара сырмен сырланған темір пешті көрді. Пештің бөлме ішіндегі аузы шойын қақпақпен мықтап жабылыпты. Қарсы алдында қабырғаға жақын қойылған диван. Ол жылтыраған қара былғарымен қапталып, сырып тасталыпты. Дәл сол қабырғаға етік киген, қалтасы шығыңқы, тізесі сүйір шалбар киген, қоңыз мұрт, ойнақы көз Гитлердің үлкен суреті ілінген. Бөлме қабырғасы шала-пұла ақталған екен. Төбедегі күңгірт тартқан тақтай бөлме ішін қара көлеңкелеп тұр.

	Әлден уақытта барып, Ранкенаудың есіне ауыз бөлмеде отырған кезекші офицер мен солдат түсті. Ол оң жағында табақтай дөңгелек столдың үстінде жатқан электр қоңырауының түймесін басып қалды. Есіктен асып-сасып, жүгіре кірген солдат:

	– Сіздің шақыруыңызбен, подполковник мырза! – деді.

	– Сен не қылған тәртіпсіз солдатсың! – деп дүрсе қоя берді Ранкенау.

	Бастығының ышқына қырылдап шыққан даусынан секем алған солдат оң қолының екі саусағын маңдайына тақап:

	– Подполковник мырза, не болды, айтыңызшы? – деді.

	– Не болғанын қайтесің? Қара, мына менің столымның тартпасын дағы қағазды. Мұны алып, тастауға да қолың тимеді, ә?!

	– Мырза, кәне, алып тастайын. Мен столдың тартпасын ашқан жоқ едім. Ғапу етіңіз.

	– Кел, тез тазала. Сен байқа, кім білсін, оның астында не пәле жатқанын?

	– О не дегеніңіз, мырза? Бұл үйге ешкімді де жіберген емеспіз.

	– Сен не қылған түсінбейтін солдатсың. Жау өз ішімізден шықпағанын қайдан білесің? Оған сенің көзің жете ме?

	– Гестапоға келетін адамдардың бәрі белгілі електен өтіп шыққан кісілер емес пе? Олардың бәрі де сенімді емес пе? – деп солдат өзінің ұзынсонар әңгімешілдігіне баса берген, – мәселен, мырза, мына мені осы арадағы күзетшілікке қою үшін екі ай тексеріп, електен өткізді емес пе? Бұл өзі...

	– Доғар, тоқтат! – деді Ранкенау, – тартпадағы қағазды мен қайтып келгенше тез алып таста. Ішін әбден тазала.

	– Құп, мырза.

	– Бол, тазала! – деп Ранкенау солдатқа бұйрық берді де, столдан сақтықпен тұрып, денесін бұйымдарға тигізбей аулақ кетті, сонан соң жіті басып сыртқа қарай ғайып болды.

	Ол гестапо орналасқан көк шатырлы ұзын сарайдың сыртына барып, жүрегі аузына тығылып, екі иығынан дем алып, біраз тұрды. «Өлсе, әлгі солдат-ақ өлсін» деп ойлады ішінен, қанға бөккендей екі көзі қып-қызыл боп қанталап, әлсін-әлі үйге қарай берді.

	Көп ұзамай подполковник шаңын бұрқырата қағаз құшақтап, ештеңе болмағандай, қаннен-қаперсіз далаға шыққан солдатты көрді.

	– Қалай, ештеңе жоқ па екен? – деді даусы дірілдеп.

	– Ештеңе де жоқ, тақсыр. Столдың барлық тартпасын тексеріп шықтым. Қағаз біткеннің бәрін шығарып тастадым, – деді солдат, гестапо басшыларының мінез-құлқын білетіндіктен бір сырды бүгіп қалды. Стол тартпасындағы қағаздың астынан табылған минаны подполковникке айтпады, оның үрейін ұшырғысы келмеді. Білсе, кейін білсін, «өзімді әуре етіп жүрер» деп ойлады солдат.

	– Енді, кеңсеге кіре беруге бола ма?

	– Болады. Дегенмен, бір тексергенді қайталап тексеретін әдетім бар еді, сәл тоқтай тұрыңыз. Мен үйдің ішін тағы бір қарап шығайын.

	«Мына солдат Германия империясына әбден берілген екен. Менің сезіктеніп тұрғанымды біле қойғанын қарашы, өзі бір тәртіпті солдат екен», – деп ойлады есін енді жинай бастаған Ранкенау. Іле-шала үйден қайта шыққан солдат:

	– Подполковник мырза, үйге кіруге болады. Барлық тесікті тексеріп шықтым, ештеңе де жоқ.

	– Ана есік жақтағы диванның артын тексердің бе?

	– Диванды орнынан қозғап артын да, астын да қарап шықтым. Ештеңе көзіме түспеді.

	Бірақ подполковник күдіктен айығар емес, сұрақ бергенін қоймайды.

	– Сен диванның үстін көтеріп көрдің бе? – деді.

	Осы орайда Ранкенаудың есіне қысты күні, өзі түскі тамаққа шығып кеткенінде, диван ішіне қойылған мина жарылып, бүтін кабинетін аспанға лақтырып тастағаны түсе кетті.

	– Жоқ, қарамадым.

	– Ендеше, байқа, өзің жеке барма. Анау екі қабат үйде мина ұстайтын аппараты бар фельдфебель тұрады. Соны маған шақырып кел. Кім білсін, диванды көтеріп қалғанда бір жерге байланған шнурды үзіп алып, ішінде мина болса жарылып кетуі де мүмкін. Бар, тез қайт.

	Іле-шала әлгі подполковниктің айтқан фельдфебелі де келді.

	– Міне, фельдфебель мырза да аппаратын алып жетті, – деді солдат.

	– Фельдфебель, менің кабинетімді...

	– Құп, подполковник мырза, – деп фельдфебель солдатты ертіп, үйге кіріп кетті.

	Ранкенау далада көп тұрды. Бұл кезде ол аспан астындағы жанды да, жансыз да заттың бәрін жек көріп тұр. «Сенім жоқ, жердің үсті ғана емес, асты да сенімсіз. Анау аспан да, сонау орман да... Бәрі-бәрі сенімсіз» деп ойлады ол. Үйге кіріп кеткен адамдар кешіккен сайын, оның дегбірі қашты. Қағып қойған қазықтай қозғалмастан, бір жерде тұрып қалды. Қазір енді осынау тұрған жерінің өзіне де күдікпен қарайды. Екі көзін кабинеттің терезесінен алмайды. Кабинетке кіріп кеткен адамдардан ешқандай белгі болмады. «Сендерге не болды?» деп үйге кіріп баруға жүрегі дауаламайды. Ашуланып ерсілі-қарсылы жүре бастады.

	Бірақ сол тұстан ұзап кете алмай, орала берді.

	Аз уақыттың өзі оған таусылмастай көрінді. Екі қолын қалтасына салып бірдеңені іздегендей болды. Сәлден соң бір темекіні күректей тісіне қыстырды да, шақпағын бас бармағымен шырт еткізіп, шылымын тұтатты. Қолы дір-дір етеді. Шылым түтінін біресе ішіне тартады, біресе будақтатып аспанға ұшырады. Осы сәтте ту сыртынан:

	– Подполковник мырза! – деген дауыс шықты. Жалт қараса, есік алдында тұрған күзетші екен.

	– Не боп қалды?

	– Мырза, ғапу етіңіз. Диван ішінен бір мина, темір пештің ішінен екі мина, сіздің столдың тартпасындағы қағаз астынан бір мина табылды, – деді өңі-түсі қашып.

	Ранкенау да тіксіне қалды: «Бәсе, мен босқа сезіктеніп жүр дейсің бе? Мен де талайды көрген адаммын. Қайта құдай сақтады. Стол тартпасындағы жалғыз мина жарылса да, менің сүйегімді жинап алуға болмас еді-ау...» – деп қорқып та, өзінің осынша сақтығына мақтанып та тұр.

	Дәл осы кезде Ранкенаудың күртиген жирен қасты қабағы қатулана тұнжырап, шодыр маңдайын ерсілі-қарсылы осқылаған әжім іздері тереңдей түскендей болды. Екі ұрты суалып, еті қашқан жағы мен шықшытының сүйектері жықпылдана, шодырая түсті. Жұқа ерні көгілдірлене кезеріп, Ранкенаудың тұла бойы безгегі ұстағандай селк селк етеді. Шыңырау түбіндегі судай жылтыраған шүңірек көзі қанталап, өзі қорқау қасқырға ұқсап кетті. Әлгінде ғана нарттай қызыл өңінде бір тамшы да қан қалмапты, боп-боз. Екі қолын мықынына тіреп, жаңағы хабар берген күзетішінің қасына жақындай түсті.

	– Фельдфебель жоғалды ғой. Не істеп жатыр? Екі-үш минаны алып тастауға да осынша уақыт керек пе екен? Әлде, тіпті үй толы мина боп, арылта алмай жатыр ма?

	– Олар басқа көршілес бөлмелерді де тексеріп шығамыз деген.

	Ранкенау үндеген жоқ. Ішінен: «Онысы дұрыс. Әбден тексеріп шыққандары жөн» деді. Фельдфебельдің мұнысына риза болған көңіл білдірді. Түйіліп келген ашуы тарқап, сабасына түсіп, жымиып күлді де, кейін шегінді. Подполковник әр нәрсені ойлап, көп тұрды. «Ех, орыстар, ех, советтіктер! – деді тісін қайрап, – бұларды түгел қыру керек дегенді фюрер қалай данышпандықпен айтқан!.. Мынау өткен түннің оқиғасы. Егер, бұрынырақ қойылған мина болса, әнеугіден бері әлдеқашан жарылуға тиісті еді. Бірақ жарылмады. Ендеше, бұл миналарды өткен түні, болмаса, таңертең, мен келмей тұрып қойған. Кім қойды? Түн баласында бұл үйге ешкімді жібермеуге тиісті. Қалай кірді, кім кірді бұл үйге? Мүмкін, таңертең ерте келіп, үй жинайтын әйелдердің біреуі қойды ма екен? Олар минаны қолына ұстап, күзетшінің алдынан қалай өтті? Тексеру керек? Тексеру... Әлде, осы күзетте жүрген солдаттардың біреуі қойып жүр ме? Бұларға да сенуге болмайды. Биыл Гитлер Германияда жаппай мобилизация жүргізгенде, армияға талай қоқыр-соқыр сенімсіз адамдар алынды. Сенімді адам ба, сенімсіз адам ба, оған фюрер қарады ма? Әйтеуір, таза неміс ұлты болса болды. Бәрін де талғамай ала берді. Сондықтан бұларға да сенуге болмайды. Енді кімге сенеміз? Әлде, көше-көшеге полицайларды күзетке қоямыз ба? Олар қаруланып алып, топ-топ болып қашып кетіп жатыр. Мұндай стратегиялық мәні бар станцияларды партизандардың шабуылынан сақтау үшін жоғарғы штабтан «СС» әскер бөлімдерін жібер деп сұрасам ба екен? «СС» әскері... Бұл сұрауымды орындаулары да мүмкін-ау, сірә. Бүгін жоғарғы штабқа шифровка берейін. Басқа лаж табылар ма? Ең дұрыс шешім осы болар. Бермесе өздерінен қалсын. Ертеңгі күні партизандар бұл станцияны жойып жіберсе, оның жауапкерлігі менде болатындығы сөзсіз. Менде ғана. Ойлан. Ойлан, Ранкенау», – деп түйді ол.

	Ранкенаудың да, басқаның да ашу шақырып, қабағын қарс түйгенімен, табиғат әлемінің ісі жоқ. Табиғат әрқашан мейірбан. Оңтүстікке қарай баяу жылжып жүзген жұқалаң, қабыршақ ақша бұлт көрінді. Найза бойы көтеріліп, нұрын шашқан шілденің шуақты күнінің шұғыласы нарттай қызғылт даланың қызғалдағын құлпырта алаулап тұр.

	Бір кезде Ранкенаудың көзіне біресе әуені қақ жарып, аш күшігендей жерге қарап түйілген, біресе атылған оқтай, ақша бұлтты қақ жарып, аспанға ұмтылған самолет көрінді. Самолет бауырына жазылған фашистік белгі көзіне түсті, бағанадан бері көңілі жабыққан ол енді ғана есін жиғандай, жымиып езу тартты. Самолеттің ұшуы жанын жеген қорқынышты аз да болса, сейілткендей сезінді. Екі күн бұрын көрші қаладағы аэродромда болған оқиға да есіне түсті. Орыс самолеттерінің бір тобы келіп, сол аэродромды бомбалап кеткен-ді. Аңғарға кіріп үлгермеген бірнеше самолеттің быт-шыты шыққаны көзіне елестеді.

	Осы арада ойдан ой туып, майдан жағдайын өзінше шолып өтті: «Біздің фюрердің жеңімпаз армиясы Батыс майданда шабуылға шығуға тиісті еді. Айтылған мезгілі өтіп кетті-ау, – деді Ранкенау. – Қуана қоярлық та ештеңе жоқ. Қару-жарақ, әскер тиелген поездарға партизандар шабуылы көбейе бастады. Шпал мен рельстің асты толған тол, жарылғыш зат. Өткен түні ғана Брянск, Орел қалаларына қарай кетіп бара жатқан үш эшелонды партизандар құлатыпты деген хабар жетті. Шығын күннен-күнге көбейіп барады.

	Партизандар темір жол рельсін бұзуды тіпті жиілете түсті. Осыдан екі күн бұрын Рославль қаласының батыс жағындағы Зверинки станциясына жақын жердегі темір жол рельсін төрт километр бойы бұзып, талқандап кеткен. Кешегі алған хабарға қарағанда, екі-үш жерде темір жол көпірі қиратылған. Гестапо кеңсесінің алдында тұрған күзетшіні көрді. Әлі ішкі жаққа ешкімді жібермей тұр екен. Бұл кезде Гестапо штабының офицерлері де жиналып қалған еді. Олардың біреуі анандай жерде тұрған подполковниктің қасына келіп:

	– Хайль Гитлер! – деп сәлем берді. – Подполковник мырза, бұл жерде неге тұрасыз? Кеңсеге кірмейсіз бе?

	Өзімен тетелес офицерлер болғанымен де, Ранкенау қабақ жылытпады оларға. Сұрақ қойған офицерге қанталаған көзін тоқтата қарап:

	– Көрмейсіз бе, күзетшінің кеңсеге ешкімді жібермей тұрғанын? – деді. Даусында ашу сарыны бар.

	– Күзетшіге кеңсеге жіберме деп бұйрық берген кім?

	– Мына, мен! – деді Ранкенау. Даусы тым қатқыл шығып кетті.

	– Неге, не боп қалған? – десті бәрі де.

	– Штабқа партизандар мина қойып кетіпті, – дей бергенде миналарды еппен көтеріп есіктен шыққан фельдфебель мен солдат көрінді.

	– Подполковник мырза, сіздің кабинеттегі пештің ішінен екі мина, столыңыздың тартпасынан бір мина тауып алдық. Енді болмаса жарылуға қалыпты. Құдай сақтапты сізді. Сіздің сақтығыңыздың бір пайдасы тиді. Құдайым жар болған, су ішеріңіз бар екен! – деп, анау әлгі әңгімешіл солдат ұзақсонар сөзге басты.

	– Мен мұндайдың талайын көргем ғой. Әр уақытта сақтық керек, – деді Ранкенау өзіне-өзі риза болғандай.

	– Иә, сақтық керек...

	– Диванның арасынан да мина шықты дегені қайда?

	– Иә, диван арасынан да сағатпен жарылатын бір мина таптық.

	– Мұнша минаны бір кісіні өлтіру үшін қойған ба?

	– Бір кісі үшін қойылмаған. Осы штабты төңкере салу үшін қойылған болар.

	– Әкет мына қолыңдағыңды.

	– Енді жарылмайды. Оның жанды жүйесі – запалын алып тастадық.

	Енді осы кабинет бөтен сияқтанды. Бұрыш-бұрышының бәрі суық тарта қалған. Үрейі қашқан Ранкенау төрдегі столының басына келіп отыруын отырды. Бірақ найза ұшында отырғандай, суық сезім айығар емес. Жан-жағына қарай береді. Кең кабинетті көзімен әбден шолып өтті. Кабинетінің кең болып кездескеніне сүйсінді де. Алдындағы қабырғаға ілінген Гитлердің суретіне қарап біраз уақыт көз алмастан отырды. Өткен түнді кірпік ілместен өткізгені бар, есінеп те қойды. «Аз да болса, мына диванға жантайып алсам қайтер еді... жоқ, болмайды... қызмет уақыты. Жату түгіл, қисаюға да болмайды. Біреу-міреу көріп қалып, жоғарғы жаққа жеткізсе, тіл тартпай кетемін ғой. Онда мені бірден майданға аттандырады», – деп өзіне-өзі тоқтау салды.

	«Бұл дүние тас-талқан неге болмайды. Ранкенау жалғыз неге қалмайды».

	Фашистік идея адамды қара ниет аңға айналдырды. Мынау да соның құрбаны еді.

	Подполковник орнынан тұрып, оң жақтағы аулаға қараған терезе алдына барды. Далаға қарап, сәл уақыт өткен-кеткеннің ізін бағумен болды. Оның көзіне асханаға қарай ыдыс-аяқ көтеріп өткен әйел түсті.

	«Бұл әйел қайдан шыққан? Гестапоның ауласында мұның не шаруасы бар? Қолындағы ыдыс-аяғы несі? Қайда апара жатыр? Әлде, пештің ішіне мина қойып кеткен осы әйел ме екен? – деп Ранкенау бөлменің терезесін ашып, мойнын созып, әлгі әйелден көзін алмай қарады. Әйел асханаға кіріп кетті.

	Подполковникке бұл әйел жұмбақ күйінде қалды. Есі-дерті сол әйелде. Ішінен: «Өзі тіпті өңді де адам екен», – деп нәпсісін де сездіріп қойды.

	Оның қазір жанын жеп тұрған жұмбақ – мина қойған адам. Соны қайткен күнде табуды ойлап тұр. Ол терезеден қарап көп тұрды. Көшенің екінші бір бұрышындағы қоңырқай ағаш үйге қарай кетіп бара жатқан екі қызды көрді. «Мүмкін, минаны қойып, енді түк көрмегендей көшеде қыдырып жүрген солар ма екен?» – деп те ойлады Ранкенау. Бір заматта кабинеттің есігі ашылды.

	– Подполковник мырза, сіздің шақыруыңызбен келдім, – деді ұзын бойлы, ашаң жүзді капитан.

	– Капитан мырза, амансыз ба? Бүгінгі жағдайды естідіңіз бе?

	– Сіздің кабинетіңізден табылған миналар жайы ғой?

	– Иә, соны айтамын. Егер, білген болсаң, минаны қойған адамды іздеуге кірісу қажет деп бұйырамын.

	– Біздің осы қаладағы қарулы күштің бәрі де партизандарды іздеуге кірісті. Бірнеше сезікті деген адамдарды ұстап, залогқа алдық, жауып тастадық. Біздің тергеушілер енді оларды қағыстыра бастайды.

	– Айнала күзетші тұрған штабқа мина көтеріп кіріп кеткеніне таңым бар. Сен өз ішімізді де байқа. Мүмкін, өз адамдарымыздың ішінде салпанқұлақ болып жүрмесін.

	– Оларды да тексереміз. Мина қойған адам – штаб офицерлері нің жиналатын уақытын да білетін кісі. Қойылған минаның жарылатын мезгілі штаб офицерлерінің жиналған уақытына сәйкес келеді.

	– Солай ма екен? Жарылатын мезгілі офицерлердің таңертеңгі осы кабинетте болатын жиналысына дәл келтірілгенін қарай көр, ә!..

	– Құдайдың өзі сақтаған, әйтеуір...

	– Иә, құдай біздің жақта. Менің сақтығымның бір пайдасы тиген!

	– Дұрыс айтасыз. Сіздің сақтығыңыз болмаса, біздің бәріміз осы жерде жайрап жататын едік бүгін.

	– Сен бұл операцияны өзің басқарасың. Басқа адамға сенуге болмайды.

	Капитан қуанып кетті. Фашистік идеяның желігі бар бойында; оның үстіне соғыстың қызуына еліккен мастығы мен жастығы бар.

	Бір соқпа құйын. Олар – гитлеризмнің жемісі, қазір бар, ертең жоқ. Өмірлерінің қысқа екенін бұлардың айуандық табиғаты түйсінеді де. Сондықтан бүгінгіні ертеңге қалдырмай, деп қалғысы, барды жоқ етіп бәрін суға жібергісі келеді бұлардың.

	– Сіз тапсырған соң басқарамын, әрине! – деді капитан қолын тік көтеріп, – хайль Гитлер!..

	– Сен ең алдымен осы қаладағы тағы сезікті деген адамдарды ұстайтын бол.

	– Олардың бәрін ұстап, түрмеге жауып жатырмыз. Қаладан бірде-бір адамды шығармай тұрмыз.

	– Қалаға маңайдағы деревнялардан келген адамды қайтеміз, жіберейік пе?

	– Менің ойымша, оларды жіберу керек, бірақ соңына бақылау қойған жөн, ұстау керек, қыру керек!..

	– Иә. Қалаға келген адамдардың байланысатын кісілерін де біліп отырғанымыз дұрыс.

	– Мына асханада істейтін адамдарды да тексеріңіз. Жаңа ғана менің тереземнің алдынан ыдыс-аяқ көтеріп бір жап-жас, өп-өңді әйел асханаға кіріп кетті. Кім білсін, оның қандай адам екенін? Мен орыстардың бірдебіреуіне сенбеймін. Фюрерге адал қызмет етеміз деп, бізді сендіріп, ішінен қастық ойлап жүретіндері толып жатыр.

	– Әлгі, тамақ тасып жүретін әйелді айтасыз ба?

	– Иә, соны айтамын.

	– Кешіріңіз, ол өте жақсы кісі. Бізге қастық істейтін адам емес. Біз осы жерге келгелі, осында таза қызмет етеді. Оның екі ағасын, әкесін, большевиктер «халық жауысың» деп атып жіберіпті. Ол – Совет өкіметіне қарсы кісі.

	– Ах, солай ма? Оны сен қайдан білесің?

	– Білемін. Осы гарнизондағы орыстардың бәрін де тексеруден өткізгенмін. Сіз айтып отырған әйел әбден тексеруден өткен. Егер, бізге жаулық жасағандай болса, осы уақытқа дейін бір көрініп қалатын еді ғой. Бағанадан бері терезенің алдында түрегеліп тұрған Ранкенау стол үстіндегі темекісін алып тұтатты да, капитанға қарап үндемей, екі көзін қадап сәл тұрды. Оң аяғын алдында тұрған орындыққа қойып, сол қолымен мықынын тіреп аузындағы темекісін бұрқырата бастады.

	Аузынан будақтаған көк түтін басынан асып, ту сыртындағы ашық терезеден сыртқа шығып жатты. Бір кезде:

	– Капитан мырза, сізге тапсырманы орындауға кірісуді бұйырамын, – деді подполковник оң қолындағы темекінің қалдығын терезеден атып жіберіп.

	– Олай болса, мен кеттім, – деп капитан шыға жөнелді. Қалтасындағы күміс сағатына қарап подполковник: «Сағат сегіз болыпты. Менің де темір жол вокзалына баратын уақытым болған екен», – деп есікке қарап жүрді.

	Бағанадан оны тосып отырған атқосшысы да бірге кетті. Екеуі ұзын көшені бойлап жүріп келеді. Подполковник бүгінгі естіген-білген оқиғаны сарапқа салып келе жатқандай түрі бар. Тіпті, қасында қатарласып, иық тіресіп қалмай жүрген атқосшысының бетіне де қарамады. Тіл қатпады. Түнеріп, қарсы жолығып амандасқан бірен-саран солдаттарға жауап беруді де қойды.

	Ол бір мезет ішінен:

	«Кең байтақ Россияның осы бір жерінен өзімізге сенімді бір серік таба алмағанымызға таңым бар. Соғыс басталмас бұрын Гитлер мырзаның бізді жинаған бір мәжілісінде Россияны аз күннің ішінде басып аламыз. Совет өкіметін көпшілік халық қолдамайды дегені қайда? Өзгесі өзге, тіпті полицай, староста болып тағайындалған орыстар тамағымызды ішіп, киімімізді киіп, қаруымызды алып, партизандарға қосылып, біздің өзімізге қарсы шабуыл жасап жатқаны мынау. Бұл жағдай тек қана біздің осы қалада ғана емес, басқа қалаларда да солай көрінеді. Сондықтан қаланы өзіміздің әскери бөлімдеріміз ғана күзеткені жөн...» – деп іштей байлам жасады. Ол вокзалға қалай келіп қалғанын да сезбеді.

	– Подполковник мырза, қош келдіңіз! Өткен түні белгісіз жау су қоймасына мина қойып, талқандап кетіпті!

	Демін ішіне тартып тына қалған Ранкенау оң жағынан шыққан дауысқа жалт қарады. Алдында тұрған осы станцияны күзететін әскери бөлімшенің командирі екен. Тосыннан берілген рапортқа үрейленген оның даусы дірілдеп шықты.

	– Не дейсің? Қайталап айтшы!

	– Су қоймасын өткен түні жау мина қойып жойып кеткен, енді минут сайын майданға қарай ағылып жатқан поездарды, әскери бөлімшелерді сумен қамтамасыз ете алмай тұрмыз.

	– Су қоймасын тез арада қалпына келтіру керек!

	– Бұл оқиғаны сізге бұрын баяндаған жоқ па еді?

	– Түнде штабтағы кезекші офицер айтқан еді. Бірақ мен су қоймасы деп ойламаппын. Бүгін таңертең осы оқиғаны кезекші офицерден білмек болған едім, бірде-бір офицер дұрыстап айтып бере алмады. Оның үстіне өз астымыздан пәле шығып, таң атқалы бәрімізде де ес-түс қалмады... Енді өзім келдім.

	– Тіпті жақсы болды. Өз көзіңізбен көріңіз, мырза!

	– Гестапоның барлық күшін жауды табуға салып жатырмыз. Қазір осы қаланы түгелімен біздің бөлімдеріміз қоршап алды. Ешкімді сыртқа жібермеуді бұйырдым.

	– Ранкенау мырза, сіз фюрердің сенген адамысыз. Осы жолда сізге барлық жақсылықты тілейміз.

	– Рақмет сізге, – деп Ранкенау екі өкпесін қолына ұстағандай, екі иығынан дем алып, бұзылған су қоймасына жетті.

	Ранкенау бастаған топ түнде күлін аспанға шыққан су қоймасының орнын көріп тұр. Бұл жерде адам баласы су қоймасы болды деп ойлайтын емес. Кіші-гірім төбені ішек-қарнымен аспанға атқанға ұқсайды. Орны лай сулы көлге айналыпты. Қызыл кірпіштің сынығы бір төбе болып өз алдына жатыр. Әр жерде шашылып жатқан кірпіш қалдықтары ғана қопарғыш күші аса күрделі мина жарылғандығын еске салады. Гүрсілдеп жарылған, тегеуріні ысқырып құлақты тұндырған ащы үндер, демін ішіне тартып жаңа ғана тына қалған секілді.

	Подполковник қасындағы бір офицерге:

	– Бұл жерге еш жан жібермеу керек. Күзетші қойылсын, – деді.

	– Күзетшінің керегі не?

	– Керек болғанда қандай. Біріншіден, су қоймасын қайта тұрғызу керек. Екіншіден, біз партизандарды іздеуге кірісеміз. Қойманың маңайында мина қойған адамның бір белгісі қалмауы мүмкін емес. Сондықтан бізден рұқсат болмай күзетшіні алмайсың бұл жерден.

	– Құп болсын, Ранкенау мырза, – деп ол қасындағы екінші бір офицерге күзетші қою жөнінде бұйрық берді.



	II

	Гестапо бастығы Ранкенау өз кабинетінде отыр. Таңертеңгі тамағын жаңа ғана ішіп болған ол ауыз үйге шығып, қолын, жуып, сүртініп қайта оралды. Ауыз бөлмедегі офицердің біреуін шақырып:

	– Партизандарды іздеу операциясының жайы қандай? Менің бұйрығымды орындау үшін қолданылып жатқан шараларыңды баянда! – деді.

	– Подполковник мырза, қаладан бірде-бір жанды сыртқа шығармайтын еттік. Бірен-саран қашқысы келген адамдарды ұстап жауып қойдық.

	– Олар қайда?

	– Осы гестапоның түрмесінде отыр.

	– Олай болса, олар біздің қолымызда, ешқайда кете алмайды. Сен мина жарылған қойманың маңындағы із біткеннің бәрін тексер. Барған адам із қалдырмай қоймайды.

	– Сіз де барып келген жоқсыз ба?

	– Біз қойманың орнына жақын барғанымыз жоқ. Анадай жерде тұрып көрдік.

	– Оны тексереміз. Менің таң қалатыным – қойманың есігінде тұрған күзетші не бітірген?

	– Күзетшінің өзін өлтіріп кеткен, – дейді.

	– Оны атып кетіпті.

	– Қалай атып кетеді? Мылтықтың даусын маңындағы адамдар неғып естімеген? Менің соған таңым бар.

	– Жарылған минаның дауысын ести сала түнде мен сол жерге барып қайтқанмын. Күзетші минаның жарқшағынан өлмеген. Алдымен оны атып өлтірген. Содан кейін мина қойған.

	Кейінгі кезде партизандар дауысы шықпайтын мылқау мылтықтарды пайдаланып, түн баласында көпірдегі, темір жолдағы тұрған күзетшілерді дабырасыз атып өлтіреді дегенді осыдан біраз бұрын неміс барлаушылары хабарлаған еді. «Солардың айтқаны дұрыс болды», – деп білді Ранкенау. – Ондай мылтық біздің станцияға қалай келді? Сол маған жұмбақ...» – деп ойлады. – Осы қалада тұратын орыстардың өздері партизан емес екенін қайдан білесің? Күндіз бізге жұмыс істеп, болмаса үйінде бұғып жатып, түнде бізге қарсы зиянкестік жасамайтындығына кім кепіл?»

	Артынша әрекетке кірісті:

	– Осы станция басындағы еркек біткеннің бәрін мына кеңсенің алдындағы алаңға жинаттыр, – деп бұйырды.

	– Сіздің бұйырығыңызды орындауға кірісуге рұқсат етіңіз, Ранкенау мырза! – деп әлгі ұзын бойлы, жирен шашты, көк кительді офицер далаға шығып та кетті.





БҮЛІК




	I

	Подполковник Ранкенау есік алдындағы алаңға кабинеттің үлкен терезесінен қарағанында, қосақтаған қойдай тізіп қойған, бас киімдерін қолтықтарына қысып, бастарын төмен иіп тұрған адамдарды көрді. «Е, келген екенсіңдер! Дұрыс болған келгендерің! Сендерге фюрер әскеріне қол көтеруді көрсетейін мен», – деп ойлады қанталаған екі көзін сырттағыларға қадаған Ранкенау.

	Подполковник өз кабинетінің ішінде ерсілі-қарсылы жүріп, үсті-үстіне еселеп шылым тартты. Бір кезде оның көзіне есік жақтағы қабырғаға ілінген Гитлердің суреті түсті. Суретке жақын келіп көзін алмай көп тұрды. Оған фюрер: «Мына есік алдындағы адамдар – сенің жауың, оларды ат, жой, қыр», – деп тұрғандай көрінді. Шынында нақ осындай өсиет сөзді бұл осы адамның «Менің күресім» деген кітабынан оқыған-ды.

	– Подполковник мырза, осы жердің еркектерін есік алдындағы алаңға жинадық. Енді қандай бұйрығыңыз бар? – деді жаңа ғана осы үйден шыққан ашаң жүзді, аққұба офицер.

	– Бұйрықты кейін айтамын. Жүр, сол алаңға барайық, – деп Ранкенау офицерді ертіп далаға шықты.

	Подполковник қаз-қатар сапта тұрған жұртты бастан-аяқ бір шолып өтті. Қолына кигені – ақ қағаздай қолғап: Кеудесінде бірнеше орден.

	Алдында тұрған жандарда зәре жоқ. Саптың шет жағында тұрған ұзын бойлы, жұмыр келген, жалпақ бет, ақ көйлекті жігіт жақын келген мырзаға:

	– Ранкенау мырза, менің не жазығым бар? – дей беріп еді, Ранкенау қолындағы ала шыбығымен оны бастан осып-осып жіберді, жігіттің бетаузы лезде қызыл-жоса қан болды да қалды. Үстіндегі ақ көйлек порапора, тілім-тілім болып қызыл қанға боялды.

	Сапта тұрған жұрттың алдына келген ол көзін тағы әлгі ақ көйлектіге қадады. Ашуына қайта мінді. Кірпіше жиырылып түйіле түсті. Ранкенаудың садистік мінез-құлқы лаулап, әбден өршіп кетті. Жақын келді. Көзімен атып тұр. Бір кезде айғайға басты:

	– Шындарыңды айтыңдар, герман империясына қастық істеп жүрген адамды ұстап беріңдер! Сонда ғана сендерді босатамыз, болмаса, анау тұрғандарды көрдіңдер ғой, сендерді сол дарға асамыз! – деп оң қолын созып, алаңның екінші бетінде арқаны салбырап тұрған дар бағанын көрсетті.

	Жұртта үн жоқ. Ешкім жауап қайтармады, тура да қарамады.

	Ранкенау демін ішіне тартып, тұрған жұртты қанталаған қызыл көзімен бастан-аяқ тағы бір қарап шықты. Талай совет азаматтарының қанын ішкен ол алдындағы «қорғансыздарға» қарап, біраз уақыт сілейіп тұрып қалды. Тыныштық көпке созылмады.

	– Мені өлтіріп, қанымды ішпек болған, кәне, қайсысың? Айтыңдар! Партизанды ұстап берген адамға неміс командованиесі ақшалай сыйлық береді, ол кісінің өмірін сақтайды, – деп Ранкенау енді сайқал қулыққа да салды.

	Жұртта әлі үн жоқ. Саптың алдында ерсілі-қарсылы тынбастан жүр. Ол біресе сапқа, біресе жерге қарайды. Бір кезде Ранкенаудың көзі бетінің қанын қолымен сүртіп тұрған әлгі ақ көйлекті жігітке тағы түсті. Оны көргенде подполковник қайтадан ашу шақыра бастады.

	– Сен фюрерге қызмет етіп жүрген жоқсың, сен партизансың, асыңдар ана дарға мынаны. Ол – нағыз жау. Қастық жасап, мина қойып жүрген осы. Кеше ымырт жабылған мезгілде біздің штабқа келіп кетіпті. Бұл маңға екі-үш күннен бері келген жергілікті адам осы ғана көрінеді, – деп Ранкенау ақ көйлегі борша-борша болған, бет-аузы қып-қызыл жосадай әлгі жігітті жендеттеріне көрсетті.

	Бағанадан бері бұйрық тосып тұрған гестапо солдаттары ақ көйлектіге жабылып кетті. Біреуі тағалы етігімен тепкілеп, енді біреуі мылтық дүмімен ұрып сүйреп, созғылап, саптан алып шықты. Орта бойлы, семізше келген шикі сары солдат қолындағы жіңішке сымнан өрілген білеуленген жуан қамшымен онсыз да әзер тұрған ақ көйлектіні құлақ шекеден осыпосып жіберді. Бас терісінен бұрқ ете қалған қан бетін жауып кетті. Қан құйылған көзі қарауытып, басына шойын байлап қойғандай болды. Алдындағы адамдар шыр көбелек айналып кеткендей сезінді ол. Әзер тұр. Алаңға иіріп, қоршап алған адамдардың сұрқы жоқ. Бәрі қайғылы. Жерге қарайды, жаудың ақ көйлекті жігітке жасап жатқан айуандықтарына қарауға дәті шыдайтын емес. «Сен жауыздан өш алатын күн де алыс болмас! – деп ойлайды олар.

	– Дарға тура қараңдар, болмаса сендердің де көретіндерің осы, – деп Ранкенау айғайлап жіберді.

	Жаңағы екі солдат ақ көйлектіні екі қолтығынан ұстап сүйреп әкелді де, ең алдымен шикі сары солдат беліндегі қынынан ақ сапты кездік пышақты алды. «Міне, көрдіңдер ғой» дегендей, алаңда иіліп тұрған жұртқа көк көзін тігіп бір қарады да, әбден есі ауып талықсып қалған жігіттің оң құлағын кесіп, тұрғандардың алдына қарай лақтырды. Сәлден соң сол құлағын да кесіп лақтырды. Әбден қансырап естен айрылған ол сылқ етіп бағананың түбіне құлап түсті. Енді, етінен ет кесіп алса да сезетін емес. Ессіз сұлап жатыр.

	– Арқанды төменірек түсір, іл мойнына, ас дарға тезірек, – деді дегбірі қашып сұрланған Ранкенау.

	– Мына жендеттің дауысы дірілдеп шыққанын көрдің бе? Ертең мұның сұрауы болатынын сезеді ғой жауыз, – деді алаңның оңтүстік бетіндегі ағаш үйдің бұрышында тұрған аласа бойлы, егде әйел қасындағы қылт еткенді қылау жібермей, көзін қадап тұрған мосқалдау әйелдің бүйіріне түртіп.

	– Адам өлімі болып жатқанда, сен де қайдағыны айтады екенсің.

	– Айтпағанда. Ертең партизандар да бұл жауыздардан кегін алатын болар, – деді көйлегінің етегімен көзінің жасын сүртіп жатып семізше әйел.

	Дәл осы кезде алаңда тұрған адамдардың «уһ!..» деген дауысы естілді. Жаңағы екі әйел бұл дауысты естіп дарға қарады. Дарда бет-аузын, бүтін денесін қан жапқан ақ көйлекті жігіт салаңдап тұр еді. Бұл екеуінің көзіне дарға асылған адам емес, желпілдеген қызыл жалау сияқты болып көрінді. Бұл көрініс олардың көзіне әне-міне атылғалы тұрған көпшілік кегінің ашулы ұшқыны сияқты болып елестеді. Семізше келген, аласа бойлы әйел басына тартқан ақ орамалын жөндеп жатып:

	– Жаудың дәл осы ісі, оның мықтылығы емес, әлгіздігінің белгісі, – деді.

	– Майдан түбінен жуықта менің бір туысым келген еді. Немістің де дымы құруға жақын көрінеді ғой, – деді екіншісі.

	– Мына тұрған жауыз – гестапоның бұрынғы бастығынан да өткен қан ішер пәле ме деймін?

	– Осылардың оңғанын көрмедім. Бәрі де Гитлер жауыздың қалыбынан шыққандар ғой...

	Ранкенау өзіне-өзі риза болғандай дарға асылған денеге көз тігіп сәл тұрды да:

	– Мына иттердің бәрін де тұтқынға алу керек, – деп бұйрық берді, саптың орта шенінде тұрған ұзын бойлы, бұйра шашты жас жігітті өз кабинетіне әкелуді бұйырды.



	II

	Ранкенау кабинеті. Кабинетті шыр айналып жүр ол. Әлгі ұзын бойлы жігіт кабинеттің босағасындағы орындықта алдында аласұрып жүрген неміс офицерінің қимылына қарап, ажары сөнуге қалған, тотияйындай көзімен атып отыр. «Бұл жынды неге үндемейді? Неге сұрау қоймайды! Менен жауап алмаса, мұнда не үшін әкелді екен?» – деп ойлайды ол.

	Көп ұзамай Ранкенау төр алдындағы столдың қасына келіп, электр қоңыраудың түймесін басты. Сол-ақ екен, есік ашылып, сұңғақ денелі, сары шашты неміс солдаты кірді де:

	– Подполковник мырза, сіздің шақыруыңызбен келдім, – деді, оң қолын маңдайына жақындатып, тәжім етті.

	– Тілмәш қайда? Неге келмейді? Жаңа ғана сіз шақырып жатыр деп айтқанмын. Қазір келіп қалады.

	– Жақсы, олай болса бара беріңіз, тез келсін!

	Көп өтпей, ауыз үйдің есігінің сықырлап ашылғаны естілді. Есікті тақылдатып, рұқсат сұрады. Келіп тұрған тілмаш екенін білген Ранкенау орнынан тұрды. Қолын қалтасына салып:

	– Рұқсат, кіріңіз! – деді.

	– Сіздің шақыруыңызбен келдім, Ранкенау мырза, – деді ұзын бойлы, толық денелі еңгезердей фельдфебель.

	– Қош келдіңіз. Кешегі мина жөнінде мына отырған «мырзадан» жауап алайын деп едім. Сен біздің сөзімізді аударасың, – деп «мырза» деген сөзді кекесінмен айтып тұрғанын білдіріп, фельдфебельдің бетіне қарап жымиып күлді.

	– Жақсы, аударайын.

	– Мына «мырзаға» жақын келіп отыр деңіз.

	Тұтқын орнынан тұрып, подполковниктің алдындағы орындыққа келіп отырды. Кенеттен бір күш, қуат пайда болған тәрізді. «Сен, жауыз, маған не істесең де көндім. Бәрі бір бұл тұтқыннан қашсам да, құтыла алмаймын. Саған беретін жауабым біреу-ақ: ештеңені білмеймін, ешнәрсені көргенім жоқ», – деп тұтқын жігіт «көрдім деген көп сөз, көрмедім деген бір сөз» деген қағиданы ұстанбаққа бел байлады.

	Ранкенау асығатын емес. Шылымды қайта-қайта еселеп тартып, стол басында отыр. Екі көзі қарсы алдындағы тұтқында. Подполковниктің жанын жейтін түйткіл – осы қалада Герман империясына қарсы қастық жасап жүрген адамдарды қайткен күнде анықтау мәселесі. Күні кеше осы қалаға қызметке ауысарда, гестапоның басшыларының өте-мөте тапсырғаны да партизандар тобын табу еді. Олардың ұясын ашып, түп орнымен жою міндеті алдына қойылған. Қызмет бабында ілгерілеуі де осыған байланысты.

	Ранкенау көп ойланды. Көп оқиғаны таразыға салды. Партизандар басқа соғыс объектісін былай қойып, менің өз кабинетіме мина қойды. Бұл оқиға мен үшін жақсы емес. Ертеңгі күні жоғарғы бастықтар Ранкенау басқа жерді қалай сақтайды, өз кабинетіне ие бола алмады деп айтпай ма? Осы жерге келіп, мина қойып жүрген қандай жүрек жұтқан адам екен? Осы менің алдымда отырған адамның оған қатынасы бар ма? Болмаса, жаңа дарға асылған тұтқынның өзі ме? Бірақ, мен оны тексерусіз-ақ өлім жазасына бұйырдым. Басқа тұтқындардың, қала тұрғындарының үрейін ұшыру үшін, бізге қастық жасағандардың бәрінің де көретіні осы екенін көрсету үшін көрнекілей, әдейі істедім. Бұл әдіс гестапоның жоғарғы басшыларының кейінгі бұйрығында айрықша көрсетілген... Подполковник көп отырды.

	Ранкенау тұтқыннан жауап алатын әдісін өзгерткісі келді ме, әлде жай бір сайқалдык, па, әйтеуір тілмашқа қарап:

	– Мүмкін, мына тұтқынның қарны ашқан болар, тамақ іше ме екен, сұрашы? – деді.

	– Подполковник мырза сіз тамақ іше ме екен дейді?

	– Тамақ ішкім келіп отырған жоқ, рақмет, мырза! Мүмкін болса, бір стақан су беріңіздер!

	– Су ішуге болады, – деп Ранкенау тілмашқа қарап, құйып бер дегендей, стол үстіндегі графинді нұсқады.

	Тұтқын жігіт шөлден әбден қаталаған екен, қос қолдап стақанды ұстады да, суық суды бірден жұтып салды. Тағы да ішуге бола ма дегендей тілмашқа қарады. Ол тұтқынға қарап «болады» дегендей ым қақты да, графинді алып, стол шетінде тұрған стақанға толтыра тағы су құйды. Бұл жолы стақандағы суды бірден қылқып қоймай, асықпай бөліп-бөліп ішті. Шөлі әбден қанған ол тыныстап, бағанадан бері үнсіз отырған подполковникке қарап:

	– Рақмет, мырза, – деп көйлегінің жеңімен маңдайындағы шып-шып шыққан терін сүртті.

	– Шөлің қанды ма? – деді Ранкенау орнынан тұрып, тұтқын жігітке жақындай түсіп.

	– Қанды. Рақмет сізге.

	– Осынша шөлдегеніңе қарағанда тамаққа әбден тойып шыққансың ғой, – деп күрек тісін ақсита бір күлді.

	– Жоқ мырза тамақ ішпегеніме бір тәулік болып қалды.

	– Мейлің іш, мейлің ішпе, онда менің жұмысым жоқ. Іске көшелік: сен осы жердің тұрғын адамысың ба, болмаса басқа бір жерден келдің бе? Тек шыныңды айт.

	– Мен осы қалада туып-өскен адаммын. Мені қала тұрғындарының көпшілігі біледі.

	– Армияда болдың ба?

	– Жоқ, армияда болғаным жоқ. Жасым он сегіз жасқа 1942 жылдың күзінде толды. Ол кезде, өзіңізге мәлім, біздің жеріміз сіздердің қолыңызда болды.

	– Туысқандарың қайда?

	– Қарт шешем бар. Ол кісі осы қалада тұрады.

	– Ағаң, інің, қарындасың, апаң жоқ па?

	– Жоқ.

	– Қалада тұратын жолдастарың бар ма? Олардың аты-жөнін айтып бер.

	– Менің жолдастарым жоқ.

	– Жолдастарым жоқ дегенің өтірік қой. Шыныңды айт, егер шыныңды айтпасаң, жаңа ғана дарға асылған партизан сияқты дарға асылатын боласың, – деп Ранкенау тұтқынның қасына жақындай түсті.

	Жақындап келген адам емес, ажал сияқты сезілді. Оның үсті-басынан дымқыл, күлімсі иіс келгендей болды. Жігіттің жүрегі алқынып кетті. Не болса, ол болсын, осы адамды бас салып, мыжып тастағысы келді. Бірақ олай етуді ертерек деп білді.

	– Өтірік емес, мырза! Олар алдақашан деревнялардағы туыстарына босып кеткен. Қалада азық-түлік жағы қиын екенін, мырза, өзіңіз жақсы білесіз. Мен болсам темір жол станциясында жұмыс істеймін. Сондықтан ешқайда кетпей қалдым. Ал, кейбір жолдастарым Қызыл Армия кейін шегінгенде солармен бірге кеткен, – деп подполковникке тура қарап, оның ашуланғанын байқамаған болып, аспай-саспай өте бір салмақтылықпен отыра берді.

	Ранкенау темекі тартып, екі қолын қалтасына салып ерсіл-қарсылы үй ішінде жүрді де қойды. Оның жанын әр уақытта жеп, денесіне инедей қадалатын нәрсе Гитлер бұйрығының айтқан жерден шықпағаны.

	«Фюрердің айтуынша, қысқа мерзімнің ішінде Совет Армиясына тізе бүктіріп, алдымен Москваны, содан кейін бүтін Совет жерін басып алмақ едім. Енді олай болмай шықты. Міне, 1943 жылдың жазы келді. Сталинград түбінде мыңдаған неміс солдаты қаза тапты, жаралы болды, тұтқынға түсті. Қоршауда қалған Паульстің армиясы бүтіндей тізе бүгіп, тұтқын болды.

	Ол ол ма, біздің империяның жеңілмейді деп жүрген армиясы Совет елінің қарулы күшіне төтеп бере алмай, Совет елінің оңтүстік жағындағы үлкенді-кішілі қалалар мен селоларды тастап, кейін шегініп келе жатқаны мынау. Большевиктердің қарқыны күшейіп барады. Әлде олардың қарулы күші басым ба? Майданды былай қойғанда, терең тылда отырған біздің өзімізге большевиктер тыныштық бермейді. Күн сайын көптеген километр бойында темір жол рельсін талқандау, темір жол мен тас жолдың көпірін бұзу, майданға жөнелтілген әскер және қару-жарақ тиелген эшелондарды жою, темір жол станцияларын қирату сияқты партизандардың зиянкестігі жиілеп барады. Бұл біздің күштілігіміз бе, әлде әлсіздігіміз бе? Жаңа ғана әлгі ақ көйлекті жігітті дарға астық. Партизандар бізге қарсы қимылын бұрынғыдан да күшейте түсетін болды. Енді олар да қарап жатпайды». Осы жағдайлар Ранкенаудың ойына шырмауықтай қайта-қайта оралып, үйріліп келе берді. Фашистік жендетке тән сойқандылығы бар, салқын есептің де адамы.

	Партизандарға қарсы шабуылға шыққан неміс жазалаушы отрядтары фюрердің бұйырығы бойынша майданға жіберілген көрінеді. Олар кетерде, осы маңайдағы партизан біткендердің бәрін қырдық-жойдық деді. Бұл оған онша сенбеген еді. Өйткені, бұлардың алдында да талай жазалаушы отрядтар келіп, партизандарды біржола жойдық деп кеткен. Бірақ олар кетісімен, партизандар неміс гарнизондарына шабуылды бұрынғыдан да күшейте түсетін. Осы қаладағы бекіністерге, штаб үйіне мина қойып жүргендері партизандар шабуылының тек бастамасы болуы да мүмкін.

	Осындай-осындай ыссылы-суық ойдан кейін, Ранкенау басқаша тәсілге барды: «Мен бұл жігітті ұрып-соқпайын. Тұтқынға да алмайын, босатып қоя берейін. Бірақ өзі залым жігіт сияқты. Партизандармен байланысы бар болуы да ықтимал. Мұның артынан тыңшы салып, бақылауға алайын», – деп түйді Ранкенау. Стол басындағы орындығына отырып:

	– Аты-жөнің кім? – деп сұрады жігіттен.

	– Атым Владимир, фамилиям Хомяков.

	– Сен, Хомяков мырза, өзіңнің партизан екендігіңді мойныңа аласың ба?

	– Ранкенау мырза, мен сізге айттым ғой, менің ешкіммен де байланысым жоқ. Менің айтқанымның шын, ақ көңілімнен айтылған сөз екендігін қаланың бала-шағасына дейін біледі. Нанбасаңыз солардан сұраңыз. Менің біреумен байланыс жасамақ түгілі, жұмыстан қолым да босамайды.

	– Сенің осы айтқаныңның бәріне біз сенейік-ақ. Ал, партизандармен байланысы бар, өзге кісіні білесің бе?

	– Жоқ, мырза, білмеймін.

	– Мүмкін, үйіне бөгде адам келіп жүретін адамдарды білетін боларсың?

	– Мен өз үйімнен басқа үйді білмеймін. Таң сәрісінен жұмысқа кетем де, әбден қас қарайған соң үйге қайтамын.

	– Неге үйден шықпайсың?

	– Сіздің алдыңыздағы болған неміс комендантының бұйрығы бойынша, қас қарайып, қараңғы түскеннен кейін бірде-бір қала тұрғыны көшеге шығуға болмайды. Мен сол бұйрықты бұлжытпай орындаймын.

	– Тәртіпті адам екенсің, ә?

	– Өзімнің жаным үшін тәртіпті боламын да!

	– Сені босатамын. Қызметіңді істей бер. Сен неміс командованиесіне еңбек сіңіріп жүрген адам екенсің. Егер сезікті біреуді көрсең, бізге хабарлайтын боласың.

	– Сізге көп рақмет. Айтқаныңыздың бәрін істеймін, – бостандық алатынына сенерін де, сенбесін де білмей отырған тұтқын жігіттің даусы дірілдеп шықты. Ол стол басында отырған Ранкенауға қарады. Оның көз қарасында сезікті еш нәрсе жоқ сияқты көрінді. Тұтқын жігіттің бойы на қуаныш нышаны ойнағандай болды. Бетіне қан жүгіріп, күні бойы көз алдынан кетпей отырған өлім елесі сейілгендей көрінді оған. Дегенмен оның күдікті ойы бұлыңғырланып көңіліне қайта-қайта орала берді. Әлде, бұл мырза «мені қайтер екен» – деп сайқалдыққа салып отыр ма екен? Болмаса, шын босатамын деп отыр ма?

	– Сен үндемей қалдың ғой, әлде сенбей отырсың ба? – деп Ранкенау мырза орнынан тұрып, тұтқын жігіттің қасына келді.

	– Сіздердің айтқаныңызға неге сенбейін, сеніп-ақ отырмын, – деп тұтқын абдырап, өңі қашып, бозарып кетті.

	– Сенсең, жұмысқа бара бер, – деп Ранкенау есікті көрсетті.

	Бағанадан бері тұтқын жігіттің көз алдында өлім мен өмір таласының ауыр шарпысуы денесін бүріп, бір қуысқа тығып, бойын құрсаудай қысып босатпай торлап отырған. Ол кетерін де, кетпесін де білмей әуелі алдында тұрған подполковникке, одан соң тілмашқа қарап дел-сал болып іштей тартыста отыр. Енді: «Сенсең, жұмысқа бара бер» – деген Ранкенаудың бұйыра сөйлеген дауысы мұны селк еткізіп ұйқыдан оятқандай болды.

	«Апырай, – деді Владимир ішінен, – бұл сұм да қолына түскен жанға бостандық береді екен!.. Расы ма, өтірігі ме? Жүре бергенімде желкемнен атып тастамас па екен!..» Оның тұла бойын тағы да суық тер басып кетті... Орнынан тұрып есікке жақындап барды да:

	– Ранкенау мырза, сізге көп рақмет, – деп, алдыңғы бөлмеде әдейі тосып тұрған солдатқа еріп, гестапоның кеңсесінен аулаға шықты. Еріп келе жатқан неміс солдаты қақпаны ашты: «Бара бер» – дегендей ым қақты да, оң қолымен көшені көрсетіп, өзі қақпаны жауып алды. Шыға бере жігіт «уһ» деп тыныс алды. Жау қолынан босап шыққан тұтқынның пышақ қырындай жұқа ерніне қан жүгірді, солғын жүзіне таң сәулесі ұялағандай көрінді. Нұры сөнуге қалған көк көзінде қуаныш нышаны пайда болды. Арық денесіне ерекше бір күш біткендей. Володя ұзыннанұзақ сұлап жатқан оқтай түзу көшені бойлап ілбіп жүріп келеді.

	«Неміс тұтқынынан босап шыққаным өңім бе, түсім бе?» дейді ішінен... Осы уақытқа дейін гестапоның қолына түскен адам тірі шықпағаны өзіне белгілі. Мұны қалай босатты? Әлде, соңынан тыңшыларын салып, байқайын деді ме екен?: Бұл жауыздардың оны да істейтінін біледі. Көше бойындағы әрбір сыбдырға сол себепті сезіктене қарайды. Бірен-саран кездескен кісіні көзімен шолып, бас-аяғына дейін тексеріп шығады. Бұрыштағы жұмыр қарағайдан қиып салған қызыл шатырлы ағаш үйдің тасасына тоқтап, ол айналаға көз жіберіп, маңайын шолып өтті.

	Кейде адам он жылда өтпеген мектебінен бір ғана күнде өтеді. Адамға, айналаға сезіктене, күмәндана қарау әдеті мұнда жоқ еді. Енді, міне, сезікшіл, секемшіл, күдікшіл бола қапты. Екі бүйіріне, алды-артына қарана береді. Бірақ әзірге сезіктенетіндей ешкім кездеспеді. Ол бұл арада көп тоқтамады. «Кім білсін, біреу-міреудің көзі шалып қалар. Қазір сенім жоқ», – деп өз үйіне қарай тура тартты.

	Оның көзі көше бойындағы астан-кестен болған соғыс ізіне түсті. Әр жерде жанған, құлаған үйдің орны. Күл-талқаны шыққан үй жаралы адамша мұң шағады. Жон арқасы шұрық-шұрық болып тесілген жер жылағандай. Жалын шарпып, ыс басқан қоңырқай, көңілсіз үйлер қаралы тарихтың куәсі сияқты. Көшенің екі бетінде қаз-қатар болып өскен алуан түрлі ағаш. Қатая түскен жел көшенің өн бойымен ұйтқып соғып тұр. Жолдың майда топырағын жанған үйдің күліне араластырып үйіріп аспанға көтереді. Жуықта ғана бүршік атып шыққан жапырақтарын жалын шалған ағаш бұтақтары дірдек қағып, мұңлы күй тартқандай сыбдыр қағады. Осы бір күңгірт көріністер азалы үн қосып, күңіренгендей болды. Володяның онсыз да жаралы жүрегін, осы бір көңілсіз көрініс мүлде құлазытып, жүдетіп жіберді.

	Күні бойғы қорқыту, ұру-соғу, қорлық, дарға асылған адам, гестапо бастығы Ранкенаудың кабинетіндегі өлім мен өмір таласы Володяны әбден қалжыратқан еді.





АНТ




	I

	Қас қарайып, ымырт жабылған мезгіл. Кенеттен көтерілген қара бұлт аспанды торлай бастады. Толған ай аспан төріне қарай ығысқан сайын көк аспан күңгірт тартып, бірден бұрқанып, түн аяқ астынан түнере қалды. Жел дауыс айтқандай ызыңдап, алды-арттан ұйтқып соқты.

	Басы салбырап кеткен Володя серпіле түсіп тезірек жүріп, үйіне жақындай бергенде-ақ алдынан ит шыға келді. Әуелі жуан дауысымен бір екі арсылдады да, бірден құйрығын бұлаңдатып, үстіне қайта-қайта шапшып еркелей бастады. Володя өз үйінің шалқасынан ашық жатқан қақпасынан қораға кірді де, күні бойғы жүйке тартысынан шаршаған денесі дел-сал болып, есік алдындағы ұзын ағаш орындыққа отыра кетті. Сәл ентігін басып демалды.

	Екі құлағы үй ішінде. Құлаққа ұрған танадай, тым-тырыс, еш сыбдыр естілмейді, тірі жан белгісі жоққа ұқсайды. Володя өзінің соңынан аңдып жүрген біреу көрінбей ме екен деп, жан-жағын тағы бір шолып өтті.

	Қою қараңғылық. Адам түгілі көлеңке де көзге ілінбеді. Үйге тура кіріп барайын десе, онда жансыздардың бірі әдейі келіп тосып отыр ма деп тағы сескенеді.

	Дене шіркіннің түйсік алуы қырық түрлі жолмен келмей ме, табанда бір сұмдық ой сап ете калды. «Әлде, менің шешемді де немістер алып кетті ме?» деп ойлады Володя. Оның осындай ойын күтіп тұрғандай, үй ішінде кемсеңдеп біреудің жылағаны естілді.

	Ол енді неде болса, үйге кіруге бел байлады. «Мүмкін жау солдаттары ұрып-ұрып сойылға жығып кетті ме бейшараны?» деп есікті ашып, үйге кіріп келді.

	Үй-іші қараңғы. Түк көрінбейді. Володя қалтасынан шақпағын алып, пештің үстінде тұрған майшамды жақты да, шешесінің қасына келді.

	«Күні бойғы қайғы, жылау-сықтау әбден шаршатқан ғой, байғұсты», – деп ойлады ол шешесін көріп.

	Үйге кіріп келген баласын «мама» деген даусынан танып, жатқан орнынан екі қолын жерге тіреп тұруға талпынды да, сылқ етіп қайта құлап түсті. Талып кетті. Володя шамды терезеге қойып, алдында сұлап жатқан шешесін көтеріп апарып, үйдің оң жағындағы төсекке жатқызды. Қалтасындағы орамалын алып, ауыз үйдегі орындықтың үстінде тұрған ағаш шелектегі суық суға малыды да, шешесінің маңдайына апарып басты. Ол сұлық талып жатқан шешесінің қолынан ұстап сілейіп, қимылсыз көп тұрды. Орамалдан аққан су тамшысы шешесінің көзіне тамды, одан кейін мұрнынан, иегінен асып, мойнына ақты. Оның бетіндегі суды сүртуге орамал іздеп еді, таба алмады. Володя үстіндегі көйлегінің бір өңірін түгелдей жыртып алды да, шешесінің бетін сүртті.

	Кемпір есін жинайтын емес, тамыр соғысы да тым болымсыз, тіпті байқалмайды. Жәрдем бере қоятын жақын жерде дәрігер де жоқ. Жергілікті халыққа дәрігерлік көмек беретін бір ғана адам болатын. Ол осы қаланың екінші шетінде. Оған жібере қоятын кісі қайда! «Енді не істесем екен?».

	Анасы соңғы уақытта ел басына түскен қайғы-қасіретті көтере алмай, көзінен таса болса, осы Володяның тағдыр-тақсіретін тартып, әбден жүдеп-жадап, денсаулығы да нашарлап кеткен еді. «Мен ұзақ уақыт үйде жоқ болғасын қайғы-қасірет кешіп ауырған екен ғой... Қайран шешем-ай, осындай қысылғаныңда дертіңе шипа болып көмек беруге де жарамадымау!» – деген ой оның жанына батып, жүрегіне қадалып тұр.

	Осындай бір қарбалас кезде, қорада жатқан овчарканың ырылдағанын естіп, Володя елең ете қалды. Шешесінің ыстық қолын қоя беріп, есікке қарай ұмтылды. Дәл осы кезде сықыр-сықыр етіп сыртқы есік ашылды.

	– Володя, аман-есен келдің бе? – деп үйге көрші кемпір кірді...

	– Аман-есен келдім. Бірақ шешем қатты ауырып, ессіз, хал үстінде жатыр.

	– Қайта, бұл бейшара аман қалған екен? Біз өлтіріп кеткен болар деп ойлаған едік. Бағанадан бері келейік десек қорықтық. Жаңа терезеден сенің келе жатқаныңды көріп, енді ешкім жоқ болар деп келдім.

	– Біздің үйге кім келген еді?

	– Гестапошылар күндіз сені көп ішінен таңдап, тұтқынға алып кеткеннен кейін, осында бес-алты неміс солдаты келді. Олар бұл үйге жан жолатпады. Бізге мына кісінің айғайлаған дауысы ғана естілді.

	– Немістер мамамды соққыға жықты ма?

	– Жыққанда қандай, оның зар илеген дауысын осы маңдағы көршілердің бәрі де естіді.

	– Бұл жазықсыз кемпірді не үшін ұрды?

	– Мен қайдан білейін, шырағым. Кемпір бейшараға «сен де партизансың» деген бір немістің орысшалап сөйлеген сөзі құлағыма жетті.

	Володя осы сөзден соң үй ішін шолып өтті. Үйдің іші астан-кестен.

	Жау ойына келгенді істепті.

	Володя не істерге білмеді: іште мыс қазандай қайнаған ыза-кек, алдында шүйкедей болып, өлі мен тірі арасында анасы жатыр. Бір әлетте көрші қарияға қарап Володя:

	– Бері келіңізші. Мамам қысылып жатыр! – деді.

	Екеуі төсек үстінде талып жатқан кемпірдің басына үңілді. Ол қозғалар емес. Әлгі көрші кемпірдің көзі Володяның үстіндегі тозығы жеткен костюміне түсті.

	– Шырағым, бері қарашы, осы сен де жаралы болғансың ба? Үстіңдегі костюмің қан-қан сияқты, – деп кемпір алақанымен Володяның костюмінің жеңін сипап еді, алақаны қып-қызыл қан болды.

	– Мен аманмын. Бағанадан есім шығып, жау мамамды жаралаға нын білмеген екем ғой... Тіпті, костюмімнің қан болғанын да байқамаппын-ау!..

	– Бетінде ешқандай жара ізі көрінбейді ғой, – деді көрші кемпір.

	Сұлық талып жатқан жаралы жанды олар енді оң жақ қырынан жатқызды. Қара матадан тіккен көйлек ұзыннан-ұзақ, жауырынынан төмен қарай борша-борша болып жыртылған. Кемпірдің арқасында сау жер жоқ, тілім-тілім. Астына төселген қызыл ала сәтиннен сырып тіккен көрпеге аққан қан әр тұсқа қара ноқат жасап, ұйып қалған. Әбден қансырап, ессіз жатқан шешесінің халі Володяға қатты батты. Көзінен ыстық жас ыршып-ыршып кетті.

	– Жылама, неге жылайсың? Бұл жылайтын жер емес... Басқа салғанның бәріне де көнген жөн. Үйге келіп, бұл мылқаулар қару-жарақ іздеген. Ештеңе таба алмай, ашумен шешеңді сабап кеткен ғой.

	– Біздің үйді тінткенде не табады?

	– Таппағаны жақсы болған, шырағым. Мүмкін, ештеңе таба алмағаннан кейін босатқан болар сені де; – деп кемпір өзінің жорамалын айтты.

	– Сіз қызыңызды дәрігер шақырып келуге жіберсеңіз қайтеді?

	– Жақсы, мен қазір оны дәрігерге жіберіп келейін, – деп кемпір үйіне барып, ізінше тез қайта оралды.

	– Докторға кетті ме?

	– Кетті.

	– Мына бір ақ шүберекпен мамамның жарасын байлай тұрсақ қайтеді? – деп, Володя төр алдындағы ағаш сандықты ашып, ішіндегі будыраған көйлек-көншекті алып жерге үйді де, сандық түбінде жатқан ақ сәтинді алып шықты.

	Володя шешесінің қан болған көйлегін желкеден төмен қарай дыр еткізіп жыртып шешті. Әлгі ақ шүберекті тілім-тілім қып ұзыннан-ұзақ қайшымен кесіп бөлшектеді. Кемпірдің жарасын байлауға енді ыңғайлана бергенде, есіктен орта бойлы, толық денелі, үстіне қара плащ киген қарт адам кіріп келді. Қолында төрт бұрышты ақ жәшік.

	– Міне, дәрігер келді, – деп көрші кемпір аурудың жанынан кейін шегінді.

	– Не боп қалды бұл кісіге?

	– Дер кезінде келдіңіз. Мамамды немістер соққыға жығып кетіпті.

	Өліп қала ма деп қорқамын? – деді Володя дауысы дірілдеп.

	– Кәне, бері жақын келіңдер. Көмектесіңдер, – деп дәрігер оң қырынан жатқан кісіні етпетінен салып арқасын ашып көрді.

	Кемпір бейшараны жай ғана ұрып қоймаған екен. Фашистер дәл жонының алақандай жерінен жұлдыз ойып алыпты. Кәдімгі қолға түскен партизанға істейтін дүре түрі осындай болады. Мұны көрген Володяның сөйлеуге шамасы келмей, сұлқ тұрып қалды. Әрі-беріден соң ашу кернеп жұдырығын түйді. Көйлегінің жеңін түріп аңға шүйілер бүркіттей қанатын қомдап, біреуге қона түсетіндей болды. Ызаға булығып біраз тұрды да:

	«Бәлем тұра тұр, көресеңді көрсетермін сендерге», – деп тістене күбірледі.

	– Ей, шырағым, сен не деп тұрсың? Сөзді қой. Бері кел, мамаңның кеудесін көтеріңкіре, мен жараны байлайын, – деді дәрігер.

	Володя өзінің айтқан сөзін қасындағылар естіп қойғанына қынжылғандай сыңай білдірді де шешесінің бас жағына барып, екі иығынан ұстап, сүйеп тұрды.

	– Шамды жақын ұстаңыз, – деді Володя шам ұстап тұрған көрші кемпірге.

	Дәрігер Володяның шешесінің жарасын алдымен спиртпен тазалады да, дәрілеп, байлап тастады. Кемпірдің тамырын ұстап көрді. Құлағын кеудесіне тосып, жүрек соғуын тыңдады. Дененің тағы басқа жерінде жараның ізі жоқ па екен деп, бар ілтипатымен қарап шықты. Қан тиген жердің бәрін сүртті. Өзінің бетінен де моншақтап тер ақты. Ауыз үйге барып қолын жуып, қалтасынан орамалын алып бетін сүртті.

	– Қан көп кеткен. Адам болар-болмасы белгісіз. Жарасы ауыр, өздерің де көріп тұрсыңдар, – деді дәрігер.

	– Шынымен, есін жинай алмай кеткені ме? – деді қамығып, шешесінің маңдайын сипаған Володя.

	– Қазір дүние астан-кестен болып жатыр ғой. Біреу-міреу менің осы үйге келгенімді көріп қояр. Кетейін. Гестапоға жеткізсе, мені де оңдырмайды. Ранкенау деген гестопаның жаңа бастығы нағыз қан ішер адам көрінеді. «Сен жаралы партизанға көмектестің» деп мені айыптауы мүмкін, – деді дәрігер.

	Бұл жерде ол жансыздардың біреуі естіп қалмасын деген оймен «Ранкенау, гестапо, партизан» – деген сөздерді сыбырлап, естілер-естілмес етіп айтты. Кетуге жинала бастады. Дәрігер сыртқы есікке жақындай беріп, көрші кемпірге сыбырлап:

	– Бұл кісі мал болмайды. Жүрек соғысы әлсіреген, тіпті болар-болмас қана бүлкілдейді. Өмірі ұзаққа бармайды. Сіз осында болыңыз, – деп далаға шықты да, көшені айналып қараңғылық құшағына еніп жоқ болды.

	Көп ұзамай «мен де үйге барып келейін» деп, көрші кемпір де шығып кетті.



	II

	Шырағданның білтесі әбден қысқарған, сығырайып қана, боларболмас жанып тұр. Володя қайта-қайта жалп-жалп сөніп кете берген шаммен алысып, көп әуре болды. Бір кезде білтесі біткен шам лау етіп жапжарық болып жанды да, лып етіп сөніп кетті. Май шүберектің қоңырсыған иісі бұрқ ете қалды. Үйдің іші көзге түрткісіз қараңғы. Володяның көзіне әлсіреп, бірте-бірте сөніп бара жатқан шырағдан білтесінің шоғы ғана көрінді. Дәл осы шақта аяулы шешесінің ауыр халі де өшіп бара жатқан осынау от ұшқынына ұқсас еді. Бұл бір әлсіреп өшкен шырағдан да Володяның жан жарасына тұз сепкендей шеше қайғысы қабырғасына бата түсті. Тастай қараңғы үйде сілейіп ұзақ тұрып қалған.

	Сәлден соң оның ойына бағана ақ шүберекті бөлшектеп отырғанда жерге түсіп кеткен бір тілім суыртпақ сап ете түсті. Еденге етпетінен жатып, сол шүберектің қалдығын қолымен сипалап іздеді. Төрде тұрған сандықтың маңайын Қанша сипалағанымен, қолына ештеңе ілінбеді. Суыртпақ төсек жанындағы орындықтың астынан табылды. «Мен мұны аяғымның ұшымен әкеліп тастаған болдым-ау» деп ойлады.

	Білте жасаймын деп, Володя әлгі кішкене шүберектен тілдей қып жыртып алды, жіп ескендей, оны ширатып, бұрап, екі қабаттады. Содан кейін орындықтың үстіндегі май шам жасаған темір тарелканы ала беріп еді, қолынан түсіп кетті. Енді Володя шырағдан жағу дегеннен мүлде күдер үзді. Оның ойына екі-үш күн бұрын пештің үстіне кептіруге қойған қарағайдың жаңқасы түсіп. Сол жаңқаның екеу-үшеуін алып, қалтасындағы шақпақпен біреуін тұтатты да, шешесінің қасына келді. Ауру бұрынғысынан да қалжырап, әлсірепті. Демін әрең-әрең алады, сөніп бара жатқан жаңағы шырағданға ұқсайды. Ол шала-жансар жатқан шешесінің қолын ұстап, маңдайын сипады. Көп ұзамай анасы бір рет терең тыныс алды да, денесі бірден суи бастады. Мұны сезе қалған Володяның денесінен суық тер бұрқ ете қалды.

	«Мамамның денесі суып кетті. Өлген деген осы екен ғой...» – деп Володя шешесінің бетіне бетін тақап біраз тұрды. Сәлден соң дауыстап жылап жіберді. Кеудесіндегі жүрегін біреу жұлып әкеткендей болды.

	– Володя, саған не болды, неге жылап жатырсың? Шам сөніп қалыпты ғой? – деп көрші кемпір қайта оралды.

	– Мамам, мамам!! – дегеннен басқа жауап бере алмады, еденде бүк түсіп, отыра кеткен Володя.

	Үйіне кетуін кеткенмен, ол байғұс та ұйқы көрмей, осы үйді сырттан байқап отырған сияқты. Адам бауырмалдығының бір қыры өлім кезінде көрінеді емес пе: қазір енді қарт денесі үгітіліп кеткендей, көрші қария Володядан бетер солқ-солқ етеді. Кемсеңдеп, сөйлеп те жүр;

	– Шам қайда, шам? – деді дегбірі қашқан кемпір.

	– Шам жоқ, бітті бәрі! – деген бір ауыз сөзге ғана шамасы келді Володяның.

	Көрші кемпір өз үйінен шырағданын алып келді. Төсектің үстінде ұзыннан сұлап жатқан кемпірдің жанына келді де, қолын созып, өліктің денесіне тигізіп көрді. Күбірлеп бірдеңе айтып шоқынды.

	– О, бейшара, жас кезінде де мехнатты көп көрген едің, қартайғанда да саған құдайдың жазымышы осы болды, – деп көрші кемпір көзінің жасын басындағы қара орамалымен сүртті.

	Володя таңды кірпік айқастырмай ұйқысыз өткізді. Түні бойғы қайғы, жылау-сықтау титығына жетіп, оны әбден қалжыратқан еді. «Енді жылай бергенмен, шешем қайтып келмес», – деп ол жатқан орнынан тұрып, есік алдына шықты. Денесі бейне шойын құйып кеткендей зіл батпан. Жауын басылып, күн ашылыпты. Таң енді-енді құлан иектене бастаған екен. Володяға шешесінің өлімі қатты батты. Қынжылған ол қабағын қарс түйіп, есік алдында таң аппақ болып атқанға дейін отырды. Денесі дел-сал болып қалыпты. Ол қораның түпкірінде жатқан бес-алты ұзынұзын тақтайды алып шықты. Анасын жерлеудің қамына кірісті. Тақтайдан табыт жасады.

	Өлім, қайғы дегендермен қатарлас тіршілік әңгімесі жүріп жатады.

	– Өзің ісмер екенсің, лезде табыт жасай қойыпсың, – деді үйден шыққан көршісі.

	– Бір кезде мені әкем марқұм ағаш ұстасын дайындайтын оқуға берген. Бірақ соғыс басталып кетіп, ол мамандықтың соңына түсе алмай қалдым ғой.

	– Рас, ұсталық өте жақсы мамандық. Шырағым, мен үйіме қайтайын. Бізге де жан керек. Үйіміз толған шиеттей бала. Ертең әлгі мылқаулар менің осында болғанымды білсе, бәрімізді де партизансың деуден тайынбайды.

	– Осы көшеде ат-арбасы бар адамды білесіз бе?

	– Бұл маңда ат-арбасы бар кісіні көргенім жоқ. Ат біткеннің бәрін өткен жылы жинап алып кетті емес пе.

	– Мамамды жалғыз өзім-ақ көме аламын, тек моланың басына қалай апаруды ойлап тұрмын.

	– Мен қолдан келгеннің бәрін істедім. Мола басына бара алмаспын, – деп көрші кемпір күйбеңдеп үйіне қарай жөнелді.

	– Жақсы, апа, бара беріңіз. Рақмет, өзім-ақ бірдеңе ғып жерлермін, қайтейін.

	Володя осы қаладағы достарын шешесін жерлеуге көмекке шақырайын деп бір ойлады да, кім білсін, оларға да зияным тиіп кетіп жүрер деп, не де болса, жалғыз өзі баруға бел байлады. Қорада сиырдың қиын шығарып жүрген темір дөңгелекті қол арбаны далаға шығарып, үстін әбден тазалады. Сөйтті де, үйге кірді.

	Володяның тамақ ішпегеніне көп уақыт болды. Аш. Үйде шешесінің киімін іздеп жүріп, пештің алдында тұрған шөңкенің ішіндегі піскен картопқа көзі түсті. Тек сонда ғана өзінің аш екенін сезді. Бұл кеше, басы аман тұрғанда, мамасы байқұстың осының өзіне арнап пісіріп қойған тамағы еді. Өңешінен тамақ өтпесе де, ол екі-үш картопты зорлап жеді. Оған аз да болса әл кіргендей болды. Енді Володя шешесінің денесіне таза киім кигізді де, табыттады, сонсын табытты көтеріп әкеп, есік алдындағы қос дөңгелекті кішкене арбаға салып, кендір арқанмен екі жерден байлады. Үйдің есігін жауып, молаға қарай қайғылы жүкті жаяу сүйреп жүріп кетті. Ел аман, жұрт тыныш, жайма-шуақ заманда арсалаңдап, жаяудың алдын бермейтін тарлан овчарканың да басқан аяғы кейін кетіп, басы салбырап, арбаның соңынан ілбіп келе жатыр. Володя көше-көшенің арасымен, сең соққан балықтай сенделіп, табыт тиелген арбаны сүйреп, белі қайысып келеді. Өзі аш адамның жүрісі өне ме? Көшеде құдықтан су алып жүрген бірен-саран әйелдерден басқа қала тұрғыны кездеспейді. Әр жерде топ-топ болып, станцияға таяу жердегі асханаға ағылып жатқан жау солдаттары көрінеді. «Бүгін осы қалада немістер көбейіп кеткен екен», – деп ойлады Володя. Ол қарсы келіп қалған бір топ немістерге тоқтап, жол берді. Әдетте, өлік көшіне тірі адам жол беруші еді, бұл жолы өлік тіріге жол берді. Әдет, дағды, жол-жоба деген ештеңе қалмағанда, адам айуандана бастағанда осылай болады.

	Володя көшенің екінші бетіне өтпек болып, енді қозғала бергенде, машинаның толассыз қоңырауы естілді де орнында мелшиіп тұрып қалды. «Осы оңбаған көк шинельділер өтіп-ақ кетсін. Тағы жол берейін», – деп ойлады ол. Оң жақтағы көлденең көшеден шыға келген екі жеңіл машинаны көрді. Жүрісі тым суыт. Өрт сөндіруге бара жатқандай апшыны қуырып келеді. Адамның зәресін ұшырады. Жүрістерін баяулатпастан кенет солға бұрылды. Көшенің борбас сары топырағын машина аспанға көтереді. Жоғары қарай будақтап ұшқан шаң бұйрат-бұйрат болып, әр жерде иірімделіп, көшкен бұлттай есіліп жатты. Көшенің екі қапталында тізілген үйлерді шаң басты. Көзден ғайып болды.

	Жаңа ғана бейбіт, еркін жатқан қала тұрғындарын алға қарай суырылып шыққан осы екі машина аждаһадай жұтып, жалмап келе жатқандай көрінді. Володянын көзі алдыңғы машинаға түсті. Шофердің жанында отырған – қара көзілдірік киген Ранкенаудың өзі екен... Шаң басып қоңырқай тартқан «Виллис» Володяның алдынан өте бере дөңгелегі жолды тіліп, кеудесімен жерді осқылап барып бірден кілт тоқтады. Жер бауырлап тасбақаша жерге жабыса қалды. «Виллистен» қарғып түскен Ранкенау анадай жерге ыршып барып тұрды. Ол сол қолын мықынына тіреп, оң қолымен Володяны көрсетіп, өзінің осында келгеннен бергі шала-пұла үйренген орысшасымен:

	– Ты есть партизан. То возит скрывать? – деді Володяға.

	– Ісһ бин ниһт партизан, – деп өзінің шала немісшесімен Володя да оған жауап берді.

	Ранкенау арбаның үстіндегі табытқа қарап таңданып тұрды. Содан кейін қасындағы солдатқа:

	– Ана арбаның үстіндегі жәшікті ашып қара. – Володяға қолындағы тістеуікті лақтырды.

	Жәшіктің қақпағын ашып, жерге қойды да:

	– Ал, көріңіздер! – деп Володя немістерге қарады.

	– Мина есть? – деп табытты нұсқады.

	– Бұл – менің шешем. Түнде ғана қайтыс болды.

	Табыт ішінде кемпір мәйітінен басқа ештеңе жоқ екендігіне әбден көзі жеткен немістер кейін шегінді.

	Екі жеңіл машина көшенің шаңын аспанға көтеріп, темір жол станциясына қарай жүріп кетті. «Бұл жауыз тағы осы қалаға тор құрып, партизан іздеп шапқылап жүрген шығар», – деп ойлаған Володя мәйітті қайтадан жөндеп шүберекке орап, табытқа салды.

	Шешесінің ашық жатқан аппақ қағаздай қураған бетіне қарап, сілейіп бір сәт тұрып қалды. Бір кезде есін жинап, қалтасынан орамалын алып жасын сүртті. Табытты қайтадан арбасына салып, кендір арқанмен екі жерден мықтап тағы байлады.

	Күн арқан бойы көтерілген мезгілде ол қаланың сыртындағы молаға әзер жетті. Құйылған терден, күні бойғы жылаудан көзі нарттай қызарған. Дүниеде адамның жанын езіп, көңілін босата беретін еңбек те бар.

	Өзіңнің анаңа, өзіңнің ет жақының балаңа өз қолың мен көр қазу деген не! Бұдан өткен жанды езер азапты еңбек бола ма? Володя қайта-қайта сүріне берді. Ол қабырды күн төбеге келгенде әзер қазып бітірді. Шешесінің зиратының басында, жаңа ғана томпайған суық топырақтың бір уысын алақанына салып, көзіне жас алды.

	Володя ол жерде көп тұрды. Ең ардақты жаны – шешеден айрылып, жапандағы жалғыз ағаштай өзі қалғанын енді ғана сезінді. Көзінің алдына шешесінің ту сыртынан, екі жауырынның арасынан ойып алған жұлдыз елестеді. «Біздің адамдардың қанын телегей теңіз ағызған немістің қара дауылы өмір-бақи ұмытылмас жадымнан, кетпес сірә көңілімнен. Жауға деген мейірімсіздік, өшпенділік, жүрегімнің түкпірінде мәңгі қалар. Бір қасық қаным қалғанша, мама, сен үшін жаудан өш аламын», – деп, Володя ана қабырының басында өзіне-өзі ант берді. «Қанға – қан, жанға – жан!» деп дауыстап қайталады. «Күнім туса, сені ме, жалмауыз Ранкенау, сені мына мен өлтіремін әлі!..»

	Аспанда күлімдеген күн де Володяның денесіне біртүрлі әсер еткендей болды. Оның көзіне бұл көрініс жақсылықтың ұшқынын шашқандай, әсем бір болашаққа мегзеп тұрғандай көрінді.

	Ана қабырының басында айнымас антын беріп, Володя қалаға қарай бет алды. Арбасын сүйреп келеді. Біраз жерге барған соң, ол артында қалған жас қабырға қарап, аз-кем тоқтап тұрды. Иті көрінбеді. «Тигр! Тигр» деп иттің атын атап бірнеше рет айғайлады, бірақ ит бұл маңда болмай шықты. Володя көз тоқтатып мола жақты шолып өтті. Тигр жаңа ғана көмген кемпір бейітінің басында қалыпты. Мелшиіп қозғалар емес. Қабырдың жас топырағын иіскеп, отырып алған. Ол да әлден уақытта жауға сес көрсеткендей, жуан дауысымен бейітке қарап қыңсылап үрді де, екі рет аспанға қарап ұлыды. Орнынан тұрып, Володяның соңынан көңілсіз еріп келе жатты...

	Сонымен, гестапоның бастығы Ранкенаудың бірінші жылы ә дегеннен осындай қанды сойқандылықпен өтті. Ақ көйлекті жігіт дарға асылды, жазығы жоқ кемпір бейнетпен өлтірілді. Көп адам залогпен тұтқынға алынды. Қойылған минаның әшкере болуы осынау қанды қырғынға себеп болды. Ранкенау сөз жоқ сақтық істеді.

	Ранкенаудың бұл жендеттік қадамын Коротченко мен Лебедевтің штабы барлаушылар арқылы сол бойда-ақ білді. «Жарайды, – деді олардың әрқайсысы, – бұл жолы сен сақтығыңды асырып, аман қалдың. Әлде де аз күн арақ ішіп, сүрі май жей тұратын тіршілік мерзімің бар екен!.. Енді мықтал! Сен енді сақтығыңды асыра алмассың! Ендігі кезек – біздікі. Мойныңды арқанға ыңғайлай бер. Ақ көйлектіге туған күн өзіңе де туады, соны біл!»

	Партизан штабы жаңа шабуылға әзірленді. Қойылған миналардың іске аспағанынан партизандар қорытынды жасады. «Атқан оқ нысанаға тисін; қойылған мина жарылсын; ұшқын шашсаң, өрт болсын! Жеміссіз қадам болмасын!» – ендігі қағида осы еді. Алда оларды үлкен айқас күтіп тұр еді...





АТТАНЫС




	I

	Шырт ұйқыда жатқан Тамара таң алдында бомба даусынан оянды.

	Жатқан жері дүр сілкінгендей болғанына қарап, «жақын маңда жарылдыау өзі» деп ойлады. Ол ұйқысы шайдай ашылғанымен, тұрып кетпей, азкем ойда жатты:

	«Осы маңда елсіз, бос қалған деревняны бомбалап, өлім өртін шашып жүрген жау самолеті боларсың...» Таң алдындағы баяу ғана соққан самал желдің нәзік екпінімен ебелек қағып, сыбдырлаған ағаш жапырақтарына қарап ол біраз жатты. Тамараның көзі аспан жүзінде әлсіз күлімдеп, ақ жолақ тартқан жұлдыздарға түсті. Олар қылауланып, сызат берген келер түнге түпсіз аспан айдынынан жол беріп, жымың-жымың етіп көрінді де, әп-сәтте көзден ғайып болып, сөне қалды.

	Таң аппақ болып атты. Жел де бірдеңеге асыққандай, суырылып үдей түсті. Алуан түрлі орман ағаштарының мың құбылған жапырақтары біресе көкпеңбек мұхит суына ұқсайды. Бірде Сарыарқаның күзгі бір көрінісіндей, сұрғылт тартып, енді бір кез жайнаған қызыл гүлдей қызылды-жасылды түске құбылып теңіздей толқиды.

	Атқан таңның ақ сәулесі мүсінді кербез қыздың үлпілдеген ақ денесін нұрландыра түскендей, жапырақтардың мың құбылысы да Тамараның жұмсақ ақ мойнына таққан алуан түрлі әсем асыл тастан тізген алқасы іспеттес болып кетті. Палуан пішіндес жуан қарағайдың жас ине жапырақтарының сыбдыр-сыбдыры ғажайып бір күйдің жіңішке қайырмасына ұқсап та кетеді.

	Күн найза бойы көтерілгенде, Тамара орнынан тұрып, Жамал мен Мая аясында жатқан қарағайдың жанына келді.

	– Жамал, сен әлі ұйықтап жатырсың ба?

	– Жоқ, мен оянғалы қай заман. Мына дүрсіл ұйқы беруші ме еді?

	– Бомбаның дүрсілін сен де естіген екенсің ғой?

	– Естімегенде.

	Тамараның дауысынан Мая көзін ашып алды. Үндемей біраз жатты. Жан-жағына көз жіберіп шолды да, тұрып жүрген өзгелерді көріп, Мая екі көзін уқалай, орнынан тұрды. Бірден Тамараның қасына жүгіріп келіп, оны бассалды. «Дүрсіл мен гүрсілде жұмысы жоқ, қауіп пен қатерден де бейхабар, шіркін, бала қайда болса да, от ішінде де, өлім қасында да балаау! Қарашы, өзін! Күлкісі тіпті алаңсыз, аңқау...» Осындай ойға келген Тамара Маяны қолына алып мейірін қандыра, бетінен шолпылдатып сүйіп-сүйіп алды да:

	– Сен неге ерте тұрдың, бүгінгідей аз да болса тыныштық болғанда, ұйқыңды қандырып алмайсың ба? – деді.

	– Өзің неге тұрып жүрсің? – деді Мая, Тамараның мойнынан мықтап құшақтап, бетіне бетін тигізіп жатып.

	– Менің ұйқым әбден қанды. Сондықтан тұрып жүрмін.

	– Менің де ұйқым қанды.

	– Жоқ, сен көп ұйықтауың керек.

	– Анау жүрген кісілер неге тұрып жүр, олардың да ұйқысы қанған ба?

	– Иә, олардың да ұйқысы қанған.

	– Тамара, менің қарным ашты.

	– Жамал, мына Мая қарным ашты дейді?

	– Бізде ештеңе жоқ. Жаңа ғана өзім де ойлаған едім, Мая көзін ашып алысымен тамақ сұрайды ғой деп.

	– Менің сөмкемнің түбінде кешеден қалған бір тілім нан бар еді, қазір алып келейін, – деп Тамара Маяны жерге түсірді де, дорбасының түбінде жатқан нанды алып, ізінше қайта оралды.

	– Мая, мә, же, – деп нанды ұсынды.

	– Спасибо, – деді Мая нанға сол қолын созып.

	– Оң қолың қайсы? – деді Тамара нан ұстап тұрған қолын тартып ала қойып.

	– Міне, оң қолым, – деп Мая ойланбай-ақ оң қолының саусағын жыбырлатып жоғары көтерді.

	– Молодец ты, – деп қолындағы нанын Маяға ұстатты.

	Күн көтерілді. Түнімен қоңылтақсып, тоңып шыққан Тамара арқасын күнге беріп, бойы жылынып, рақаттана қалғандай болды. Жібектей жайдары мінезі, күнге шағылысып жалт-жұлт еткен сары селеу шашы Тамараның әдемі ақ жүзіне көрік беріп тұрғандай.

	– Тамара, жүр, беті-қолымызды жуып келейік, – деп Мая Тамараның оң қолынан сүйреп мазасын алды.

	– Ендеше, жүр, – деп Тамара Маяны жетектеп сайдағы бүлкілдеген, ағыны әзер, болар-болмас қана білініп жатқан бұлаққа келді. Екеуі бетіқолын жуып, сайдың үстіңгі жиегіне көтеріле бергенде:

	– Тамара, сені Тимофей Михайлович шақырып жатыр, – деді жүгіріп алдынан шыққан байланысшы партизан.

	Тамара асығып-үсігіп, жүгірген бойы штабқа келді. Тимофей Михайлович штаб тоқтаған қалың жас қарағай түбіндегі алақандай кішкене алаңда, кесілген ағаш үстінде отыр. Оны айнала қоршаған партизан бөлімдерінің командирлері екен. Тамара ағаш арасынан мойнын созып қарады да, «мүмкін, Тимофей Михайлович бұларға құпия бір тапсырма беріп жатқан болар» деп бой көрсетті де, кейін шегінді. Мұны көзінің қиығы шалып қалған Тимофей Михайлович:

	– Тамара, сен қайда барасың? Бері кел! – деді.

	– Ғапу етіңіз, сіз шақырып жатыр деген соң келіп едім.

	– Жамал қайда?

	– Байланысшы бір жігіт мені ғана шақырды.

	– Жамалды да тез шақырып кел, – деп Тимофей Михайлович әлгі партизанды Жамалға қайта жіберді.

	– Тамара, сен Жамал келгенше отыра тұр, біз қазір бітіреміз, – деп Тимофей Михайлович командирлерімен әңгімесін ары қарай жалғай берді.

	– Рақмет, – деп Тамара кейінірек кетті де, күншуаққа барып отырды. Тимофей Михайлович жатса да, тұрса да, мойнында ылғи ілулі жүретін,

	тозығы жетіп, былғарысының қыртысы ақ жиектене мұжылған, сырты ысқаяқ болып жылтырланған планшетасынан төрт бұрыштап оралған топографиялық картаны алып, алдына жазып тастады. Қолында үшкір ұшталған қызыл қарындаш. Отырған жұртқа картаның әр жеріндегі қара ноқатты, ұзыннан ұзақ, ирек-ирек боп сұлап жатқан темір жол сызығын көрсетіп, нүкте қойып отыр.

	Ол оң қалтасынан қонырқай барқыттан тігілген кисетін алып, газет қағазына сұқ қолдан жуан етіп шылым орады да, шақпағын жағып тұтатты. Шылым түтінін кеудесін кере тартты да, сөз бастады:

	Петр Иванович Шилин «Үлкен жерден» келген күннен бастап күнітүні біздің жігіттерге темір жол рельсін бұзу әдісін, тол қоюдың, оған от беретін шнурды жағу, адам өзін-өзі сақтау тәсілін үйретіп жатқаны өздеріңе белгілі. Сөзді Петр Ивановичтың өзіне берейік, – деп Тимофей Михайлович еңгезердей жалпақ денесін қонаққа бұрды.

	– Партизандардың көпшілігі темір жол бұзу әдісін жақсы үйренді.

	Жауынгерлік тапсырманы орындауға даяр.

	– Үйренгенге не жетсін, енді бұлар – рельс соғысының мамандары. Жаудың көптеген қару-жарақ, әскер тиелген эшелондарының күлталқанын шығарған да осылар ғой.

	– Ол рас, Тимофей Михайлович, бірақ диверсиялық жұмысты әлі үйренбеген адамдар да болып отыр.

	– Әңгіме соларды жатпай-тұрмай үйрету жайында ғой? Ал нақ бүгін бір бөлім Кричев – Унеча темір жолына аттанады. Бұл жолмен жау майданға қару-жарақ, көптеп әскер төгіп жатыр. Сондықтан стратегиялық жағынан өте маңызды жол, – деп Тимофей Михайлович таусылып, саусағын күйдіруге аз-ақ қалған ащы темекінің түбірін бір-екі тартты да, алаңның ортасына қарай лақтырып жіберді.

	– Картаңыздан біздің бұзатын темір жол бөлшегімізді көрсетіңізші, – деп тапсырмаға баратын бөлімнің командирі тізерлеп отырған бойы Коротченконың қолындағы картаға жақындады.

	– Мынау қарайған ноқатты көріп отырсың ғой. Ол – Кричев қаласы. Сенің баратын жерің – осы қаланың батыс жағы. Қалаға 20–25 километр шамасы болады.

	Жауынгерлік тапсырманы орындауға баратын бөлім командирі картаға қарап үнсіз, тым-тырыс ойда отырды. Тимофей Михайлович сәлден соң:

	– Ойланып қалдың ғой. Әлде, тапсырма түсініксіз бе? – деп сұрады.

	– Тапсырма түсінікті. Мен картадан темір жолға неғұрлым жақын баруға қолайлы жерді байқап отырмын, – деп ол темір жолдың оңтүстігіндегі орман белгісін сұқ қолымен нұсқады.

	Бөлімше командирі іштей өзімен-өзі сөйлесіп отыр. Мынау көгілдір аралға ұқсаған ойдым-ойдым орман сілемі. Жолдың бергі солтүстік беті тап-тақыр дала екен. Тегі, егістік орны болуға тиіс. Және бұл жақта да жиіжиі, іркес-тіркес, біріне-бірі тиіп тұрған деревнялар. Мина қоюға арғы, оңтүстік жағы қолайлы. Ал анау жаққа өту де оңай болмас. Кейінгі кезде жау қауіпті-қауіпті деген осындай жерге патруль қоятынды шығарған.

	Бұл командирдің ой желісін жалғағандай-ақ:

	– Сені тәжірибесі мол командир деп темір жолдың дәл осы бөлігіне жіберіп отырмыз. Сапар тым оңай да болмас, бөлімшеңді шебер алып жүрсең, бәрі де сәтті шығар деген сенімдеміз, – деді Тимофей Михайлович тапсырма орындауға жүретін Павелге.

	Партизандар басшысы әмір бере салып, соны қайтсең орында дей салудан аулақ. Берілген әмірді іске асырамын деп, орындаушының құлшынып тұрғанын ұнатады. Бұл жолы да Коротченко жан-жағына көз жіберіп, маңындағы жұрттың осы тапсырманы кідіріссіз, қорқыныш сыз қабылдағанын байқағысы келді. Оның жүйрік ойы лезде бөлімше адамдарының ішкі сарайын шарлап шықты. Бір-біріне түйіскен Павелмен екеуінің де көзі жымың етті. Қалғаны былай да түсінікті еді.

	– Кете беруге бола ма? – деді оң қолымен жерді шынтақтап орнынан тұрған бөлім командирі Павел.

	– Болады. Жолың болсын. Аман-есен көрісетін болайық, – деп Тимофей Михайлович онымен қол алысып қоштасты.

	Жаңа ғана Тимофей Михайловичті айнала қоршап отырған командирлердің бәрі де жауынгерлік тапсырмаларын алып, өз бөлімдеріне тарап жатты.

	Алаңда өзі ғана қалған Тимофей Михайлович тағы біреу-міреу көрінбей ме екен деп, айналасын шолып өтті. Оқшау тұрған ешкім көрінбеді. Оның көзіне жас қарағайдың түбінде сөйлесіп, күлісіп отырған Тамара мен Жамал түсті.

	– Екеуің бері жақын келіңдер, – деді оларға.

	– Мая қалай, жақсы ма? – деп Коротченко аман-саулықты былай қойып, алдымен Жамалдан Маяны сұрады. Бұл жерде Жамал үшін Тамара жауап берді:

	– Мая партизан қызы емес пе, суды да, суықты да, аштықты да елейтін түрі жоқ. Әр партизанның мойнына бір жабысып, шауып жүр. Жаумен айқас кезінде үн-түнсіз жерге жабысып жата қалады. Тіпті басын да көтермейді.

	– Ол да қатал өмірге үйреніп, шыныға бастаған ғой.

	– Шыныққанда қандай, кейінгі күндердегі сабалап құйған жауынды да елеген жоқ.

	– Көп партизанның арасындағы жалғыз бала ғой, суық тигізіп, ауыртып алмайық соны.

	– Ол ештеңені елейтін түрі жоқ.

	– Өте жақсы, – деді де, Тимофей Михайлович қалтасынан алған бір парақ қағазды әуелі өзі оқып шықты. Содан кейін:

	– Мына бір қағазды сен оқып шық, содан кейін сөйлесейік, – деп қасындағы тұрған Тамараға ұсынды.

	Тамара бір парақ қағазға өте ұсақ, жолына жолын тигізіп, сөзіне сөзін тіркестіріп жазған хатты оқып шықты. Кейбір сөйлемді қайталап оқыды. Хат қаладағы партизан барлаушыларынан кеше ғана келген екен.

	Аман-саулықтан кейін хат сөзі Ранкенау үйіне қойылған миналардың жарылып үлгірмей, ашылып қалғанын айтады. Ранкенаудың тым сақ, тым қатал екенін де ескерткен. Партизан барлаушылары қойған минаның бәрін де Ранкенау адамдары тауып алған деген тұста Тамара ызалана түсті. Станциядағы су қоймасына мина қойып істен шығардық. Енді бірнеше күн бойы су қоймасы жұмыс істемейтін болады деген тұста ғана Тамараның көңілі сергіп қалды.

	Бұдан соң хатта Ранкенаудың құтырғаны, қала халқын жинап сапқа тұрғызғаны, ақ көйлекті жігіттің азалы өлімі айтылған, сонсоң Володя Хомяков үйінде болған қайғылы жай баяндалады. «Станцияда қызмет ететін Володя Хомяков дейтін жігітті Ранкенау өз кабинетіне апарып тергеп, жауап алған. Ол жігіттің өзі гестапода жауапта отырған кезде, бесалты неміс оның үйін тінтуге барған, Володяның шешесі: «Біздің үйде ештеңе жоқ, несіне тінтесіңдер», – депті. Сол-ақ екен, сен қарсы болдың, олай болса, сен де партизансың деп, немістер сол кемпірді ұрып-ұрып, дәл жауырын ортасынан жұлдыз таңбасын ойып алыпты. Байғұс кемпір сол күнгі кеште қайтыс болған». Володяның анасы – қарт адамның қайғылы қазасы тұсына келгенде, Тамараның үлкен көздерінен жас домалап, тұла бойы түршігіп кеткендей болды.

	Бұдан кейін хат сөзі біраз сергек сарынға басқан. «Володя – өте сақ, сабырлы да өткір жігіт. Ол біздің бір тірегіміз болып алды. Өзім бұрынғы өзіңіз білетін жерде жұмыс істеп жатырмын. Бұлардың сеніміндемін. Кей кезде офицерлермен билеп те қоямын. Біздермен радио арқылы байланыс қиындап барады. Әрбір сеанс соңынан бұлар тінту жасайтын болды. Ендігі жерде көбінде байланысатын адамдарымыздың кездесетін жері – белгілі қайың түбі. Бұл жағдайды сіздің барлаушыларыңыз жақсы біледі», – деп жазылған хатта.

	Ранкенау штабындағы барлаушы әйел ештеңесін қалдырмай түгелақ жазыпты. Тіпті жатқан бір кітап. Осыдан екі күн бұрын бізге көрші станцияға келіп тоқтаған, майданға керекті жүк тиеген жаудың төртбес эшелонын Совет самолеттері бомбалап кетті деп те хабарлайды хат. Аспаннан түскен бомба соншама дәл тасталғандықтан бірде-бір вагон сау қалмаған. Станцияның қарсы бетіндегі бір сарайдың төбесінен, самолеттерге ракета атып, жол көрсетіп отырған менің өзіме бомбаның жарықшағы тиіп кете жаздады. Әйтеуір аман қалдым. Бірақ ол жерден тез кетіп үлгірдім. Енді мүмкіндігі болғанша, қамауда отырған адамдарды, қайткен күнде, босатудың қамын ойластырып жатырмыз. Бірақ біздің қолымыздағы ең мықты қару мина болса, ол енді бітуге айналып қалды. Сізден көп өтініп сұрайтынымыз, мүмкіндігінше, тезірек бізге сол қаруды жеткізіп берсеңіз. Магнитті минаның сағатпен жарылатыны болса, соны көбірек жіберсеңіз тіпті жақсы болар еді. Тілегін де жақсы сөзбен келтірген. Хат сөздері тиянақты, оның иесі іске де тиянақты, әбден берілген адам екені байқалады. Тіпті хат соңында Петр Васильевичке сәлем жолдауды, аман-есен көріскенше қош-сау болыңыздар деуді де ұмытпаған. «Сәлеммен, 30-барлаушы» деп қол қойған.

	Бұл хатты Тамараның жанында тұрған Жамал да қатарласа оқып шықты. Тимофей Михайлович хатты қолына қайта алып, төрт бұрыштап бүктеді де, төс қалтасына салды. Ол Тамара мен Жамалға қарап үндемей, сәл уақыт ойда отырды. Қалтасынан шетін сары жібек жіппен торлаған көкшіл орамалын алып, кең маңдайындағы шып-шып шыққан бүршікбүршік терді сүртті. Қолындағы картаны алдына жайып:

	– Тамара, сен Н. қаласына барасың. Барғандағы негізгі міндетің: жаңа өзің оқыған хаттың иесімен жолығып, оған біздің тапсырманы табыс етесің. Оның өзімен жолығу қиын болады. Қаланың оңтүстігінде бір шақырымдай жерде сирек өскен жас қайың бар. Осы қайың тобының дәл ортасында жалғыз бәйтерек тұр. Сол бәйтеректің түбінде жетісіне бір рет, әр жұма сайын, қас қарайған мезгілде байланысшы отырады. Сен «Земля» деп пароліңді айтасың, ал ол «Мен Аймын» деп саған жауап береді. Одан кейін жасқанбай «Аймен» кездесесің.

	– Менің онда барғанда не бітіруім керек екенін айтсаңыз, – деді бағанадан бері Қоротченконың айтқан сөздерін шын пейілімен, мұқият тыңдап отырған Тамара.

	– Сабыр ет! Қазір айтамын. Сенімен кездесетін кісі қарт адам. Шашы аппақ, ұзын бойлы. Ол – сол қаланың теміржолшысы. Қазірде де станцияда қызмет істейді. Сен сол кісінің тегінде немере қарындасының қызы болып есептелесің. Мынау Александра Ивановна Иванованың атына жазылған сенің паспортың. Қаланың Пушкин көшесі, 75-нөмерлі үйінде тіркелген. Сен қалада болған күндеріңде ең алдымен Беседь өзеніндегі темір жол көпірін бақылауға тиіссің. Сол көпірді күзететін неміс бөлімшесінің күшін, дот, дзоттарын, мина қойылған жер мөлшерін білесің.

	– Тапсырма қиын екен. Беседь өзеніндегі темір жол көпіріне бару оңай болмас. Егер ол маңда деревня болмаса қайтемін?

	– Темір жол көпірінен 400–500 метрдей жерде жеті-сегіз үйлі хутор бар. Сол хуторға барудың амалын өзің ойластырарсың.

	– Оны бара көремін, әрине.

	– Тапсырма түсінікті ме?

	– Түсінікті. Мен неше күнде қайтып оралуға тиістімін?

	– Бір апта, әрі кетсе он күн.

	– Уақыт та тығыз екен.

	– Қайта, мен уақытты көп бердім бе деп отырмын. Төркініңе бара жатқан жоқсың, онда тапсырманы орындаған соң несіне аялдайсың?

	– Асығу керек. Бірақ... – деп, Тамара енді болған шығар дегендей кейін шегінді.

	– Жамал, саған берілетін тапсырма: Беседь өзенінің шығыс бетінде бес километр шамасында Бони деген разъезд бар. Сол разъездегі тұратын жау күшін анықтау керек. Ондағы жау бөлімі де Беседь өзеніндегі көпірді қорғаумен тұр. Егер партизандар көпірге шабуыл жасағандай болса, Бони разъезіндегі немістер көпірге қандай көлікпен жететіндігін анықтайтын бол. Өзеннің көпірге таяған сол жақ жағалауындағы жау бекінісін жете барлау керек. Қалай, тапсырма түсінікті ме?

	– Түсінікті.

	– Түсінікті болса, жүруге дайындал, – деп Коротченко қалтасынан алып сағатына қарады.

	– Сағат қанша болыпты?

	– Он екіден 15 минут кетіпті. Ал, енді жүруге қамданыңдар. Бүгін кешке таман жолға шығатын болыңдар.

	Тамара жауынгерлік тапсырманы алып, бір қадам кейін шегінді де, Коротченконың ызғарлы, жүдеу жүзіне көзі түсті.

	Бұлар, дегенмен, өткен түнде ағаш-ағаштың түбінде ұйқы қандырды, аз уақыт тынықты. Сол түнде күзетте, дзотта, алыс түкпірлерде қарауылда болған партизандар тыныштық көрген жоқ. Олар ұрыстың алдыңғы шебінде болды. Ал Коротченко мен Лебедев те көз ілмей, сол шептердің басы-қасында жүрді. Сол себепті, өткен түнгі айқас, толассыз ұрыс Тимофей Михайловичтің жүзінде із қалдырмай қоймаған еді. Оның қабағы да тым қатулы. Неше күнгі аштықтың, жаумен шайқастың зардабын тартқан бетінен қаһарлы батырға тән қайтпас қайсарлықтың болаттай беріктіктің де нышаны, жауға деген өшпенділіктің де көрінісі байқалады. Онсыз да үлкен көзі қанталап, шарасынан шығып кетейін деп тұрғандай көрінеді. Ол орман ішіндегі жыландай ирелеңдеген жалғыз аяқ жолмен кетіп бара жатқан Тамара мен Жамалдың соңынан қарап тұрды. Олар қалың, жиі шыққан жас қарағайдың ішіне кіріп кеткенше көз алмады.

	Оның ойына осы орайда партизандардың үлкені де, кішісі де жақсы көріп, біріне-бірі тоқтатпай қолдан қолға жүгіртетін ең кіші «партизан»» Мая түсті. «Өзінің жаны сірі, мықты. Суыққа тоңбайды, жауын суынан сығып алғандай болғанда, су киімінен тітіркенбейді де. Осы қыз алып жанды ма деп ойлаймын. Ол әбден шынығып, ештеңені елемейтін болды. Осыдан екі-үш күн бұрын Ипут өзенінің қанды суына мүлдем батып та кете жаздады. Онан да аман қалды. Байғұс бала бізбен бірге талай асудан, толып жатқан тордан да құтылып келе жатыр. Егер дәл осындай қиындықты жайма-шуақ бейбіт уақытта көрсе ғой, өкпесіне суық тиіп, сеспей қатар еді. Мына сұрапыл тар заманның ыстық-суығына бала да әбден шынығып алған. Бұл біздің заманның қайтпас қайратты, суға салсаң батпайтын, отқа салсаң жанбайтын болат жамылған батыры болып шығады әлі...» деп түйді ойын Тимофей Михайлович.

	Ол шартарапты кезген жүйрік қиялын уысына қайта жиып алды. Көп ұзамай сағатына қарады да: «Тамақ ішетін уақыт та жақындап қалған екен. Бірақ қазір тамақ дейтін тамақ та жоқтың қасы, дегенмен барайын» деп штабқа қарай аяңдады.

	Тимофей Михайлович штаб тұрған жерге жетер-жетпесте, аспанды қақ жарып, жер қыртысын қақыратып, апшыны қуырған жау зеңбірегінің оғы найзағайдай жарқылдады.

	Төсін күнге төсеп, бусанып жатқан бейбіт сүйгіш, туған жер де аспаннан жай түскендей, ауыр ыңыранып, дірдек қақты да қалды. Зеңбірек оғы орман ішінің лезде ұйқы-тұйқысын шығарды. Жердің тамыр жүйесі үзілгендей безек қағады. Бұл тосын атыс партизандарды да а дегенде абыр-сабыр етті.

	Көкжиекке қарай баяу құлап бара жатқан күн ұясына таянған мезгіл. Тамара мен Жамал жаудың түтеген зеңбірек оғынан сытыла шығып, орман ішімен жүріп кетті.

	– Тамара, жаудың әнеу күнгі жазалаушы отряды демін алып қайта оралды ма деймін? – деді Жамал қасында келе жатқан досына қарап.

	– Кім білсін, нақ сол, анадағы жазалаушы отряд болмауы да мүмкін.

	– Кім білсін!

	– Партизандар ту сыртынан маза бермеген соң, жау енді майданға бара төгіп жатқан әскерін бізге қарсы салуы да ықтимал.

	– Шынында да солай ма деймін. Көрдің ғой, екпіні қандай күшті.

	– Өздері бірден зеңбірегін ойната бастағанына қарағанда, алдымен алыстан атып қансыратайық та, артынан жаяу әскерді жабайық, сөйтіп жентектейік дегені ғой.

	– Иә, жаудың жаман ойы сол. Бірақ олардың шашқан жалыны біздің бөлімдерді оңайлықпен жайпай қоймас.

	– Өткен қысқы жазалаушылардың әдісін қолданса, біздің бөлімдерді алдымен қоршап алуға тырысады.

	– Әрине.

	– Бағанағы зеңбірек атысына қарағанда, алдымен мықтап барлау жұмысын жүргізіп алған.

	– Кеше, алдыңғы күні таңның атысынан, күннің батысына дейін аспанды торлаған жау самолеттері не бітірді ғой дейсің?

	– Барлағанда қандай. Суретке де түсіріп алған тәрізді.

	– Алдымен суретке түсіріп алады. Жаудың тыңшылары мен барлаушылары да қарап жатпайды.

	– Кеше Павликтің бөлімі біреуді орман ішінен ұстап алыпты.

	– Ол кім екен?

	– Кім екенін білген кісі жоқ. Тексеріп жатқан.

	– Жаудың барлаушыларының бірі болмағанда, кім дейсің?

	– Дәл солай болар. Біздің адамдар жергілікті адамның шал-кемпіріне, бала-шағасына дейін біледі. Бөтен, білмейтін біреу болса, тегін болмағаны. Осылай деп, тапсырмамен аттанған екі әйел орман ішінде ұзақ сөйлесіп, суыт аяңдап келе жатты. Партизан штабы тапсырмамен аттанғандардың қай-қайсысына да қайтыңдар деген жоқ. Жаудың атысын да, атыс артынан болатын шабуыл сойқанын да штаб айналасындағы негізгі күшпен қарсы алуға бел байлаған.

	Екі әйел суыт жүрістерін баяулатпай, алыстап кетті.

	Жау зеңбірегінің уһлеген күрсілі де алыстай түсіп, еміс-еміс қана естіледі. Тамара алды-артын мөлшерлеп, «Біз он бес-жиырма километр шамасындай жер жүрген болармыз» деп ойлады. Орман үстін түн басты. Олар қараңғы түнде, қалғыған қара орман арасында ұзақ-ұзақ сапар шекті... Өкшелері – партизан штабы, беттері – қала. Аяқтары ауырлап, шаршағандай белгі білдірді. Көптен үнсіз келе жатқан Тамара тіл қатты:

	– Таң ататын мезгіл де жақындап қалды.

	– Оны қайдан біліп келесің? – деді Жамал арқасына байлаған дорбасының бауын иығынан жоғары көтеріп жатып.

	– Оны білу оңай, анау жарқыраған жалғыз жұлдызды көріп келемісің?

	Оны «Шолпан» деп атайды. Сол жұлдыз таңның хабаршысы.

	Қырдың қызы Жамал да жұлдыз сырын жақсы біледі. Ол жайнап тұрған Шолпанға көзін тікті де:

	– Дәл солай, досым, – деді.

	Ұзақ үнсіздіктің соңында екеуі осылайша біраз уақыт ұзақ әңгімеге жол берді. Орман ішіндегі көз тұнатын ну қарағайлы сайды бойлап, жыландай бұралаңдаған жалғыз аяқ жолмен жүріп келеді. Ағаш іші күп-күңгірт. Көзге түртсе көрінбейтін қараңғы. Аспанды жапқан қарағайдың бұтағы қалыңдап кеткен тұсында жылмыңдаған жарқын мінезді жұлдызды да көрсетпей кетеді. Тамара мен Жамал сайды құлдилап келіп, ұзыннан-ұзақ сұлап жатқан дөңеске шыққанда, бозарып белгі беріп келе жатқан таңды байқады.

	– Сарғайып таң атып қалыпты, – деді Тамара алдындағы алақандай алаңға көз тігіп. Біздің келе жатқан жолымыз алаңның қақ ортасынан өтеді екен. Айналып жүрейік. «Сақтықта қорлық жоқ», – деді Жамал.

	– Оның дұрыс, – деп Тамара алаңның оң жағындағы орманмен айналып өтпек болды.

	– Оң жақтың ағашы сирек екен. Арасынан жүрген адамды барлаушылар алыстан байқап қалады.

	– Сенің оның да дұрыс. Жүр, кеттік, – деп Тамара енді сол жағындағы қалың ағашты бойлап жүріп кетті.



	II

	Қанша дегеніңмен, орман мен түн – партизан жорықшылардың серігі. Таң атып, алаңқайға шығысымен енді екеуі де сақтыққа мінді. Алдыартқа, жан-жаққа көз тіге аяңдайды.

	Үстері толған көк темір, қару-жарақ қит етсе, бұрқ еткізе қою қолдарында.

	Тамара мен Жамал алаңның терістік жиегіне шыққанда, әлгінде ғана бозарып келе жатқан таң бүтін әлемді өз құшағына еркін алған еді. Екі дос дөңестің үстіндегі қалың өскен қайыңның жиегіне шығып, алдындағы жайқалған орманның сұлу, әдемі тұлғасын көрді. Көз жетпейтін шексіз, көгілдір аспанмен тіресіп, тұтасып кеткенге ұқсайды.

	Таңғы жібек желдің екпінімен теңіздей толқып мың құбылған ағаш жапырақтары масаты кілемдей құлпырып далада өскен қызғалдақты еске түсіреді. Туып-өскен жердің осы бір әдемі, сұлу көркіне көздері тоймай, Тамара мен Жамал ағаш бұтағын жамылып біраз тұрды. Бір кезде Тамара:

	– Таң атты. Енді орман іші болса да, жүре беруге болмайды. Алдымызда қалың өскен жас қарағай. Сол қарағайдың дәл қасындағы бұталы төбенің бауырында мөлдір сулы бастау бар. Сол жерге тоқтайық, – деді.

	– Тоқтасақ тоқтайық. Күндіз жүруге болмас. Сақтық та керек.

	– Дұрыс айтасың. Өткен жылы осы орманда барлауға кетіп бара жатқан біздің екі жігітке сақалы кеудесіне түскен, бұйра шашты біреу жолыққаны есіңде бар ма? Біздің барлаушылар тосыннан байқаусызда кездескен адамнан отряд аралық парольды сұрайды. Ол «Үлкен жер», – деп жауап беріп, екеуінің асты-үстіне түсіп сайрап кетеді. Белгісіз адам, әр-берден соң, біздің отрядтың командирін, комиссарын, батальон командирлерін бәрін білетін болып шығады. Тіпті, олардың аты-жөніне дейін шұбыртып айтып беріпті; «Сен өзің қай отрядтансың?» – деген сұрауға да: «Мглин отрядынанмын» деп мүдірмей жауап қайырыпты. «Жалғыз өзің орманда неге қаңғырып жүрсің?» десе, «Барлауға жалғыз барған дұрыс емес пе? Мен отрядтан кеш шыққанмын. Түні бойы темір жолды барлап келе жатқан бетім осы» деген. «Сен бізге Хотимск қаласына қарай баратын жолды көрсетесің бе?» «Көрсеткенде қандай, талай рет барлауға барған жерім емес пе? Жолы жүрегімде сайрап тұр. Жүріңдер» деп біздің екі барлаушының алдына түсіп, жүріп кетеді. Бірақ, біздің жігіттер оны алға жалғыз жібермейді. Екеуі екі жағынан қыспаққа алып, қатар иықтаса жүреді.

	– Ол екеуінің аты-жөні бар ма? – деді Тамараның сол жақ қолынан ұстап келе жатқан Жамал.

	– Сен естімеп пе едің бұл оқиғаны?

	– Бірінші рет естіп келемін. Маған кім айтсын. Отрядта болғанда Маядан қолым тимейді. Оның үстіне біздің Жылбек барлаушы емес, ондай әнгімені тыңдауға да қолы тимейді. Күнде жорық, күнде айқас, оның әбден есін шығарды. Сен болсаң, Павликтен естисің ғой, – деп Жамал жымиып Тамараға қарады.

	– Шынында да олардың біреуі – Павлик, екіншісі – Батырхан. Күн ұясына жақындаған мезгіл екен. Сол күні аз да болса сіркіреп жауын жауып тұрыпты. Әлгі жолыққан, жолды білем деген жігіт орман ішімен олай-бұлай бұлаңдатып, оларды айналдырып жүре береді. Тегінде қалың орманның ішінде адам бір жерді қайта-қайта айналып жүргенін бірден сезе қоймайды. Ондайда орман ағашының бәрі кісінің көзіне бірдей көрінетін әдеті де бар. Адам алыстан орағытып жүре береді. Адасқан кісі басы айналып, қайда, қалай жүргенін де сезбейді. Бетім дұрыс деп айнала береді. Адасқанын нағыз барлаушы, көреген, сезімтал, сақ адам ғана біледі.

	– Ал, – деді Тамара, – біздің Павлик орман ішінде қанша жүрсе де адаспайды. Айтқан жерінен шығады.

	– Павликті сен асыра мақтап жіберген жоқсың ба? – деді Жамал.

	– Жоқ, оның бойына біткен қасиетті айтқанның несі бар?

	– Айта бер әңгімеңді.

	– Бір мезгілде Павлик өздерінің қалың ағашты өзекті екі рет шыр көбелек айналып шыққандарын біле қояды да, бұл жайды бір бұрылыста белгі беріп, Батырханға сездіреді. Ол да: «түсіндім, мен де сезіп келемін» – дегендей, көзін қысады. Енді екеуі де сақтанады. Бірақ бұл жансыз тағы не істер екен деп екеуі иықтасып жүре береді. Павлик мойнындағы автоматын қолына алып, оң білегіне іледі. «Осы автомат ауыр-ақ, бауы әбден тозып жіңішкеріпті, иығымды қиып жіберді» деп автоматын қолына алғанының себебін де түсіндірген болады.

	Жансыз мойнын бұрып, Павликке көзін бажырайтып бір қарайды да, ештеңені сезбегендей, жоқтан өзгені әңгіме етіп тарта береді. Бірақ күнге күйіп қоңырқай тартқан беті жыбырлап, ерні дірілдеп, көзі жыпылықтап, жан-жағына әлсін-әлсін қарап, дегбірі қашып, сасқан адамның нышанын білдіреді. Қашуға шамасы жоқ, бұлардан құтыла қою оңай емес, олар екеу, жансыз біреу. Жансыздың сол жағында иық қағысып келе жатқан Батырхан: «Осы қудын өңі тіпті жас көрінеді. Сақалы несі?» – деп ойлаған. Батырханның ендігі баққаны жансыздың сақалы болды. Бойын қорқыныш билеп алған жансыздың бетінен тер моншақтап ағып келеді. Ол – оның әбден қысылғандығының белгісі.

	Үшеуі орманды шыр айналып жүре береді. Бір жүріп кеткен жерімен екінші жүреді. Қалың өскен жас қайыңды қақ жарып, өзекті қуалай аққан бұлаққа кез болады. «Дәл осы бір жерден біз жаңа ғана өткен жоқпыз ба?» деп бұлақ жағасындағы шалшыққа ап-айқын болып түскен үшеуінің ізін көрсеткен Павлик. «Орман ішінде жол табу оңай емес. Адасып кеттікау», – деп жансыз біресе өздерінің жаңа ғана жүріп кеткен ізіне, біресе Павлик пен Батырханға қарап мүләйімсіп жаутаңдай береді. «Адассақ, адасқан болармыз. Енді осы бұлақты құлдилап төмен қарай жүрейік. Баяғыда әкеміз айтушы еді, «су бар жерде, ел бар», – деп. Осы су бізді жырақ алып кетпес. Біреу-міреуді кездестірерміз. Ал кеттік, жүріңдер», – деп, Батырхан бұлақты бойлап бастап жөнеледі.

	Көп ұзамай олар ат төбеліндей кішілеу ғана алаңға шығады. Үшеуі де суыт қатты жүрістен әбден терлейді. Ащы тер үстіндегі қара көйлектің сыртына шығады. Жансыз қалтасынан қол орамалын алып, бетін жапқан қалың терді оң қолымен қайта-қайта сүртіп, орамалымен бетін желпіп, терін басқан болып отырады. Өзінде зәре жоқ. Бір қызарады, бір қуарады. Бір кезде Батырханның көзі жансыздың сақалының құлақ түбіне жақын біткен тұсынан шеті қопсып желбіреп тұрғанын көрген. Батырханға алдында отырған адамның жау барлаушысы екендігі енді күмәнсіз болды.

	«Бұл жылмыңмен көп арбасудың керегі жоқ» деп қорытындыға келген Батырхан әлгі жансыздың ту сыртындағы қарағай бұтағына ілініп тұрған автоматын ыршып барып өз қолына алады да: «Көтер қолыңды, сұмырай, сенің «партизан» екеніңді көрсетейін «мен» деген. Жансыздың дәл алдында отырған Павлик те атып тұрып, бүркітше қона түседі.

	Екеуі жансыздың үстіндегі киімін шешеді, өзін тінтеді. Үстіндегі киімінің қалтасынан документ, болмаса, басқа бір бөгде зат табылмайды. Сол кезде Павлик әлгі жансыздың гимнастерка жеңін қолымен сипап жүрсе, қабаттап қайырып тіккен жең ұшының арасында қағаздың сыбдыры естіледі. Жеңнің тігісін сөгіп жібергенде, Павликтің алдына немісше жазылған документ түсе қалады. Павлик алдында жатқан документті қолына алып, оқи бастайды. Екеуінің ұстап алған адамы немістің тәжірибелі барлаушысы болып шығады.

	– Павлик неміс тілін де біле ме? – деп Жамал бағанадан Павлик пен Батырханның әңгімесін ерінбей-жалықпай айтып отырған Тамараға қарады.

	– Білгенде қандай. Соғыс алдында ол, әдейілеп, неміс тілін үйрететін курстан өтті ғой.

	– Оны мен білмеуші едім. Павликтің өзі өте мәдениетті, білімді адам екен ғой. Сен әлгі әңгімеңді бітір. Содан екеуі немістің барлаушысына не істейді?

	– Содан кейін Павлик жау барлаушысынан бұл маңға келген мақсатын сұрайды. Ол осы өңірдегі партизан отрядтарының тұрған жерін, сан мөлшерін, қару-жарағын білуге келгенін, жуық арада партизандарға қарсы неміс командованиесі үлкен күш жіберетінін жіпке тізгендей айтып береді.

	– Бізді орманның бір жеріне айналдыра берген себебіңді айтшы? – деген Павликтің сұрауына:

	– Сағат кешкі жетіде жаңа ғана өзіміз екі рет айналып өткен бұлақтың бойында біздің неміс командованиесінің Н. қаласындағы әскер бөлімінің адамдарына күн сайын жолығып, көрген-білгенімді айтып отыруға міндеттімін. Соларға сендерді байқаусызда жолықтырып, ұстап беруді ойлаған едім. Енді, міне, сендер мені қолға түсіріп алып отырсыңдар, – деп амалсыз шынын айтқан.

	– Келетін немістер неше адам?

	– Әр күні әртүрлі. Бір күні екеу, екінші бір күні үшеу, төртеу болып келеді, – дейді.

	– Қазір жетіге жиырма минуттей уақыт қалды. Келетін адамдарың дәл айтылған уақытында келуші ме еді, болмаса, не ерте, не кеш келе ме? – деп сұрау берсе:

	– Біздің адамдар жолда партизан тосқауылына кездесіп қалмаса, күнде уақытында келетін еді. Сондықтан да сендерді бағанағы түбекті тағы бір рет айналдырсам, байқаусызда сол біздің адамдардың қолына түсіретін едім. Олар жайма-шуақ жол үстінде тұрмайды. Жаңағы бұлақтың өткелінің екі жағындағы қалың ағаштың арасында тосқауылда жатады. Егер мен жалғыз келе жатсам парольды сұрайды да жолығысады. Ал менің қасымда біреулер еріп келе жатса, олар қасымдағыларды қоршап, қолға түсіреді.

	– Осының бәрін барлауға шығарда келісіп алған ба едіңдер?

	– Әрине, келісіп алғанмын. Менің осы маңда барлауда жүргеніме бірнеше күн болды. Өзіміздің адамдармен белгіленген жерде екі-үш рет кездестім. Партизандар туралы көптеген мәлімет бердім.

	«Мына жансыз қаймықпай барлығын айтып отыр. Бұл жерде көп отыруға болмайды. Бұл қу да бірдеңені үміт етіп отыруы мүмкін деп ойлаған Павлик:

	– Жүр, кеттік, – дейді.

	– Кеткенің не? Мына тұтқынды қайтеміз? – дейді Батырхан қолындағы автоматын тұтқын жігітке кезеп.

	– Мені өлтірмеңдер, сендерге шын жүректен таза қызмет етемін, – дейді әлгі тұтқын жалынып.

	Батырхан көзін тігіп тұтқынға қарап біраз тұрады. Осының бізге қызмет етемін деп тұрғаны шын көңілінен шыққан сөз бе, болмаса, сайқалдықпен айтып тұр ма деп ойлаған ол. Үшеуі қалың орманды бойлай жүріп келе жатқан. Бір бұрылыста әлгі тұтқын бұлт етіп, тұра жөнелгені бар емес пе. Батырхан қолындағы дайын келе жатқан дауысы шықпайтын мылқау мылтығын қашқынның ту сыртынан дәлдеп шаппасын басып қалады. Тұтқын жалп етіп етпетінен түседі. Екеуі тұтқынның қасына келіп, оның өлгендігіне әбден көздері жеткен соң, суды бойлап кейін қарай жүрген. Павлик Батырханға қарап:

	– Жаудың барлаушысын тапқанымыз қандай жақсы болды. Ол біздің сырт көрінісімізді көріп, не болса соған сене салатын бейқам адамдарға кездестім деп ойлаған болу керек. Тапқан екенсің оңай жемді! – деп күледі. Павлик пен Батырхан ит мұрыны өтпейтін қалың ағаштың арасына келіп отырады да, жау келеді деген жолды тосқауылдайды. Көп ұзамай, екі-екіден іркес-тіркес келе жатқан жау барлаушылары жалғыз аяқ жолмен жүріп келеді де, сирек өскен ағашқа маңдай түзейді. Өздері қаннан-қаперсіз, қауіп күткен адамға тіпті де ұқсамайды. Бір кезде жаудың алдындағы біреуі жан-жағына көз жіберіп, айналасын шолады. Ештеңені сезбей тағы да ілгері жүре береді. Павлик пен Батырхан автоматтарының шаппасын ұстап, әне-міне атқалы дайын отырады. Өзара міндет те бөліскен сияқты: «Өздері төртеу-ақ көрінеді. Сен алдыңдағы екеуін көзде, мен артта келе жатқанын көздейін», – деген Павлик қасында жатқан Батырханға.

	Жау барлаушылары таяқ тастамдай, өте жақын келеді. Олардың бетжүзі, түймелеріне дейін анық көрінеді. Сол сәтте, Павлик пен Батырхан автомат шаппасын қатарласа тартып-тартып қалады. Дәл бір мезгілде жарыса атылған екі автоматтан тұншықтыра құйылған оқ жау солдаттарын бірден кесіп түседі. Жата қалуға да, оқ атуға да мұршалары келмейді. Бірінен соң бірі шалқалап сұлап-сұлап түскен.

	– Мынау қызық оқиға екен.

	– Бұл жағдай айтуға ғана қызық. Қолға түскен жансызбен арпалысу, қарсы келіп қалған жаумен шайқасу, өзің білесің, өте қиын және қауіпті ғой.

	– Әрине қиын. Өмір мен өлім беттесуі деген сол.

	– Біздің осы жүрісіміз де сол өмір мен өлімнің беттесуі емес пе? Соған ұқсас, одан да қауіпті оқиға бізге де кездесуі ықтимал ғой...

	– Біз ілгерілеген сайын жау бөлімдеріне жақындап келеміз, қауіп деген де сол. Біз үшін ең алдымен сақтық керек. Жау мына ағаштың кез келген түбінен кездесе кетпесін кім білсін?

	– Енді біз жүре бермейік. Күн әжептәуір көтеріліп қалды. Мына алдымыздағы бастауды маңайлап тоқтайық, – деді Жамал қатарласып келе жатқан Тамараға.

	– Анау қалың бұталы орманға тоқтайық.

	Екі дос жүрістерін жеделдете түсті. Бір кезде орман ішіндегі бұраңдаған жалғыз аяқ жолдан шығып, тура тартты. Қалың орманның ішіне жеткенде, екеуі де түнгі жүрістен әбден шаршағандығын сезінді. Дене ауырлап, көтертпейді. Біреу ұрып-ұрып кеткендей салдырап қалған. Түні бойы ұйықтамаған адам, басына шойын қаптап қойғандай алға басқан аяқ кейін кетеді. Күнге күйіп онсыз да қоңырқай тартқан беттерін шаң басқан, маңдайдан төмен қарай аққан тер айғыз-ұйғыз. Бұл – түн қатқан тоқтаусыз жүрістің, жаумен ұдайы толассыз ұрыстың айғағы еді.

	– Осы жер дөңестеу, құрғақ екен. Мына бұтағы мол жас қарағайдың түбіне тоқтап дем алайық, – деді Тамара арқасындағы дорбасының бауын ағытып жатып.

	– Сен отыра тұр. Мен алғы жақты шолып келейін, – деп Жамал ілгері қарай жүре түсті.

	Көп ұзамай Жамал дөңнің етегінен төмен қарай құлап аққан бастауға кез болды. Бастау жер астынан бүлк-бүлк етіп, қазанда қайнағандай ытқып жатыр. Сұп-суық, мөп-мөлдір.

	Түні бойы қаталап, шөлдеп келген Жамал беліне байлаған құтысын шешіп алып, толтыра су құйды да, әбден шөлі қанғанша ішті.

	Су қадірін кім біледі? Біреу білсе, жорықтағы жан біледі. Жорықта шаршап-шалдығып, таңдай кеуіп, бір тамшы суға зар боп келе жатқаныңда көз алдыңнан туған жердегі талай-талай жалтыр көл, мөлдір бұлақ елес береді. Оларға деген ынтығың, сағынышың артады. «Кезінде сенің қадіріңді білмедім-ау!» деп іштей өкінесің. Қазір Жамал да сондай бір сағыныш құшағында еді.

	«Шіркіннің суы қандай салқын, қандай таза еді. Шөлім бір қанды ғой», – деп бастау суына бетін жуып, сергіп, есін жиды.

	Жамал келген ізімен қайта оралды. Тамара дорбасын басына жастап көзін енді іле беріп, Жамалдың сыбдырынан селк етіп оянып кетті. Оянған бойда автоматына жармасты.

	– Міне, саған бастау суын алып келдім, – деп, Жамал оң қолына ұстап келе жатқан құтыны Тамараға ұстатты.

	Тамара орнынан тұрып, қолындағы құтының аузын ашты да, қылқылдатып жұта бастады. Оның шөлдегені сонша, басын көтерместен, құты толған суды бірден жұтып салды.

	– Сенің бетің айғыз-айғыз кір. Тым болмаса, суға бетіңді жуып ал.

	Содан кейін ұйықтарсың, – деді Жамал Тамараның шашын сипап.

	– Ол да дұрыс екен. Беті-қолды жуып, аз да болса сергіп алайын. Жүр, көрсетші, – деп Тамара бастауға барып беті-қолын жуып болды да, әлгі өзі жатқан жас қарағайдың түбіне қайта оралды.

	– Тамара, сенің не ойлап отырғаныңды білмеймін. Бізге дәл осы жерге аялдауға болмайды.

	– Неге болмайды?

	– Мынандай мөлдір сулы бастауы бар жерге адам баласы келгіш болады. Көрмейсің бе, жан-жақтың бәрі тарам-тарам соқпақ. Біздің тоқтаған жеріміз бастауға өте жақын. «Сақтансаң сақтаймын» – деген қазақ мақалы бар. Тым болмаса, бір шақырымдай алыстап барып дем алайық, – деді Жамал қолына су толтырған екі құтыны ұстап тұрып.

	– Шынында да, сенің айтқаның дұрыс. Суы бар жерге адам да, аң да әуес. Жүр, кеттік. Анау көрінген қалың орманға барып тоқтайық.



	III

	Тамара мен Жамал түс ауа оянды. Денелері ауыр тартып, мең-зең боп қалыпты. Орман іші жым-жырт, мүлгіп, маужырап қалған.

	Екі дос керіліп-созылып орындарынан тұрып, маңайға көз жіберіп, құлақ салды. Ешбір дыбыс білінбейді. Зеңбірек, мылтық дауысы да естілмейді. Самал желдің екпінімен толқыған орман ағаштары да тынышталыпты.

	– Мен бастауға барып су алып келейін. Осы жерде бір ыстық шай ішіп алайық. Кім білсін, алдымызда қандай жағдай боларын? – деп Жамал екі құты мен котелогын алып суға кетті.

	– Бұрыс та болса, бастауды алыстан айналып жүрейік, – деді Жамал, шай ішіп алған соң.

	– Бастауда кім тұр дейсің? Сен жаңа ғана барып келген жоқсың ба?

	– Мен суға барғанда ешкім жоқ болатын, қазір біреу-міреу су алуға келмейді деп кім айтады? Бастау маңы жаңа ғана жүріп кеткен тағалы адамның ізі.

	Бұл жайды Жамал әлгінде айтпаған еді. Өзі ғана білген де қойған. Енді ол арадан кеткен соң ғана айтып келеді. Не болса, соны айтып, досын үрейлендіре бергісі де келмейтін бір әдеті.

	– Ол не қылған із болды? – деді Тамара елеңдеп.

	– Қайдан білейін? Мен көргенімді айтып келемін. Әйтеуір белгісіз, жұмбақ із. Топыраққа түскен немістің тағалы етігінің ізі ме деймін?

	– Тегіннен тегін із болмас ол...

	– Енді бастау маңына жолауға болмайды. Әлде, бізді аңдып, соңымызда жүрген жау тыңшысы болып жүрмесін.

	Барлаушылардың құлағы естігіш, көзі байқағыш, денесі сезгіш. Тамара Жамалды бүйірден түртіп қалды.

	– Тұра тұр, тұра тұр! Алдымызда бықсып көтерілген анау бір түтінді көрдің бе?

	– Кәне, кәне?

	– Алдымыздағы ну қарағайға көз тоқтатып қарашы өзің. Осы жерден будақтаған түтін ап-анық болып жұлындай созылып көрініп тұр.

	– Көрдім, көрдім.

	– Ендеше, кейін шегінейік.

	– Кеттік.

	– Кетсек, кеттік, – деді кейін қарай шегініп бара жатқан Жамал. Тамара, бірақ сол түтінге қарап.

	– Адам жоқ болуы да мүмкін, бықсып жатқан біреулердің сөндірмей кеткен отының орны шығар. Жақынырақ барып байқасақ қайтеді? – деді.

	– Байқасақ, байқайық.

	Екеуі түтін көтерілген жерді ойыстай айналып екінші жағына шықты. Шырмауықтай жиі өскен жидек ағашының арасымен еңбектеп келеді. Бір кезде екеуі жер бауырлап, Жабысып жата қалды. Жүректері аузына тығылып, аттай тулайды. Дене тітіркеніп, бір нәрсені сезгендей. Екеуі жидек ағашының түтін шыққан жақтағы шетіне жақындады.

	Жалбыздың жапырағындай жұп-жұмсақ жидек ағашының қалың жапырағын қолымен ептеп қана екі жағына ысырып ашты да, Тамара беліне қыстырылған дүрбісін алып алдыңғы жақты шолды.

	Будақтаған түтін, лаулап аспанға шапшыған жалын дүрбісіз, жай көздің өзіне де анық көрінеді. От басында екі ғана адам отыр. Тамақ пісіріп жатқан адамдар ма дейін десе, оған ұқсамайды. Маңында ешқандай қазан-ошақ көрінбейді. Тектен-текке лаулатып от жағудың да қисыны жоқ. «Әлде бұлар отқа картоп пісіріп жеп отыр ма екен? Маңында тағы да адам көрінбей ме?» – деген оймен Тамара сол жерді түгелдей шолып өтті. Оң жақтағы жуан, жұмыр қарағайдың түбінде үш-төрт адам шалқасынан жатқаны да көрінді.

	«Көрдің бе?!» – дегендей Тамара Жамалдың бүйірінен шынтағымен түртті.

	Бір кезде от басында отырған екеудің бірі қасында жатқан неміс автоматын қолына ала салып, жидек ағашының оң жағындағы ат төбеліндей шағын ғана алаңға қарай адымдады. Үстіндегі киімі не неміс солдатына, не партизанға ұқсамайды. «Бұл кім, бұл неткен жұмбақ?» деп ойлаған Тамара, жаңағы кетіп бара жатқан солдатқа дүрбісін қадап, оның өне бойын тағы бір шолып өтті. Үстіндегі киімінен сезіктенетіндей ештеңе таба алмады. Дүрбіні енді әлгі адамның аяғындағы етігіне қадады.

	Етігі – тар қонышты, тағалы табанды неміс етігі. «Бірақ ондай неміс етігін киіп жүретін партизан аз ба? Екінің біреуі сондай неміс етігін киеді. Олай болса, мына біздің алдымыздағылар кім?» деп қылт еткенді қырағы көзінен оқшау жібермей жатты.

	«Бұлар екі-үш адам ғана емес сияқты. Тағы да бақылай түсейін» деген Тамара ең алғаш көрінген, анау жатқан адамдарға көзін салды. «Олар шалқасынан жатқаннан қозғалмады. Тегінде, ұйықтап жатқан болар. Бұлар түнгі жорықтан әбден шаршап, жуықта ғана осы жерге дем алуға тоқтаған», – деп ойлады Тамара.

	«Мына жаққа қара» дегендей Жамал Тамараның иығынан түртті.

	«Көрдім» деп Тамара оң жақтағы әңгімелесіп келе жатқан екі кісінің сөзіне құлақ түрді.

	Не де болса, болары болған. Бұлар бастау суының қызығына тоймай жүріп, солдат табытының арасында қалған секілді. Екеуі де сақ. От басындағылардан да, мынау екеуден де көз алмай, тым-тырыс бақылап жатты. Әлгі екеу Тамара мен Жамалдың алдынан неміс тілінде сөйлеп бара жатқаны да анық естілді. Жергілікті халыққа ұқсағысы келді ме, болмаса кездескен адамдар партизандар деп айтсын деді ме, неміс солдатының көкшіл кителінің сыртынан жөнтек қана бірдеңені кие салыпты. «Бұлар неміс бөлімдерінің барлаушылары болып шықты» деген оймен екі дос біріне-бірі қарады. Енді бәрі де түсінікті.

	Тамара мен Жамал көз алдындағы жау бөлімін бақылап, тағы да біраз уақыт жатты. Кейін шегініп кетейін десе, бұлардың жүрген сыбдырын олар сезіп қалады. Онда, әрине, қарап та жатпайды. Бұларды тірідей ұстап алуға әрекет жасайды. Онда олардың іздегендері де иегінің астынан табылған болып шығады.

	Жамал мен Тамара қимылсыз етпетінен жер бауырлап көп уақыт жатты. Айнала толы жау. Қауіп бұлты түнеріп төніп, ажал өрті жалын шашып, жақындап қалғандай сезінді.

	Алды да, артты да, оң мен солды да жау торлап алған. Екеуі дәл ортасында жатыр. Немістер күзетшісін алма-кезек, әлсін-әлсін ауыстырып, нақ бір бекіністе тұрғандай, тіпті қозғалмайды.

	– Әне, екі неміс құтыларын құшақтап бастауға қарай жөнелді, көрдің бе? – деген Тамараның үні бастығырылып жәркішек шықты.

	Қос қолдап ұстаған дүрбісін Жамал суға қарай кетіп бара жатқан екі солдатқа кезеп, «көрдім» дегендей ым қақты.

	Жаңағы бір бастығырыла шыққан Тамараның дауысы құлағына тиіп қалды ма, әлде өздері бірдеңеге сезіктенді ме, жақын, ұрымтал жерде тұрған сом денелі, жалпақ бет неміс солдаты қасындағы ұзын бойлы, суық жүзді солдаттың жеңінен ұстап «сөйлеме, тұра тұр» дегендей төмен тартты. Қолындағы автоматын Тамара мен Жамал жатқан жидек ағашына кезеп жата қалды да, шаппасын тартып-тартып жіберді. Орман іші азан-қазан болып жаңғырықты да кетті. «Қап!» деп, тістене қалды Тамара. «Әуелі біз атуымыз керек еді, қап!» – деді Жамал да.

	Екі солдатқа қосылып, анау от басындағы жау бөлімшесі де дүрсе қоя берді. Олар да Жамал мен Тамара жатқан жаққа қарай сап түзесіп алды да, автоматтарын безілдете жөнелді. Аяқ астынан оқ нөсері құйып кетті. Жалын шалып жаралы болған көк балауса жапырақ бүрісіп, ызыңдап қайғылы күй шертіп безек қағады. Оқ тиген қарағай қыртысы қопарылып, қақырап, қорасан шыққанға ұқсап, тесіліп-тесіліп қалды. Зуылдаған жау оғы Тамара мен Жамалдың оңынан да, солынан да сып-сып, сумаң-сумаң өтіп жатты. Бірақ бұл екеуінде әлі де үн жоқ. Автоматтарын жауға кезеп тым-тырыс, дайын жатты.

	Бұлар енді неде болса, жаудың жақын келуін күтті. Жаудың автомат оғын осылай қарай боратуы – көріп ату емес, секем алып, байбалам атыс сияқты да көрінеді.

	Нақ осындай, қысылған заматта, бастау жақтан автомат пен пулемет сақылдап қоя берді. Атыс барған сайын үдей түсті. Неміс бөлімшесінің дәл оң бүйірінен оқ боратты. Енді бұлар екі оттың арасында қалғандай. Бас көтертпейді. Ерсілі-қарсылы азынаған пулемет тыйылатын емес. Жау бөлімшесінің пулеметтері әлден уақта қақалып-шашалып демін ішіне тартып, бәсеңсігендей болды.

	Соңғы оқ боратқан партизандар екенін екі әйел түсіне қойды. Бірбіріне жымия қарады. «Бұлардың осы жерге келгенін білген партизандар бірден шабуылға шыққанын көрдің бе? – деді Жамал Тамараға.

	Тамара: «Жау шегінуге айналды. Пулемет ұяларын басқа жаққа ауыстырып жатыр» деді де, бірі пулеметін, бірі қорабын көтеріп жүгіріп бара жатқан екі солдатты автомат оғымен осып-осып жіберді. Екеуі де шалқалақтап барып ұшып түсті. Олар бұл тұстан оқ күтпеген екен.

	Бетпе-бет атысу ұзаққа созылмады. Жаудың беті қайтып, шегіне бастады. Жотаны құлдилап, біріндеп ойысып, тоқтамастан тартты. Партизан бөлімдері жау соңынан қумады. Бірнеше партизан жаңа ғана жау бөлімдері жатқан жерге келіп, немістің тастап қашқан қару-жарақтарын жинап алды.

	«Партизан бөлімдерінің келіп үлгергені қандай жақсы болды. Олар келмеген күнде, біздің халіміз қандай болар еді?» – деп ойлады Жамал. Тамара да нақ сондай ойда еді.

	Олар осы тұста Тамара мен Жамал жатқанын, әрине, білген жоқ, әйтпесе, ана тұрған екі-үш жігіт бұларға қарай мана жүгіретін еді.

	«Тапсырма жолы – әмір күші. Ол – тар жол, тура жол. «Өз кісіміз екен, амандасалық» деп бұрыла кетуге болмайды. Әркім өз міндетін біледі, әркім өз соқпағымен кетеді. Сол себепті бұл жерден кетудің қамын ойлайық. Бұл кісілер өз адамдарымыз болғанымен, біздің жолымыз бөлек. Тапсырманы орындайтын уақытымыз таяп қалды» деген ойға келді екі әйел де.

	– Кетсек кете берейік. Кездессек, аялдап қалармыз, – деді Тамара.

	– Біздің жауға қарсы оқ атқанымызды бұлар сезбеген болды, ә! – деді Жамал.

	– Әрине, сезген жоқ. Онсыз да ерсілі-қарсылы ысылдап жатқан оқ біздікі ме, немістікі ме, қайдан біледі?

	– Әңгімені қояйық. Сенің құтыңда су қалды ма? Шөлдеп жатқаным, – деді Жамал басын көтере беріп.

	– Мен де әбден шөлдедім, – деп белбеуіне қыстырған құтысын алып, Тамара алдымен Жамалға ұсынды.

	– Осы бастаудың суы қандай мөлдір, қандай суық, ішіп жіберсең сарайыңды бірден ашып, шипа бола кетеді.

	– Жаңағы немістер мен партизанды түйістірген де осы бастау емес пе?

	– Екі жағы да суды сағалап келген болар.

	– Менің байқауымша, осы бастаудан басқа бұл маңда ауыз су жоқ.

	– Тамара, сен абайламай дауысыңды қатты шығарып жібергеніңді білдің бе? Жазым бола жаздадық. Енді сөзді қойып, ептеп кейін шегінейік. Бастау жөнінде біздің елде бір аңыз бар, мен саған былай шыққан соң айтып берейін.

	– Айтқаның дұрыс. Менен қате кетті. Мойныма аламын, достым. Байқаусызда қаттырақ сөйлеп жібердім. Жақсы, енді қозғалайық, – деп Тамара еңбектеп кейін шегіне бастады.

	Олар орман қуалап, бастау маңынан алыстай берді. Екеуі үш жүз метрдей еңбектеп келді де, қалың қайыңның жынысына кіріп те үлгірді. Тек сол тұста ғана олар еңбектеуді қойып, орындарынан тұрды. Маңайдың бәрін әуелі байыппен шолып өтті. Ешқандай жан көрінбеді. Бірде-бір адамның сыбдыры естілмеді. Бұлар қалың орманды жылғалай құлдилап жүріп келеді. Алыстан автоматтың бірен-саран сирек атылған дауысы естіледі.

	– Мынау неміс автоматының дауысы болар, – деді Жамал.

	– Олардың орман ішінде жүргенде ауыз жаппайтынын білмейсің бе? – деді Тамара күліп, – қорыққанға қос көрінеді, әйтеуір оңдысолды ата береді.

	– Бірақ бұл жолы олар сирек атып барады, нақ бір нысанаға көздегендей...

	– Мейлі, – деді Тамара, – әңгімені қойып, мынау тасада тамақтанып алайық.

	– Мақұл, сөйтейік!

	Тамақ ішіп отырғанда Тамара:

	– Бастаудың суы жөнінде біздің елде бір аңыз бар деп едің ғой... Мынау бастау басында соны айт...

	– Сен де ұмытпайды екенсің...

	– Партизан ұмытшақ болса, ол партизан емес, кәне, айтып жібер...

	Екеуміздің бөлініп кететін кезіміз де жақындап қалды.

	– Айтсам айтайын, – деп Жамал аяғын көсіліп, ыңғайланып отырып алды да, бастау жайындағы әңгімесін бастады.

	Аз-кем уақыт Жамал партизан аттанысын да, айналада ұлып жүрген фашистік қорқауларды да, болып жатқан соғысты, от пен өртті де естен шығарып, бір мезет туған жерді еске алды. Туған жердің самал желіне бетін төсеп, Алтайдың сауырына шықты. Жерді сүю, кіндік кесіп, кір жуған өлкені сүю бұл буынға сонау-сонау арғы ата-бабадан ауысқан дәстүр. Жат жұрттың темір тегеуірініне шыдамай, шегініс жасаған қайғылы тарихымыз да болған. «Ақтабан-шұбырынды» атанған ол да бір ел тағдырының қайғылы кезеңі еді. Сонда біздің аталарымыз ақ иық Алтай тауымен қалай қоштасып еді?



	«Қайран да қайран, қайран тау,

	Көп еді маған пайдаң, тау;

	Әкем кіндік кескен тау,

	Анам үзік шешкен тау,

	Қашқанда қайда барамыз –

	Алдымыз – жұмбақ, артта – жау...»



	А, шіркін, сол бір тау, Алтай атты, атақты Алтай! Ол таудың бауырын жер жаннаты деп атауға әбден болады. Алыстан қараған адамға орман ағаштары соншалық сұлу, көз тұндырады. Бірде торғын жағадай қызарып, бірде тотияйындай көгеріп, бірде сары алтындай сарғайып мың құбылады. Жазды күні орман ішіне бара қалсаң, сайраған бұлбұл, алуан түрлі әнге салған құстың үнін естисің. Үйір-үйір боп жайылып тарғыл жүнді жолбарыс, қошқар мүйізді арқар, желғабыз киік, мүйізі қарағайдай бұғы, қара, қызыл түлкі, ақ қоян өріп жүргенін көресің. Орман патшасындай гуілдеп жүрген дәу қара аюды да, бұтақтан-бұтаққа секіріп жүрген тиынды да, алтын жүнді құндызды да көресің. Тауда көкек, орманда бұлбұл сайрайды...

	Тиіскенге тиісетін аю ғана, егер оған соқтығып ашуландырмасаң, ол да жанға соқтықпайды. Қанша батыр болса да, адам баласын көргенде қашқалақтай береді. Тегінде табиғат та, аң да мейірбан болса керек, соларды қаталдыққа үйреткен де – адам болар!..

	Алтай тауын қақ жарып ағатын Бұқтырма дейтін өзеннің жағасында Қотанқарағай деп аталатын үлкен село бар. Сол селодан жүз километр шамасында, қытай шекарасына жақын жерде Рахманов бастауы дейтін бастау бар. Бүгін таңертең сонау бір бастауға су ала барғанда, Жамалдың есіне сол Рахманов бастауы түскен. Міне, сол әдемі елес оның ел-жұртын да есіне түсірді.

	Міне, енді оның жер туралы әңгімесі ертегі жырдай созылды.

	Қолындағы құтыдан бір-екі ұрттам су ішті де Тамара:

	– Уақыт өтіп барады. Сенің әңгімең таусылар емес және мені қызықтырды да. Бірақ әңгімені жүріп тыңдауға да болады ғой. Жинал, кеттік, – деді.

	– «Әңгіме бұзау емізер, бұзау таяқ жегізер» – деген қазақтың мақалы бар. Соның кері болып жүрмесін, – деп Жамал да дорбасын иығына іліп жүріп кетті.

	Әлгі жерден көп ұзамай-ақ Тамара оң жағында келе жатқан Жамалға көзінің қиығымен бір қарап, жымиып күлді.

	Жамалдың ынтыға айтып отырған әңгімесін үзіп жібергені көңіліне келіп қалды ма деп ойлаған Тамара:

	– Иә, әлгі әңгімеңді қайта жалғашы, – деді.

	– Жарайды, – деп Жамал әңгімесінің жалғасын айтты. – Жаздың күні болса керек. Рахманов деген орта жасқа келіп қалған адам бір күні таң ата аң аулауға шығады. Күні бойы аңшының көзіне ештеңе көрінбейді. Шытырман тоғайлы тауды кезіп жүре береді. Әбден шаршайды. «Бүгінгі күнім сәтсіз болды» деп үйіне қайтпақ болып, терең сайды қиялап төмен түсіп келе жатса, орман ішіндегі үлкен тастың үстінде басын желге беріп, күйсеп тұрған киікті көреді.

	Рахманов жақындап келіп, енді атуға ыңғайлана бергенде, аңшының сыбдырын сезе қалған киік тастан қарғып түсіп, шаңды бұрқ еткізеді. Сол заматта аңшы да мылтығының шаппасын тартып үлгіреді. Киік орманға кіріп, зым-зия жоқ болады. Мылтық дауысы жер-көкті күңірентеді. Қиядағыны қиып түсетін Рахманов бұл жолы көз алдындағы киіктен айрылып қалғанына қатты намыстанған. Ол бір сәт өз ісіне өзі риза болмай, сілейіп тұрып қалыпты. Аяғын ауыр басып, аңшы жаңа ғана киік кеудесін желге төсеп тұрған тастың жанына барады. Киік оқтай атылып барып түскен жерді қараса, шөп басына шашыраған қанын көреді. Аңшы киіктің жараланғанын енді ғана біледі. Ол: «Не дегенмен жаралаппын, бәсе, менің қолым мүлт кетпесе керек» деп масаттанса, екінші жағынан өзін-өзі іштей сөгеді: «Шіркін, бұл менің олақтығым ғой. Мынау жануарға обал жасадым-ау! Бейшара, көп қиындық көретін болды! Жаралы болғаннан аңның бірден оққа ұшқаны абзал емес пе!» – деп қиналады.

	Аңшы жаралы киіктің ізіне түсіп, көп іздейді. Таба алмайды. Жаралы жануар тоқтамастан қаша берген. Жарға да, тасқа да соғады. Неше түрлі таудан да, белестерден де өтеді. Қуғыншыдан қашқан байқұс жиегі шалшықтау кішкене ғана өзеннен су ішеді. Аңшы тоқтап оны да байқайды. Өзен жиегіндегі ізін көріп ол: «Оқ киіктің алдыңғы аяғына тиген екен. Су ішіп болғанша ізіне қан құйыла бергенін қарашы?» – деп түйген. Аңшы «қараңғыда киіктің ізін жоғалтып алармын», – деп ізді ең соңғы көрген жеріне тоқтап түнейді. Алтай түні салқын болады.

	– Неге салқын болады? Жаздың күні емес пе? – деді бағанадан Жамалдың әңгімесін тыңдап келе жатқан Тамара оның иығынан сипап.

	– Алтай тауында күндіз қаншама ыстық болса да, түні суық болады.

	Басында сүрі мұз, мәңгілік қар жатады.

	– Түсінікті. Әңгіменің жалғасын айта бер. Өте қызықты екен. Жол да қысқарады, – деді Тамара.

	Жамал аңшы туралы аңызды айта берді.

	– Күні бойғы толассыз жүрістен аңшы әбден шаршап-шалдыққан. Денеден аққан терден киімі де сығып алғандай су болады. Түнгі салқын аңшы денесін шарпып тоңазытады. Көпті көрген аңшы емес пе, үйден шығарда: «Керек болып қалар» деп дорбасының түбіне сала салған кеудеге ғана жететін қысқы күпісін киіп, жатып қалады. Көп ұзамай дене жылынып ұйқыға кетеді. Түс көреді. Түсінде өңіндегідей күндізгі иегінің астынан құтылып кеткен киікті қуып жетеді. Киік қансыраған. Жүруге шамасы жоқ. Әбден дымы құрыған киік қалың орманның ішінде төрт аяғы төрт жаққа кетіп сұлап жатыр екен. Көзі жаутаң-жаутаң етеді. Адамша жылағандай көрінеді. Аңшы қынындағы кездігін алып, бауыздауға оқталады. Бірақ дәті шыдамайды. Бейшараға жаны ашиды.

	Бауыздамайды, кездігін қынына қайта салып, қалтасындағы ақ орамалын алады да, киіктің жаралы аяғын таңып байлайды, сонысын киікті иығына салып көтере бергенде аңшының аяғы тайып, гүрс етіп жығылады. Осы мезгілге шошып оянған аңшы бағанадан бергі көргені түсі екенін біліп «қап» деп санын бір соғады.

	Таң атып, құлан иектеніп қалған екен. Аңшы орнынан тұрып, тамақтанады. Түндегі көрген түсі Рахмановқа ой салады. Бір ойы: сол ақсақ киікті несіне қуасың, кете берсін, өз күнін өзі көрсін десе, екінші бір ойы жоқ, қуу керек. Жаралы киік қансырап құлайды. Бәрібір құрт құмырсқаға жем болады. Еңбек сенікі. Қуып жетіп алып кет дейді. Аңшы осы екінші ойына жол беріп, киіктің ізіне түседі. Екінші күн дегенде аңшы таудан асып, төмендегі сайға көз жіберсе, ағып жатқан мөлдір бұлақтың басында бастау суына төрт аяғын тығып, мелшиіп тұрған киікті көреді: «Менің атқан киігім бе, болмаса, басқа бір киікке кездестім бе?» – деп, ізден айрылмай биік таудан қия-қияны қуалап төмен түседі. Бірақ жаңа ғана бастау суында жусап тұрған киік көзден ғайып болады. Аңшы қарсы алдындағы ормансыз жалаң жотаға қараса, әлгі киік ақсау дегенді білмейді. Жартастан жартасқа қарғып, безіп-ұрып кетіп бара жатады.

	«Шіркін, жануардың ыршуын қарашы», – деп таңданады. Рахманов киіктің құтылып кеткеніне де риза болады. Бірақ киіктік жаралы аяғы қалай тез жазыла қалғанына ол аң-таң болады. Көздеуге ұрымтал жерде болса да, аңшы киікті атпайды. Ор қояндай ыршып-ыршып түскеніне таңданып, киік әбден көзден ғайып боп кеткенге дейін қарап тұрады. Аңшы ішінен: «Мына бастаудың суы қасиетті болды. Киіктің жаралы аяғына шипасы тиді» деп ойлайды. Рахманов киіктің қаны тамған ізін қуып жаңағы бастауға қарай жүреді. .

	– Мүмкін, бастаудан су ішіп тұрып, аңшыны көрген соң қашып кеткен басқа сау киік шығар, – деді бағанадан бері барлық ынтасымен Жамалдың әңгімесін тыңдап келе жатқан Тамара.

	– Сабыр ет. Қазір мен әңгімемді аяқтаймын, бәрі саған түсінікті болады, – деді Жамал күні бойғы әңгімесін қорытқысы келіп. – Қуғыншы бастау басына келсе, киіктің қаны қып-қызыл болып, судың ағынсыз жеріне тұнып қалғанын көреді. Енді әлгі осы бастауда тұрған сол жаралы киік екендігіне Рахмановтың көзі әбден жетеді. Бастауға беті-қолын жуып, су ішейін десе, жердің астынан шығып жатқан қайнар ып-ыстық, қол тигізбейді. Аңшы бұл бастаудың суы шипалы, қасиетті су екеніне енді күмәнданбайды.

	Жаралы киікті қуып жүріп, аяқ астынан ауруға шипа болатын су тауып алғанына қуанып, еліне қайтады. Рахманов бұл бастауды өзінің жерлестерінің бәріне де көрсетеді. Алдымен өз селосындағы әртүрлі ауруы бар адамдар емделіп жазылады. Оны естіген сол төңіректегі ауру кісілер де келіп емделеді. Сөйтіп, бірте-бірте қасиетті бастаудың атағы бүтін Қазақстанға белгілі болады. Бұл бастауды ең тұңғыш рет ашқан Рахманов болғандықтан халық «Рахманов бастауы» деп атап кетіпті.

	– Қазір ол бастауда не бар? – деді Тамара.

	– Ол жерде «Рахманов бастауы» деп аталатын санаторий бар. Кім білсін, жаңағы бастауды ашқан сен екеуміздің атымыз да арасан ашушы ретінде елге тарап кетер, – деп күлді Жамал.

	– Мұның суы тастай суық. Тұщы. Қасиеті мол, шипалы су болмас. Мұндай сулар қайдан болса да табылады. Сондықтан екеуміздің атымызда санаторий ашылмай-ақ қоятын шығар. Елімізге басымызды аман-есен алып барсақ, соның өзі олжа емес пе? Ал, мына хикая қызық екен. Ылғи қорқыныш, қауіп күткеннен гөрі, ара-тұра, осындай жақсы әңгімелерді айтып көңіл көтеріп алған да бір ғанибет.

	Енді Тамара мен Жамалдың басқа-басқа бағыт ұстап, айрылысатын мезгілі де жетті. Біреуден екеу жақсы. Бұл қағиданың дұрыстығын біреу білсе, жау тылындағы жауынгер біледі. Енді әрқайсысы жеке-жеке жалғыздалғалы тұр бұлар. Елжірей көз тастағандарымен, аттаныс жолы әр басқа, тапсырма да әр басқа...





ОРДАЛЫ ЖЫЛАН ОРТАСЫНДА




	Сол күні таң ата станцияға неміс әскері тиелген бір эшелон келіп тоқтаған болатын. Эшелон тоқтасымен-ақ әскери бөлімдер лек-лек болып станция басындағы асханаға келіп жатты. Шені жоғары офицерлерді тамақтандыру неміс комендатурасының асханасына тапсырылды. Топ-тобымен олар асханаға келіп, стол-столды жағалай отырып жатыр. Жаңа ғана қаңырап бос тұрған асхана лезде толды да қалды. Асхана іші гу-гу сөз. Ызылдаған араның ұясындай. Апыл-ғұпыл ішіп-жеп жатқан сыртқы сиықтары ордалы жыланның ысылдап ішін тартқан, қорқынышты ортасына да ұқсайды.

	Официанткалар қабырғалары қайысып тарелка тиелген ауыр подносты көтеріп, зыр жүгіріп тамақ тасып жатты. Офицерлердің аш екені беп-белгілі болып тұр. Стол үстіндегі қара нанның өзін жалмап лезде жоқ қылды. Алдарындағы тарелкаға еселеп бірнеше рет нан салып еді, аш адамдар қойсын ба? Тез босатып тастады. «Нанның өзі өлшеулі екенін білмей ме бұлар?» деп Шура енді нанды қайталай салуды тоқтатты. Алдарына тарелкаға толтыра құйылған тары көжені қойды. Оны да тез-тез ішіп салған жұрт Шураның әкелген екіншісін жеуге кірісті. Ауыздарына ыстық тағам тимегеніне көп болғаны білініп-ақ тұр. Алдарындағы тағам онша дәмді болмаса да:

	– Мына асхананың ботқасы дәмді екен, – деді мосқалдау келген, қошқар мұрынды офицер.

	– Көптен ыстық ас ішпеген соң, саған дәмді көрініп отырған болар, – деді жұқа жүзді, аласа бойлы біреуі.

	– Франциядан шыққалы жөнді ыстық тамақ ішпегенім рас.

	– Шыққанымызға үш-ақ күн болды ғой.

	– Соғыс кезінде үш күн адамға үш айдай көрінбей ме?

	– Оның рас.

	– Біз осында біраз уақыт болармыз, осы асхананың ботқасын тағы да тататын түріміз бар.

	– Бізді еш жерге аялдатпай, асығыс әкетіп бара жатыр еді. Не боп қалды? Бұл не бөгеліс өзі?

	– Сен естімеп пе едің? Өткен түні партизандар алдымызда он километр бойы темір жол рельсін бұзып кетіпті.

	– Партизан, партизан! – деді әлгі аласа бойлы жас офицер жиырылып, – әйтеуір зәрені алып болды...

	– Неге қорықтың?

	– Қорықпағанда қайтейін. Менің әкем Москва түбіндегі майданда болатын. Өткен жылы өз бөлімшесімен аз уақытқа дем алуға майдан тылына келе жатады. Түн болса керек. Олардың поезы минаға ұрынып құлайды. Көп адам шығын болады. Соның ішінде әкем де бар. Енді түсіндің бе?

	– Бұл жағдай маған тіпті түсінікті. Менің де бір туысым майданға кетіп бара жатып, апатқа ұшыраған. Олардың эшелонынан бірде-бір адам қалмай қырылып қалыпты. Өзі жақсы адам еді. Сол оқиға есіме түссе, осы уақытқа дейін ішім күйеді.

	– Әрине, менің де осы уақытқа дейін әкем есіме түссе көзіме жас келеді. Біздің қай жаққа кетіп бара жатқанымыздан хабарың бар ма?

	– Командование Орел қаласының маңына әскер топтастырып жатқан көрінеді. Жуықта Франциядан кеткен менің жолдасымның бөлімшесі сол Орел қаласының маңына тоқтапты.

	– Сталинград майданында тойтарыс алып, кейін шегінген біздің әскер, енді Орел, Курск қалаларының маңына шоғырланып жатыр десеңші. Онда не боларын кім білсін? Басты соққы сол тұстан берілмек, екінші бір Сталинград боп жүрмесе болды да, әйтеуір, – деп істік мұрын жас офицер өз ойындағысын жолдасына ашықтан-ашық лақ еткізе салды.

	– Сен байқа, сақ бол. Мұндай ойланбай айтқан сөзіңді гестапо естісе, басың кетпей ме? Қазір соғыс жүріп жатқан мезгіл, – деп егде тартқан офицер жан-жағына қарады.

	Сезікті ешкім көрінбеді. Маңайындағы офицерлердің бәрі де алдына әкеліп қойған тамақты ішіп, ауыздары босамай жатыр. Кейбіреулері қайдағы бір әңгімені айтып, басқа жұрттың сөзіне құлақ салатын түрі де жоқ. Біреуі елінде қалған бала-шағасын, туған-туысқанын, олардан алған хат мазмұнын әңгіме қып, енді біреуі майдандар жайын сөз етеді, олардың сөздерінен майдандарда бұлар үшін қырғын болып, неміс әскерінің жаппай кейін шегінгені байқалады. Ал қайсы бірі белсенді-ақ, фюрердің нағыз тірегі бір өзі сияқтанады, иә, тіпті өз басының жағдайын да айта қоймай, неміс армиясының жеңімпаздығын, оған басшылық етіп отырған фюрерді мақтан етіп гуілдеп отырды.

	Тамақ тасып, босаған ыдыс-аяқты жинап, стол үстін сүртіп, шай беріп жүрген Шураның құлағы осы екі офицердің әңгімесінде болды. Айтылмай қатпар-қатпар болып ішінде жатқан сырларын, үсті-үстіне айта түссе екен деп те тілейді ол ішінен. Бір кезде жас офицердің көзі Шураға қадалды.

	Тосыннан тіккен офицердің көзіне көзі кездескенде, жасөспірім қыздай қызарғанымен, Шура оған оншама қысылмады. Қайта қайсарланып қатая түсті. Таныс адамдай күлімдеп, таза неміс тілінде:

	– Сіз көзіңізді неге қадай бересіз? – деді сөз тарту үшін әлгі жас офицерге тура қарап.

	– Неге қадамаймын? Сенімен танысқым келеді.

	– Танысыңыз, атым Шура, – деді ол.

	– Шура, Шура, – деп бірнеше рет қайталап айтты.

	– Сен тыныш отыр. Әрбір тоқтаған сайын орыс қыздарымен танысып, атын қайталай берсең, майданға жеткенше бірде-біреуі есіңде қалмайтын болар, – деп әлгі жасы үлкен офицер мынаны ажуалап бар даусымен қатты күлді.

	Жоқтан өзгені сөз етеді, жоқтан барды күлкі етпекші болады, өздерінде зерігу де, желігу де бар. Жалпы, жүндері жығылып, беті қайтқан қорқауларға ұқсайды. «Москва, Москва!» деуді енді қоя бастапты.

	Шураның да сол бір офицермен танысып, әңгімелесейін деген көңілі жоқ-ты. Тек неміс офицерлерін ішіне тартып, жылыұшырай қарап, олардың көңілдеріне сезік тудырмаудың қамы еді.

	Бұл екеуінің айтқан сөздерін Шура көңіліне әбден тоқып алды. Бірдебір сөз шашау қалмады. Тақтаға жазылғандай, көңілге тоқыла берді. Ішінен әлгі екі офицердің «Франциядан келеміз, неміс армиясы Орел, Курск маңына шоғырланып жатыр, артиллерия бөлімшесі темір жол рельсінің бұзылу салдарынан осы станцияға көбірек тұрып қалу қаупі бар...» – деп айтқан сөздерін өз көңілімен іштей қайталап шықты.

	Тамағын ішіп болған адамдар далаға шығып жатыр. Кейбір стол басында қалған немістер гуілдеп сөйлеп, аузына келгенді айтып, темекі түтінін будақтатып отыра берді. Бұлардың кетуін Шура асыға күтті. Оларға:

	«Тамақтарыңды іштіңдер, асхананы босатыңдар» деп айта алмайды. Бір кезде есіктен асып-сасып кіріп келген офицер:

	– Сіздерді тез станция басына келсін деп жатыр, – деуі-ақ мұң екен, әлгі ырғалып-жырғалып отырған төрт-бес неміс атып тұрып, ай-шүйге қарамастан, есіктен шығып, станцияға қарай жүгіре жөнелді.

	Олардың асып-сасып жүгіріп бара жатқан түрлеріне қарап Шура:

	– Сендерге де бір тықыр таянған болар, – деп жымиып күлді де, асхананың есігін жауып, стол біткеннің бәрін тап-тұйнақтай жинап, еденіне дейін жуып, қасындағы серік әйелге:

	– Сен осында бол. Менің үйге барып келетін бір шаруам болып тұр.

	Көп болғанда бір сағаттың ішінде қайтып келемін, – деді.

	– Жарайды, барып келе ғой, мен осында боламын. Бірақ тезірек қайт. Кім білсін, әлгілерге сенім жоқ, тамақ ішеміз деп, тағы сау етіп келіп қалуы да мүмкін.

	– Қысылма, тез келемін, – деп, Шура асханадан шығып та кетті. Үйіне қарай жүгіре басып келе жатты. Ол қорқу, сасу дегенді білмейтін. Кенеттен кездесіп қалған қолайсыз жағдайдан да амалын тез тауып шығып кетуге әбден төселген.

	Бір адамға дауысын көтеріп ұрысып, не зекімеген жібек мінезді Шураның аз уақыт ішінде жауға деген қатал, ызалы, ашулы сезімі тұтанып, біртіндеп лаулаған жалындай өрекпи түсті. Әрекет үстінде әбден шынықты да, төзімді де, айлакер де болды. Шура үйіне кіріп келді де төр алдында көйлегін жамап отырған шешесіне:

	– Мама, сен есік алдына шығып, маңайды байқап тұр, неміс келіп қалып жүрмесін. Егер біздің үйге қарай жүрген адамды көрсең-ақ маған хабарла, – деп шешесін есік алдына шығарып жіберді де, өзі қораға шықты.

	Сол уақыт жан-жаққа көз жіберіп қарады. Бөгде еш жан көрінбеді. Сыбдыр да естілмеді. Осы маңда қауіп жоқ екендігіне көзі жеткен ол қораның қақ ортасында жатқан басқышты алып, қамбаның қабырғасына сүйеді. Сөйтті де, басқышпен қамбаның шатырына шығып, оның бір бүйіріндегі кішкентай ғана тесіктен жып етіп, ішіне кіріп те кетті. Ол өзі тыққан қобдидай радиоқабылдағыш станцияны шөптің арасынан теп-тез тауып алды. Антеннаны ұзыннан-ұзақ етіп керіп байлады. Төрт бұрышты кішкене ғана радиостанцияны алдына қойып:

	– «Орман патшасы», «Орман патшасы», – деп екі-үш рет қоңыр дауыспен партизан радиоқабылдағыш станциясын шақырды.

	Көп ұзамай:

	– Мен «Орман патшасы», мен «Орман патшасы», естіп тұрмын, қабыл алуға даярмын, қабыл алуға даярмын, сен кімсің, сен кімсің? – деген сөз тілдей жіңішке лентаға жазылды.

	– Мен «Отызыншы», мен «Отызыншы», – деп Шура «Орман патшасын» тез тауып алғанына қуанып кетті. Ол бүгінгі көрген-білгенін, естігенін лезде жұмсақ сөзбен баяндап, радиоқабылдағыштың құлағын бұрап, ұршығын тықылдатып ала жөнелді.

	Шураның екі құлағы сыртта. Әзір дала тыныш. Еш сыбыр естілмейді. Тапа-тал түсте радиостанциямен жұмыс істеу өте қауіпті. Бірақ бұл жаңалықты кейінге қалдыруына еш болмайды: оның аты – дәл иегінің астына өзі келіп, ауға түсейін деп тұрған жаудан айрылып қалу деген сөз. Олар жол ашылса-ақ бұл станцияда бір минут та тұрмайды. Жүріп кетеді. Онда Шураның ойының бәрі босқа кетеді. Осыны сезген Шурада маза жоқ.

	Жау ордасында, тал түсте радиомен хабар беріп отырғаны мынау. Бұл – өлімге басты тігу, бұл – қауіпті елемеу, отқа түсу. Осыны ойлағанда Шураның жүрегі аттай тулайды, денесі безгек болған адамша дірдек қағады. Көзі қарауытып, талып кеткендей де сезінеді.

	Бірте-бірте қорқынышты да жеңді, қыздың бойында кенеттен бір алып күш пайда болғандай, есін лезде жинап алды. Өз күшін өзі мақтан еткендей, жан-жағына еркіндеп, тура қарап, терең теңіздің тасқынды айдынында жалғыз өзі қайықпен түскендей болды.

	Ол радиостанцияның жұмысын тоқтатты да, «орман патшасына» берген хабарын: «Н. станциясына жаудың бірнеше эшелоны келіп тоқтады. Франциядан келе жатқан екі эшелон әскер, қалғаны әскери техника (танк, артиллерия). Офицерлердің айтуынша, бара жатқан беті Орел қаласы мен Курск қаласының бағыты. Мүмкіндігінше, алдымыздағы түні самолет келіп бомбалайтын болсын. Біздің самолетке беретін белгіміз – жасыл ракета. Жауабын түнгі ондағы сеансыда хабарлауыңызды сұраймын. Барлық жолдастарға көптен-көп сәлем. 30-нөмір» – деп қайталап оқып шықты.

	Шура жұдырықтай радиостанциясын ескі-құсқы шүберекпен ұқыпты етіп орады. Содан кейін су өтпейтін арнайы жасалған қобдиға салды. Антеннаны қабаттап-қабаттап жинады. Тек осындай бүктеу, жинау біткен соң, кішкене радиостанцияны далаға алып шықты. Ең алдымен, маңайды тағы бір шолды. Маңда сезікті ешкім жоқ, ешбір сыбыс та естілмейді. Радиоқабылдағышты өз үйінің сыртындағы төбешіктің іргесіне апарып көмді. Қазған жердің тың топырағы сезік тудырмасын деп, үстіне ескі топырақ жайып, шөп-шалаң тастай салды. Жұмыстың бәрін бітіріп, есік алдына шыққан ол шешесіне:

	– Мен кеттім, сен үйге барып шаруаңды істей бер, – деді де, өзі тым тез асханаға қайта оралды.

	– Сен бірдеңеден қорыққаннан саусың ба? Өңің бозарып кеткен сияқты? – деді асханада бірге жұмыс істейтін ұзын бойлы, толық әйел.

	– Ештеңеден де қорыққаным жоқ. Қарадан-қарап жүріп неден қорқамын! Мұнда біреу-міреу іздеп қала ма деп асығып, жүгіріп келіп едім. Ентігіп қалдым. Содан болар.

	– Қайдан білейін, маған сен бір нәрсеге әбігерленген секілді болып көріндің. Мүмкін, менің көзіме солай көрінген шығар.

	– Болса болар, – дей салды Шура ештеңені сезбегендей.

	– Шура, бағанағы зар жақтар бар ғой, аузына келгенді сөйлеп, анау ортадағы столда отырған екі офицерді айтамын, солар сені іздеп, жаңа ғана қайта келіп кетті. Менің де қорыққансың ба деп жатқаным, олар сені бір жерге шақырып, бармағаннан кейін ұрып-соғып кетті ме деп секем алған едім. Бұл дүлейлер не істемейді! Оларда ұят бар ма?

	Енді осы сөзді тілге тиек еткен Шура өтірікке басты:

	– Оларға жолығуын жолықтым. Біраз қылжақтап, қасымда тұрды.

	«Біздің вагонымызға барайық» деп ұсыныс та жасады. Мен «бармаймын, жұмысым көп, осы гарнизонның офицерлерінің тамақ ішетін мезгілі болып қалды» деп сылтауратып әзер құтылдым, – деді. Ол офицерлерге жолықпаса да, осынау әйелдің сезігінен құтылайын деген оймен жалған айтуына тура келді. Мұнысы дұрыс та шыққан сияқты: анау әйел мұның жүзіне қарап күдіктенуін қойды.



	II

	Асханаға келген офицерлердің кешкі ауқатын беріп, ыдыс-аяқты жуып, ас пісіретін жердегі сөренің үстіне қаз-қатар ыдысты жинады да, Шура сол күні үйіне ертерек қайтты. Үйінің табалдырығынан аттай бергенненақ шешесі суық хабар айтып қоя берді.

	– Сен не білдің?

	– Мен ештеңені білгенім жоқ. Не болды?

	– Бағана, күндіз, сен кетісімен, осы маңның бірнеше көшесін немістер айнала қоршап, күні бойы бірдеңе іздеді. Не іздегенін білмедім. Әр үйдің ішін де, сыртын да, шатырын да тінтті. Біздің үйге де келіп еді, «бұл асханада істейтін Шураның үйі», – деп едім, маңайды қарады-қарады да, кетіп қалды. Басқа үйлердің астан-кестеңін шығарған көрінеді. Екі сөзінің бірі «партизан, партизан» дейді. Әйтеуір, құдай сақтап аман қалдық. Әлгі бір тықылдатып отыратын сандығыңның көзін жоғалтпасаң, екеумізді де немістер дарға асады. Өзің қайда тықтың, әкелші бері, балтамен быт-шытын шығарып, күлдей етіп талқандайын. Осылар сол пәлені іздеп жүр. – Сөзінің кейінгі бөлегін кемпір сыбырлап, естілерестілместей айтты.

	Шура үйге кірді де, сілейіп, дел-сал болып тұрып қалды. «Немістер менің бүгін күндізгі «Орман патшасымен» тілдескенімді сезген екен. Қалай білді? Әлде, біреу менің сарай шатырына шыққанымды көріп қалды ма? Болмаса, немістер менің соңымнан арнайы тыңшысын бақылауға қойды ма? Жоқ, олай болмауға тиіс. Егер ондай болғанда, мені аяды дейсің бе, бірдеңені сезгендей болса, тура менің үйімді тінтпей ме? Басқаның үйінде не жұмысы бар? Әлде, радиохабарларын тосқауылдап ұстайтын аспабымен білді ме? Менің сеансым өте қысқа болған еді ғой. Барды-жоғы екі-үш-ақ минут болатын. Қалай ұстай алды? Сірә, сақтанбасам болмас. Былайғы жерде дәл осы маңнан «Орман патшасымен» тілдесуге болмайтын болды. Енді не істесем екен?» – деп ойланып қалды.

	Осы ойдың шырмауынан шыға алмай, Шура үйдегі орыс пешінің алдында тұрған орындыққа барып отыра кетті. Түнгі ондағы байланыста манағы хабарға жауап айтыңдар деді бұл. «Орман патшасы» сол онда жауап береді, бұл қабылдайды. Сонда күні бойы тіміскілеп жүрген немістер көлденең кесіп, ұстап алмай ма? Мұның енді не істеуі керек? Сағатына қарады, сағат тілі тоғызға таяп қалыпты. Көп отыруға болмайтын сияқты. Ол далаға шықты. Жан-жағын шолды. Өзі көмген жерінен қобдиын қазып алды. Үйдің сыртымен жүріп барды да, екінші бір көшеге түсіп, өзі бұрыннан есепке алған иесіз қалған үйдің төбесіне шықты. Тура онда жауап күтті, «Орман патшасымен» екі минуттей ғана байланыс жасады. Түнгі бір шамасында самолеттердің бомбалайтын хабарын алды да, қобдиын көтеріп, өз үйінің жанындағы жарқабаққа келіп, дереу сонда көмді. Сөйтті де, үйіне басқа бір жақпен қайтты.

	Бұл жолы «мылқаулар» білмей де қалды. Жақсы болды. Түнгі келетін самолетке белгіні қалай берсем екен? Осындайға тағы бір-екі адам керекақ. Әр жерде өзім көріне бермейін, күдік алмасын, күдік алса мені немістер оп-оңай әшкерелейді.

	Мен қайткен күнде Володямен байланысқаным дұрыс болар. Тимофей Михайлович Коротченконың кешегі жұмбақ телеграммасында: «Бұдан былай шифровканы өзің беруші болма. Сені аңду қаупі бар. Тағы да бірнеше сенімді адам табуды ойлан. Онсыз болмайды. Сенің асханаға орналасқаның өте жақсы болды. Радист қызметін атқаратын басқа бір адам тап. Меніңше, ең қолайлы кісі – Володя. Ол шешесі өлгеннен бері кімнің жау, кімнің дос екенін әбден түсінді. «Орман патшаларымен» байланысқым келеді. Шешем үшін гитлершілерден өш алмақпын. Осыған көмектесіңдер депті кейінгі рет біздің барлаушымен кездескенде. Сен, кешікпей сол жігітпен байланыс. Ол мектепте оқып жүргенде, радиостанцияның тетігін үйренген көрінеді. Қалғанын өзің біл» – депті.

	Осының бәрін көңіліне тоқып, екшеп, електен өткізіп отырды да, Шура тағы да сағатына қарады. «Самолет келетін мезгіл болып қалыпты, – деп үйінен тез шықты да, тура станцияға қарай тартты. Станцияға кіре беріс көшеде өзінің бір-екі жолдастарын кездестірді. Ол жерде көп аялдап тұрмады. Қоштасып әрі жүріп кетті. Жүрегі өрекпіп, сескене де береді. «Ракета атып, самолетке нысана көрсетіп, жүргенімде, немістер ұстап алса қайтемін?» – деп ойлады. Денесі біресе ысиды, біресе суиды. Болымсыз бір сыбыс естілсе де дір ете қалады. Минутына мың құбылған ой мұны жарға да, тау мен тасқа да апарып соққандай.

	Сөйтіп, мың толқып келе жатқанда аспаннан гүріл естілді. Жоқ, жоқ, енді аялдауыңа да, толқуыңа да жол жоқ, енді қимылдау қажет. Ол жүгіре жөнелді. Өзі күн ілгері белгілеп алған ағаш сарайының сыртына келді де, әскер тиелген эшелонды бағыттап екі ракетаны бірінен соң, бірін жарыстыра атты.

	Ол осыдан кейін бұл маңда аялдамады. Екі өкпесін қолына ұстап, көше-көшені бойлап, аяғы жерге тимей, жүгірген бойы басқа жақпен айналып, үйіне қарай тартты. Ол үйіне келіп жеткенде, гүрілдеген самолет ауыр жүгін тастап, бойын жеңілтіп, аспан әлемін қақырата қайта-қайта бомба тоғытып, айналып жүрді. Жер ыңыранып, дірдек қағады. Үй қабырғасы сықыр-сықыр етіп, шайқалғандай көрінді. Зенит зеңбірегінен атылған снарядтар аспанда сартта-сұрт болып жарылып, жалын шашып, жанар таудай жарқ-жұрқ етеді.

	Эшелон бомбаланды. Аспан шабуылы толастады. Әлгінде жерге кіріп, бас сауғалаған, өлдім-талдым дегенде аспан шабуылынан аман қалған жау солдаттары енді, орындарынан тұра салып, әлгінде ғана екі ракета атылып, белгі берілген сарайды айнала жүгірісті, тіпті екінші көшеге де шығып жатты. Шураның жүріп кеткен ізінен де бұлар ештеңе қалдырмай тіміскілеп жүр.

	Аспан шабуылынан кейін орнай қалған тыныштықты неміс солдаттарының тарс-тұрс еткен тағалы етігінің дүрсілі бұзды. Шура екі жасыл ракета атып, самолетке бағыт берген сарайдың алғы бетіне шығып алғаннан кейін үсті-бастарын қағып-соғып, шаңды да бұрқыратып жатты. Көп ұзамай-ақ олардың жанына асып-сасып, гестапоның бес-алты солдаты жетті:

	– Сендер қайда болдыңдар, үстерің неге шаң? – деді өктем дауыспен. Тегінде жай әскери солдаттарға қарағанда, гестапо солдаттары өздерін «құдаймыз» деп біледі.

	– Совет самолеті келе жатқанда біз вагонның алдында тұрған болатынбыз. Содан кейін вагонға қайтпай, көше жаққа қарай жүгірдік. Осы сарайдың сыртына келіп тығылған едік. Нақ осы маңнан көтерілген ракетаны көріп қалдық.

	– Жасыл ракетаны атқан кім, сендер ме?

	– Көруін көрдік, бірақ асып-сасып жүргенде қай жерден атылғанын да, кім атқанын да білген жоқпыз.

	– Осы маңнан атылғандай болған жоқ па?

	– Біз жаттық қой бұл жерде. Меніңше, дәл осы жерден ешқандай ракета атылған жоқ.

	– Бөгде адамды көрмесеңдер, мүмкін сендердің біреулерің атып жүрген шығарсыңдар? – деді гестапо адамдарының бірі.

	– Жоқ, жоқ, – деп, шу ете қалды солдаттар.

	«Сендерге де сену қиын» деген күдікті іштерінде сақтап, гестапо солдаттары сарайды айналып жүгіріп кетті.

	Бірте-бірте ракета атушыны іздеушілердің саны көбейе бастады. Көше-көшенің әр жерінен топ-топ болып самолетке белгі берген белгісіз адамды іздеді. Сол маңдағы үй, сарай біткеннің бәрін астан-кестеңін шығарып тінтіп жүр. Таба алмады.

	Жол бойында ерсілі-қарсылы іздеу салып, күдікті-күдікті деген жердің бәрін қарады.

	Күдіктенетін ештеңені кездестіре алмаған Ранкенау таң ата жасыл ракета атылды деген қораның маңына өгіздей тарғыл итті жіберді.

	Ит қора маңайында ерсілі-қарсылы жүгірді-жүгірді де, қыңсылап жерді иіскеледі, қарғыбауға ұзынырақ етіп байлаған шылбырдың ұшын ұстаған кең иықты, еңгезердей, семіз, жалпақ бет солдатты сүйреймүйрей қораны айналып жүгіре жөнелді. Ит біреудің ізіне түсті деп, солдат та желіге жүгіріп келеді. Ит қирап, быт-шыты шыққан қызыл вагонның қалдығын тұмсығымен иіскеп-иіскеп тұрды да, оң жаққа қарай тартты. Бір кезде вокзалдың арғы бетінде тұрған бір топ солдаттың жанына барды да, аласа бойлы, көк шинельді солдатты арс етіп бас салды.

	Мана ит ізге түсті деген хабарды естісімен, Ранкенау да осы маңға асығыс жеткен. Ол енді көздері ойнақшып, жаңағы тәпелтек солдатқа төніп келді:

	– Партизан өз ішімізден табылды. Сен екенсің ғой ел-жұртыңды сатып, большевиктерге көмектесіп жүрген, – деп Ранкенау қолындағы білеудей жуан қамшымен құлақ-шекеден осып-осып жіберді. Солдаттың басын қан жауып кетті.

	– Ранкенау мырза, сіз алдымен тексермейсіз бе? Мен ешқандай ракета атқаным жоқ. Менің жазығым жоқ. Мен сол жерге мына тұрған солдаттармен бірге бардым.

	– Сөзді қой. Біздің ит іздеген адамынан жаңылып көрген жоқ! – деп Ранкенау итті құдайдай көріп, көк шинельді солдаттың беліндегі белбеуін шештіріп, гестапо кеңсесіне апаруды бұйырды.



	ІІІ

	«Ізімді бір тотықтыруға тотықтырған сияқтымын» десе де, Шураның әлі де болса, көңілі орнықпаған, сақ. Ол – жас та болса өте сабырлы, ұстамды, аузынан шыққан әрбір сөзін ойланып айтатын, сырын бірден ақтарып тастамайтын, сыртқы сұлулығына, ішкі сарайы сай, әдепті, байыпты, ақылды қыз. Жас кезінде әкесі өліп, ауру шешесінің бауырында қалған, өмір тепкісін көп көрген, сондықтан ба, әйтеуір, кездескен қандай бір қиыншылық болса да төзімді-ақ.

	Кейбір қыздарға тән, жөні түзу жігіт көрсе, танысам деп тұратын жеңілтектік мінез мұнда болған емес. Бәрін ой таразысына салып, өлшеп отыратын әдеті. Еш уақытта қынжылу, бір нәрсеге ренжу дегенді білмеген. Өзіне жетерлік қулығы да бар. Затында қулық дегеніміздің бір аты – айла, тәсіл; ал бұл қасиет ақылсыз адамнан емес, ақылды адамнан шығатыны белгілі. Бірбеткейлігі және бар. Тіпті жас, оқып жүрген кезінің өзінде-ақ ойына алған мақсатын орындамай тынбайтын. Көрген кемшілікті бетке айтып тастайтын турашылдығы да бар.

	Бүгін, міне, сол Шура соғыс кезінде бірнеше адамның атқаратын қызметін жалғыз өзі орындап жүр. Ол төр алдындағы ағаш төсегіне сүйеніп, қараңғы үйде маңдайын алақанымен басып ойда отыр. Басы зырқ-зырқ етеді. Шеке тамыры білеуленіп кеткен. Тулаған жүрегі аузына тығылып, тынысын тарылтып барады. Үлкен іс бітірді, тек сіңімді болғай. Айнала толы жау. Маңайдағы тұрғындарды түн ортасында шырылдатып, көшеге айдап шығып, жалын шашып гестапо жендеттері жүр. Жазықсыз жандарды ұрып-соғып, шырқын бұзып, ойына келгенді істеді олар. Осының бәрін Шура терезенің түбіндегі ағаш төсегінде көріп те, сезіп те отыр. Оның қырағы көзінен далада болып жатқан бірде-бір оқиға қия кетпеді. Түн ортасы ауа, көшені кезіп жүрген неміс солдаттары бірден көзден ғайып болды. Ендігі әңгіме Шура үшін жұмбақ болды да қалды.

	Шура қараңғы үйде төсегін салды да, шешінбестен жатып қалды. Таң аппақ болып атқанша ұйықтамады. Көзі іліне берсе гуілдеген самолет, гүрсілдеген зеңбірек, гүрс-гүрс жарылған бомба даусы түсіне кіріп, шошып ояна берді. Шалқасынан жатып өмірде бастан кешкен түйінді оқиғаларды көзіне елестетіп, көңіл елегінен өткізіп, шолып өтті. Осыдан төрт жыл бұрын қайтыс болған әкесі түсті есіне. Юрий Сергеевич Медовкин өмір бойы өндірісте жұмыскер болған. Жалғыз қызынан еш нәрсені аямайтын. Қалаға шығып кетсе болды, қызына арзан да болса бір сыйлық әкеліп беретін. Солай бола тұра, өте қатал, балаға талап қоя білетін адам еді. Шураға жастайынан жасына лайықты жұмыс істететін. Алдымен оңай орындай алатын жұмыстан бастайтын да, бірте-бірте қиындата түсетін. Кейінгі жылдары Шура жұмыс істеуге шынығып қалған еді. Шура жұмыс талғамайтын. Айтқанның бәрін де бұлжытпай орындайтын. Егер орындауға әлі келмесе, әкесіне келіп «мен мына тапсырмаңызды орындай алмаймын. Қолымнан келмеді» деп шынын айтатын.

	Юрий Сергеевич киімді жұпыны ғана киетін. Қызын да жұпыны киіндіретін. «Жұрттан асып кетуге болмайды. Ел не кисе, біз де соны киюіміз керек» дейтін ол. Өмірде аузына арақ та алмаған. Бір елес – әке бейнесі осылай көз алдынан өтті. Енді өзге елестер тізілді.

	Шар тарапқа жетелеген ой Шураны өзі оқып бітірген мектебіне де алып келді. Мұғалімдердің оқушы қауымының алуан түрлі өр мінездеріне, тентектігіне төзіп, жалықпастан талай сотқарларды тәрбиелеп, адам қатарына қосқанына сүйсінді, қазір де оларды іштей мақтан етті. Мектеп коллективі Шура өмірінде үлкен із қалдырды. Алғаш мектепке барғанда, талай рет қасында отырған баланың сиясын төгіп, дәптерін жыртқандығы, оқуға ынта қоймағандығы да түсті Шураның ойына. Шіркін, біздің класс жетекшіміз де шын мәнінде адам еді ғой. Ерінбей-жалықпай, күн демей, түн демей, бізбен әуре болатын еді. Бізді адам қатарына қосқан, ел-жұртына берілген, Отанын шын сүйетін, төзімді, қайсар етіп тәрбиелеп шыққан – сол мұғалімдер емес пе? Мұны Шура ешуақытта ұмытуға тиісті емес. Мұғалім деген аттың өзі өте бағалы Шураға. Ол мұның есінде мәңгі сақталатын есім.

	Жылқыда құла көп, адам ішінде ала көп. Мынау бір немістер – ылғи баскесер, қаныпезер; ал, басқа да немістер бар, адамдары, ақ жүректері бар. Шура өзінің неміс мұғалимасын есіне келтірді. Қазірде де оған рақмет жаудырады. Жақсы адам еді, сабақты да жақсы түсіндіруші еді. Менің неміс тілін біліп, осында мына «мылқаулармен» тіл тауып жүргенім де сол мұғалімнің еңбегі, – деді ішінен.

	Шура көп нәрсені ойлап шаршады. Бір уақытта қабырғада тық-тық етіп тұрған сағатқа қараса, ертеңгі бес болып қалыпты.

	Шура бойын баураған ойдан бірден сергіп, орнынан тұрып киінді де, қызметіне кетті.

	Кеше осы асханадан тамақтанған неміс офицерлерінің көбі асха наға келмеді, жоқ болып шықты. «Кешегі шабуылда жер жастанған-ау бұлардың көбі», – деп түйді ішінен. Асхананың қақ ортасындағы төрт бұрышты столда отырып, кеше кешке тамақ ішкен, Шураға көп мәлімет берген екі офицер де бүгін таңғы аста көрінбеді. Шура оларды «келер ме екен?» деп көп тосты. Келмеді. Асханаға жаңа кірген жас офицер:

	– Отыруға бола ма? – деп кешегі екі офицердің бос тұрған столына отыруға ыңғайлана бергенде, төр жақтағы терезеге сүйеніп тұрған Шура бетінен қаққысы келмей:

	– ...Отырыңыз, – деп жас офицерді сыпайы түрде қарсы алды.

	– Русь, самолет, бомба, офицер капут, – деп жас офицер орысшалап шала-пұла бірдеңені түсіндірмек болды. «Екі» деген сөзді орысшалай алмай, екі саусағымен көрсетті.

	Шура «Орыс самолетінің бомбасынан кешегі екі офицер өлді» деп отырғанын түсінді. Шура «қап, обал-ай!» дегендей рай аңғартып, қабақ түйді. Ол екеуінің оққа ұшып өлгеніне қынжылатындығын білдіргісі келіп, жас офицерге қарап одырайып, көзі аларып, орнынан қозғалмастан тұрып қалды. Бұл жағдайды көріп отырған жас офицер:

	– Каждый день много капут. Плакать плохо, – деп Шураға өзінің жаман тілімен жұбату айтқысы келді. «Өлмесеңдер ома қап, – деді Шураның арғы жағы, – құрып кетіңдер маған десе! Сен де құры!..»

	Шура екі офицердің ауыздарына ие бола алмай, ішіндегі барлық құпия сырын айтып, өздеріне өздері ор қазғанына риза болды. «Олар аман болса, әлі де біраз хабар алуға болатын еді», – деп ойлады. «Ол екеуі жау, жауды кезінде жоймасаң, сені жазым қылады. Сондықтан ол екеуінің оққа ұшқаны дұрыс-ақ болды. Ана мосқалдау офицер – нағыз гитлершіл фашист. Ол тірі жүрсе, талай совет адамын қыратын еді. Өз обалы өзіне. Біраз фашистің саны кеміді», – деді ішінен.

	Жас офицер алдына қойған таңертеңгі асты ішіп, сөз қатпай, үнсіз сәл ғана отырды да, Шураға қарап, «бері кел!» дегендей ымдады. Оны түсіне қалған Шура жас офицерге жақын келіп:

	– Сізге тағы бірдеңе керек пе? – деп сұрады. Ол «ештеңенің керегі жоқ» дегендей басын шайқады, біреу-міреу тыңдап тұрған жоқ па деген болу керек, әйтеуір, есік, терезе жақты көзімен бір шолып өтті де, Шураға:

	– Біздің барлаушылар қоюшы ма еді, кешегі самолетке белгі берген большевикті түнде-ақ ұстады, – деп жас офицер сыбырлап мақтана сөйледі.

	– Гитлердің жеңімпаздығы, міне, осында. Хайль Гитлер! Көрдің ғой, жасырын жаудың өзін оп-оңай ұстап алғанын, – деді Шура, неміс офицерінің мақтанышын өсіріп, сезіктену сезімін жоя түсу үшін.

	– Хайль, Гитлер! – деп әлгі офицер Шураның айтқан сөзін қайталап айтты да, орнынан тұрып, оның арқасынан қақты.

	– Офицер мырза, ол большевикті қалай ұстады? – деп сұрады Шура.

	– Гестапоның әбден үйретілген овчаркасы бар. Сол ит көпке жібермейақ тапты. Ол адам өз ішімізде болып шықты.

	– Өз ішімізде дейсіз бе?

	– Иә, өз ішімізде. Сол эшелонда бізбен бірге келе жатқан солдаттың бірі большевиктердің адамы екен. Тінткенде қалтасынан ракета атқан мылтығы да табылыпты.

	– Табылғаны абзал болған.

	– Әрине, табылғаны жақсы болды. Егер оны ұстай алмаса, тағы бір жерде большевиктерге хабар беріп, бізді тағы бомбаның астына алатын еді.

	– Қалтасынан ракетницасы да табылды дедіңіз бе?

	– Табылғанда қандай. Шинелінің қалтасынан шығыпты. «Мен атқаным жоқ, ракета мен ракетница сонау Франциядан шыққан күннен менің қалтамда» деп мойнына алмайтын көрінеді. Ол большевик енді қайда барар дейсің. Оған бір ғана үкім бар – дарға асу.

	– Ол қалай сіздердің ішіңізге кіріп кетіп жүр? – деп сұрады Шура, жас офицердің ашық ауыздығын пайдаланып.

	– Кім білсін? Биыл еркек біткеннің бәрін талғамсыз әскерге алған жоқ па? Мүмкін, көпшіліктің ішінде жаттардың да кетіп қалуы.

	– Рас, рас! – деп, енді сөзді қысқартқысы келіп, Шура есіктен жаңа ғана кірген егде офицердің жанына жақындады.

	– Отырыңыз, – деп шет жақтағы бір столды көрсетті де, өзі тамақ әкелуге кетті. Жас офицер тамағын ішіп болды да: «Жолыққанша сау болыңыз» деп Шурамен қоштасып шығып кетті.

	Көп ұзамай асханаға топырлап бірінен соң бірі, топ-топ болып офицерлер кірді. Асхана көзді ашып-жұмғанша аузы-мұрнынан шықты. Бос стол қалмады.

	Шура подносқа екі қабат етіп тиелген тарелкаларды қос қолдап көтеріп, тамақ тасып, зыр жүгірді. Бүгін қасындағы жолдас әйелі де жұмысқа шыға алмай қалыпты. Бірақ Шура жалғыз өзі-ақ асхана толған адамға тамақ тасып беріп үлгерді. Асығыста подносқа қаз-қатар тізілген ыстық шай құйылған стақандар алақанынан жылп етіп, еденге салдыргүлдір құлап түсті. Бір жақсысы бірде-бір офицерге шай шашыраған жоқ. Өз денесіне де ыстық шай дарымады. Әйтеуір «құда да, құдағи да тыныш» дегендей, бәрі де тыныш болды. Тарс-тұрс сынған стақандарды қызық көрді ме, отырғандар мәз болып қарқылдап күлді.

	«Құдай сақтады. «Мылқаулардың» біреуінің үстіне шай құйылса ғой, әдейі істедің деп әурелеуден тайынбайтын еді», – деп ойлады едендегі сынған шыныны жинап жатқан Шура.

	– Шайды қайталауға бола ма? – деді бағана алдымен келген егде ақ шашты офицер қасынан тарелка көтеріп кетіп бара жатқан Шураға.

	– Болады, – деп Шура ыстық шайды аузы-мұрнынан шығара құйған стақанды офицердің алдына қойды. «Рақмет» айтудың орнына, көзін Шураға қадап, шайды алдына жақындата беріп:

	– Шайыңыз тіпті ыстық екен. Өзіңіз де сондай ыстықсыз ба? – деді.

	– Шайыңызды ішіңіз. Менің ыстық-суығымда не жұмысыңыз бар? – деп Шура оны бірден қайырып тастады.

	Егде офицер ашуланарын да, ашуланбасын да білмей, көзін алақжұлақ еткізіп, олай-бұлай қарады да, маңында толып отырған басқа офицерлерден қаймыққан болу керек, басқадай ештеңе айта алмады. Бір қызарып, бір қуарып ашуға булыққан ол шатақ шығара қоймады. Шура енді байланыспады.

	Көк костюмнің кеудесіндегі алақандай жалпақ қалтасына қолын сұғып жіберіп, он маркы ақшаны суырып алды.

	– Міне ақшаңыз, алыңыз тезірек. Менің кететін уақытым болды, – деп бұйыра, булыға сөйледі.

	– Жоқ, біз ақша алмаймыз. Сіздер үшін ақша күн бұрын төленген. Он маркаңызды қалтаңызға салып қойыңыз, өзіңізге керек болады, – деді Шура әлгі қалжыңы тасып отырған егде офицерге.

	– Төленсе, төлене берсін! Мен сізге беріп отырмын! Алыңыз!

	– Жоқ, алмаймын. Маған ақшаның керегі жоқ, – деп Шура теріс айналып, басқа бір столдың үстіндегі ыдыс-аяқты жинай берді.

	Ашулы офицер алдына қойған шайды ішті де, атып тұрып, асығыпүсігіп далаға шығып артына қарамастан, зытты. Мұны көз қиығымен байқап тұрған Шура: «Ой, шіренген қу шал! Келгеніңнің бәріне кеудемді ашып тұратын мені кім деп тұрсың? Сенен келген пәлені көріп-ақ алдым!

	Қаусаған қу шалдың қызшылын қарашы! Шіркін, дүние-ай, заманымыз туса, сен сияқты сұмырайларға көрсетер едім. Іш қазандай қайнайды, амалың жоқ. Барлық, билік әзір осы мылқауларда. Бәлем, асықпа! Біздің де күніміз туар. Әлі-ақ совет әскері алдында тізе бүгетін боларсыңдар. Сол күнге жетіп өлсем арманым болмас еді. Талайынан өшімді мен де алар едім. Біздің жер бір сілкінсе, сендерді домалатып, лақтырып тастар» деп ойлады бір сәт. Бұл оның шын таза, ақ көңілінен шыққан сыры болатын. Аз өмірінің ішінде Шура бірде-бір адамға ұрсып, зекіп, көз алартқан жоқ. Толған, торыған жаудың қақ ортасында жүріп те ол ақылын ашуға жеңдірген жоқ.

	Тамақтануға келген офицерлердің көпшілігі асын ішіп кетіп жатты. Ең соңында есік жақтағы бұрышта отырған төрт офицер қалды. Олар қайтақайта еселеп шай алдырып ішті.

	Төртеуінің әңгімесінің бәрі кешегі түндегі совет самолетінің осы станцияда тұрған неміс әскерін бомбалағаны болды. Әр біреуі өзінің білгендерін айтып, көпіріп отырды. Бір кезде төртеуінің бірі:

	– Алдымызда бұзылған жол жөнделіп, ашылмаған көрінеді. Бізді кейін Кричев қаласының маңындағы бір кіші станцияға апарып тоқтатын түрі бар, – деді.

	– Неге кейін қайтамыз?

	– Бұлжердеқалуғаболмайды. Көріпотырсыңдар, біздіңэшелонымызды станцияға жеткізбей тоқтатқанын. Станцияның өз басын түндегі совет самолеттері астан-кестеңін шығарып соққылап кеткен. Оның үстіне, бүгін түні қайта айналып бомбаламауына кім кепіл?

	– Станция басында су да жоқ. Су қоймасын жуықта ғана партизандар бұзып кеткен. Жөндеп жатыр. Бірақ әлі іске қосылмаған.

	– Шіркін, Париж қаласының түбінде тұрған кезіміз қайта айналып келмейді ғой. Тыныштық. Қауіп жоқтың қасы еді, – деп кең иықты семізше келген, жирен шашты неміс Францияда болған күндерін арман етті, – ол дегенің бір жібек мінез, қыз сияқты ел ғой. Жеңілгенін түсінбейтін мыналар емес...

	– Оны айта көрмеңіз. Ол бір жақсы өмір еді, – деп күрсініп қойды қалған үшеуі де.

	– Біздің кететін кезіміз болды. Жүрейік. Штабта тосып отыруы мүмкін, – деп әлгі жирен неміс орнынан тұрды.

	Төрт неміс Шурамен қоштасып, далаға шықты да, тура станцияға қарай тартты.

	«Бағанағы жас офицердің айтқаны дұрыс екен. Әлгі төртеуі де соның білетінін айтып отырған жоқ па? Ендеше, немістер өз солдатын шпионсың деп ұстағаны рас болды», – деп ойлаған Шура тор алдындағы оқшау тұрған столға барып отырды. Бір стақан шай ішті. Түнде ұйқысы қанбай, мең-зең болып ауырлаған денесі аз да болса жадырап, жан шақырды.

	Шура орнынан тұрып стол біткеннің бәрін су шүберекпен сүртіп айнадай етіп тазалады. Орындықтардың бәрін орын-орнына қойды. Еденді тап-таза етіп сыпырды. Жұмыс үстінде қолы-қолына жұқпайды.

	Қайтсе де тапсырылған жұмысқа берілген, немістерге адал қызмет істейтін, сенімді адам болып көріну қамында. Асхана шаруасын тиянақтап та болды. Сыртқы есіктің жуан қара ілмегін салып, мықтап тұрып жапты. Ерекше арнайы дайындалған тағамдарды, қып-қызыл күрең болып шыққан бір шайнек шайды патносқа салып, бетін ақ орамалмен жапты да, Шура кухня арқылы аулаға шығатын есікпен гестапоның кеңсесіне қарай кетті. Тоқтаусыз екі есіктен өтіп, үшінші есікке барғанда, стол басында отырған жіп-жіңішке арық солдат орнынан ыршып тұрып, есікті ашып:

	– Кіріңіз. Сізді Ранкенау тосып отыр, – деді.

	Шура патносқа тізілген әртүрлі тағамды төр алдындағы столдың үстіне апарып қойды да, Ранкенауға қарап:

	– Тамақ ішіңіз, суып қалады, – деді таза неміс тілінде.

	Шура есіктен кіріп келе жатқаннан-ақ, Ранкенау мұны күлімдеген өткір шегір көзімен атып, сілейіп отырып қалған. Ранкенаудың осы көзқарасынан-ақ Шура оның теріс ойын түсіне қойды. Ол өзін-өзі іштей кенет кездескен жағдайға даярлады. «Қайтер екен?» деп есік жаққа қарай жүрді. Оның ойы тезірек үйден шығып кету еді. Кейін шегініп есікке қарай екі қадам басуы-ақ мұң екен, Ранкенау кірпікшешенше жиырылып, екі қолын мықынына тіреп, орнынан атып тұрды да, қыздың жанына келді. Шура қып-қызыл болып, шекесінен суық тер бұрқ ете қалды.

	Оның ойына әртүрлі нәрсе түсті. « Түндегі станцияда болған оқиғаны ұйымдастырған сенсің дегелі тұр ма?» деп бір ойлады Шура. Жүрегі тулап аузына тығылды. Денесі бірде қызып, бірде салқындайды. Көңіліне талай күңгірт оқиғалар түйіліп-түйіліп келеді де, орағытып өте шығады. Оның денесін шырмауықтай оратылған жат бір күш бүре жөнелді. Осы бір кезде Ранкенаудың екі қолы Шураның мойнына орала түсті.

	– Я и ты танцевать, – деп сөзінің жартысын немісшелеп, жартысын орысшалаған болып, Шураны сүюге ыңғайлана берді. Дәл осы кезде есік шалқасынан ашылып ұзын бойлы, арық денелі, қошқар мұрынды бейтаныс полковник кіріп келді. Бұл кезде қыз қос қолдап Ранкенаудың кеудесінен итеріп, маңына дарытпай, анау бауырына тартып, итіс-тартыс болып тұрған бір сәт еді. Келгеннің шені бір саты болса да, Ранкенаудан жоғары болғаны абзал болды.

	Рұқсат сұрамай кіруі де сондықтан сияқты.

	Полковниктің сырт пішініне қарағанда ол Гитлердің «СС» деп аталатын ерекше іріктеліп алынған құрамынан болса керек-ті. Ол әбден сенімге кіріп, ақ дегені алғыс, қара дегені қарғыс болып алған адам. Сондықтан да Ранкенау қапсыра құшақтап алған Шураны асып-сасып қоя берді де:

	– Хайль Гитлер! – деп жіптіктей созылып, полковниктің алдында қаққан қазықтай екі қолын екі қапталына қысып тұра қалды:

	– Хайль Гитлер, – деп екі саусағын маңдайына ұстап, жауап берді келген кісі.

	Бейтаныс адамға душар болған Ранкенау төр алдына қарай шегініп, жыны басылып, су сепкендей жуасып қалды. Дәл осы кезде Ранкенау уытын іріккен сұр жыланға ұқсайтын еді. Немістің екі офицерінің өзара арбасып тұрғанын пайдаланып Шура жып етіп далаға шықты да, асхананың қора жақтағы есігінен кіріп жоқ болды.

	Шура асханаға кірді де, қолындағы подносын салдыр-гүлдір еткізіп, лақтырып жіберді, өзі екі алақанымен басын ұстап отыра кетті. Қаншама ыза қысса да, тістеніп, көзіне жас алған жоқ. Бедірейіп отыр. Стол үстіндегі үлкен ақ құмырадан бір кесе су құйып ішті. Кернеген ашуын, аузына тығылған жүрегінің жиілеп соғуын басып, орнынан тұра бергенде:

	– Саған не болған? Әлде, біреу ұрып кетті ме? – деп, кенет сұрақ қойды асхананың бір қызметшісі.

	– Ештеңе де болған жоқ. Рақмет, абыржымаңыз, кейде бір жүрегімнің қысатын, ежелден үйреншікті сырқаты бар. Сол ұстап, осы жерге әзер жеттім, – дей салды.

	Шура біраз уақыт жаңағы аяқ астынан кездескен оқиғаны таразыға салып, сұрыптап отырды. Оның көңіліне қайта-қайта, айналып үйіріліп келе берген: «Ранкенау бірден жабыспайды. Ол көптен ойланып-толғанып, аяқ басқанының бәрін есептеп, соқтықты. Өйткені, мен тамақ апарған сайын көзін алмай, серейіп отырып қалатын. Мені көзімен атып есіктен шығарып салатын. Енді не істемекпін? Ашықтан-ашық ақылдасатын адам да жоқ. Мұнысын бұл қу қақпас енді қоймайды. Үдете түседі. Бұлар өздерін ешкімге бағыныштымын деп есептемейді. Күллі елдің бәрі немістің алдында қолын қусырып, белін бүгіп тұруға тиісті көреді», – деген ой еді. Есін тез жинады Шура. Отыра беруге болмайды. Үйге барып келу керек. Түскі тамақ ішетін уақыт та болып қалды. Ол орнынан тұрып:

	– Мен түске дейін қайтып келемін, – деп далаға шығып, үйіне қарай бет алды.

	Сыртта бұл алақ-жұлақ етпей, сезік қалдырмай, кербез жүреді. Үйіне келіп, табалдырығын аттай бергенде-ақ, шешесі тағы бір хабар айтты:

	– Сені бір қыз іздеп келіп кетті.

	– Ол кім?

	–Мен кімді білемін. Әйтеуір келе сені сұрады. Мен сені үйде жоқ дедім.

	– Басқа ештеңе деген жоқ па?

	– Бір жапырақ қағазды саған бер деп тастап кетті. Мә, ал. Онан басқа тіл қатқаным жоқ. Ендігі хабарды өзіңнен білгелі отырмын. Оқышы қыздың хатын.

	– Асықпаңыз, қазір оқимын, – деп Шура бұл хаттың жай хат емес екенін сезгендей, сыртқы есіктің ілгегін салып, үйге қайта оралды.

	– Бұл хаттың тегінде бір жұмбағы бар-ау. Сен тым сезіктеніп кеттің.

	– Тұра тұрыңызшы! Не болса соны айтады екенсіз, – деп Шура төрт бұрышты ақ конверттің шетін қайшымен кесіп, іштей оқыса, партизандардан келген байланысшының хаты болып шықты.

	Хатта былай делінген:

	«30, сен осы хатта көрсетілген адреске бүгін кешкі сегізде «Орман патшасының» өкілімен жолығуға келуің кажет. Көп ұстамаймыз. Сәлеммен, «Орман патшасы». Хатты екінші рет оқып әбден көңіліне тоқып алған Шура табанда қазандықта жанып жатқан отқа тастап, жағып жіберді.

	Әуелі, қағаздың күлінің өзін көсеумен ұсатып, араластырып жіберді. Анасы аң-таң, «білемін, айтпасаң да, мен білмейтін ештеңең жоқ!» дегендей, қария қызынан басқадай ештеңе сұраған да жоқ.

	Ымырт үйрілген шақ. Күн күндіз ыстық болғанымен, түні салқын болатын түрі бар. Далаға шыға келгенінде салқын самал бетін қытықтап, өбіп тұрғандай сезінді. Аспан да ашық.

	Жұлдыздар тым жақын, күлім-күлім етеді.

	Осы бір әдемі, сұлу кеште Шура асықпай, аяғын нығыз басып келе жатыр. Көшеде жарық жоқ. Қоңыр түн. Бірде-бір электр шамы жанбаған. Кейбір тұста көзге түртсе көрінбейтін қараңғы. Шура хатта көрсетілген адресті бұрыннан білетін кісіше маңына қарамастан келеді. Ол кешке таман бұл көшені де, баратын үйін де әбден шолып алған.

	Айтылған үйдің дәл ту сыртына жеткенде Шура маңайын бір шолып өтті. Көзге ештеңе көрінбеді. Төңірек мүлгіп тұрған тыныштық. Сезіктенетіндей ештеңе жоқ. Ол баратын үйінің көше жағындағы есігіне жоламай, аула жақтағы ішкі есігінен кірді. Үйдің іші тастай қараңғы. Шам жарығы көрінбейді. Адам бар деп ойлауға болмайды. Қыбырлаған жан жоқ. Қонақ келді-ау деп, алдынан қарсы шыққан адам болсашы. Үй іші де мүлгіп қалыпты. Шураның жүрегі қобалжи бастады. Оның ойына: «Жау тыңшыларының бірі әдейі сынау үшін мені осы үйге шақырып жүр ме?» деген күдік сап ете қалды. Келген ізімен кейін қайтқысы келіп еді, оның да есебін таба алмады. Не болса да, болары болды. Бұл көрмегенімен, ол мұны көріп, аңдып тұрған сияқты. Осы қараңғыда өткір көздің өзі ештеңені айыратын емес. Үйдің іргесіне жабысып, жау тыңшылары отырмасына кім кепіл? Шура байыппен, өте бір сақтықпен, ауыз үйдің табалдырығынан аттады да, есіктің жақтауына жабысып тұрып қалды. Үйде әлі де қыбыр еткен жан жоқ. Шура енді жау торына түстім деп ойлады. Жүрегін тоқтатып, қайраттана түсті. «Не де болса тәуекел» деп төргі үйдің есігіне жақындай бергенде:

	– Қорықпаңыз, дәл іздеген үйіңізге келдіңіз, жоғарылатыңыз. Біз осы бөлмедеміз, кіріңіз, – деген бір әйел адамның дауысы шықты. Бірақ қай жерден сөйлеп тұрғанын тосыннан келген кісінің айыруы қиын. Бірақ жау да осылай дей алады ғой.

	Тегінде шолушы, барлаушы жан, жаудың ортасында қимыл жасап жүрген адам әбден көзі жетпей, түкке де сенбейтін болып дағдыланады. Сонда да, дауысы тым жылы, «өзіміздің адам болар» деп Шура төргі бөлменің есігін ашып, кіріп келді. Ол бөлмеде де үн қатқан жан жоқ. Әрі жүрмей есік жақтағы қабырғаға сүйеніп, тұрып қалды Шура. Төр алдынан бір адам орнынан тұрды да, қараңғыда Шураға қарай жүрді. Қасына жақын келіп:

	– Сіз қорықпаңыз. «Орман патшасынан» сізге көптен-көп сәлем. Жол толған жау. Келіп жеткенше осы болды, – деп бір әйел Шураның қолынан алып амандасты.

	– Отызыншы, – деп жауап берді Шура.

	Төр үйде қарсы алған әйел Шураның қолынан жетектеп:

	– Бері келіңіз. Астыңғы қоймаға барып сөйлесейік, – деп пештің алдындағы төрт бұрышты қақпақты ашып, екеуі басқышпен төмен түсті.

	– Сырттай сізге әбден қанық едім. Міне өзіңді де көрдім, – деп, бұрышта тұрған май шамды қолына алып Шураны бас-аяғына дейін әлгі әйел қарап шықты.

	– Ғафу етіңіз. Сіздің «Орман патшасынан» келгеніңізді пароліңізден біліп отырмын. Атыңыз кім?

	– Атым – Тамара. Бізге бұл жерде көп бөгелуге болмайды. Саған Тимофей Михайлович пен Петр Васильевич көптен-көп сәлем айтты. Сенің мұндағы жұмысыңа олар өте риза. Тағы да бір сол кісілердің тапсырмасын алып келдім, – деп Тамара Шураны бұрыннан бірге жүрген адамша «сен» деп сөйледі.

	– Тапсырмаңызды айтасыз ғой. Майданнан не хабар бар? Біз немістің бірде шын, бірде өтірік хабарын естиміз. Оларға сенім бар ма?

	– Майданда әзірге үлкен жаңалық жоқ. Жау Орел қаласы мен Курск қаласының маңына күш жинап жатыр. Осыған, мүмкіндігінше, кедергі жасау – біздің міндетіміз.

	– Осы станция арқылы да күніне талай эшелон шығысқа қарай ағылып жатады. Екі-үш күн бұрын партизандар темір жол рельсін бұзып, неміс әскерінің осы жолдағы сапарын, әйтеуір, екі күнге болса да тоқтатты. Осында тоқтаған жаудың бірнеше эшелонын біздің самолеттер бомбалап, жойып та жіберді, – деп Шура кейінгі сөзін сүйсіне, көтеріле айтты.

	– Шура, уақыт болып қалды. Менің келген жұмысымды тыңдай отыр.

	Беседь өзенін білесің ғой.

	– Білемін.

	– Білсең, сол өзендегі темір жол көпірінің стратегиялық маңызы күшті. Бізге сол көпірді күзететін әскер санын, сондағы бекіністі, Беликовичи станциясында тұратын әскер мөлшерін білу керек. Осыны барлай алатын қолайлы адам табуымыз керек.

	– Ең қолайлы адам – Володя.

	– Ол қай Володя?

	– Әнеу күні немістер шешесін өлтірген Володяны айтамын. Ол маған бір кездескенде: «Мен анамның моласы үстінде ант бердім, бұл мылқауларға көрсетемін, қасық қаным қалғанша шешемнің өшін аламын», – деген еді.

	– Оны бүгін таба алмаймыз. Ол станцияда жұмыс істейді, кім білсін, мүмкін, жұмыста болуы. Оның үстіне бұл қалада сағат тоғыздан былай жүруге болмайды.

	– Ертең күндіз хабарлап қойып, кешке жолықса да болады.

	– Солай еткен дұрыс.

	– Осындағы гестапоның бастығы Ранкенау тіпті қанішер жауыз көрінеді. Соның көзін жоюдың амалын ойластыруларыңыз керек қой.

	– Ой, бір сенімді адам керек бұған да...

	– Мұны да Володя екеумізге тапсырсаңыздар, бір амалын табар едік. Бізге ол үшін даусы шықпайтын мылтық жеткізіп беріңіздер. Магнитты мина өзімде де бар.

	– Сен Володяны бұрын білуші ме едің? Білгенде қандай. Соғыс алдында мектепте бірге оқығанбыз. Бала күнімізде ойынымыз да бір болған. Жуықта менен магнитті екі мина сұрап алды.

	– Ол минаны қайтеді?

	– Немістен өзімше бір өшімді алайын дейді.

	– Өш алғаны жөн, – деді Тамара, – бірақ жеке-жеке ұсақ қимылдан ештеңе өнбейді. Ұйымдасқан іс керек... Осыны Володяға жеткіз. Ал, сапарларың сәтті болсын, Шура! Сіз бұл жөнінде тіс жарып, ештеңе демей-ақ қойыңыз.

	– Жақсы. Айтпай-ақ қояйын. Өздерің тіл тапсаңдар болды, – деп Тамара сағатына қарады.

	– Сағат тоғызға жақындап қалыпты. Бүгін әңгімені осымен кестік.

	Кеткенше, сенімен тағы бір жолығамын.

	– Менің сізбен ақылдасатын бір ауыз ғана сөзім бар, – деп Шура бүгін күндіз Ранкенаудың кабинетіндегі болған оқиғаны бәрін жіпке тізгендей айтып шықты.

	– Айтқаның жақсы болды. Ранкенау өте қауыпты адам. Оған бірден «әрі кет!» деп кеудесінен қақпа, біраз уақыт алдай тұрған жөн... Олай болмаса, саған өшігіп алады. Жүрген ізіңді бақылайды. Тіпті ол кәрі төбет сені жазым етуі де мүмкін. Сөзбұйдаға сала тұр. Өмірі ұзақ болмас...

	– Сіздің осы ақылыңыз дұрыс болар. Өзім де солай ойлаған едім, – деп Шура орнынан тұрды.

	– Ал жүр, сені есік алдына шығарып салайын.

	– Сіз есік алдына шықпаңыз. Өзім ғана шығайын. Әлде біреу байқап қалып жүрер...

	– Олай болса, көріскенше қош-сау бол, – деп Тамара Шураны құшақтап, бетінен сүйді.

	Шура Тамарамен қоштасып, келген ізімен қора жақ есіктен далаға шықты да, үйіне қарай кетті. Бірақ үйіне бағыт ұстағанда, манағы келген жолымен емес, басқа жақпен оралды. Келген ізін қайта баспау – барлаушының бойға сіңген дағдысы.





КЕК ЖОЛЫ




	Өмір ағысы бірде баяу, бірде тасқын. Өмірдің адамды азғана уақыттың ішінде жаңалап жіберетін үлкен сын кезеңі де болады. Володяның басынан да осындай тасқынды кезең өтті. Ол зират басынан басқа адам боп қайтты. Шиыршық атып, тістеніп, намыс отымен суарылып қайтты. Басқан аяғы кейін кетіп шешесін жерлеген күні ол түс ауа үйіне әрең жеткен.

	Бөлме іші күңгірт, көңілсіз. Құлазыған далада жалғыз өзі қалғандай сезінді. Ағаш төсек үстіндегі қан-қан көрпені есік алдына алып шығып, тазалады да, ауланың күн жақ қабырғасына ілді. Үлкен пештің алдында тұрған қара бақырдағы кешегі пісірілген картопты, ағаш тарелкаға салып, терезе алдындағы столдың үстіне апарып қойды. Бір тілім қатқан қара нан да тауып алды. Сөйтіп, ол оразасын ашты.

	Володяның жанындай жақсы көретін иті бар. Аты – Тигр. Тамағының жартысын Тигрге берді. Одан соң төр алдына барып шалқасынан жата кетті. Шырмауықтай торлаған ауыр ой денесін сірестіріп, қозғалтпайды. Екі тәулік бойы көз ілмесе де Володя көпке дейін ұйықтай алмай, дөңбекшіп ұзақ жатты. Кеш батып, үй ішіне қараңғы түсіп, күңгірттене бергенде ғана көзі ілінді. Күні бойы естіген-білгені, көрген көңілсіз оқиғалары айналып-үйіріліп қайта-қайта шырмай берді. Түс көрді. Әлсінәлсін шошып оянды. Денесін суық тер басып, басына шойын байлап қойғандай ауыр әсерде жатты.

	Володя сол күні әдеттегісінен ерте оянды. Оянғанымен де, орнынан атып тұрып кетпеді, шалқасынан сұлап жатқан күйі, көзі де тас жұмылған. Қиялы өмірдің жазық даласын да, тау мен тасын да, ой мен қырын да түгел шарлап, тұлпардай шауып барады. Ол басынан кешкен толып жатқан қиян-кескі оқиғаны ой елегінен өткізіп дөңбекшіп көп жатты. Әсіресе, оның ойына әлсін-әлсін тығылып орала берген неміс офицерінің кешегі шеше мәйітіне жасаған зорлық-зомбылығы, онан өш алудың жолы. «Қанға – қан» дейді ол. Осы бір адам жүрегіне дақ салған, көңілсіз, бұлыңғыр көріністер, онсыз да мылжа-мылжа болған Володяның денесіне инедей қадалады.

	Ол ақыры орнынан тұрды, сағатқа қарады. Жұмысқа баратын уақыт та таяп қалған. Жұмысына бармақ болып жиналып жатқанында, есіне Шурадан сұрап алған магнитті екі мина түсті. «Оны елге білдірмей, станцияға қалай жеткіземін?» деп ойланып сәл тұрды да, березенттеп тігілген, әртүрлі сайман салған төрт бұрышты дорбасын қолына алды. Сөйтті де, қораның бұрышына тыққан екі минаны дорбасына салды. Минаның екеуі де дорбаға сиып кеткеніне қуанды. Ертеңгі тамағын апылғұпыл іше сала, аяғы жерге анда-санда бір тиіп, станцияға қарай жөнелді. Мойнындағы дорбасының ауырлап кеткенін жарты жолға барғанда ғана сезді. Кендірден ширатып ескен дорбаның бауы иығын кесіп барады.

	Володя алып-ұшып жүгіре аяңдап, станция басына жеткенде әскеритехника тиелген іркес-тіркес екі эшелон екінші жолға келіп тоқтады. Вокзал басындағы неміс коменданттары майданға бара жатқан эшелондарды көп аялдатпай, тезірек жіберуді бұйырған. Осы жолы вагондарды қарап, тексеріп жіберу де – Володяның жұмысы. Ол қолындағы ұзын сапты балғасымен әр вагонның дөңгелегін бір ұрып, тексеріп, өзінше байыз таппай жүр.

	Володя эшелонның ең алдындағы снаряд тиелген, ұзыннан ұзақ сұлаған үлкен қызыл вагонға келді. Вагонның вокзалға қараған жақ дөңгелектерін барлық ылтипатымен жақсылап қарап шықты. Сырттан қараған біреу болса, мынау жігіт ісіне әбден мұқият жан екен деп ойлайтындай-ақ. Дөңгелекті майлап та шықты. Содан кейін вагонның астымен екінші бетіне өтті. Ол сәл кідірді, елеусіз ғана жан-жағына көз жіберді. Маңайда бірде-бір жан көрінбейді. Вагонның алдыңғы дөңгелегін ұқыптап қарады. Вагонның бауырынан көлденең жапсырылған жалпақ темірді де көрді. Соны көргенде ішкі бір жасырын ой: «Мынау жері тіпті мина қоюға қолайлы-ақ екен» деп қалды. Ол дорбасындағы магнитты минаны теп-тез алып, әлгі темірге жапсыра қойды. «Жантайып жата бермессің, – деді ол минаға ішінен, – қозғала келе бұрқ етерсің...» Әдейі іздемесе, жан таба алмас...» – деді.

	Володя басқа вагондарды да тез тексеріп шықты. Содан кейін сол қолындағы жасыл жалауын жоғары көтеріп: «Поездің кете беруіне жол ашық деп екі-үш рет олай-былай сілтеп белгі берді. Дәл осы белгіні тосып тұрғандай, бірден алдыңғы жақтағы жасыл шамды семафор ашылды. Қос паровоз жүк тиелген ауыр вагондарды арсылдап-күрсілдеп орнынан әзер қозғап, алға қарай жылжи жөнелді. Володя не дегенмен, дәл осы сәт өзіне өзі риза. Ол ішінен: «Шіркін, әлгі мина жолда кетіп бара жатқанда жарылса тамаша болар еді. Онда бүтін мына эшелон апатқа ұшырар еді» деп ойлады.

	Володя екінші жолда тұрған басқа бір эшелонды қарап жүрді. Ол эшелон бүтіндей бензин таситын цистерндер екен. Цистерннің бауырында да шұқыр, қуыстар байқалады. «Қалған жалғыз минаны қоятын қолайлы орын да табылды» деп Володя дорбасындағы минаны қолына алып, жып еткізіп, цистерннің астыңғы бір қуысына жапсыра салды. Бұл эшелон да көп ұзамай ілгері жүріп кетті.

	Баяғы бір құнтты мінезіне салып, ол жұмысын әрі қарай істей берді. Түс те жақындады. Бір кезде тағы бір вагон тормозына май құйып тұрған Володя вокзал алдында ерсілі-қарсылы, асып-сасып жүгірісіп жүрген немістерді көрді. Ол ішінен:

	«Бұларға не болды? Неге өкпесін қолына ала жүгірді бұлар!» деп ойлады.

	Әлдеқашан ілгері жүріп кетуге тиісті өзге эшелондар осы станцияда аялдай қалды. Бір күн емес, мың күн аялдасын, онда мұның ісі қанша, ол түскі тамақ ішуге асханаға келді. Асхана толы адам. Гу-гу етеді. Шет жақта бос тұрған столға отырды. Отыруын отырса да, өз орынын таппаған сияқты. «Мына толған немістің арасына мен неге келдім? Менен бас қа бірде-бір жұмыскер көрінбейді. Әлде, енді біздің асханадан немістер ауқаттанатын болған ба?» деп ойланып қалды. Володяның оң жағында төрт неміс әңгіме соғып отыр:

	– Сендер не білдіңдер? Осыдан екі сағат бұрын шығысқа қарай кетіп бара жатқан екі эшелон алдағы станцияға жетер-жетпес жерде құлапты ғой... Вагон біткен рельстен шығып, бірінің үстіне бірі үйілген, техника атаулы да түгел быт-шыт болып, істен шығыпты. Оның артынша бензин таситын эшелон да жарылған көрінеді. Екеуінің де себебі белгісіз. Бұл не пәле өзі, ә? – деді біреуі.

	– Біз де естідік. Ол рас, эшелоннан ештеңе қалмаған дейді. Жол түбіндегі жардан құлапты, – деді екіншісі.

	– Жардан құласа несі қалады. Бірен-саран күзетшіден басқа адам бола қоймаған шығар.

	– Себебін білгендерің бар ма?

	– Офицерлердің айтуына қарағанда, снаряд тиелген вагон өзінен-өзі жарылған көрінеді. Себебі белгісіз. Тексеретін болар.

	– Оны қалай түсінуге болады?

	– Қалай түсінгені несі! Жолда өзінен-өзі поезд қатты жүріп баражатқанда цистерна жарылған дейді.

	– Өзінен-өзі снаряд, не цистерін жарылушы ма еді? Біреу-міреу мина қойған болар...

	Бұл әңгіменің бірде-бір сөзін шашыратпай тыңдап отырған Володя ішінен: «Сол керек сендерге! Менің де ел-жұртыма пайдам тиетін күнім туды. Шешем үшін бәрі де!» – деді өзіне-өзі. Әлденеге сүйсініп, тістене қалғанын өзі де байқамапты. «Жарамас, – деді ол ішінен, – бет әлпетімнен сыр білініп жүрмесін!»

	Бұл оқиғадан соң төрт күн өтті. Күні бойғы жұмыстан шаршаған Володя тағы да үйіне кеш қайтты. Шырағданды жағып, төргі бөлменің есік жағында тұрған столдың үстіне қойды. Өзі төр алдындағы уақыты өтіп, тозығы жеткен диванға тізе бүкті. Ойланып-толғанып жалғызданжалғыз дөңбекшіп, көп жатты.

	Бір кезде ауыз шоланнан Тигр қыңсылап хабар берді. Володя оның қасына келді. Ит: үй маңына келген бөгде біреу бар, сен сақтан дегендей, жан-жағына алақ-жұлақ қарап, анық белгі берді. Иттің сезігі дұрыс, сөйткенше болмай, бөлменің көше жақ терезесін естілер-естілмес етіп, ақырын ғана біреу екі-үш рет тықылдатты. Володяның жүрегі бүлк ете қалды. «Қараңғыда терезені тықылдатып жүрген кім? Әлде, күндізгі қираған эшелонға сен жауаптысың, – деп келіп қалған немістер ме?» деп ойлады. «Не де болса, белімді бекем будым, көндім», – деді ішінен Володя. Сәлден соң әлгі адам терезені еміс-еміс естілетіндей етіп, тағы да бір-екі рет тықылдатты. Тигр бұған қарай береді. «Әуелі мені жібер!» дегендей ыңғай білдіреді, өзінің серік екенін түсінеді.

	Володя аяғын сақ басып, есік алдына шықты. Сыртқы қақпаны ашып, мойнын созып, көшеге қарады. Қақпаның қарама-қарсы жағынан ұзын бойлы біреу көріне кетті. «Володя, қорықпа, бұл менмін», – деп келе жатқан өзімен бірге жұмыс істейтін Яков қарт болып шықты.

	– Түнделетіп не жүріс?

	– Жүр үйге кірейік. Сонан соң айтайын, – деді қарт.

	Екеуі үйге келіп, стол басына отырды. Яков қарт ырғалып, толғанып, маңайын көзімен бір шолып өтті. Осы үйдің ішін де өзінше тексерістен өткізіп отыр. Содан кейін:

	– Үйіңде ешкім жоқ па? – деді.

	– Үйде жалғыз өзім, – деді Володя.

	– Олай болса, келген жұмысымды айта отырайын. Бір уыздай жас қыз сенімен жолыққысы келеді.

	– Ол кім?

	– Кім екенін көрген соң білерсің, қазір мен айтпай-ақ қояйын, сен сұрама!

	– Қашан, қай жерде жолығамыз?

	– Сенің үйіңде жолығуға болмайды. Өзің білесің, бұл жер қаланың орталығына жақын, біреу көріп қалуы мүмкін. Оның үстіне осы адрес те, сен өзің де гестапоның есебіндесіңдер. Менің үйімде жолықсақ қайтеді?

	– Сіздің үйде жолығуға қарсы емеспін. Бірақ қай кезде?

	– Ертең кешке, ымырт жабыла, біздің үйде бол.

	– Сіздің бұл қызыңыз жұмбақ болды ғой.

	– Жұмбақ ертең шешіледі. Өзің көресің. Танысасың. Қолын ұстайсың, – деп Яков қарт өзінің әдеттегі қалжыңбастығына салды, – бұрын жігіт қызды іздеуші еді, енді қыз жігітті іздейтін болды ғой... Махаббатты қойсаңшы бұл!..

	– Отағасы, менің қалжың көтеретін шамам бар ма! Көріп отырған жоқсыз ба? Шеше болса жоқ. Өзім жалғызбын, – деді Володя қарттың қалжыңына орай.

	– Шешең қайтыс болғанын мен білемін.

	– Білсеңіз сол, – деп Володя қамығып отырған жайын аңғартты.

	– Олай болса, сөзді қысқартайық. Ертеңгі кешке келістік қой?

	– Келістік.

	– Жақсы. Көріскенше қош бол, – деп Яков қарт үйден шығып кетті.

	Қартты далаға шығарып салды да, Володя қақпаның есігін іштен мықтап тұрып жапты. Үйге келіп төр алдына төсек салып жатып қалды. Түні бойғы ойы жаңағы шалдың айтқан қызында болды. О не қылған жұмбақ қыз? Әлде, менің жалғыз қалғаныма жаны ашып, осынау қарт мені шынында да біреумен таныстырғысы келіп жүр ме? Осы ой түн ортасы ауа Володяны ұйқыға алып кетті. Түсіне де қыз кірді.

	Володя таң ата оянды. Бұл күні жұмысқа бармады. Ол бір тәулік бойы жұмыс істеп, ертеңінде дем алуға тиісті еді. Күні бойы қозғалмастан үйінде болды. Енді сенетін шеше жоқ. Еденді тап-таза етіп жуды. Төсек-орынды жинады. Ыдыс-аяқты да жуып, орын-орнына қалады. Қысқасы, үйдегі барлық шаруаны өзі тындырды.

	Мұндай жігітті жұрт біртоға, үстінен қой айдаса қозғалмайтын, мінезі ауыр деп санайды. Мұндай жанда жолдас-жора да аз болады. Егер, шын жолдас табылса, ол мұндай жанды қайта тастап кете алмайды. Володя сөзге жоқ, қылтың-сылтыңсыз, байсалды жігіт. Ал, енді деп қалғандай болса, онда қадалған жерінен қан алатынның тап өзі. Өткір, батыр, уәдеге берік адам. Жас кезінен тапшылықты көп көргендіктен болар, қиыншылық пен аштыққа да төзімді.

	Міне, ол ымырт жабылысымен Яков қарттың үйіне келе жатты. Көшенің ортасымен жүрмей, шет-шетін сағалап жүріп келеді. Әрбір орамды өткен сайын жан-жағына көз жіберіп, шолып алады. Кейбір үйдің сыртқы есігі ашық тұрса, көшенің екінші бетіне шығады. Сөйтіп жүріп отырып, Яков қарттың үйіне жақындағанда, маңайдың бәрін қырағы көздің елегінен, өлшемінен өткізіп алады. Дәл Яков қарттың үйіне жақын келді де, еңкейіп бүкшеңдеп, көше жақ есіктен үйге жып беріп кіріп кетті. Үй іші тастай қараңғы. Адам бар деп ойлауға болмайды. Аяқ басысы бір қалыпты болғанымен үйге кіруіне көз ілескен жоқ. Тым-тырыс мүлгіп қалыпты. Володя қараңғыда аласа есіктің маңдайшасына басын соғып алмас үшін еңкейіп, төргі бөлмеге өтті. Мұнда да еш жан жоққа ұқсайды. Үнсіз. Белгі бермейді. Володя сәл уақыт қараңғы бөлмеде құлақ тігіп тұрды да, есікке қарай кейін айналып, келген ізімен қайтуға ыңғайланды. Осы кезде бөлменің сол жағынан «пароль» деген әйелдің дауысы естілді.

	– Мен – Аймын! Өзің кімсің?

	– Мен – Жермін! – деген әйел даусы Володяның жанына жақындай түсті.

	– Үй иесі қайда? Кеше бұл кезде үйде боламын деген еді? Әлде ол кісі мені алдады ма?

	– Жоқ. Ол кісі сізді алдаған жоқ. Ойламаған жерден бір жұмыс шығып, соны орындауға кетті. Көп ұзамай келеді.

	– Жақсы!

	– Бері келіңіз. Төрге шығыңыз.

	– Рақмет! – деп Володя төрде тұрған орындыққа сипалай барып отырды.

	– Өзіңіз білесіз, шам жағуға болмайды. Сондықтан қараңғы үйде сөйлескенімізге ғапу етіңіз.

	– Шамның керегі не? Айта беріңіз.

	– Айтсам, алдымен істен бастаймын.

	– Сол жөн болар.

	«Біз қазір осы үйдің қорасындағы қамбаға барайық» деп, Тамара Володяны оң қолынан ұстап, сенекке алып шықты. Екеуі ауланың дәл төр жағындағы жұмыр қарағайдан қиып салған төрт бұрышты, аласа ғана қамбаның есігін ашып, биік табалдырығын аттап, ішіне кірді. Есігін жуан темірден иіп салған тиекпен мықтап жапты. Қойманың ішінде біреудің бар екендігін Володя бірден сезді. Басқа біреудің тақтай еденге басқан аяқ сыбдыры естілді. Володя қаққан қазықтай бір сәт сілейіп тұрып қалды.

	Бір кезде төр жақтан біреу:

	– Шам жағуға бола ма? – деді.

	– Мына қамбаның саңылауы жоқ па? Сырттан біреу-міреу шам жарығын көріп қалмасын!

	– Жоқ, жоқ, – деді қалтасынан шақпағын алып тұтатайын деп жатқан әлгі төр жақтағы кісі, – бұл қамбаның қараңғылығы көрдің ішіндей.

	Володя сөзінін қалжыңшыл сыңайына қарап, мұның қарт екенін де біле қойды.

	– Яков, сіз екенсіз ғой. Бағанадан бұл кім деп аң-таң болып тұрсам.

	Даусыңыздан енді таныдым.

	– Отырыңыз, отырыңыз, – деді шырағданның білтесін жөндеп жатқан Яков қарт.

	Әлсіз, болар-болмас жанған шырағданды үшеуі айнала отырды, Володя мен Тамара бұрыннан сырт таныс, талай рет бір-біріне байланысшы арқылы сәлем, тапсырма, тілектестік айтысып жүрген жандар болатын, бірақ, қисыны келмей, бұрын жүз көріспеген еді. Шырағданның нарау, шала-жансар сәулесі жарқын жүзді Тамараның нұрын жасырып, ол көзіне қазір күңгірт, қаралтқым болып көрінді. Шынында да, Тамараның ақ жүзі бұл кезде күнге күйіп, жел қағып, әбден қоңырқай тартқан болатын. Тамара басын көтеріп, тотияйындай әдемі көк көзін қарсы алдындағы шөркеде отырған Володяға туралай тігіп:

	– Ғапу етіңіз, біздің уақытымыз өте аз. Келген жұмысты айта отырайық, – деді.

	– Ол дұрыс.

	– Осы қалаға жақын жердегі Белинковичи станциясы мен Бони разъезіндегі жаудың қарулы күшін білуіміз, Беседь өзеніндегі темір жол көпірін күзететін әскер мөлшерін, бекініс коммуникациясын барлауымыз керек. Осы жұмысқа көмектесе аласыз ба? – деді Тамара.

	– Көмектесуге мен даярмын, – деді Володя.

	– Даяр болсаңыз, барлау жұмысының жоспарын келісіп алайық, оны қалай көресіз?

	– Келісіп алған жөн. Менің немере қарындасым кеше Бони разъезінен келген еді. Онда сіздің бір адам жүрген көрінеді. Ол жердегі әскер көп те емес. Бір ротаға толар-толмас қана. Бітіріп жатқан жұмысы да шамалы. Кейінгі кезде бойлары әбден үйреніп, қамсыз жатқан жайы бар, көбіне сол арақ ішуді, мас болуды әдет етіп алған сияқты. Солдаттардың айтуынша, жуықта олар майданға аттануы керек. Орнына басқа бір жаңа бөлім келуге тиіс.

	«Сіздің бір адам жүрген көрінеді» деп отырғаны, әрине, Жамал. Тамара Володяның айтқан хабарынан Жамалдың да аман-есен Бони разъезінің маңына жеткенін біліп қатты қуанды.

	– Беседь өзеніндегі көпірге жақын жерде, орман түбінде бір хутор бар көрінеді. Оны сіздер білетін боларсыздар?

	– Білгенде қандай.

	– Білсеңіздер, онда сенімді адамдарыңыз бар ма?

	– Онда менімен бірге мектепте оқыған бір қыз тұрады. Өзі өте жақсы, сөзге берік.

	– Өте жақсы, сөзге берік болуы – бір жағы. Тапсырма орындай ма, немістермен қарым-қатынасы ала ма, қара ма?

	– Қолынан келсе, бұларды тірідей үйтуге бар.

	– Олай болса, сен ол қызға хат жазып бер. Мен қызға жолығар едім. Ар жағын өзім білемін.

	– Жарайды. Қағаз, қарындашыңызды беріңіз, – деді Володя Тамараға.

	Тамара қалтасынан шеті мыжылған дәптерді алып, бір парағын жыртып, Володяға ұсынды.

	– Міне, ала қойыңыз, – деп Яков қарт та кеуде қалтасынан қысқа ғана, қара қарындаш алып берді.

	Ол хатты өте тез жазды. Қайталап оқып та шықты. Сөйтті де, Тамараға ұсынды. Ол Володяның хатын қолына алып, шырағданға жақындай түсті. Іштей көз жүгіртіп, бұл да оқып шықты. Хаттың мазмұны Тамараны толық қанағаттандырды.

	«Құрметті Тоня! Амансың ба? Мен бұрынғыша станцияда жұмыс істеп жатырмын. Істемеуге шара жоқ. Күн көріс керек. Жуықта менің шешемді немістер өлтірді. Үйде жалғыз өзім қалдым. Қалғанын кездескенде айтармын.

	Қазіргі саған айтайын дегенім: осы хатты берген Тамараның жұмысына көмектес. Өз үйіңде жататын болсын. Бұл кісі ол жерде көп болмайды.

	Сәлеммен саған сенген Володя».

	Бірге, бір мектепте оқу ғана емес, сол қызбен Володя сырлас та жан сияқты. Тым сенімді, тым батыл. Бұл хатымды неміске беріп қояды деп именер түрі жоқ. Міне, Тамараға көбіне осы жағы ұнады.

	Тамара хатты әдемілеп, үш бұрыштап бүктеді де, пешпетінің оң қалтасына салып алды.

	– Белинковичи станциясындағы әскер күшін білуді кімге тапсырамыз?

	– Мен ол станцияға екі күнде бір жұмыс бабымен барып тұрамын. Өзім біліп берейін, – деді Володя.

	Әңгіменің осынау тұсынан бастап, бұлар енді «сіз» деп сыздықтамай, «сен» деуге көшкен болатын.

	– Онда тіпті жақсы, сенен сенімді ешкім жоқ. Саған ақылдасатын тағы бір жұмыс болып тұр. Партизан штабымен керегінде рациямен байланысып тұру қажет. Біздің естуімізше, сен рациямен жұмыс істей білетін көрінесің, егер бір рация тауып берсек, сен «Орман патшасымен» керегінде байланыс жасап тұруды қалай көресің?

	– Мұндай сенім білдіргендеріңізге үлкен рақмет. Мен радистпін. Рацияның қандай түрімен болса да жұмыс істей білемін. Бірақ қазіргі кезде менің рациямен жұмыс істеуім өте қауіпті. Әнеу күні, Ранкенаудан босап шыққаннан кейін, менің соңыма тыңшы қойған сияқты. Оларын мен көріп те жүргенім жоқ. Бірақ көрінсе, тыңшы бола ма! Сөйткен мен солай екенін сеземін, сақтанбаса болмайды. Мені мүмкіндігі болса, басқа жұмысқа пайдаланыңдар. Мәселен, кешегі күн Шураның берген екі минасын майданға кетіп бара жатқан вагонға қойып, екі эшелонның да күл-талқанын шығардым. Мұндай жұмыс менің қолымнан келеді.

	– Бәсе, біздің адамның ісі деп білген едім. Бұл жолы екі эшелонды талқандаған сен болсаң, нағыз партизан болғаның!..

	– Мен өзімді әлдеқашан партизанмын деп есептеймін.

	Тамара аз-кем ойланды. «Володя тікелей өз қолымен іс бітіруді ұнатады. Радист болуды бұл жемісі көрінбейтін іс санайды. Бірақ лайығы да нақ осы адам».

	– Қауіпті емес іс жоқ, – деді Тамара кесе сөйлеп, – сен радист боласың! Саған біз партизан радистерінің бірін жібереміз. Бірақ ол қаланың өзінде тұра алмайды. Ана қалалық бейіттің тау сыртындағы жас қайыңның ішінде, жалғыз бәйтеректің түбінде сендердің адамдарыңмен кездеседі. Ал, өзі соның ар жағындағы орманда болады.

	– Байланысшы адам ылғи жалғыз бәйтеректің түбіне бара берсе, немістер де сезіктенетін болады. Олардың да тыңшылары шым-шытырық жұмыс істеп жатыр. Сондықтан маған бір ой келіп отыр. Менің Тигр деген тарлан овчаркам бар. Өзі жас кезінен почта тасуға үйретілген. Қарғысының дәл астыңғы жағына оралған, тілдей жіңішке қағазды салып жіберетін дорба жасау керек те, сол итті радиспен байланысқа жіберсек қайтеді?

	– Сенің айтқаның-ақ болсын. Бірақ ит қайда, кімге баратынын қалай біледі? – деді Тамара Володяның бұл тапқырлығына көп күмән келтірмей. Менсіз болмайды, – деді Володя, – ең басында итті өзім ертіп барамын, келген радистке оны үйретемін. Хат таситын жерін көрсетемін. Қалғанын содан кейін иттің өзі де бұлжытпай орындайды.

	Тигр күшік күнінде «Осоавиахим» клубында үйретілген, Володяға келе-келе жауынгер серік боп кеткен хайуан еді.

	Володя оған сенеді. Оның бұл сеніміне Тамара да сезік келтірмеді.

	– Олай болса, осыған тоқтайық, – деді Тамара.

	– Менің бір сұрайтыным: атқанда дыбысы шықпайтын мылқау мылтық бар көрінеді, соның біреуін және сағатпен жарылатын магнитті мина шыққан дейді, сол минадан бізге бірнешеуін жеткізіп берсеңдер жақсы болар еді.

	– Бұл өтінішіңді біз орындаймыз. Бір-екі күннің ішінде жеткізіп те береміз.

	– Өзің ертең кетіп қалатын болып отырған жоқсың ба, онда бұл қаруларды кімнен аламын.

	– Мен кеткеніммен, басқа жолдастар келіп-кетіп тұрады. Олар сені қалай табуды біледі, – деді Тамара.

	– Өзіңмен енді қашан жолығамыз?

	– Екі күннен кейін жолығамыз. Бірақ келесі жолы бұл үйде жолы ғуға болмас. Барлаушы бір басқан жерін қайта таптауырын етпейді. Сондықтан, осы қаланың сыртындағы зираттың маңында кездесерміз.

	– Сағат нешеде?

	– Кешкі сағат сегізде.

	– Түсінікті. Енді кете беруге болады ғой, – деді орнынан тұра беріп Володя.

	– Кетуге болады. Сау бол! – деді Тамара.

	Володя Яков қарттың қолын алып қоштасты да, қамбаның есігін ашып, басын созып маңайды шолып өтті. Еш сыбдыр білінбеді. Ешкім көрінбеді. Далада қауіп жоқ екендігіне көзі жеткен Володя көшеге шықты да, үйіне қарай тура кетпей, екі көше жоғары шығып, үш-төрт көшені айналып із тастап, үйіне қарай алыстан оралды.

	Володя шығып кетісімен, Тамара қамбаға төсек салдырып, сонда жатып қалды. Бірнеше күннен бергі шала ұйқы оны әбден қалжыратқан. Басы жастыққа тиісімен ұйықтап кетті.

	Партизан жатқан бойы тез ұйықтайды. Бірақ оның ұйқысы – құс ұйқы. Оны болымсыз тықыр оята алады, оянған бойы әуелі қаруға жармасады. Қайткенмен де, осылай-ақ ұйқы қандырады, тынығады.

	Міне, қазірде де қора сыпырған сыбдырдан шошып оянған Тамара көзін ашып алса, қамбаның іші тастай қараңғы. Қыбырлаған жан білінбейді. Ол орнынан тұрып, өте бір сақтықпен қамбаның есігін еппен ашып аулаға қараса, қораны сыпырып жүрген Яков қарт екен.

	Таң жайма-шуақ болып атыпты. Жүретін уақыты жақындап қалғанын білген Тамара есікті ашып, биік табалдырықты аттап, аулаға шықты.

	– Таң атпай қораны сыпырып жүргеніңіз не? Ұйықтамайсыз ба? – деді Тамара Яков қартқа.

	– Ой, шырағым-ай, осы кез – ұйықтап жататын кез бе. Аз ұйықтасам болғаны. Жұмысқа баратын уақытым да болып қалды. Қора сыпыруым – сырт көзге амалым, сыпырып жүргенім жоқ, жан-жақты қарап, әрнені байқап дегендей

	– Мен тезірек жүріп кетейін...

	– Сен асықпа. Бүгін таңертең мына біздің көршінің қызы сол сен баратын хутордағы апасына барамын деген. Сені ала кет деп тапсырдым. Жалғыз жүруге болмайды. Біреу-міреудің көзіне түсесің. Біреу – сезікті, екеу – сайран.

	– Ол қызға мені кім деп түсіндірдіңіз?

	– Менің апамның қызы еді, сол хуторда тұратын жекжаттыкіне барады дедім.

	– Оның қашан жүретінін мен қайдан білемін?

	– Сабыр ет, әлі ертерек. Біраздан соң мен сол қыздың үйіне барып, қашан жүретінін біліп келемін.

	Көп ұзамай, Яков қарт мұртын ширатып, қамбаның түбіндегі бөренеде біраз отырды да, көшеге шығып кетті. Ізінше кейін қайтқан Яков қарт үйде таңертеңгі ас ішіп отырған Тамараға:

	– Сен дайындал! – деді, – әлгі, көрші қыз қазір осында келетін болды. Сен екеуіңді таныстырамын. Бір жақсысы, ол қыз арбамен барады екен. Бұл сен үшін де өте қолайлы.

	Танымаған, немесе жаңада ғана танысқан адамы болса, Яковтың бұл аялдатқанына Тамара қарамас та еді, және барар бағыт, тиянақ қонысын білдірмеген де болар еді. Ал Яков – сыралғы адам. Яков пен Володя сияқты, анау ержүрек Шура сияқты жандар жау алқымында тұрған партизан штабының жасырын саусақтары, тірек пункттері.

	Тамара тамағын ішіп бола бергенде, есікті біреудің ақырын-ақырын тықылдатқаны естілді. Яков қарт орнынан тұрып, өзі есік ашты. Ар жағынан: «Әлгі менімен бірге жүретін қызыңызбен танысқалы келдім. Кететін уақыт болды» деп кіріп келе жатқан шикіл сары қыз көрінді. Ол төр алдында отырған Тамараны көре сала Яков қарттың таныстырғанын тоспай-ақ:

	– Менімен жүретін сенсің бе? Кеттік! Ат жегулі тұр. Жолшыбай таныса жатармыз, – деп, сауысқандай сықылықтап күліп. Тамараға қолын берді.

	– Сізбен жүретін мен. Кетсек кеттік. Мен даярмын! – деп әлгі тарсылдақ сары қыздың қолын алып, Тамара да миығынан күліп, оның балықтай жұмыр жауырынан қақты.

	– Оқасы жоқ. Өз сіңілім көрінесің. Жол бойы әңгімелеспегенде, не бітіреміз. Сен үйіңе кете бер, мен қазір барамын, – деді ақыл толы көк көзін төңкеріп.

	– Онда сен кешікпей тез шық. Кім білсін, кейде немістер: «қайда барасың, қайдан келесің?» – деп бізді тексеруі де мүмкін, – деп қыз шығып кетті.

	Шикіл сары қыз буыны босап, қайта-қайта күлкіге баса беретін жан екен. Әрине, өңі келісіп тұрған жоқ. Онысы жақсы, әрлі-берлі өткендер көз салмайды.

	«Осымен бекер байланыстым ба?» – деп ойлаған Тамара пеш жанында кемпірімен бір нәрсені күңкілдесіп отырған Яков қартқа қарап:

	– Мына қызыңыз тым күле береді екен. Өзіне сенуге бола ма? – деп сұрады.

	– Ол сенімді бала. Оның ұшқырлығынан қорықпа. Неміске жантәнімен қарсы. Бірақ сен хуторға қандай мақсатпен бара жатқаныңды, әрине, айтпай-ақ қой.

	– Сенімді болса болды. Басқа жағын өзім білемін, – деп Яков қартпен, оның кемпірімен қоштасып, Тамара далаға шықты.

	Тамара көрші үйдің есігінің алдында арбаға жегілген боз аттың божысын шалқая, мықтап ұстаған әлгі шикіл сары қыздың қасына келіп отырды, олар көшені бойлап жүріп кетті...

	Тамараға кейінгі жолыққаннан бері төрт тәулік өтті. Ымырт жабылған мезгіл. Володя жалғыз өзі май шамнын түбінде қолына түскен бір кітапты оқып отыр. Оқып отырған сияқты, шынында ойда отыр. Володяның бет құбылысы да күндегідей емес, жадыраңқы, қабағы ашылған, есік жақта аузын арандай ашып, сұлап жатқан тарлан итіне анда-санда көз тастап қояды.

	Бітіріп қайтқан ісі бар. Штабқа баяндауы керек. Қалай? Станциядағы көрген-білгенін Коротченкоға қалай жеткізеді? Шура радиостанциямен жұмыс істеуді тіпті қойған. Кеше кеште ол радиостанцияны арбаға тиелген шөптің арасына салып, бұған тапсырды, бұл оны апарып қалалық бейіттің арғы жағындағы жалғыз бәйтеректің түбіне көміп кетті. Келісім бойынша оны партизандардан келген радист сол арадан бүгін қазып алуға тиіс. Содан кейін олар бұған байланысшы жіберулері керек еді. Ол кісілері әлі жоқ.

	Мүмкін, жау сілімтіктерінің бірі байқап тұрып, мұның көміп қойған радиостанциясын алып кетті ме?

	Тегінде бұл өзі – ойдың адамы. Бейбіт заман болса, ұзап оқыса, мұның ойшылдығы басқадай, аса бір мәуелі жеміс берер ме еді, қайтер еді! Амал жоқ, қазір соғыс, ал соғыстың өз жолы, өз заңы бар. Володя үшін ол қазір – кек жолы.

	Бір мезгілде сыртқы қақпаның есігі ашылғандай болды. Оны да алдымен сезген Тигр еді. Ол екі құлағын тікірейтіп орнынан атып тұрды. Өзінің міндетін атқаруға есік алдына шықпақ болды. Оған «Тигр! Жат!» – деп үй иесі ақырып еді, ит көзін алартып, иесіне бір қарады да, орнына барып қайта жатты. Өйткенше болмады, әлгі тықыр үйдің есігінің алдына жақындады. Володя орнынан тұрып, ауыз үйдің есігін ашты. Ар жағынан:

	– Аман-есенсіз бе? – деп бір қартаңдау, шыбықтай қатқан, жіңішке сары әйел үйге кіріп те үлгірді.

	Келген адамға ала көзімен қарап, кеудесіне қона түсетіндей болып, жота жүні тікірейіп, қомданып даяр жатқан Тигрге «Тыныш!» деп тастады да, Володя:

	– Танымадық қой сізді, – деді әйелге.

	– Сізді мен де танымай отырмын. Қараңғыда басқа бір үйге кіріп кеттім бе деп ойлаймын!

	– Сізге кім керек еді?

	– Маған Володя Хомяков деген жігіт керек.

	– Ол кісі сіздің кіміңіз еді?

	– Мен Володяның шешесінің сіңлісі едім. Ол кісінің қайтыс болғанын естігеніме екі-ақ күн болды. Тым болмаса, бейітін көріп қайтайын деп келдім.

	– Олай болса, Володя Хомяков – мына менмін, – деді Володя қарсы алдында отырған әйелге.

	– Мен «Жерден» келдім, – деді әлгі әйел осыдан кейін, – сіздің атыңыз Володядан басқа тағы да қалай аталушы еді?

	Мен «Жерден» деген сөз құлағына жылы тиген Володяның көзі күлімдеп, күндей жайнады. Бет келбетіне қан жүгіріп, қуаныш нышаны пайда болды. Көңілі жадырап қоя берді. Содан кейін ол:

	– Мен – «Аймын!» – деп өзінің қосалқы атын айтты.

	– Сен «Ай» болсаң, ертең анау әлгі жалғыз бәйтеректің түбінде Коротченкодан келген радиспен кездес, оны итіңмен таныстыруың керек болады.

	– Ертең кешке таман шешемнің басына барғанды сылтау етермін...

	Соның ар жағында жалғыз бәйтерек алыс емес.

	Әйел тым күдікшіл. Екі сөзінің бірі – тексеріс. Әуел баста мұның шешесін айтып келуі де тым әрі жатыр:

	– Немістер овчарка біткенді жинап алды деуші еді, сенің мына итіңді қалай алып кетпей жүргеніне таңым бар? – деді ол.

	– Бұл ит қорадан шықпайды. Шыққан күнде ешбір жанға көрінбейді.

	Жасырын жүреді. Солай үйретілген.

	– Онда бұл бір ақылды ит екен.

	– Ақылдысы ақылды. Әнеу күні менің шешемді өлтіріп кеткен немістер келгенде, қорадан атып шығып, бақшаның ішіне тығылып қалыпты.

	– Менің кететін уақытым болды. Сау-саламат болыңыз. Жұмысыңыз жемісті болсын! – деп байланысшы әйел орнынан тұрып, далаға шығуға ыңғайланды.

	– Радистке сәлем айтыңыз. Байламды мезгілде мен бәйтерек түбінде боламын. Өзіңіз түн ішінде қорықпайсыз ба?

	– Жоқ, қорықпаймын. Мен осы қаланың дәл шетіндегі бір үйде тұрамын. Ал кеттім! – деп келген әйел есік алдына шықты.

	Әйелдің айтқанын істеп, ертеңінде кешке партизан байланысшымен жалғыз терек түбінде табысты. Оған Тигрді көрсетті. Байланысшы итті сипап, тамақ беріп, онымен «тіл» табысқандай болды. «Баяндамаңды тезірек жібер, – деді байланысшы, – бірақ ең керек деген мәліметті ғана жаз. Артық сөз ұғуды қиындатады. Білдің бе?.. Сөз сайын мәлімет тұрсын!» Володя үйіне келді. Ол жаудың ол станцияда бір батальонға жуық әскері тұрғандығын, олардың қарауында бір бронепоездың бар екендігін жазды. Станциядағы әскердің негізгі міндеті Беседь өзеніндегі көпірді сақтау екендігін де ескертті.

	Сөйтті де Володя жазған қағазын тілдей жіп-жіңішке етіп орады, Тигрді қасына шақырып, оның басынан, арқасынан сипап еркелетті. Мойынындағы қарғысын шешіп, оның астарындағы қалтасына хабарлау хатты салды. Әдейілеп іздеген қырағы көздің өзіне табыла қою оңай емес. Бір кезде Володя: «Далаға шық, жалғыз бәйтерекке бар!» деп итке белгі берді. Володя әуелі үйдің есігін, сонан соң көшеге шығатын қақпаны ашты. Ит құйрығын тақымына қыстыртып, тікірейген екі құлағын жымитып безіп ұрып, бұқпантайлап, үй-үйдің бақшасының ара-арасын сауғалап жорта жөнелді. Көшеден өтпес бұрын, бір тасаға бұға қалып, жан-жақты шолып, адам жоқта ыршып, көшенің екінші бетіне шығады. Бірде шауып, бірде секіріп, бірде бұға қалып, бірде еңбектеп, бірде бауырымен жерді сызып тартып келеді.

	Әлден уақытта зират басына жеткен Тигр жерді иіскелеп тұрды да, жалғыз бәйтерекке қарай жүгіре жөнелді. Бәйтерекке жақындай бергенде, ит жата қалып, жер бауырлап сүйретіліп, бұқпантайлап келеді. Тигр бұтаның ішінде бұғып жата қалды. Алдында адам бар екенін тұмсығына келген иістен білді. Ол мойнын жерге жапсырып, тіпті жақындай түсті. Бір уақытта ит сыбдырын естіген радист:

	– Тигр, Тигр! Мұнда кел! – деді сәл ғана қоңыр дауыспен.

	Өзіне таныс дауысты естіген Тигр орнынан ыршып тұрып, радистің жанына келді. Радист иттің аузына бір тілім шошқаның піскен етін салды да, мойнындағы қарғысының, астар жағындағы қалтадан қағазды алды. Оның орнына өзінің «Айдың» атына жазған хатын салды. Содан кейін итке: «Үйге қайт!» деген белгі берді. Тигр бұтаның ішімен ата кеп жөнелді. Радист оның бұлаңдаған құйрығын ғана байқап қалды. Тигрдің «Айдан» әкелген барлау қорытындысын радио арқылы «Орман патшасына» хабарлады.

	Үйдің бақшаға қараған есігінен кіріп келген Тигр Володяның жаны на келіп құйрығын бұлғаңдатып, иығына шапшып еркеледі. Қарғының қалтасынан Володя Коротченконың хатын алып, ішінен оқи бастады. Ол хатта:

	«Қымбатты «Ай», сенің біздің тапсырманы орындайтындығыңа күмәніміз жоқ. Саған әр уақытта амандық, оң сапар тілейміз. Өзің сұраған магнитті мина мен мылқау мылтықты жібергенбіз. Алған боларсың. Сендердің маңайларыңа жіберілген радистке жолыққан боларсың. Ол кісіге сіздің қаладағы барлаушыларды басқару жұмысы тапсырылды. Бұл айтылғанды сіз білетін барлаушылардың бәріне хабарлауды тапсырамыз.

	Сізге Тамараның айтқан тапсырмаларын орындауды тездету керектігін ескертеміз. Отызыншы нөмерге көптен-көп сәлем. Сенің бірнеше жау эшелонын жойғаныңды естідік. «Үлкен жерге» де хабарладық.

	Саған әр уақытта бақытты сапар тілейтін Коротченко».

	Бұл хатты сол күні кеште-ақ Володя «Отызыншы» нөмерге таныстырды. Содан кейін ол хатты пештің ішіндегі жалақтаған жалынға ұстай қойды. Қағаз көзді ашып, жұмғанша лап етіп жанды да кетті.

	Осылайша, кек жолы, намыс тасқыны Володяны партизандар қатарына әкелді. Ол енді қарап жатпай, үлкен іске қамданды.





ҚҰТҚАРУ




	Шура міне жұмысына күндегісінен ертерек келген. Асхананы айнадай етіп сыпыру, стол үстін беліне қыстырған ақ орамалмен таза сүрту, жалпақ қалайы табаққа төрт бұрыштап тілінген кесек-кесек қара нанды қалау, стол басы төрт жерден шанышқы, пышақ, қасық әкеліп қою – Шура ның әдеттегі көрнекі ісі. Мұндағы өткінші қожаларға Шура осындай таза жұмысымен жаққан, сенімдеріне де кіріп алған. Немісше тілге жетіктігі және бар.

	Әдеттегідей топ-топ болып, келіп жатқан ешкім жоқ. Бірен-саран ғана кісі келіп, күн-түнсіз алдына қойылған асын ішіп, асханадан кетіп жатты. Офицерлер көңілсіз. Лепіріп гу-гу сөйлеуден қалған. Осы бір реңсіз көріністі байқаған Шура: «Бұларға не болды? Мұнда не сыр бар? Не жұмбақ? Өздері қаралы адамға ұқсайды ғой» деп ойлады.

	Бұл жұмбақты шешуге қанша талпынса да, шешімін таба алмады. Асхана жабылатын уақыт та өтіп кетті. Шура тамақтан босаған ыдыс аяқты жинап, тап-тұйнақтай қылды. Асхана есігінің темір тиегін салып, мықтап жапты. Есік жақтағы бұрышта оқшау тұрған столға тізесін бүгіп отыра бергенде, біреу есікті қақты. Шура жүгіріп барып, есіктің тиегін ағытып жіберді. Сырттан тәпелтек, шымыр денелі бір офицер кірді:

	«Амансыз ба?» деп өте берді.

	– Кешегі танертеңгі астан соң тамақ ішуге қол тимеді. Тезірек бірдеме әкелші, – деді келген офицер.

	Шура офицердің алдына тағам әкеліп қойды. Өзі шет жақтағы бір орындыққа барып отырды. Тіл қатпады. Келген офицердің шынында да қарны ашқан екен. Басын көтермей, қомағайланып, екі ұртын толтыра, шала-пұла шайнап, жұтып жатты. Алдындағы тағамды асығып-үсігіп жеп болған ол тарелканы столдың бір шетіне ысырып қойды. Анадай жерде отырған Шураға қарап:

	– Капут! Капут! «Құрыдық, құрыдық», – деп екі рет қайталады, қайғылы үнмен қиналып айтты. Айтуын айтса да, өз-өзінен денесі тітіркеніп, селк еткендей болды. Көз қарасында қорқыныш нышаны толы тәрізді.

	– Кім капут? – деп сұрады Шура офицердің үмітсіз үні не үн қосқандай.

	– Капут! – деп тағы қайталады да, ішіндегі шерін тарқатқысы келді ме, Шураға бір қарап алып, суыған шайды қылқылдатып бір-ақ жұтты. Бос стақанды ысыра салды.

	– Не боп қалды? Айтыңызшы? – деген Шураның дауысы өте бір нәзік шықты.

	– Мадам, өткен түнде көргенім ішіме сыймай отыр. Өте қайғылы іс. Құрысын бұл соғыс. Қанша офицер бостан-босқа қаза болды. Біздің үш вагонды бірден төңкеріп тастады.

	– Кім төңкеріп тастады?

	– Кім екенін мен қайдан білейін. Осы, жер мен көк толы партизан білем. Өздері әбден басынып алған көрінеді. Түн ішінде күзетшіні атып түсірген болу керек. Вагонның үшеуіне де мина тыққан. Дәл бір мезгілде жарылып, офицерлер ұйықтап жатқан вагонның үшеуі де аспанға шаншыла құлаған. Бірде-бір сау адам қалмады.

	– Өзіңіз қайда болған едіңіз?

	– Біз, бірнеше офицер, арнайы тапсырма орындауға барып, таңертең келдік. Біз күл-талқаны шығып, жайрап жатқан вагонды ғана көрдік.

	– Саваофа әулие жар болған екен, сіздер бақытты адамдар екенсіздер. Құдай сақтап, вагонда болмағандарыңыз қандай жақсы болған! – деп Шура «жаны ашып», оны мүсіркегендей пейіл білдірді.

	Ал ішінен Шура Володяның бұл ерлік ісіне қатты риза болды. «Сендерге сол керек!» – деді мынау отырған офицерге.

	– Бір жолғы апаттан аман қалдық. Келешегіміз не болатынын кім білсін? Алдымыз толы ор, басымыз Россияның қай жерінде қалатынын құдайдың өзі ғана білетін болар.

	– Жұрттың бәрі өле бермейтін шығар.

	Ішкі сырын сыртына шығармай бүгіп отырған ол Шураға қарап:

	– Майданда жұрттың бәрі өле бермейді дегенің дұрыс. Бірақ көптеген адам оған жетпей-ақ қаза болып жатқан жоқ па? – деді.

	– Вагонға мина қойып кеткен адамды ұстап па? – деді Шура ұзынсонар сөзді басқа жаққа бұрғысы келіп.

	– Білмеймін. Таба алмаған болуға тиіс.

	– Қашқынды іздейтін ит бар дегені қайда?

	– Гестапоның мұндағы иті оқу мерзімін толық өтпеген бұралқы қаншық екен. Тапқанынан гөрі, қате қапқаны көп. Осы жердегі офицерлердің айтуынша, станцияны бомбалаған совет самолетіне белгі берген жат адамды табудың орнына, өзіміздің солдаттың біреуін бас салыпты. Ол итті қайта үйретуге жіберген көрінеді.

	– Сіз ғафу етіңіз, Ранкенау мырзаға тамақ апаратын уақытым болып қалыпты, – деп, Шура сөзді доғарғысы келіп, орнынан тұрды.

	Офицер бірдеңесін жоғалтқан адамдай жан-жағына қарап отырды.

	Сонан соң керіліп-созылып орнынан тұрды. Шураға бұрылып:

	– Қош-сау болыңыз, – деп есіктен шығып кетті.

	Шура өзінің ордалы жылан ортасында екенін біледі. Бар асылын ішке бүгіп, арыда сақтап, бергі жағы, сырт ажары ғана жайдары мінез бейнесін көрсетеді. Жан-жағы – аңдыған көз, найзаның ұшы, оқ пен оттың күші. Сол себепті бір ізбен келіп, сол ізбен қайтып жүретін, жұмысын адал орындайтын жан болып көрінеді. Бұлардың алдында ешкіммен де, ешбір жақпен де хабар-ошары, қарым-қатынасы жоқ адам болып бағады.

	Шура Хомяковтың шешесі өлгенін естігенде не істеп, не қойғанын білмеді. Бұл Владимир Хомяковты ішінен ұнатушы еді, ертерек кезде Владимирге ілесіп, оның үйіне барғаны да бар. Кемпірді біледі, ол солайынша, қайғылы қазаға ұшырапты дегенді естігенде қабырғасы қайысып, жылап та жіберді. Бірақ сөйте тұра, Володяға көңіл айтып, оның үйіне бара алмады. Қалай барсын? Володяға сыртынан аңдушы қойылғанын сезеді, сондай аңдушы өз желкесінде де жоқ дей алмайды, сол себепті Володяны білмеуге, көрмеуге тырысады. Сөйте тұрып оны ойлайды, аяйды, тіпті кейде сағынады. «Осынау жалғыз қалған кезінде үйіне барсам, жұбатсам» деп армандайды, бірақ арманын орындауға қадам баса алмайды. Володяның мінезі тура, сөздері де тура. Сонау бір кеңшілік кезде бұған: «Шуражан, мен сені сүйемін, сенсіз тіпті тұра алатын емеспін», – деп салғаны да бар. Шура ештеңе дей алмай, ұялып, төмен қарап, үнсіз-түнсіз кетіп қалып еді. Кеңшілік өтті, соғыс жетті. Володя сол сөзін ұмытты ма екен! Ай, ол ұмытпас, ұмытпайтыны – ойланбай еш сөз айтпайды ол.

	Шураны да оның мінезі, адалдығы өзіне тарта береді. Оған деген осындай көңілін арғы ішінде, жүрек түкпірінде сақтайды, өрт өтер, өмір таңы атар, әлі онымен талай тілдесерміз дегенді үміт етеді.

	Ой түкпірі осындай, бергі түрі басқа, ол міне неміс офицерлері тамақтанатын асханада қызметші. Кеше солай, бүгін де солай. Бұл екі ұдай өмір қашанға дейін созыла бермек! Бір тоқтамы болар, дүние орнына келер деп ойлайды қыз. Ранкенау шақырса, аждаһаның ысқырығын естігендей болады, апарған тамағын ішіп-жеп отыра берсе жақсы, ол қара жүз бұған көз жібереді, құшақтамақ, сүймек болады.

	Міне, енді қазірде де Шура Ранкенауға деген тамақты подносқа қойып, бетін ақ шүберекпен жауып, апаруға ыңғайлана бергенде, подполковниктің алдында отыратын ашаң жүзді, жирен солдат келіп:

	– Тамақты екі адамға апаруың керек, – деді Шураға.

	Мұнысы жақсы да болды. Шура тағы бір кісіге лайықтап тамақ алды да, ауыр подносты оң алақанына салып, шетін сол қолымен сүйемелдеп, қабырғасын қайыстырып, аула жаққа шығып кетті.

	Қолы майысып тамақты әзер әкеле жатқан Шураны көрген жирен солдат төргі бөлменің есігін ашып, әбігер болды да қалды. Стол үстіне тамақты қойып жатып, Шура көзінің қиығымен Ранкенаудың қасындағы адамға қарады. Ол кешегі полковник екенін оның бозғылт шашынан, бұлтиған бетінен білді. Полковник Ранкенауға өктем сөйлеп отыр екен:

	– Түндегі офицерлердің вагонына мина қойып жүрген адамды таба алмасаң, сенің мұнда қызмет істеу-істемеуің неғайбыл, – деді полковник күрек тісін ақситып.

	– Табамыз, мырза, сабыр етіңіз, – деді көзі жыпылықтап Ранкенау.

	– Сендер тапқанша қаладан шығып, қашып та кетер.

	– Тамақ ішейік, жақын отырыңыз, мырза. Түнімен ұйықтай алмадыңыз, оның үстіне аш болсаңыз, жүдеп кетесіз ғой, – деді ығысып тамаққа жақындай түскен Ранкенау.

	– Рақмет! Қарным ашып отырғаны рас, – деп полковник та тамаққа жақын отырды.

	Қып-қызыл күрең боп шыққан бір шайнек шайды алып қайта оралған Шура шайнекті екеуінің алдына қойды да, ізінше бөлмеден шығып кетті. Шура бұл жолы да асханадан кеш оралды. Жолда келе жатып та: «Осы түнде жүгіріп отырып, Володяның үйіне жетіп барсам қайтеді, шешесіне көңіл айтып, аялдамай қайтып кетсем, мені кім көреді?» деп ойлады.

	Бірақ олай етпеді. Сақтық жасады.

	Ол көшенің жағалауымен келе жатты. Қала жым-жырт, мүлгіп қапты. Қимылдаған жан көрінбейді. Кей үйлердің терезесінен сығырайып білте шамның көрінер-көрінбес нарау жарығы білінеді.

	Шура көлденең көшенің бұрышынан айнала бергенде, арт жақтан біреу дыбыс бергендей болды. Ол артына жалт қарады. Тұңғиық қараңғыда біреудің көлеңкесі көлбең еткені байқалды. Шура еш нәрсені көрмеген кісіше, шапшаңырақ жүрді. Өз үйінің дәл өкпе тұсына келгенде жедел бұрылып, көшенің екінші бетіне шықты. Үйдің сыртқы қақпасын ашып, қораға кірді. Қақпаның көлденең ағашын салып, жапты. Сонан соң қақпаның оң жақ босағасына жабысып тұра қалды. Құлағын көшедегі сыбдырға тікті. Аяқ басқан адамның жүрісі естілмеді. «Әлде, менің көзіме елестеген жай бірдеме болды ма?» – деп ойлаған Шура ішкі үйге қарай жүрді. Есік шалқасынан ашық жатыр. Басын маңдайшаға соғып алмас үшін еңкейіп, табалдырықтан аттап сенекке кірді. Төргі үйден:

	– Шура сенсің бе, келе жатқан? – деді шешесі.

	– Иә, мен ғой.

	– Жаңа ғана біреу төргі терезені тықылдатты, сен емессің бе?

	– Жоқ, мен емеспін.

	– Ендеше сен үйге кір. Мен барып даланы байқап келейін, – деп кемпір есік алдына шығып кетті.

	Шура терезенің алдына жақын келіп, құлағын салып тыңдады. Күбірлеген біреудің дауысы еміс-еміс естілді. Еркек адамға ұқсайды.

	«Бейуақытта жүрген бұл кім екен?» – деп ойлады. Жүрегі лүпілдеп, аузына тығылды. Тамырдың соғысы жеделдей түсті. Тынышы кетті. «Әлде, Володя келді ме екен» деп ойлаған Шура үйден шығып, қақпаның алдына жетіп келгенін байқамай да қалды. Қараңғыда қораға кірген Володя екенін Шура дауысынан таныды. «Бұл босқа жүрмеген болар» деп ойлаған Шура:

	– Үйге кір, сонда сөйлесейік, – деді. Дауысы жәркіштеніп шықты.

	Жүгіріп кеп тоқтай қалған адамша, қыз жүрегі алқынып, тулап тұр.

	– Рақмет, өзің баста, – деп Володя Шураны алға жіберді.

	Екеуі төргі бөлмеге кірді. Есікті мықтап жапты. Терезенің пердесін түсірді. Шырағданды тұтатты. Ала көлеңкеде Шураның еденге тарағы түсіп кетті. Оны дереу қолына қайта алды. Сонсоң екеуі ұзыннан қойылған столдың екі шетіне отырды.

	– Үйде ешкім жоқ па? – деді Володя.

	– Ешкім жоқ. Сен жай келген жоқсың, айта бер.

	– Бүгін түстен кейінгі хабарға қарағанда, түрмеде жатқан біздің жігіттерді тексерусіз, сотсыз ататын болыпты. Кеше түстен кейін оларды қаланың шетіндегі былтыр жанып кеткен түрменің қарсы алдындағы, бұрын астық құятын қамбаға апарып қамаған көрінеді. Ранкенаудың ондағы ойы – олардың атылғанын қала халқына білдірмеу.

	– Дәл солай. Өткен жылы, есіңде бар ма, ату жазасына бұйырылған бір топ адамды атылар алдында сол қамбаға апарған еді ғой.

	– Иә, ол жолғы жауыздықты қала халқы бірнеше күннен кейін білген болатын. Артынан жұрт болып өліктің сүйектерін қазып алып, маңайдағы деревнялардың бейітіне таратып әйтеуір ұрлап жерледі ғой...

	– Радистке жолыққандарың бар ма? Кешегі біздің үш вагон толы офицерлерді жойып жібергенімізді Коротченкоға хабарлаған ешкім бар ма? –деп сұрады Шура. «Оның бәрін істеген мен едім» деген жоқ Володя. Тек қана:

	– Ол оқиғаны кеше-ақ хабарлапты. Коротченко біздің бәрімізге алғыс айтыпты. Түрмедегі тұтқындарды азат етуді бұйырыпты. Шифровканы өз көзіммен оқыдым. Міне, саған Отан бұйрығы! – деді ол.

	– Отан бұйрығы екенін біліп отырмын. Сендер бұл мәселе жөнінде ақылдастыңдар ма, есеп-жоспар екшелген бе?

	– Ақылдастық. Кейінге қалдыруға болмайды. Кім білсін, Ранкенау ертең-ақ атқызып жіберуі мүмкін. Сол себепті, осы түнде, сағат он екі мен бірдің арасында шабуыл жасайтын болдық. Осыны саған сездіргенім.

	– Оған сендердің күштерің жете ме?

	– Жеткенде қандай. Қамбаның төрт бұрышына сақшы тұратын төрт мұнара жасатыпты. Әр біреуінде бір-бірден неміс солдаты тұрған көрінеді. Қамбаның алды-артын бес-бестен он полицай күзетеді. Оның сегізі – біздің жігіттер. Екеуі ғана Отанын сатқан сұмырайлар.

	– Ал анау сегізінің біздің кісілер екенін қайдан білесіңдер?

	– Қайдан білгенің не? Өзіміздің әдейілеп қойған адамдарымыз емес пе?

	– Ана, мұнарадағы төрт фашисты қайтесіңдер?

	– Оның амалын алдымен табамыз. Егер біздің осы ойымыз шын іске асқандай болса, Яков қарт тұтқындарды бастап, бірден партизандарға тартады.

	– Ол кісі бізге керек емес пе?

	– Мұнда керек-ақ. Бірақ оның соңына бірнеше күннен бері жаудың тыңшылары түсіп жүрген көрінеді. Олар да қарап жатқан жоқ әрине. Алуан түрлі айланы қолданып жатқанға ұқсайды. Ендігі жерде сен де сақ бол. Кім білсін, жансыздардың сенің соңыңа бақылау салмай жүргенін. Осыны саған айтуды «Орман патшасы» ескертті.

	– Ескерткені дұрыс-ақ. Өзім де басқан аяғымды есептеп жүрмін. Бұл жауыздарға сенім бар дейсің бе? – деді Шура күрсініп, – сенің мамаңның қазасына көңіл де айта алмадым. Ғафу ет, Володя!

	– Қайдан келе аласың? Білемін, білемін, Шуражан!

	Екеуі аз-кем үнсіз отырды. Володя орнынан қозғала бастады:

	– Мен кеттім. Қош бол! Бүгін түнгі шабуылдан аман шықсам, ертең осы кезде келіп жолығамын, – деп Володя сыртқа бет алды. Шура онымен қатарласа беріп еді, жігіт оны құшағына алып, бетінен сүйді. Ыссы демдері араласып, бір-бірін балқытып жібергендей болды.

	– Аман бол, Володя!

	– Сен де...

	– Бәріміз де аман болайық!..

	Шура Володяны шығарып салған соң, төр алдындағы стол басында біраз отырды. Көңілден жүйрік не бар, жүйрік ой оны бірде жанып тұрған отқа түсірді, бірде аспанмен тірескен асқар тауға шығарды, бірде түпсіз терең шыңырауға салды, бірде асау аттай тулаған мұхит толқынына апарып көмді, енді бірде тау мен тасты қопарып, ышқына соққан табиғаттың қаһарлы, дүлей дауылы оны іліп алып, шақшадай басын шарадай етіп, болаттан берік гранитты жартасқа да соқты. Жаңа ғана көз алдынан ғайып болған Володяны қараңғы түннің түпсіз тұңғиығы қапсыра құшағына алып, жұтып жібергендей сезінді. Шура Володямен бірге кетпегеніне қатты қынжылды. «Нені болса да бірге көретін едік қой», – деп ойлады. Үн-түнсіз сілейіп, төмен қарап отырған Шураға:

	– Сен бүгін кеште де қызмет істеймін дегенің қайда? Кешігіп қалып жүрме? – деді ауыздағы бөлмеде жатқан шешесі дауыстап.

	Шура қабырғада ілулі тұрған сағатқа жақын барып қарады да:

	– Рақмет, мама, шынында да кешігіп қала жаздаппын ғой. Сағат сегізден асып бара жатыр екен, – деді.

	– Қай уақытта барушы едің?

	– Сегізден отыз минут өткенде сонда болуға тиістімін.

	– Байқа, шырағым. Сақ бол! Бүгін аспанды бұлт торлап алыпты. Қазір қараңғы, көзге түртсе ештеңе көрінбейді.

	– Күн бұлт болғандықтан ба, бүгін қараңғы тез түсті ғой, – деп Шура күндегі әдетінше шешесіне бетінен сүйгізіп, қоштасты да, қараңғы түнге қалқып, көшені бойлап жүріп кетті.

	– Жолың болсын! Қызметің бітісімен үйге қайт. Сен келгенше ұйықтамаймын, тосамын! – деп шешесі сыртқы қақпаны ашып, күндегі әдетінше Шураның маңдайынан сүйіп, көшеге шығарып салды. Қызының соңынан сәл қарап тұрды да, кемпір қақпаны жауып, ішінен сыбырлап бірдеңені айтып шоқынды. Сөйтіп, қарт үйіне кірді.

	Шура сыртқы есіктен асханаға кіргенде, бірден-екіден келіп жатқан неміс офицерлерін көрді. Бір кезде мейрам күні киетін таза әскери формасын, қолына ақ қолғап киген Ранкенау келді. Қасында екі күн бұрын келген полковник бар. Асханада отырған жұрт орындарынан тұрып: «Хайль Гитлер!» деп амандық-саулық айтып жатыр. Асханадағы офицерлердің біразы осы қаланың жеңілтек, жексұрын қыз-келіншектерін ала келіпті.

	Шура мен қасындағы официантка екеуі тамақ тасып зыр жүгіріп жүрді. Асхана іші гу-гу. Араққа қызып алған жұрт бірінің сөзін бірі тыңдайтын емес. Бір кезде сұңғақ бойлы, өңі күнге күйіп қоңырқай тартқан жас офицер асханадағы столдарды ысырып, бір бүйірді босатты да, күйсандықтың құлағын бұрап, пластинканы қойып, танго күйін ойнатты, Өзі ертіп келген шидей жіңішке қызбен былғалақтап шыр көбелек айналып, билей жөнелді. Мұны мақұл көрген Ранкенау сызылып орнынан тұрып, аяңдай басып, есік жақта биді қызықтап, жаңа ғана тізе бүккен Шураны биге шақырды.

	Шура Ранкенаудың қолын қақпады. Онымен билей жөнелді. Шура соғыс алдында ғана батыс Еуропа биін үйрететін арнаулы курстан өткен болатын. Аяқ алысы да, шыр көбелек айналған оралымы да әдемі, үйлесті еді. Отырған жұрт Шураның би ырғағына қарап, таң қалып отыр. Қатар билеп жүрген Ранкенаудың да Шураның үйіріліп жүргені бек қызықтырды. Ранкенау дем алмай, тынымсыз үсті-үстіне биледі. Билеп жүріп Шураның әдемі мүсініне қызықты ма, әйтеуір, сол қолымен мықынынан ұстап басып қойды. «Осы залымға үндемей-ақ қояйыншы! Не де болса шыдайын», – деп Шура ештеңені сезбеген адамдай үнсіз билей берді. Ранкенау екі көзін Шураға тігіп:

	– Тебя я люблю, – деді орыс тілінде.

	– Сіздің өз еліңізде әйеліңіз бен балаларыңыз бар ғой, – деді Шура Ранкенаудың бетіне тура қарап.

	– Здесь в России хочу любить русскую девушку.

	– Ол, сіздің Россияда уақытша болған кезіңізді еске түсіру үшін бе? – деген Шура «уақытша» деген сөзді нығыздап, бір зілмен айтқаны дауыс сарынынан белгілі болды.

	– Как временно! – деп Ранкенау көзін алартып, түсін бұзып, ашуға міне бастады.

	Бірақ Шура Ранкенаудың ашуланғанын сезбегендей оған тура қарап, көзін төңкеріп, жымыңдап күлді. Әйел күлкісі қандай қуатты десеңізші! Ол қатқан мұзды ерітетін күн нұрымен тең емес пе! Бұл күлкі асау неміс офицерлерінің жүрегін қытықтағандай болды. Оның ашуы су сепкендей басылып, бірден жуаси қалды. Ол қолтығына жабысып билеп жүрген Шураны қысып-қысып қойды.

	Бір мезгілде музыка баяулап барып тоқтады. Ранкенау өзінің орнына барып отырды. Шура болса, қалған-құтқан тамақты, арақ-шарапты отырған жұртқа тасып беріп жүрді. Жоғарыдан келген полковник те арақты тоя ішіп, қызара бөртіп, дауысын көтере сөйлеп отырды. Түнгі он екіден асып барады. Әлі қозғалатын жан жоқ. Қыза сөйлеп отырған жұрт. Түн ортасынан ауа торлаған сұр бұлт айығып, аспан өңірі алашабыр тарта бастаған-ды. Толған ай, бұлттан шыға кеп, көзге түрткісіз қараңғылықты бірте-бірте ысырып тастағандай болды. Қала түнектен айыға қалды. Лақтырған ақ сүйек жай көзге де көрінетіндей бір жарық түн еді.

	Офицерлер асханасында араның ұясындай ду да ду болып жатқанда, нақ сол сәтте, Володя мен Яков қарт түрменің екі жақ бұрышына жақын жердегі бұзылған дуалды қалқан етіп, бұғып жатты. Бұлар келіп осы жерге орналасқанда, алдарындағы таяқ тастам жер көрінбейтін. Енді ай сәулесімен мұнарада тұрған күзетшілер бұл екеуіне анық көрінді. Мылқау мылтықпен бұлар нысана атуға әзірленді. Нысана – сол мұнарада отырған күзетшілер. Володя оң жақ бұрыштағы мұнарада тұрған күзетшіні дәлдеп, кеудеден көздеп, мылтықтың шаппасын басып қалды. Жау солдаты апыр-топыр құлап түсті. Енді сол жақ мұнарадағы тұрған немісті көздеді. Ол қарсы мұнарадағы құлаған солдатқа: «Саған не болды?» деп мой нын соза беріп еді, сол бойда өзі де жалп ете түсті. Осы кезде Яков қарт та қамбаның арғы бетіндегі екі күзетшіні сұлатып үлгерген еді. Келісім бойынша, партизандардың әдейілеп полицайға жіберген сегіз адамы Отанын, елін сатқан, жауға қызмет етіп жүрген екі полицайды ту сыртынан пышақ салып, табанда үндерін өшірді. Енді Володя бастаған партизандар түрменің есігін лезде бұзып, шалқасынан тастады, ішіндегі тұтқындарға орманға қарай тез жөңкуге бұйырды. Олардың тосқаны, тілегені – осы. Яков қарттың соңына еріп, тұтқындар бар пәрмендерімен жүгіріп келеді. Аяқтары жерге анда-санда бір тиеді. Көп ұзамай олар орманға кіріп жоқ болды. Солармен бірге сегіз «полицай» да кетті.

	Володя ізінше үйіне қайтты. Мылқау мылтығын өз үйінен жырақтау жерге тықты. Үйінің сыртқы қақпасын ашып кірді де, мықтап жапты. Сөйтті де, үйіне барып, дәл төр алдына төсек салып жатып қалды.

	Түн ортасы ауған. Асханада би бұрынғысынан да үдей түсті. Ортасында ұршықтай иіріліп Ранкенау жүр. Шураға жұмыс істетуді қойды. Би билеуге шақыруды жиілете түсті. Жоғарыдан келген полковник те бидің қызуына беріліп алған. Ол да тізе бүкпейді. Сондағы офицерлермен келген үрпек бас әйелдерді кезек-кезек биге шақырды. Қысқа ғана үзіліс болды.

	Шура стол үстіндегі босаған ыдыс-аяқты жинап жүрген болатын. Бір кезде әлгі жас офицер тағы бір пластинка қойды. Би музыкасы отырған жұртты тағы да өз ырғағына бөлеп алғандай еді.

	Жоғарыдан келген әмірші музыка ырғағына мас болып, көзін жұмып отырған, әлден уақытта көзін ашып алды. Алдында көлбеңдеп Ранкенаумен билеп жүрген Шураны көрді. Келесі биді қазір осы Шурамен билеймін деп түйді нәпсісін тоқтата алмаған ол. Пластинка ауыстырылды. Полковник Шураны биге шақырып, енді көлбеңдей бергенде, сыртқы есікті қатты тарсылдатқан дауыс естілді. Жиын жым-жырт болды. Мас болғандардың бәрі де лезде есін жинап алды.

	Шура есікке жүгіріп барып, тиегін ағытып жіберді. Ар жағынан қасында солдаты бар бір офицер Шураны кеудесімен итере-митере асханаға кірді.

	– Осында Ранкенау мырза бар ма? – деді келген офицер.

	– Мен мұнда! – деді дауысы дірілдеп шыққан Ранкенау.

	– Ранкенау мырза, осыдан жарты сағат бұрын партизандар түрмеге шабуыл жасап, тұтқындардың бәрін босатып, орманға қашып кетті!

	– Қашып кетті дейсің бе? – деп Ранкенау қайталап айтты.

	– Иә, қашып кетіпті деп тұрмын.

	– Күзет, күзет қайда? – деді шошынған дауыспен Ранкенау.

	– Күзетшінің бірде-біреуі қалмаған, бәрін қырып кетіпті.

	– Он полицайды бүгін күзетшілерге көмекке жібердік дегені қайда?

	– Полицайлардың екеуінің ғана өліп жатқанын көрдік. Қалғандары көрінбейді. Қайда кеткендері белгісіз.

	– Сен не бітіріп жүрдің?

	– Мен күндегідей кезектегі бөлімшеге бөлінген үйде болдым. Күзетшілерді ауыстыруға кезекші солдаттарды алып барсам, түрменің есігі шалқасынан ашық жатыр екен. Ішінде бірде-бір тұтқын жоқ болып шықты.

	Ранкенау бірден сергіп кетті. Кешті дереу тоқтатуды бұйырды. Офицерлердің бәріне өз бөлімдеріне тез баруды бұйырды. Күйсандықтың құлағын бұрап жүрген жас офицерге қарап:

	– Сен өз бөлімшеңді тезірек дайындайтын бол. Менімен бірге барасың! – деді Ранкенау тамағын қырнап.

	Біресе шырқай аспанға көтерілген, біресе баяу әуенге басқан музыка бірден қырылдап барып тұншықты.

	Немістер есіктен ата-ата далаға шықты. Әрқайсысы өзді-өзі бөлімшелеріне кетті. Бұлардың сасқалақтап берекесі қашқан, бозарып, қуаң тартқан өңін көрген Шура ішінен: «Сендерге осы керек!» деп тістене қалды. «Сен мырза, әлде де билей түссең етті!» деді ол ішінен Ранкенауды кекетіп...

	Володяның бұл ісіне Шура әбден сүйсінді «Жігіт болсаң, Володя сияқты бол!» – деп іштей риза. Тұтқындардың жау бұғауынан босағанына соншалық қуанғанымен, Шураның көңілінде «Володяның өмірі әлде қайтеді?» деген жұмбақ күйде қала берді. «Ол жерде атыс болмауы мүмкін емес» деп ойлады.

	Шура асхананы тез жинады да, жүгіріп үйіне келді. Бүгін түні көшеде жүру өте қауіпті. Сондықтан Шура таң атқанша ешқайда бармауды ұйғарды. «Володя алдын болжай білетін адам. Маған жұмысыңа бара бер дегенінің өзінде қанша астар жатыр. Менің осы түнгі оқиғаны білетіндігім жөнінде Ранкенау сезіктенбесін дегені ғой. Өзімен бірге билеп жүрген кісіні тұтқындарды босатуға қатынасты деп кім айтады? Володя айлалы» деп түйді өз ойын Шура.

	Таң атты. Күн найза бойы көтеріліп те қалды. Түні бойы іздеген тұтқындарын да, оларға бостандық әперген партизандарды да таба алмай, салы суға кетіп, ашулы қайтқан Ранкенау екі сағаттай мызғып алды да, ертерек өз кабинетіне келді. Басы мең-зең. Біреу ұрып-ұрып кеткендей денесі дел-сал. Ол қос қолдап басын ұстап отырды. Толып жатқан үлкендікішілі оқиғалар бірі келіп, бірі шығып жатты.

	Оның жанын жеп отырған ой: тұтқындарды босатып жіберген кім деген сұрақ. Осы қаладағы адамдар ма, болмаса, орманнан келген партизандар ма? Тастай жұмып алған көзін ашып, Ранкенау орнынан тұрды. Оның жанын жеген тағы бір бөгесін – сегіз полицайдың тұтқындармен бірге кетіп қалғаны. «Күзетшілерді өлтіріп, тұтқындарды босатып, партизандарға қашып кеткен болды» деп түйді ойын ол. Бір мезгілде ауыз үйде біреудің келе жатқан дүрсілі естілді. Ол есікті тықылдатып, рұқсат сұрамай-ақ, төргі бөлмеге кіріп келді.

	– Амансыз ба, полковник мырза? – деп Ранкенау полковникке қарсы жүріп, қолын беріп амандасты.

	– Қалай, түрмеге шабуыл жасағандарды таптыңдар ма?

	– Жоқ, полковник мырза! – деді өңі қашқан Ранкенау.

	– Станцияда істейтін Яков деген қарт та солармен бірге кетіп қалған дейді. Сен оны естідің бе?

	– Естігенім жоқ. Сіз қайдан білдіңіз?

	– Қайдан білді дейтіні бар. Әйтеуір, білсем болды да. Ол қарт партизандардың өте тәжірибелі барлаушысы екен. Біздің тыңшылардың соңына түскенін сезіп қалыпты. Содан кейін қашып кеткен.

	– Қап!..

	– Әрине, өкінесіз, кісіні ажырата білмейсіңдер, полицейге алғандарыңның өздері адал емес.

	– Иә, солай боп тұр... Біздің тыңшылар – тәжірибесіз адамдар. Өздерінің қартты бақылап жүргендерін сездіріп алғанын көрдіңіз бе? Енді ол біздің құрған тордан құтылып-ақ кетті.

	– Ол большевиктердің суға салса батпайтын, отқа салса жанбайтын адамы болды, – деп түйді өз ойын полковник.

	Екі әмірші осылайша сөз жарыстырып жатқанда, дәл сол сәтте Володя селк етіп шошып оянды. Орнынан тұрып ауыз үйдің қабырғасында тықтық етіп соғып тұрған сағатты қараса, сағат жеті жарым болыпты.

	Өткен түнгі шала ұйқы, күні бойғы ауыр жұмыс Володяны әбден қалжыратқан болатын. Алға басқан аяғы кейін кетіп, қас қарая үйіне әзер жетті. Сыртқы қақпадан қораға кірген Володяға қарғып Тигр жол бермеді. Тапсырмаңды орындап келдім дегені ме, екі артқы аяғымен тік тұрып, көлденеңдей берді. Тигр таласып-тармасып, ауыз үйге кіріп, бөлменің қақ ортасында жатып алды. Көзі алақ-жұлақ етеді, Володя Тигрдің шекесінен сипап еркелетті де, мойнындағы қарғының ішкі жағындағы қалтадан байланысшының қысқа ғана жазған хатын алып оқыды. Ол хатта былай делінген екен: «Қымбатты Володя! Сенің хатыңды алдым. Яков басқарған тұтқындар бізге қарай кеткенін білемін. Оларға мен біздің бригада қазір Могилев облысының Краснополье ауданына қарасты Заводок деревнясының ту сыртындағы орманда тоқтағанын түсіндіріп айттым. Өзің оқыған соң бұл хатты жыртып таста. Көріскенше сау бол», – депті аяғында.

	«Иә, бәріміз де сау болайық!» деді Володя ішінен.

	Міне, үлкен бір тапсырманы тиянақтап, Володя «уһ!» деп демін алды. Ол енді өзіне-өзі бұрынғыдан да сақ, әлдеқайда епті, іскер сияқтанып көрінді. Бұдан да гөрі қомақты іске қамданды, жаңа шабуыл күтті.





АЖАЛ ОРДАСЫНДА




	I

	Жамал жалғыз. Ол орман ішіндегі бұраңдаған соқпақпен жүріп келеді.

	Өзінен басқа сенері де, сүйенері де жоқ. Тамарадан бөлініп кеткелі екіүш сағат болған. Орман ішінде саңырау құлақ терген бірен-саран адам кездескенімен, олардың көзіне түспеуге тырысады. Күн шақырайған ыстық.

	Екі тәулік демалмастан толассыз жүрген жүріс, әлсін-әлсін орманда кездескен жалғыз-жарым жұмбақ бөгесін, қауіп-қатер – соның бәрі Жамалды әбден шаршатты. Оның үстіне жалқы кісінің жүрісі өне ме? Қанша жедел жүрсе де, өзгеріссіз ми мырт, бірыңғай көрініс әбден жалықтырды.

	Күн еңкейіп қалған мезгіл. Орман іші қоңырқай тартып, күңгірттеніп барады. Тимофей Михайловичтің айтуынша, алда бес-алты үйлі хутор болуға тиісті. Суыт жүрістен аяғы ауырлай түсті. Екі саны, белі ауырды. Орман құстарының адам жүрегін қытықтайтын әсем дауысы тамаша бір күй шертіп тұрғанға ұқсайды. Бұлбұлдың сайрағаны ән шырқаған нәзік әуенді адам дауысын, тоқылдақтың дүбірі оркестрге күш, нәр беріп тұрған барабанның үнін еске түсіреді. Бұлар Жамалға күш, сенім бергендей сергітіп жіберді. Қалың қарағай таусылып, енді ұйыса өскен жас қайыңға кез болды. Алыстан жылтылдаған от көрінді. Ол кілт тоқтады. Қалың қайыңның түбіне бүгесінен отыра кетті. Отты көп бақылады. Қарай-қарай көзі талды. От жалыны біресе жалт етіп бәсеңдейді, біресе лаулап аспанға шапшып, қайта жанды. «Бұл жұмбақ от кімдікі? Әлде жаудың құрған торы ма, болмаса, хутор адамдарының жаққан оты ма?» деп ойлады Жамал. Ол жер бауырлап, еңбектеп келеді. Қалың қайың сиреп, қарағай басталды. Алда аралдай боп ат төбеліндей кішкене алаң көрінді. Сиырдың тіліндей сумаң-сумаң еткен от енді бұл жерден анық көрінді.

	От басында біреулердің жүргені байқалады. Бірақ түн баласында алыстан олардың кім екенін ажырату қиын.

	Жамал еңбектеген бойы бұларға тіпті жақын келді. Байқап қараса, отты айналып жүргендер неміске де, партизанға да ұқсамайды. Ол мойнына ілген дүрбісін алып, бақылап көп жатты.

	Ақыры, әйтеуір, Жамал жұмбақты шешті. Орман тасасын жамылып түнде арақ қайнатып жатқан хутор тұрғындары болды... Бұлардың емінеркін от жағып, арақ қайнатуларына қарағанда, хуторда неміс жоқ екендігі белгілі деп ойлады Жамал.

	Ол орнынан тұрды да, арақ қайнатып жатқан келіншек пен шалдың жанына келді. Тосыннан ағаш арасынан шыға келген қарулы адамды көргенде тәпелтек сары келіншек шошып кетті. «Құдайым-ай, бұл кім еді?» деп арқан бойы жерге ыршып түсті.

	– Мен жалғыз, сендер екеу, несіне қорқасыңдар? – деп Жамал арақ шелегіне жақын келді.

	Шелегіндегі арағының бәрін табанда сіміріп қоятындай-ақ, буы бұрқырап қайнап жатқан бөшкенің астына кесілген май қарағай тастап тұрған қауға сақал үрпек бас қарт Жамалға суық жүзбен, көзін аларта бір қарап қойып:

	– Сенің жалғыз екеніңе кімнің көзі жетеді? – деді, – біздер талайды көргенбіз. Алдымен мүләйімсіп жалғызбын деп келеді де, артынан жүздеген адам бұрқ ете қалатын...

	– Сіз қорықпай-ақ қойыңыз. Мен арақ ішпеймін. Мына шелекке тамып жатқан мөлдір судың бәрі өзіңізге қалады, – деп Жамал келіншектің қасына барып отырды.

	Әуелде шошынғанымен, енді келген адамның әйел екенін көрген, және оның жұп-жуас түрі мен жып-жылы сөзін аңғарғаннан соң келіншектің жүрегі орнына түскендей болды. Ол жолаушы әйелді бауыр тартып, қалбалақтап жатыр:

	– Қарның ашқан шығар. Отқа піскен картоп же, – деді Жамалға қарап. Өзі қайыңнан жасалған жұмыс көсеуімен отты ысырып-ысырып жіберіп, астындағы қоламтаның арасынан сыртын от шалып, қарайған картопты Жамалдың алдына қарай домалатты.

	Тамақ қоры таусылуға айналған Жамал:

	– Сізге көптен-көп рақмет, – деп, алдында қара қожалақ болып жатқан жұдырықтай ірі картопты алып, қабығын аршып, аузына апарды. Қарт та бұған жылы тіл қатып:

	– Сен қайдан адасып жүрген адамсың? – деп сұрады.

	– Менің адасып жүргенімді қайдан білдіңіз?

	– Қайдан білейін? Түн ішінде, жапа-жалғыз, аяқ астынан орманнан шыға келгесін айтамын да, түге...

	– Партизанның жолы тар, ол байқаусызда шықпағанда қайтеді?

	– Ол қарт адам ғой. Өзінің мінезі сондай... Қарттың сөзіне мән бермей-ақ қой. Партизан болсаң, өз адамымыз екенсің, – деп келіншек шал сөзінің тігісін жатқыза бастады.

	Жамалдың өн бойы толған көк темір, қару-жарақ. Ол сол күшін де сездіріп қояды.

	– Мен осы жерде қорықпай-үрікпей отырғаным, сіздерді өзіміздің совет адамдары деп білгендігімнен. Егер жау деп ойласам, тіпті күмән келтірсем ше, онда анау қайыңның түбінде жатып екеуіңе екі оқ жұмсамаймын ба?

	– Шырағым, жасың кіші көрінеді, артық кеткенім болса кешір. Сенің өзіміздің адам екеніңді енді білдім. Осындай түнделетіп қайнатып жатқан арағымызды полицай жауыздар талай рет олжалаған.

	Жамал қалжыңдап та қояды:

	– Ал, осы арағыңызды мен олжалап кетсем ше?

	– Қолымыздан-ақ берейік, шырағым, мә, ала ғой. Өз баламнан ештеңені де аямаймын, – деп қарт та күлімсіреп, арақ тамып жатқан ағаш шелектің құлағынан ұстай бергенде, Жамал қарттың қолын бөгеді.

	– Жоқ, ол – жай сөз. Маған бұл керек емес. Одан да шындықты айтыңыз: хуторда полицай, болмаса, неміс атаулыдан ешкім бар ма?

	Жамал сұрағына келіншек жауап беріп отырды. Қарт та соның айтқандарын қостап қояды.

	– Олардың болмағаны ғой, болса, біз арақ қайнатар ма едік? Ешкім де жоқ.

	– Мүмкін, келген-кеткен адамды есепке алып, неміске білдіріп тұратын тыңшылар болар?

	– Бізге сенсең, қызым, хуторда ондай ешкім жоқ. Мұндағы тұрғындардың бәрі – байырғы жергілікті адамдар.

	– Бони разъезі осы арадан қанша?

	– Алыс емес. Бес-алты километрдей болатын шығар...

	– Сіздер онда барып тұратын боларсыздар?

	– Барғанда қандай. Мен бүгін де барып келдім. Бір інішектің іш киімі тозып кеткен еді, бір бөлке нан апарып, кендір жіптен тоқылған іш киімге айырбастадым.

	– Разъезд толған неміс дегені қайда? Олардан қорықпай, қалай барып жүрсің?

	– Олар дәл разъездің өзінде емес. Үш жүз метр шамасындай ойыс тұрады екен, әйтеуір сол бір селдір тал арасында жертөледе қара-құра болады да жатады. Төбеден қарағанда адамға көрінбесін деген болар, ағашпен бүркеп қойыпты. Ал разъезд жақтан қараған адамға олардың әрбір аяқ басқаны байқалады.

	– Қазіргі тұрған немістер ауысады дегені рас па?

	– Әзірге ауысатын түрлері жоқ. Өздері күніне бір рет Беседь өзеніндегі көпірге барып қайтатын көрінеді. Онда не істейтінін кім білсін?

	– Ертең разъезд жаққа бармайсың ба?

	– Жоқ, мен бармаймын, – деді келіншек. – Мына кісі – менің туған әкем. Осы кісі сонда бір жұмысым бар, разъезге барып қайтамын деп жүр еді, бәлкім баратын болар?

	– Мен ертең түске дейін бара алмаспын. Түстен кейін барып қайтуыма болады, – деді қарт. Сонсоң: – Ол жаққа бару қажет пе еді? – деп Жамалға жанама сұрау берді.

	Жамал қажет еді деген жоқ. Жағалап енді сөзді басқа жаққа бұрды. Бұл арада бірден мені разъезге ала кет десем, қарт әлденеге сезіктеніп қала ма деп те ойладым. Алдымен осы екеуіне бойын үйретіп, жай-күйлерін әбден біліп, бұлардың сеніміне кіріп алғысы келген Жамал:

	– Бүгін сіздердің үйлеріңізге түнеп шығуыма бола ма? – деді.

	– Болғанда қандай. Біздің үйдің ең құрметті қонағы боласың. Арақты да айдап бітіп қалдық. Сабыр ет аз ғана. Қазір мына отты өшіріп, үйге де барамыз, – деді қарт.

	– Рақмет сізге, ата!

	Арақ та дайын болды. Екеуі оттың бір шоғын қалдырмай сөндірді. Бөшкелерін қол арбаға салды. Үшеуі қарттың үйіне келді. Алдарынан шыққан ақ шашты, инеліктей қатқан қара кемпір автомат асынған Жамалды көріп, көзі бақырайып, асығыс шоқына бастады:

	– Уа, құдай, бұларды алғанша мені ал, – деп, үрейі ұшып, қаңтардың суығына тоңғандай, екі қолы дір-дір етеді.

	– Қорықпаңыз, мен өзіңіздің балаңызбын, партизанмын, – деді Жамал иығындағы автоматын алып жатып.

	– Біз қорықпағанда, сен несіне қорқасың, – деді есіктен шелек көтеріп кірген шал.

	Денесін қорқыныш билеген кемпір есін жинай алмай сұлқ тұрып қалды. Үсті-басы қару-жарақ Жамалға қарай береді. Сенерін де, сенбесін де білмейді. Өңі қашып аппақ қудай болыпты. Ақыры, әйтеуір, қос қолдап басын ұстап, пештің түбіндегі ағаш төсекке құлай кетті.

	Қатты шошынған кемпір айтылып жатқан сөздің де байыбына бармады, мынау адамның зиянсыз жан екені де ақылына сыя қоймады.

	«Күтпеген жерден кемпірдің осындай халге ұшырауына осы мен себеп болдым-ау. Жүрегі ұшып, өліп кетіп жүрмесін», – деп ойлаған Жамал белін шешіп, кемпірдің жанына келіп отырды. Оң қолымен оның маңдайын ұстады. Тамыр соғысы да жиіленген.

	Жамал қалтасынан қол орамалын алды да, ауыз үйдегі ағаш бөшкедегі суық суға малып, сығып-сығып жіберіп, кемпірдің дәл мандайына басты. Екі-үш қасық суық су ішкізді. Көп ұзамай, кемпір көзін ашып, есін жинай бастады. Маңдайын қолымен ұстап отырған жаңа өзі қорыққан кісі екенін көріп:

	– Әй, шырағым, сенен жаман қорыққаным жоқ па? Өзің кімсің, жөніңді айтшы? – деді.

	– Мен, шеше, партизанмын дедім емес пе әлгінде? Өз балаңмын, – деді Жамал.

	– Сен мұнда не бітіріп жүрсің?

	– Бір жұмыспен келген едім.

	– Шалым мен қызымды атуға әкеткелі келген полицай екен деп қорыққаным-ай!

	Бұл тұста шал да кемпіріне өзінше түсінік беріп-ақ жатыр.

	– Полицай болса, айғайлап, дүниені бір уыс етіп келмес пе еді?

	Жамал есік жақ қабырғада ілулі тұрған тозығы жеткен ескі қара тонды төр алдына апарып, астына төседі де, жатып қалды. Ол ұйықтай алмай, аунақшып көп жатты. Алдында ылғи мұнарлы жұмбаққа толы қараңғы күн мен түн. Бірде шайдай ашық желсіз тынық күн көз алдынан өтіп, бірде қаптаған қара бұлт жөңкіліп, бүтін жарық дүниені бір уысына тығып, жеркөкті тұншықтыра қымтап алғандай болып көрінді.

	Осындай табиғат тылсымы көз алдына әлсін-әлсін оралып Жамалдың жанын жеп, ұйқы бермей қойды. Табиғатта түн – әуел бастан ой жәрмеңкесі. Көзі ілініп бара жатса болды, кейін қалған Мая «Мама, мама!» деп жылап, қолын созып тұрғандай болады. Сағынып кетеді. Штабты жау қоршаса, Мая не болды деп ойлайды. Енді бірде, осы үйді жау құрсауына ап, қапсыра қоршап алғандай көрінеді. Жау Жамалды тірідей ұстап алуға тырысып, кеудесіне мылтық кезеп тұрғандай да болып кетеді. Жамал ұйқылы көзімен автоматын кеудесіне қысып, тісін қайрайды, қазірдің өзінде атыс басталғандай болады. «Мен тірідей сендердің қолдарыңа түспеймін!» – деп автоматын құшақтап, бір мезет орнынан атып тұрды.

	Оның ұйқысыраған дыбысынан оянып кеткен қарт тыныштық айтып жатыр:

	– Әй, шырағым, саған не болды? Үйде ешкім де жоқ. Ұйықта! – деп қарт орнынан тұрып Жамалды қайта жатқызды. Жөнді ұйқы болмай, ол түнді осылай, мазасыз өткізді.

	Үй иесі қарттың тұрып жүрген тықырын естіген Жамал көзін ашып алса, таң атып, күн де көтеріліп қалыпты. Терезеден көрінген бұлтсыз көк торғын аспан Жамалға бейбітшілік заман орнай қалғандай әсер берді. Жата беруге дәті шыдамады. Тұрып, беті-қолын жуып далаға шықты.

	Шаңқай түс болды. Жамал разъезге қарусыз баруға бел байлады. Жау жасағын өз көзімен көргісі келді. Автоматын қораның адам көрмейтін бір жеріне тықты. Түскі тамақ ішуге үйге кірді. Қарт түске дейін жаяу-жалпы орманнан отын тасыды. Ол кісі де үйге келді. Қолын жуып, стол басына келіп отырды.

	– Мен кеше қараңғыда сені байқамаппын, өзің не орыс, не белорус сияқты емессің. Ұлтың кім? – деді қарт.

	– Иә, тіпті, бет-әлпетің қоп-қоңыр. Жел қағып, күнге күйіп беті қоңырқай тартқан шығар деп ойлаған едім. Шынында да ұлтыңды айтшы, – деді қарттың қызы да.

	– Мен бе, – деді Жамал жылы дауыспен, – мен – қазақпын.

	– Қазақ, қазақ! – деп қарт қайталап айтты да, – Жамбылдың елінен екенсің ғой, – деді.

	– Жамбылды біледі екенсіз ғой?

	– Өлеңін оқыған едім.

	Қарт білетіндігін көрсетіп, жымыңдап, сақалын сипап, мұртын ширатып отырды. Расында, Жамал әйтеуір бір совет адамдары екен деп, бұларға өз жайын өткен түнде айта жөнелген жоқ. Өзінің керек еткен кісілеріне кездескенін сонда-ақ сезген. Бірақ танысып, тексере түскісі келген.

	– Сіздер Тамара Подгурскаяны білесіздер ме?

	– Білгенде қандай, ол менің немере қарындасымның қызы, – деді қарт.

	– Мені Тамара жіберді. Сіздерге көп-көп сәлем айтты. Мына хатты сізге жазған еді, – деп Жамал ішкі қалтасынан үш бұрыштап ораған қағазды алып, қарттың қолына ұстатты.

	Тамараның хатын қолына алып жатып қарт:

	– Шырағым-ау, кешеден бері неге бермедің бұл хатты? – деді.

	– Менің әдейілеп іздеп келген кісілерім сіздер екенін бүгін ғана, енді ғана біліп отырған жоқпын ба?

	Қарт қысқа хатты оқып шықты да:

	– Сізге көмектес депті. Саған қандай көмек керек? Саған барлық көмегімді аямаймын. Бірақ, өте сақ бол! Бұл жақта жаудың бірен-саран тыңшылары да жоқ емес, – деп қойды.

	– Мені разъезге ертіп жүрсеңіз қайтеді? Бір көмек – сол. Біреу-міреу бұл кім деп сұрағандай болса, келінім дей салыңыз.

	– Қалай келінім деп айтамын, сенің не орыс, не белорус емес екендігің өңіңнен-ақ көрініп тұрған жоқ па?

	– Менің ұлым Қазақстанда әскерде болғанда қазақ қызына үйленген, балам майданға кеткен еді, қайда жүргені белгісіз. Ал, келінім өзімнің қолымда қалған демейсіз бе?

	– Е, сондай бірдеңе деуін дер еді-ау. Бірақ оған тексеруші көнсе... Жөн сұраушы неміс бола қалса, онда тіпті тілге келіп жата ма? – Шал осы жайды аз-кем ойлады. Бірақ Жамалға күдіксіз, сенімді жауабын берді.

	Өзің тапқыр екенсің. Мұндай сөз менің есіме де келмеген болар еді. Кететін кез болды. Сен үстіңдегі киімінді ауыстырып, басқадай киім ки! – деп қарт қамдана бастады.

	– Менің осы үстімдегі киімімнен басқа ештеңем жоқ.

	– Мына менің қызымның бір көйлегін кие салсаңшы. Осы маңның әйеліндей киінгенің жөн.

	– Сіз жаңа мұндай қулық менің есіме келмеген болар еді деген едіңіз.

	Өзіңіз де тапқыр екенсіз ғой, – деп Жамал күлді.



	II

	Жамалдың сырт қалпын енді жергілікті әйелдерден айырып болмайды. Қарт екеуі қатарласып жүріп келеді. Оның жүрегі қобалжып та қояды. Алды толған қауіп, қаптаған жау. «Жауды еш нәрсе сезбес аңқау деп айтуға болмайды. Ол қарап жатпайды. Белгісіз адамның разъезге келгенінен сезіктенуі мүмкін. Партизансың деп ұстап, жауып қойса қайтемін? Онда тапсырманы орындай алмай кеткенім бе?» – дейді ол өзіне-өзі.

	Артта қалған сәби Маяның жайы да Жамалдың қабырғасына батып, еңсесін түсіріп келе жатты. Қарт буын адамдардың әу баста бір іске кірісуі қиын. Ал кіріссе тым сергек, тым сенімді боп кетеді олар. Бір бұрылыстан өте бергенде, бағанадан үнсіз, қолын қусырып келе жатқан қарт кілт тоқтап көптен бері жерге сүйретіліп, жүргізбей келе жатқан шәркейінің бауын мықтап байлады да:

	– Сен, шырағым, үндемей қалдың ғой? Өңің бірде қызарып, бірде қуаң тартып, қобалжып келесің. Тегі қорқып, разъезге бару-бармауды ойлап, өзің екі ойлы болып келе жатырсың ба, қалай? Істі қолға алғаның шын екен, онда неде болса, тәуекел деу керек, шырақ! – деді қарт қайратты үнмен.

	– «Көрмеген жердің шұңқыры көп» – дейді қазақ мақалы. Кім білсін алдымызда не тосып тұрғанын? – деп Жамал қарт сұрауына босаң ғана жауап берді. Қобалжуы да бар, қарт жолдасын қағыстырып, қатаңдығы қанша екенін байқап та алмақ ойда.

	– Қорықпа, шырағым. Мен де сенің жайыңды ойлап келемін. Ондаймұндай бола қалса, жау қолына түспеудің бір амалын табамыз ғой, – деп қарт Жамалды үрейлендірмей, оған қуат бере, сендіре сөйледі.

	– Рақмет сізге!

	– Разъезге жақындап қалдық. Алдымызда немістің қарауылы болуға тиіс. Сен ештеңе сездірме. Оны күнде көріп жүрген адам сияқты бол, бетіне тура қара, қайсарлықтың үлгісін көрсет, – деп қарт кеңес берді.

	Немістермен талай соғысты... Қолға түскендерін де көрді. Бірақ соның бәрінде қасында өз жолдастары, партизандар болған. Енді ше? Енді бұл өзі ғана, жаудың өз ордасында неміс солдатымен тапа-талтүсте, бетпе-бет кездесейін деп келеді. Аттай тулап тамағына тығылып келе жатқан жүрегі де орнығайын деді. Денесіне күш, жігер келе бастады. Көп ұзамады. Разъезге жетер-жетпес жерде алдынан жасыл китель киген, тағалы етікті неміс шыға келді. Бұларды бірден ақырып тоқтатты. Қарт Жамалдың алдына түсіп, солдатқа таяу келіп:

	– Мен осы жердің адамымын. Мына кісі менің келінім. Разъезде қызым тұрады, соған келдік, – деп олай түсіндірді, бұлай түсіндірді. Солдат оны ұқпады. Жамал немістің айтқанын түсініп-ақ тұр. Сөйлесіп кеткісі келеді. Бірақ онда сезік туады, неміс тілін білетіндігін сездірмеу керек. Ол үндемеді.

	Солдат бір кезде мылқау адамша ымдап Жамалды көрсетіп:

	– Мына, мадам кім? – деді.

	– Менің келінім, менің келінім! – деп екі рет қайталап айтты қарт. Енді осы жауабым түсінікті болған шығар дегендей, шал немістің бетіне бедірейіп қарап, күлімдеп, шоқша сақалын сипап тұр.

	Екеуі бірін-бірі түсіне алмады. Неміс көп ойлап тұрмай, қасындағы екінші бір солдатты жіберіп, тілмаш пен унтер-офицерді шақыртып алды да, өзі жөніне кетті.

	Унтер-офицер мосқалдау келген адам екен. Өңінде шаршау, жүдегендік ізі бар. Қажыған кісі екендігі белгілі болып тұр. Ұнжырғасы түскен. Жүзі сынық, тіпті көңілсіз. Сұрақ қойысы да сылбыр. Қимылы да баяу. Біреу жара түсірмей, әбден таптап, ұрып-ұрып кеткен адамға ұқсайды. Үстіндегі киімі де олпы-солпы. Аузынан сөзі түсіп тұрған біреу. Алдындағы адамға тура қарамайды. Бір нәрсені жоғалтқан кісіше аяғының ұшына қарайды да тұрады. Жамалдың жүзіне көз салған да жоқ. Сол қолының екі саусағы жоқ екен.

	– Жүре беріңдер, – деді өзі бұрылып кете беріп унтер-офицер.

	– Рақмет! – деп қарт Жамалды ертіп разъезге қарай жүріп кетті.

	Екеуі разъездің шет жағындағы оқшаулау тұрған қоңыр ағаш үйге барды. Үйде жалғыз ғана әйел бар екен.

	Қарт әлгі әйелдің аты-жөнін айтып, амандасып, асты-үстіне түсті.

	Екеуі қалжыңдасып та алды. Бір кезде шал есік жақтағы орындыққа отырған Жамалға қарап:

	– Мына бала осында бола тұрсын. Мен аздан соң қайта ораламын, – деп орнынан тұрып, далаға шығуға ыңғайланды.

	– Бұл баланы танымадық қой? – деді үй иесі әйел.

	– Танымасаң танысып қой. Бұл бала менің келінім болады, – деді де, қарт шығып кетті.

	Үй иесі әйел Жамалдың бас-аяғына көз тастады. Оның «келінім» дегеніне сенерін де, сенбесін де білмеді. Ішінен: «Болса болар. Осы күні араласып кеткен дүние ғой», – деп ойлады. Бір кезде:

	– Мына ыстықта үйде не бітіріп отырамыз, жүр, есік алдындағы орындыққа отырайық, – деп әйел Жамалды ертіп сыртқа шықты.

	Еркекке қарағанда бір-бірімен әйел үйірсек және бірі-бірімен тіл тапқыш та солар. Екеуі өткен-кеткенді әңгіме етіп көп отырды. Үй иесі әйел орта жастан асқан, қатқан сары кісі екен. Бетіндегі ерсілі-қарсылы осылған әжім кәріліктің де, бастан өткен қайғының да ізіне ұқсайды. Бір мезгілде «уһ» деп алып, көзін сонау жақтағы неміс бөлімшесіне қадап отырған Жамалға бұрылып, ішіндегі назын айтты:

	– Жалғыз қалдым, шырағым. Екі ұлдың екеуі де соғыс басталған жылы әскерге кеткен. Әлі күнге дейін хабар-ошар жоқ. Өлісін де, тірісін де білмеймін. Күйеуім фин соғысында қайтыс болған. Күндегі тілегім, күткенім де – мына сұмырайлардың көзінің жойылуы. Біздің өз әскерлеріміз келсе, тым болмаса, екі баламның біреуінен хабар келе ме деп ойлаймын да отырамын...

	Басына ораған төрт бұрышты ақ орамалының бір шетімен көзінен мөлтілдеп аққан жасын сүртті.

	– Жыламаңыз. Балаларыңыз майданда аман-есен жүрген болар. Кешікпей майдан шебі осы маңға да жетер, – деді Жамал көз жасын тыя алмай отырған кісіге.

	– Келсе екен, келсе екен, – деді.

	– Асықпаңыз! Шыдау керек!

	– Шыдамағанда не істейміз. Біздің осы разъездегі тұрған немістердің де ұнжырғасы түсіп кеткен. Біз де сеземіз. Бұлардың кетеуі кеткен сайын қуанамыз. Бұрынғыдай емес. Бұларды майданға жібереді деген сөз бар. Әйтеуір, тым көңілсіз ғой өздері.

	– Өздері көп емес сияқты ғой? Майданда не бітіреді?

	– Бұл жерде алпыс-жетпістей ғана неміс бар.

	– Олардың санын қайдан біліп алғансыз?

	– Көзім көрмей ме? Күнде осы жерде тіміскіленіп жүреді. Түстеріне дейін білетін болдық, Бас-басын түстеп жоқтай аламын. Бұлар мұнда ұзақ тұрды. Алдыңғы жақтағылары тығылып, тоқтап қалған соң сөйтеді де.

	– Тоқтап қалу ғана ма, бұлар шегініп келеді ғой қазір.

	– Иә, солай екенін де сеземін.

	Жамал бағанадан бері өзінің көріп, көңіліне тоқығанын қарттың кеше бұл разъезде бір ғана рота бар дегенін, мынау қасындағы әйелдің айтқан санын біріне-бірін ұштастырып ойланып, біраз отырды. Ол өзі есептей келіп, шынында да, бұл жерде бір ротадай ғана әскер бар екен деп түйді.

	– Үйге кіріп тамақ ішейік, – деп әйел Жамалды шақырып, үйге бастап еді. Бірақ оған бірден ілесе қоймай, Жамал отырған орнында тағы да сәл отыра түсті. Оның көзі қару-жарақтарын асынып, сапқа тұрып жатқан неміс солдаттарында еді. Бұлар қайда барар екен деп ойлады ол. Көп ұзамай, немістер Беседь өзені жаққа қарай жаяу-жалпы жүріп кетті.

	Бұларды көрген Жамал ішінен: «Бұл разъездегі әскер саны олардың қару-жарағы белгілі болды», – деді.

	– Жүр, тамақ құйып қойдым, – деді есік алдына шыққан әйел.

	– Рақмет! – деп Жамал да үйге кірді.

	Жамал тарелкаға ернеуінен асыра құйылған капуста көжені ішіп, терлеп-тепшіп отырды.

	– Сіздің борщыңыз қандай дәмді! – деді Жамал туралған шошқаның етін табаның түбіне ғана қыздырып, стол үстіне қойып жатқан әйелге.

	– Көптен ішпеген соң саған дәмді болып көрінген болар, – деді үй иесі әйел. Осылай деп, ол аузын жия бергенше сырттан қарт келіп:

	– Шырағым, кететін мезгіл болды! Жүрейік! Күн батып барады, – деді. Қарт пен Жамал әйелмен қоштасып, келген ізімен хуторға қайтты. Қайтарда ешкім бұларды тоқтатқан да жоқ, ешкімді бұлар көрген де жоқ. Жамал қарттың үйіне қонып шықты. Таң сарғайып келе жатқанда оянды. Жамал жүруге ыңғайланды. Жүрер алдында автоматын жақсылап сүртті. Кешегі осы үйдің қызының киімін оң жақтағы төсектің басына ілді.

	Жамалдың осы жүріс-тұрысының бәрін көріп ояу жатқан қарт:

	– Тым ерте тұрдың ғой, – деді.

	– Жүрейін деп жатырмын, – деді Жамал.

	Қарт орнынан тұрып, пештің үстінде жатқан кемпірін оятып:

	– Тұрып, мына баланы тамақтандыр, – деді. Кемпір орнынан тұрып, Жамалды тамақтандырды.

	– Рақмет сіздерге, қош болыңыздар, – деп дорбасын арқасына салып, Жамал далаға шығуға ыңғайлана бергенде, кемпір:

	– Қарағым, тұра тұр! Мына бір бөлкені саған арнап пісіріп қойған едім, ала кет, қарның ашады. Тамараға бізден көптен-көп сәлем айт! – деді.

	– Сау болыңыздар, – деп Жамал қора жақ есіктен-далаға шығып кетті.

	Жамал Беседь өзенінің сол жағалауындағы көпір маңындағы мина қойылған жерді, шырмауықтай торлаған сым темір қорғанын, жаудың бекіністерін бақылап, бәрі-бәрін көңіліне тоқып алды. Күн төбеге жақындап қалған мезгіл. Бүгін түс ауа Жамал мен Тамара келісім бойынша кездесуге тиісті. «Кететін мезгілім болды. Тамара аман-есен болса, бүгін кездесуге тиіспіз», – деп ойлаған Жамал келісілген межелі жерге қарай тартты.

	Жамал түс ауа орман ішіндегі алақандай алаңның дәл ортасындағы орманшының иен қалған жалғыз үйіне жетті. Қалың өскен жас қарағайдың түбінде жатып, маңайын көп бақылады. Ешқандай белгі болмады. Мынау жалғыз үй де мүлгіп, қаңырап қалған. Маңайында жан көрінбейді. Күн батуға арқан бойы қалды. Тамарадан әлі хабар да, белгі де жоқ. Жамалдың көңілі қобалжи бастады. «Ол мерт болмаса игі еді!.. Әлде келіп жеткенше сол болып жатыр ма?» деп ойлады да, орнынан тұрып, басындағы ормалын шешіп алып, тағы да бір-екі рет оң қолына алып, жалаудай олайбұлай былғады. Әлден соң алаңның екінші бетінен «мен мұнда» дегендей, біреудің қызыл шүберекті желпілдеткені көрінді. Жамалдың қуанышы қойнына сыймай:

	– Тамара, мен мұнда! – деп дауыстап жіберді.

	Жау ордасы іргесінде кездескен екі дос құшақтасып, бірін-бірі сүйіп, көпке дейін қуаныш желігін баса алмай тұрды.

	– Енді жүре сөйлесейік. Бұл маңда қалуға болмас, – деп екеуі жүріп кетті.



	III

	Тамара мен Жамал сол беттерінде түні бойы тоқтамастан жүрді. Суыт жүріс, ауыр жол бұларды мейлінше шаршатты. Таң атып, күн арқан бойы көтеріліп қалды. Түнгі ұйқы бойды басып, еңсені көтертпей келеді. Аялдай қалса, қалғып кетеді. Жүріс те өнбеді. Екеуі ит тұмсығы өтпейтін қалың ағаштың ішіне кірді.

	Олар етіктерін шешіп, аяққа тыныс берді.

	Екеуі ағаш түбінде жатып ұйықтап қалды. Жамал күні кеше үйде жатқанында мұндай жайлы ұйықтамап еді. Енді, ашық аспан астында, ағаш түбінде емін-еркін көзін ілді. Жауынгер жолдастың қасында болу деген не, жорықта жалғыз болу деген не? Мұның мағынасы енді ғана түсінікті болғандай. Маңдарында бір метр бос жер көрінбейді. Көкпеңбек көк жапырақ екі досты айнала үйіріп, қоршап алған. Қорғанға ұқсайды. Шаңқай түс болды. Бір өңірден жел көтеріліп, ағаш басын үйіріп, соғып тұр. Сыбдыр көбейді. Сыбдыр болса, партизан құстан бұрын оянады.

	Екі дос бастарын көтерісіп, маңайға құлақ салды. Бөгде дыбыс естілмеді Бәрі де үйреншікті табиғат құбылысы. Ұйқылары қанып, денелері сергіп қалыпты.

	Екеуінің де жата түскілері келеді. Бірақ уақыт санаулы.

	– Киін, кететін уақыт болды. Мүмкін, жолдағы бір деревнядан құтыға су құйып алармыз, – деді Тамара етігін киіп жатқан Жамалға.

	– Тезірек жүрейік, – деп орнынан тұрған Жамал аяғын сылтып басып, бара-бара дұрыс жүріп кетті.

	– Сен де ақсап қалыпсың ғой, – деді Тамара.

	– Менің етігім аяққа жайлы-ақ еді. Түнде шалшық кешіп жүргенде етіктің қонышынан су құйылып, аяғымды су шұлғау қажап тастапты.

	– Мен бағанадан бетер шөлдеп келемін.

	– Осыдан сегіз километр шамасында шағын ғана бір деревня болуға тиіс. Тезірек жүрейік, – деп Жамал алға суырыла шығып жүріп келеді. Қыза келе аяғы сылтуын қойды.

	Бірінен-бірі қалыспай, қатарласа жүріп келеді.

	– Коротченконың тапсырмасын орындадың ба? – деді Тамара.

	– Меніңше, толық орындаған сияқтымын. Орман ішіндегі адамның сөйлеген сөзі алыстан естіледі. Сондықтан ашып айтпай-ақ қояйық, – деп Жамал жымиып Тамараға қарады.

	– Сенің айтқаның дұрыс. Осы күні орман іші толған адам. Босқын да, қашқын да осында, тыңшы да осында... кімнің жау, кімнің дос екенін адам біліп болмайды.

	– Өзің ше?

	– Мен бе? – деді Тамара, – тапсырманы мен де толық орындадым. Штабқа барғасын бір-ақ айтармыз. Қазір әнеу күнгі сенің айтқан Рахман бастауы туралы аңыз сияқты әңгімені айтқаның жөн болар еді. Сол аңыз маған өте ұнады.

	– Ол аңыз халыққа ұнағандықтан ұмытылмай осы уақытқа дейін жеткен ғой, – деді Жамал.

	Осылайша әңгімелесіп келе жатқанда олар кенет иттің үрген дауысын есітіп, кілт тоқтап, жолдың оң жағына ыршып түсіп, бір шоқ ағашты паналап тұра қалысты.

	Алда әжептәуір үлкен ашық алаңқай көрінді. Оның түстік жағын қуалай орналасқан деревня. Екеуі орманды жағалап, деревняның дәл өкпе тұсына келді.

	Әлгінде ғана шәуілдеген иттің үрген үні өшті, дүние мүлгіп, тыныштық орнай қалды. Деревня тым-тырыс. Олай-былай жүрген жан көрінбейді.

	– Бұл несі? Әлде, бірде-бір жан қалдырмай жау қырып кетті ме екен? – деп Тамара дүрбімен көз тамыры ауырғанша деревняның әрбір үйін бірбірлеп қарап шықты.

	– Жаңағы үрген сонда жұртта қалған бұралқы ит болды ма?

	– Тұра-тұр, тұра-тұр! Анау шет жақтағы үйден қызыл көйлекті біреу шықты. Әйел болуға тиіс. Көрші үйге кірді. Ортадағы қоңыр шатырлы үйдің қамбасының үстіне біреу шықты. Шөп пе, әйтеуір бірдеңені жайып жүр. Қолында айыры бар сияқты.

	– Арбалы біреу бізге қарай келе жатыр. Көрдің бе?

	– Көрдім. Арбада екі адам.

	– Тасада тығыла тұрайық. Әбден жақындасын, – деді Жамал.

	Олар орман шетіндегі, дөңестеу жердегі қалың шөптің арасына жата қалысты. Арбаның салдыры, аттың пысқырғаны, аяқ басқан дүбірі жақындап қалды. Божыны ұстаған әйел екендігі «шу-шу» деген дауысынан белгілі болды. Арба үнсіз жатқан бұлардың қарсы тұсына келді. Арбадағының екеуі де әйел болып шықты.

	– Амансыздар ма? – деп Тамара мен Жамал орындарынан тұра бергенде, ауыздығымен алысып, жұлынып келе жатқан қызыл ат бұлардан үркіп сол жаққа қарай жалт берді. Арбаның үстіндегі екі әйел әуелі аударылып барып, әйтеуір әзер дегенде арбаның қанатынан ұстап, жығылмай қалды. Аттың басын ұстаған жалпақ бет, сом денелі әйел екен. Шалқалай, аттың божысын жуан саусақты қолына орап алып, шәужейлеп-мәужейлеп, аттың қызуын бірден басып, анадай жерге тоқтатты. Мыналарға осқыра қарайды. Екі мұрны адамның жұдырығы сыйғандай делдиіп алған.

	– Атты үркіткен не қылған жансыңдар?

	– Біз әдейі үркіткен жоқпыз. Мына жерде демалып жатыр едік, сіздер келе жатқан соң, орнымыздан тұрған едік, – деді Тамара.

	– Бізді өлтіріп кете жаздаған жоқ па? Менен басқа босаңдау біреу болса, бұл ат екеумізді екі жерге лақтырып, арбаны тепкілеп, быт-шытын шығаратын еді, – деп аттың басын ұстап отырған әйел өзінің күшін де білдіріп қойды.

	– Сіздер қайда бара жатыр едіңіздер? – деді Тамара.

	– Тойға барады деп пе едіңіздер, тәйірі! Орманнан ағаш алайық деп кетіп бара жатырмыз.

	– Бізді мына деревняға апарып тастасаңыздар қайтер еді?

	– Қайткені несі? Отырыңдар, апарып тастайық. Сендер қару асынған адам екенсіңдер. Тегінде, партизан болдыңдар ғой.

	– Партизан екенімізді қайдан білдіңдер? Мүмкін, полицай шығармыз. – деп Жамал күлді.

	– Полицайға әйелдерді алмайды.

	– Олай болса, тезірек арбаға отырыңдар. Апарып тастайық. Деревняда тыныштық. Қазір полицай да, неміс те жоқ.

	– Ешкім жоқ екенін біз де біліп тұрмыз.

	– Оны қайдан білдіңдер?

	– Деревняда не неміс, не полицай бар болса, сендерді орманға жібермейді.

	– Рас, рас! Тоғайға жіберу түгілі бір үйдің адамын екінші үйге қатынастырмайды, – деді екінші әйел Жамал сөзін қостап.

	– Бәсе, бәсе партизан болсаңдар болғандарың-ақ! Бәрін көріпбіліп, аңғарып, есептеп алыпсыңдар, соларыңа қатты сүйсінемін, – деді бағанадан бері үндемей келе жатқан қартаң әйел.

	Отырған отырысына, бет келбетіне, сөйлеген сөзіне қарағанда өзі бір қайырымы мол кісіге ұқсайды

	– Біз сусындап алғымыз келеді. Қай үйге барсақ екен? – деді Жамал арбаның арт жағында отырған жаңа ғана сөзге араласқан әйелге.

	– Біздің үйге жүріңдер. Даяр тұрған тамақ та бар! Ішіп кетіңдер, шырақтарым, – деді тағы әлгі әйел.

	Соғыс тегінде соғысушы жақтарды бір-біріне жау еткенімен, елдің өзін, ел ішіндегі адамдарды бұрынғысынан да бауырмал, берекелі, меймандос етеді. Мынау әйел де бауырмал, меймандос жандар боп шықты.

	– Отын әкелуге қашан барамыз сонда? – деді аттың божысын ұстаған әйел.

	– Мына қыздарымды тамақтандырғасын барамыз.

	– Олай болса, тезірек жүрейік, – деп аттың божысын қағып жіберіп, онсыз да жұлқынып келе жатқан атын желдірте жөнелді.

	Деревняның батыс шетінен санағанда екінші үйге келгенде, барлық пәрменімен жортып келе жатқан аттың басын тартып, тоқтатты да артындағыларға қарап:

	– Түсіңдер, мына кісінің үйі осы. Мен жарты сағаттан кейін ораламын,

	– деді. Үшеуін түсіріп, өзі аттың божысын қағып қалып, көшені бойлап, тағы да желдірте жөнелді.

	Тамара мен Жамал үйге кіріп, төр алдындағы әбден тозығы жетіп, бұрышы мүжілген ескі столдың екі жағына отырды. Көп ұзамай, Тамара есік жақтағы орындықтың үстінде тұрған ағаш шелектен толтыра-толтыра екі кружка су ішті.

	– Құдықтың суы ғой. Әкел, құтыларға су құйып алайын, – деді Тамара Жамалға қарап.

	Тамақтың даяр тұрғаны рас екен. Әлгі әйел жалпақ орыс пешінің ішінен үлкен қара шөгенді алып шықты.

	– Ішіңдер, – деп екеуінің алдына үлкен шұңғыл ағаш тарелкаға картоптан істеген қою көженің буын бұрқыратып әкелді. Қара бидайдың ұнынан пісірген нанды да молырақ кесіп қойды.

	Қонақтарының ас ішкеніне үй иесі дән риза боп жатыр. Бұлар алаңсыз ауқаттансын деген оймен есік жақта отырған бүлдіршіндей сары қызды сыртқа жұмсады:

	– Сен далаға шығып маңайды бақыла. Біреу-міреу келіп қалып жүрмесін. Төңіректегі деревняда неміс бар деген. Біреуді көрсең бізге хабарла!

	Қыз да сөз айтқан жоқ. Жүгіріп далаға шығып кетті. Тамара мен Жамалға ырғалып-жырғалып отыруға болмайды. Олар тамақты тез ішті. Екеуі орындарынан тұрып, далаға шығуға енді ыңғайлана бергенде тасыртұсыр есік ашылды. Сырттан асып-сасып күзетке жіберілген қыз кіріп келіп:

	– Қайдан шыға келгенін білмеймін, біздің үйге қарай екі неміс келе жатыр, – деді дауысы дірілдеп.

	Тамара мен Жамал автоматтарын ыңғайлап, атысқа әзір бола қалды.

	Үй иесі әйел көпті керген кісі екен. Сасқан жоқ. Есік жақтағы еденнің жалпақтау бір тақтайын көтеріп:

	– Келіңдер, еденнің астына түсіңдер. Қозғалып үн шығармаңдар! – деп Тамара мен Жамалды еденнің астына түсіріп жіберіп, тақтайды қайта жаба қойды, шегесін басып, үстінен ұсталған дорожканы тастай салды.

	Стол үстіндегі ыдыстарды алып, пештің ішіне тыға қойды. Стол үстін сүртті. Сөйтіп, екі партизанның тамақ ішкен ізін жоғалтты.

	Өзі терезенің алдындағы орындыққа отырды. Қолына ине алып, ескі көйлегін жамауға кірісті.

	– Сен пештің үстіне шығып көрпе жамыл да, ауырған кісі болып жата қал! – деді кемпір қызына.

	Көп ұзамай екі неміс үйге айқайласа, кіріп келе жатты:

	– Матка Яйка, Матка Яйка! – деп бұйыра сөйлейді, дәл бір үй емес, ат қораға кіргендей, емін-еркін.

	– Пан! Яйка нет, Яйка нет, – деп кемпір екі рет қайталап айтты. Солдаттар жұмыртқа сұрап есік алдында тұрып алды. Біреуі басып-жаншып төрге шығып, үй ішінің бұрыш-бұрышын қарап та шықты. Ауыз үйдегі сөренің үстіндегі заттардың астан-кестеңін шығарды. Айналыпүйіріліп, тіпті сыртқа шығатын түрі жоқ.

	Екеуі аз болғандай, олардың соңынан тағы екі-үш неміс келді. Олардың да айтатыны:

	– Матка Яйка!

	Кейінгі келгендердің ішіндегі орта бойлы, ашаңдау егде неміс аздап орыс тілін біледі екен.

	Орыс жұмыртқасыз тұрмайды. Әкел жұмыртқаңды, – деді орысшалап. Тауық жоқ болса, жұмыртқаны мен табамын ба? – деді ыза болған кемпір.

	– Сенің тауығың қайда! Сен өтірік айтып отырсың, дәуде болса, қораң толған тауық болар. Тауығыңның бірде-біреуін қалдырмай, қазір басын кесіп кетеміз.

	– Жарайды, тапсаңдар алып кете қойыңдар! Неміс келгелі тауық түгілі, азанда шақыратын әтеш те қалған жоқ... Алдыңғы күні басқа бір немістер келіп тауық біткеннің бәрін қырып кеткен.

	Тамара мен Жамал еденнің астында тізерлеп үнсіз отыр. Үстегі сөздің бәрін естігенімен, амал қанша, үн қата алмайды. Еден астынан шыққан жер иісі дем алыстарын тарылтып, мұрындарын жыбырлатып, түшкіріп жібере жаздап отыр. Қысылшаң жерде оларды тер де булықтырып барады. Жүректері де дүрс-дүрс соғады. «Бұл жауыздар еденнің тақтайын ашудан да тайынбайды», – деп ойлаған Тамара қолындағы автоматын кезеп, бүк түсіп отыр. Жамал да сақадай сай. Екеуі өлтірсек те, өлсек те бірге қимылдайық дегендей, біріне-бірі жабысып, тастай қатып қалған. Үстерінен қара түнек басып, аждаһа ысылдап аузын ашып, жұтып қояйын деп төніп келе жатқандай. Олар біріне-бірі «қатай, қорықпа, белді неге болса да бекем байла» дескендей, бір-біріне жүрек сезімін сездіріп тұрғандай еді.

	Немістердің кететін түрлері жоқ. Үйдің ішінің астан-кестеңін шығарды. Қорадағы тауық қамайтын қораны бұзып, есік-терезесін быт-шыт қылды. Үйдің шатырына дейін шығып, тіміскілеп қайтысты. Тауық та, жұмыртқа да таба алмады.

	«Осы жауыздар сырт көзге жұмыртқа іздеген болып, шынында ана екі әйелді іздеп жүр ме деп те» ойлады кемпір.

	– Жұмыртқаңды өзің тауып бер! – деп орысша білетін неміс үйге қайта кірді.

	– Мен өзім жұмыртқаламасам, тауығым жоқ деп сендерге айттым ғой, – деді кемпір.

	Бұл сөзді жүрегіне кек алған ашаң неміс қасындағы солдатқа немісшелеп дауысын көтере сөйлеп, бірдеңені айтып жатты.

	Сөйтті де, ол ісініп, қызара-бөртіп, пештің үстінде жатқан қыздың көрпесін жұлып алды.

	– Тұр, мұнда кел! – деп ақырды оған.

	– Ол – менің қызым. Сүзекпен ауырып жатыр.

	«Сүзек» деген сөзге бұлар өте қанық. Жандары өте тәтті. Өлгілері келмейді. Сүзек жұқса өлетіндерін біледі.

	– Үйімде сүзек ауру бар деп бағанадан неге айтпадың? – деп дүрсе қоя берісті.

	– Айтуға шамамды келтірдіңдер ме? Жұмыртқа, жұмыртқа деп, ә дегеннен апшымды қуырып әкеттіңдер ғой, – деді кемпір.

	Осынау «сүзек» деген сөз шипа болды. Қоқан-лоқыны су сепкендей тоқтатты да, немістер далаға шығып кетті. Оба, топалаң, жұт сияқты немістердің тегін кетпес пәле екенін үй иесі әйел жақсы біледі. Бұлар неғып жөнімен кете барды деген сезікті оймен, артынша кемпір сенекке шыққан бойда ащы түтінге бірден қақалды. Түк көрінбейді. Қарағай түтіні көзді ашытып барады. Жан ұшырған кемпір жалма-жан көшеге қарай шығатын есікке жабысты. Есікті мықтап сырттан жауып кетіпті. Аша алмады. Содан соң, қораға шығып қараса, үй шатыры қызыл жалынға оранған. Оттың тілі аспанға шапшып, сумаң-сумаң етеді. Кемпір жан ұшырып, асып-сасып, төргі үйге келіп, еденнің тақтайын жұлып алды да:

	– Ал, тез шығыңдар, әлгі жауыздар үйге өрт қойып кетіпті! – деді.

	Ауа жетпей, тұншығып отырған Тамара мен Жамал есеңгіреп қалыпты. Үстіндегі киімдері сығып алғандай су. Екеуі еш нәрсе түсінбей сілейіп тұр.

	– Екеуіңе не болған? Үй өртеніп барады. Қораға шығыңдар! – деп кемпір төсек-орнын, киім-кешегін қызы екеуі аулаға шығарып, зыр жүгіріп жүр.

	Тамара мен Жамал лезде естерін жинап, кемпірдің қалған-құтқан заттарын көтерісіп, қораға шықты. Олар үйдің төбесіне қараса, аспанға шапшыған жалын жалмаң-жалмаң етіп, бүтін үйді бауырына басып алып, жұтып жатқанға ұқсайды. Ызыңдаған жел оң жаққа шығып, үрлеген үстіне үрлеп тұрып алған. Көп ұзамай, жалын қорадағы ағаш дүкенді шарпыды. Төрт әйелдің өрт сөндіруге шамасы жетер емес. Жақын жерден су да табылмайды. Жел ұшырып апарған шоқтан, ық жақтағы көршінің шатыры да лап ете қалды.

	Өрт пен жау ағайын. Екеуі де көмексіз елге батыр. Аз уақыттың ішінде кемпір үйінің орнында бықсып жатқан қарағайдың бір төбе көмірі ғана қалды.

	Немістер деревняның басқа да үйлерін осылайша өртеп кеткенін Жамал мен Тамара кейін білді. Іштері оттай қайнайды. Бірақ дәл қазір қарсыласудың амалы жоқ.

	Панасыз қалған кемпір мен қыз қораның сыртында үйілген заттарының қасында шоқшиып-шоқшиып отыр. Кемпірдің қолынан бар келгені немістерді қарғап-сілеу болды. Өзі бір шымыр, қайсар адам екен. Көзіне жас алған жоқ. Бедірейіп отырып алды. Егіліп жылап отырған қызына:

	– Жылама! Қайта аман қалғанымызды айтсаңшы! Олар қораға шығатын есікті байқамаған болды. Көрдің бе, көше жақ есікті тастай қып, мықтап бекітіп кеткенін. Бізді отқа жанып өлсін деген екен иттер, – деп қайрат берді.

	Панасыз кемпір мен қызына жаны ашып, қабырғасы қайысып Тамара мен Жамал біраз тұрды. Оларға енді бұл жерде көп қалуға болмайды. Кету керек.

	Тамара кемпірдің қасына келіп:

	– Сіз ғафу етіңіз. Сіздің үйді өртеп жіберуге біз себеп болғандай болдық. Мыналардың бетін қайтарған соң-ақ, Сізге біздің партизандар ең болмағанда бір кішілеу үй салып береді. Бұған сеніңіз! – деді.

	– Сендердің ешқандай жазықтарың жоқ. Үй саламыз деп әуре болмай-ақ қойыңдар. Осылардың беті қайтса екен, құдайым біздің Совет әскерінің келуіне жеткізсін. Майданға кеткен күйеуім мен ұлым оралса, өзіміз-ақ үй салып аламыз ғой. Әзірге, осы деревнядағы үлкен қызымның үйіне паналаймыз да, – деді кемпір.

	– Сізге үлкен рақмет. Бізді өлімнен алып қалдыңыз! – деді Жамал кемпірді құшақтап, бетінен сүйіп жатып.

	– Сендерге де рақмет. Бұл жерден тезірек кетіңдер. Кім білсін, ол жауыздар айналып қайта келуі де мүмкін, – деді кемпір.

	Тамара мен Жамал олармен қоштасып, ішке уыттарын бүгіп, орманға қарай жүріп кетті.





КӨПІРДЕГІ АЙҚАС




	I

	Қанды балақ Ранкенау бір тәулік бойы көз ілмей, тұтқындарды құтқарған адамдарды іздеумен болды. Сезікті ешкім табыла қоймады. Кімдер болса да, әйтеуір, із-түзсіз, суға батқандай ғайып болды. Көп жерге сақшы да қойылды. Көшеде атты күзетшілер де жүрді. Тыңшы біткеннің бәрін аяғынан тік тұрғызды. Көптеген қала тұрғыны тағы да абақтыға жаптырылды. Қат-қабат оқиғаларды бір-бірімен ұштастырып, Ранкенау сарапқа салды. Тыңшы хабарларын да қайталап қарап шықты.

	Бәрінен де Ранкенау тоқтамға келетін еш түйін таппады. Жұмбақ шешілетін түрі жоқ.

	«Жоғарғы басшылар не дер екен» деп, мансабынан да қорқады. Енді мына партизандар өзіме шеңгел созбай ма деп, өлімнен де қорқады. Әйтеуір ес-түс жоқ. Қабағы қатыңқы. Көзі қанталаған. Бөлмеде тыным көрмей ерсілі-қарсылы кезіп жүр. Бір кезде есік ашылды. Қолына бір парақ қағаз ұстаған солдат кіріп келіп:

	– Подполковник мырза! Сіздің атыңызға шифровка келді! – деп Ранкенауға ұсынды.

	Ол асығып-үсігіп оқып шықты. Мұндай бақыт болар ма; қауіп орнына қуаныш! Бұл – Ранкенауға фюрерге адал берілген қызметі үшін

	«полковник» атағы берілді деген шифровка болып шықты. Безерген бетіне қан жүгірді. Жымиып күлді. Тәулік бойғы дағдарыс жайма-шуақтанып тарады. Көк көзінде қуаныш шамы жанғандай болды.

	Бөлмеден солдат шығысымен, полковник кірді.

	– Сәлем бердік!

	– Хайль Гитлер! – деді Ранкенау.

	– Іздегенің табылған ба? Көңілді көрінесің.

	– Табылмады. Бірақ қайда кетер дейсің. Тек, аманшылық болсын! – деп Ранкенау жоғарыдан келген шифровканы полковникке ұсынды. Ол да оқып шығып:

	– Сені полковник атағыңмен шын жүректен құттықтаймын, – деді.

	– Фюрерге адал ниетіммен қызмет етемін, – деп жауап берді Ранкенау.

	...Ымырт жабылды. Бөлменің ішіне қараңғылық үйіріле бастады. Терезені тас қып жапты. Көзге түртсе көрінбейтін қараңғы болды. Солдат столдың үш жеріне май шам әкеліп қойды. Шам сәулесі бөлмеге өмір әкелгендей болды. Екі полковник түнгі құратын тордың жоспарын сызып отыр. Ранкенаудың қарны да ашып, құты қаша бастады. Ол есік көзіндегі солдатты шақырды.

	– Асханаға барып, екі кісіге молырақ етіп тамақ әкелсін деп айт! Нақ осы орайда телефон ұзақ шылдырады.

	– Тыңдап тұрған полковник Ранкенау, – деді бұл. «Полковник» деген сөз ең алғаш аузынан шығып тұрғандықтан ба, ол сөзді нығыздап, аузын толтыра, қуанышпен айтты.

	– Сіз бен қасыңыздағы полковник мырза екеуіңізді сөйлесу пунктіне келуіңізді сұраймын, – деді бас жоқ, аяқ жоқ ар жағынан сөйлеп тұрған гүжілдеген еркек дауысы.

	– Кім шақырып жатқан? Ашып айтпайсыз ба? – деді Ранкенау.

	– Жоғарғы штабтан!

	– Кеттік!

	Екеуі асығыс далаға шығып кетті.

	Олардың шығуын тосып тұрғанда, іле-шала Шура подносты толтыра, әртүрлі тағам алып келді. Ауыз үйдегі жалғыз солдаттан басқа қыбырлаған жан жоқ. Шура әкелген тамағын бұрыштағы столға апарып қойып:

	– Суып қалатын болды-ау! Енді бір кісінің тамағын алып келемін,

	– деді есіктен шыға беріп, ауыз үйде төмен қарап, кітап оқып отырған солдатқа.

	– Әкеле бер! – деді ол.

	Бұл кеште асханада Шурадан басқа жан жоқ. Қызметкерлердің бәрі үйлеріне қайтып кеткен. Шура Ранкенаудың келуін тосқан. Өйткені, оның келісімен тамақ сұрайтын әдеті бар. Шура подносқа толтыра тамақ қойды да, оның дәл ортасында төрт бұрышты алақандай-алақандай екі минаны қоса салып, бетін орамалмен жауып, алып кетті. Өзімде үрей де жоқ. Бірақ қорыққанын сыртқа сездірмеді. Тағам тиелген подносты иығынан жоғары көтеріп, Ранкенаудың кабинетіне алып кірді. Бөлменің оңашалығын пайдаланып, Шура жып еткізіп, минаның біреуін төрдегі Гитлер суретінің артына, ал екіншісін, Гитлер суретінен төменірек тұрған Гимлер суретінің артына тықты. Сөйтті де, есік алдында отырған солдатпен қоштасып, сыртқа шығып кете барды.

	Шура тура үйіне қайтты. Үйінде өзінен басқа жан жоқ. Шешесін осыдан екі күн бұрын деревняда тұратын туыстарына қонаққа жіберген. Ол сағатына қарады. Володямен байламды уақыты болып та қалды. Шура үйдің қора жақ есігінен шықты да, әуелі жан-жақты айнала қарап алды. Көзге күдікті ештеңе түспеді. Қаланың орманға жақын ұрымтал жеріне жеткен соң жер бауырлап, еңбектей жөнелді. Аяғы орманға ілінісімен, түрегеліп, келісілген жерге қарай жүгірді. Немістер осы кезде біреудің орманға кіргенін байқап қалып, соңынан оқ боратты. Ерсілі-қарсылы, қызылды-жасылды ұшқан оқ сумаңдап, сала-сала болып әуені сойғылап жатты.

	Шура Володямен күні бұрын кездесетін жерге жақын келді де, жуан қарағайды тасалап тұрып қалды. Бір кезде Шураның сол жағынан үш рет тоқылдақтың дауысы естілді. Шура да ол дауысқа «мен мұнда дегендей» екі рет тоқылдатып жауап берді. Екеуі табыса кетті. Үнсіз құшақтасып, түн қараңғылығын жамылып, қол ұстасып, жүріп кетті. Тоқтаусыз суыт келеді. Екеуі бөгелместен, түн бойы жүрді.

	Володя қасында жиі дем алып келе жатқан жіп-жіңішке, сүп-сүйкімді Шураны талай рет құшақтағысы келді. Бетінен де, ернінен де, көзінен сүйгісі келді. Бірақ аялдауға еш болмайды. Жүре берді, жүре берді.

	– Осы маңда біздің радист жолығуға тиіс, – деді Володя. Қасында аяғын әзер басып келе жатқан Шураға қарап. Бұл кезде таң да атқан еді.

	– Радист неге қайтады? Ранкенаудың радио үнін ұстап алатын аппараты радистің тұрған жерін сезіп қойыпты. Кеше кеште радистке хат әкетіп бара жатқан менің итімді молада бұғып жатқан немістер атып өлтіріпті. Біз жөнінде Ранкенаудың қолында ешқандай материал жоқ. Бірақ ана жоғарыдан келген полковник: «Володя Хомяков пен Шура Медевкинаны ұстап тексеру керек. Сенімсіз адамдар» деген көрінеді. Бүгінгі түні екеумізді абақтыға жабуға тиісті болған екен. Осының бәрін кеше Ранкенаудың өз штабында істейтін өзіміздің кісіден естідім. Оны сен де білесің.

	– А, анау офицер ғой ол. Кеше сол офицер айналсоқтап, асханада шайқалып, көп жүрген еді. Бірдеңе айтайын деп жүрген екен ғой.

	Екеуі қалың ағаштың ішіне тоқтады. Володя ағаш жапырағының арасынан жан-жақты байқап отырды. Шура Володяның тізесіне басын қойып, мамық төсекте жатқандай, ұйықтап кетті.

	Күн төбеге жақындағанда, маңайына алақ-жұлақ қарап келе жатқан біреу көрінді. Радиспен хат арқылы сөйлескені болмаса, Володя жүз көріспеген еді. Оны арқасындағы төрт бұрышты сандықтан мөлшерледі.

	«Бұл бізді іздеп жүр-ау» деді ішінен. Володя бұлбұлша сайрап, екі-үш рет белгі берді. Келе жатқан жігіт те жерге жата қалып, бұлбұл үніне салып жауап берді. Бұл кезде ұйықтап жатқан Шура да оянған еді.

	Володя орнынан тұрып, радистке қарсы жүрді.

	– Пароль! – деп сұрады ол.

	– Орман патшасы, – деді анау.

	– Аймын, – деді Володя.

	Екеуі бұрын-соңды жүз көрісіп кездеспесе де, бірге туған ағалы-інілі адамдарша құшақтаса амандасты.

	– Мен сені 30-нөмірлі барлаушымен таныстырайын, – деді Володя.

	– Ол қайда?

	– Шура, мұнда кел! Танысып қой, мына кісі біздің радист, – деді қасына келген Шураға қарап.

	– Амансыз ба? – деп Шура радиспен қол алысты.

	– Кеше немістер күні бойы моланы күзетті. Мен орман шетіндегі биік қарағайға шығып, олардың жүрген-тұрғанын бақылап отырдым. Тигрдің бірде жүгіріп, бірде жер бауырлап келе жатқанын да көрдім. Алдында қауіп толы екендігін өзі де сезген болу керек. Молаға жақындай беріп, оң жаққа қарай жалт берді. Дәл осы кезде автоматтың атылғанын естідім. Онан кейін Тигр де көрінбеді, – деді радист.

	– Тигр, Тигр! – деп қайталады да, Володя үндемеді. Тигр өліміне қатты өкінді ол.

	– Біздің қаладан кеткеніміз жөнінде Коротченкоға хабарладың ба? – деп сұрады Шура.

	– Әлі хабарлағаным жоқ, – деп сағатына қарады ол, – байланысатын кезім болып қалған екен, – деп радист қолайлы жер іздей бастады.

	Үшеуі орманның бір ағашы сиректеу тұсына аялдады. Радист антеннаны ағаш басына іліп, ноқаттарды тықылдата жөнелді. Көп ұзамай-ақ «Орман патшасын» тауып алды. Өздерінің өткен түні аман-есен қаладан шыққанын, партизан штабына келе жатқанын хабарлады. Радист

	«Орман патшасымен» байланыс сеансын бітірді де:

	– Тимофей Михайлович сен екеуіңе көптен-көп сәлем айтты, – деді.

	– Рақмет. Тағы да қандай хабар бар екен? – деді Володя.

	– Біздің барлаушылардың бүгін таңертеңгі хабарына қарағанда, кеше кеште Ранкенаудың кабинетінде мина жарылған көрінеді. Жоғарыдан келген полковник және тағы бірнеше офицерлер өліпті. Мина жарылған кезде Ранкенау кабинетінде болмаса керек.

	– Ол жауыз тағы аман қалған екен ғой, – деді жұлып алғандай Шура.

	– Оның кабинетіне мина қойған кім?

	– Олар жоқта тамақ апарған едім. Әйтеуір, кабинеттің оңашалығын көрген соң, екі минаны да қойып кеткен мен болатынмын, – деді Шура.

	Мұнысы үшін екеуі де Шураны құшақтап, құтты болсын айтты. Володя құшағын жаза қоймай, ұзағырақ тұрып қалды.

	– Бұл жерден тезірек кетейік. Сенің жаңағы «Орман патшасымен» байланысқаныңды немістер біліп қоюы да мүмкін, – деді Володя.

	– Жүретін уақытымыз да болыпты, – деді радист. Сонымен, үшеуі түске таяған мезгілде ілгері тартып кетті.



	II

	Штаб қарбалас жұмыс үстінде. Бірінен соң бірі келіп-кетіп жатқан бөлім командирлері. Арнайы шақырылған командирлер келген бойда Тимофей Михайлович пен Петр Васильевичтің қолын алып амандасып, сонсоң айнала отырысып жатты. Тимофей Михайловичтің үлкен бір шабуылға дайындық үстінде екендігі көзқарасынан белгілі болып отыр. Ол ойлы көзімен алқа-қотан отырған жұртты бір шолып өтті.

	– Шақырылған адамдардың бәрі де жиналыпты, енді бастаймыз ғой,

	–деді қасында отырған Петр Васильевичке.

	– Бастайық!

	– Командование бізге Белинковичи станциясынан он километр жердегі Беседь өзенін кесіп өтетін темір жол көпірін бұзуды тапсырған. Ең алдымен, көпір маңындағы бекіністі, Белинковичи станциясы мен Бони разъезіндегі жау күшін барлап алдық, – деп Тимофей Михайлович қарсы алдында отырған Тамара мен Жамалға, Володяға жылы жүзбен қарады.

	Бұл барлауды тындырып келген осы екі әйел екенін сезген басқа партизандар да бұларға күлімсірей көз жіберісіп, ризалық рай көрсетісіп жатыр. Тимофей Михайлович сөзін жалғады:

	– Біз операцияның жоспарын да жасап бітірдік, – деп, отырған жұрттың алдына қолындағы топографиялық картасын жайды, картаға қойылған қызыл нүктені көрсетті:

	– Мынау Белинковичи станциясы, онда жаудың бір батальонға жуық әскері, бір бронепоезі бар көрінеді. Ал мынау, көпірден бес километр жердегі Бони разъезі. Мұнда жаудың бір ротаға жуық бөлімшесі тұр. Екеуінің де негізгі міндеті – көпірді қорғау. Көпірдің өз басында екі ДЗОТ бар. Бір рота әскер күзетеді. Өзеннің екі жақ жағалауында – мина қойылған алаң, сым темірден тор құрылған. Біздің негізгі міндетіміз – көпірді бұзу. Тапсырма түсінікті ме? – деп, отырған жұртты көзімен тағы бір күн қарап өтті.

	– Міндет түсінікті. Бірақ әрбір бөлімге берілетін тапсырманы нақтылай түссеңіз, – деді Жылбек.

	– Әр бөлімнің алдына қойылатын нақтылы міндетті шабуыл алдында дәлдесек деген ойым бар. Жағдайға қарай, жаңа міндеттер де туатын болар...

	– Ол да дұрыс!

	– Жүріс қашан? – деді Павлик Смирнов.

	– Бүгін кеш бата жүріп кетуге тиістіміз.

	– Әр командир өз бөлімдерін жауынгерлік тапсырманы орындауға ұқыпты дайындайтын болсын, – деді Петр Васильевич.

	Жалпы осылайша келісілді. Соның өзінде жеке бөлімдерге қойылатын міндет қазірдің өзінде айқын еді. Тимофей Михайлович орнынан тұрды да, Ақәділовке тапсырма берді.

	– Ақәділов, сен өз бөліміңмен Белинковичи станциясына ұрымтал жердегі темір жол рельсін екі километр бойын талқандап тастайтын боласың. Ол маңайдың ойлы-шұңқырына дейін білетін Володя мен Шура сенімен бірге барады. Мина қоятын қолайлы жерді солар көрсетеді, – деді.

	Ал, Володя, Шура дегендер мұнда жаңа адамдар еді. Сондықтан ол екеуіне отырған жұрт таңданыса қараған болатын.

	– Оларыңыз кім? – деді отырғандардың біреуі.

	– Білмесеңдер, таныстырып қояйын. Бұл екеуі – біздің қаладағы қаһарман барлаушыларымыз. Олардың қолынан талай жау солдаты жер жастанды. Бұлар талай-талай істі тындырды. Әскери техника тиелген жаудың талай эшелондары осылардың арқасында апатқа ұшырады, – деп Тимофей Михайлович анадай жерде Маяны орталарына алып, Тамараның жанында сөйлесіп тұрған Володя мен Шураны шақырып, отырған жұртқа таныстырды.

	– Жұрт жорыққа дайындық жасауы керек. Жиналысты осымен бітірейік, – деді Петр Васильевич.

	– Дұрыс, осымен бітірейік. Жақсылап дайындалыңдар, жолдарың болсын! Әр батальон көрсетілген межеге жете бергенде жеке-жеке тапсырма беріледі, – деп Тимофей Михайлович пен Петр Васильевич орындарынан тұрып, штаб орналасқан жуан ағаштың түбіне барып отырды.

	Орман іші қайнаған адам. Гуілдеген сөз. Тазартылып жатқан автомат, пулемет, мылтық. Аузы буылған семіз-семіз дорбалар, су толтырылған құтылар да жатыр. Қайнап жатқан қазан. Көптеген партизандар жорық дайындығын бітіріп, әр жерде демалып жатыр. Кейбіреулері алқа-қотан отырып, сөз жарыстырып, бірін-бірі қағып-соғып қалжыңдасып та қояды. Енді біреулер қауіп-қатерден мүлде алаңсыз, қарқ-қарқ күледі. Бір топтың арасында Мая да отыр. Ол да үлкендерге еліктеп, кішкентай алақанымен екі санын соғып, ішек-сілесі қатқанша күледі.

	Мая қолдан қолға көшеді, бірдің емес, көптің жұбаныш, ермегі де сол.

	Бейбіт күн белгісі, үй, семья дегеннің белгісі де – сол Мая.

	Мұндай жайбарақат, жайма-шуақ, көңілді топ, үлкен тартыстың, үрейді қашырып ышқына соғатын дауылдың алдында тұғырында қомданған қыранның жорық алдындағы түрін еске салады, кейде сонау, баяғы замандағы Дунайдан арғы запорождықтарды көз алдыңа әкеледі.

	Кешке таман бригада тревогамен үдере көшіп, түн қатып жүріп кетті. Жалғыз аяқ орман жолмен әр батальон қолдың саласындай жеке-жеке келеді. Түн ортасы ауа бригада штабы ну қарағайдың қақ ортасын кесіп өтетін, шағын ғана бұлақтың жағасында дамылдады. Түн тастай қараңғы. Осы бір жерде су бар екендігін, құлаққа еміс-еміс келген ағыс дыбысынан ғана сезгендейсің.

	Бұл үлкен істің басында Тимофей Михайлович. Ол – көпті көрген, тәжірибелі командир. Аяқ басқанын ойлап, бұл шабуылға ұзақ және тиянақты әзірленді.

	Оның шартарапқа жіберген барлаушылары жанжаққа көптен бері аттаныс жасап қайтқан. Оның қашанда жаумен шайқасу алдында қайталап айтатыны – «Партизан бірде-бір адамын жоғалтпай, не өте аз шығынмен жауды жеңуі керек» деген қағида.

	Ол әрбір шайқасқа мұқият дайындалады. Ол қазірдің өзінде де алдыартын, оң мен солын болжап алуға, жан-жаққа салт атты шолғыншылар жіберді.

	Көпір басына да күн бұрын бір топ барлаушы жіберді. Ол Беседь өзенінің оң жағасындағы ұрымтал жақын жердегі орман шетінде отырып, көпір басындағы жау әскерін бақылап, жүрген-тұрған қимыл өрісін көңілге тоқып, шапқыншылар келгенше күтіп отырады. Оның үстіне Тимофей Михайлович көпірді бұзатын Павел Смирнов бастаған бір топ мамандарды тағы жіберді. Олар күні бойы табжылмастан көпірді бақылап, өздерінің мина қоятын, түнде жүретін жолдарын әбден байқап алуы керек. Тимофей Михайлович шым-шытырық ойда отыр. Алда тұрған серпінді дауылдың дүбірін сарапқа салды. Өзі жасаған жоспарын тағы бір сұрыптап шықты. Шабуылға шығатын партизан күшін де, бекіністе отырып, қорғаныс күресін жүргізетін жау күшін де есепке алды. Сөйтіп отырған ол аз да болса, көз шырымын алмақ болып ағаш түбіне жантайды. Тез селк етіп оянды. Таң сызаттанып қалған екен.

	Тимофей Михайлович байланысшы партизандарды батальон командирлеріне жіберіп бәрін өзіне шақырып алды, енді олардың алдына нақты міндет қойды.

	– Бірінші батальон Белинковичи станциясына шабуыл жасап, онда тұрған жау күшін ұстауы керек. Ал, бұл батальонның түстік жағында, темір жол бойында Ақәділов бөлімі болатынын кеше айттым. Петр Иванович Шилин бастаған бөлімше көпірдің оң жағынан жау бекіністеріне шабуыл жасаушыларға жол ашатын болады. Екінші, үшінші батальон көпірдегі жау гарнизонын және Бони разъезіндегі жау бөлімін ұстауы керек.

	Жаудың барлық бөлімдеріне шабуыл тұтқиылда, күтпеген сәтте, бір мезгілде және жан-жақтан басталады. «Шабуыл бастаңдар» деген белгі есебінде көпір жақтан қызыл ракета атылады. Ол бірнеше қайталанады. Содан соң барлық бөлімдер өздеріне берілген тапсырманы орындауға кірісуге тиіс. Көпір бұзылысымен, «шегініңдер» деп, ақ ракета атылады.

	– Алдарыңа қойылған міндет түсінікті ғой.

	– Түсінікті, жолдас командир! – деген сенімді үн әр тұстан-ақ естіліп қалды.

	– Олай болса, енді жарты сағаттан кейін операцияға кірісу кажет!

	– Кірісеміз!

	Жұрт белді бекем байлаған, жанып тұрған от.

	– Петр Васильевич, сен бірінші батальонмен барғаның жөн болар. Жау күшінің басым жағы Белинковичи станциясында болғандықтан, сенің сонда болғаның дұрыс. Ал, мен көпірге шабуылшыларды басқарайын. Барлық бөлімдердің өзара байланысын сақтау үшін де менің сонда болғаным дұрыс болар деймін. Сен қалай қарайсың? – деді Тимофей Михайлович.

	– Сенің айтқаның тіпті мақұл, – деді Петр Васильевич. Суыт жүрген партизан бөлімдері түскі тамаққа тоқтады.

	Жан-жаққа сақшы қойылды. Бөлім командирінің бәрі де шолғыншылардың көрген-білгендерімен танысып, күш салмақтасты. Жау гарнизондарының жай-күйі әркімге де түсінікті болды.

	Күн ұясына еңкейген кез. Партизан бөлімдері ілгері қарай жүріп кетті. Кешкі сағат он шамасында бұлар шабуылға шығатын межелі рубежге жетіп тоқтады.

	Аспанды торлаған қара бұлт батальондармен бірге ілесіп, бірге қатуланғандай. Қараңғылық жан-жақта түнеріп, жерді басып тұр. Қатая түскен жел де ышқынып, күтпеген жерден үйіріле соғып кетті. Табиғаттың бұл құбылысы да жаудың алқымынан алып, оны мынау партизандармен қосыла, бірге қылқындырғалы тұрған тәрізді.

	– Соға түс! – дейді ішінен көпірдің өкпе тұсында аяқ-қолын жинап, дұшпан желкесіне қырандай қона түсуге дайын отырған Павел бастаған топ. Оның жанында қапқа толтыра тол салып, мойнына асып алған Батырхан отыр. Біріне-бірі жабысып, бір уыс қана болып, жаудың шебін бағып, олар «Ә!» десе, «Мә!» дегелі, тек командирдің белгісін ғана тосып жатыр.

	Бүгін бұл айқаста Тамара неде болса, Павликпен бірге болуды қалап еді. Қазір енді бұлар жаумен бетпе-бет кездесетін, күш салысатын сын алдында тұр. Осы сын сағатын аман-есен өткерсек деген ақ үміті бар, ішінде шоқтай маздаған махаббат қуанышы да бар: ол Павликтің бауырына тығылып алған. Кеше кеште, штаб сыртындағы сайда отырып, екеуінің көптен айтылмай жүрген сырларын шертіскені де есіне түсті.

	Павлик сонда бұған айтарын айтып та салған:

	– Шын жақсы көресің бе? – деген Тамара.

	– Ту, «жақсы көремін деу» сен үшін тіпті аз. Мен саған ғашықпын, – деген Павлик.

	Ол екеуі біржола сүйісіп табысқан. Екеуі соғыс бітісімен өмірлік дос, мәңгілік бірге болатын адал жар болуға уәде байласқан. Кеше ғана екеуі құшақ айқастырып, ең алғаш рет Павлик Тамараның жібектей үлпілдеген ақ тамағынан сүйген, тілінен бал алысып, бір мастық буына берілген. Кешегі кеш – сондай бір мағыналы кеш еді.

	Енді, міне, алда екі талай кезең, мұнарлы күн, жаумен айқас тұр. Олардың бақыты мен махаббаты оттан аман шыға ма? Осындай зор сын, қайқаң асу, қанды жол жатыр алда...



	III

	Жылбек басқарған бөлім де Белинковичи станциясына жақын ұрымтал жерге келіп тоқтады. Бірден-екіден бөлініп-бөлініп, ұзыннан ұзақ темір жол бойында сап түзеді. Жамал арқалаған тонын шешіп, етпетінен жата қалды, күрегін алып, рельстің астына әр жерден тол сыятындай етіп, алақандай-алақандай шұқырлар қаза бастады. Сөйтті де, қопарғыш толды әр шұқырға бөліп, рельстің астына тықты. Толды тұтандыратын шақпақ шұқырды ат жүгендегендей, толға кигізіп, тартып қалғанда бұрқ ететін етіп дайындап қойды, өзі темір жол түбінде, оқшауырақ бұғып жатты.

	Жамалдың оң жағында, жүз метрдей жерде, Шура, сол жағында, нақ сондай ғана жерде Володя жатқан болатын. Олар да қомандирдің беретін белгісін күтіп, атыла қоюға әзір еді.

	Дайын емес бір жан жоқ. Бұл өзі қалың нөпір көп адам, ал істері, бағыты, алдағы қимыл-еркі бір ғана адамның тастүйін тұлғасындай. Комиссарда да тыным жоқ, нақ бір сол тастүйін тұлғаның бүкіл денесіне қан таратушы, нәр таратушы тамырдай, әр бөлімге, әр партизанға бір барады: «Дайынсыңдар ма, туыстар!» деп барады. Сөйтіп, Петр Васильевич Лебедев темір жол бойындағы адамдардың даярлығын тексеріп шықты. Шабуыл басталатын уақытқа он-ақ минут қалғанда, ол темір жолды қуалап, сонымен қатарласа жүретін тас жол төңірегіне келді. Сонда окоп қазып, бекіністе жатқан бөлімге барды. Бұлар бекініс құрған дөңестің алды тақтадай жазық екен. Жауды бұл маңайға жолатпауға болады. Бекініс биікте, жау жазықта. Бұл жақсы-ақ! – деп ойлады Лебедев.

	«Жау бөлімдері темір жолмен жүре алмайды. Көпір жоқ. Ол қазір талқандалады. Бронепоезы да қозғала аламайды. Сонда қайтеді?» деп ойлады Лебедев. «Сонда олар тас жолмен машинамен өтуге әрекет жасауы мүмкін. Ендеше тас жолды да қолда ұстауымыз қажет. Қалай болған күнде жауды еш жаққа жібермей ұстау керек. Олар қалада тұрған бөлімдерін де көпір айналасындағы гарнизонға көмектесуге шақыруы ықтимал. Мейлі! Келсін!»

	Тас жол бойында жатқандарға Лебедев күш бере сөйледі.

	– Қазір, мына сендерге темір жол рельсін істен шығарысымен, Ақәділовтың бөлімі көмекке келеді, – деді.

	Жел дауылға айналды. Ышқынып, үйіріліп, ойнақ салып ішін тартып тұр... Жерге етпетінен жабысып жатқан Володя ішінен: «Соқ дауыл! Соға түс! Сен де көмектес бізге» – деп қалды.

	Сол сәтте, аспанға атылған қызыл ракета көрінді.

	Сол ракета «шабыңдар жауға, жойыңдар оны!» – деп, жар салып бара жатқандай болды. Дүние азан-қазан, астан-кестен болды да қалды. Бірінен соң бірі жарқ-жұрқ етіп жарылған тол жер қыртысын қақыратып, әлем біткенді күңірентіп, дірдек қақтырды. Пулемет пен автоматтар да сақылдап, жалын құсып, гүрілдей жөнелді. Екі жақтың да ерсілі-қарсылы ысылдап, сумаңдай ұшқан оғы жер бетін тұс-тұстан осып-осып өтті. Қара жер ыңыранып, өксіп қоя берген сияқтанды.

	Темір жол гүрс-гүрс етіп, ана жерден де, мына жерден де тас-талқан болды. Бронепоезд өте алмай, өкіріп-бақырып орнында тұрып қалды. Алға қарай бір қадам баса алатын шамасы жоқ.

	Жау да жандәрмен іске кірісті. Станция бойындағы батальон шабуылға шығып, партизандар шебін бұзып, көпірдегі бөліміне өтуге көп әрекет жасады.

	Бірақ бірнеше шабуылы қанға көміліп, көптеген адамының өлімімен тынды. Енді қардай жауған партизан оғы жаудың басын көтертпей қойды.

	Партизандардың әрбіреуінің бойына осы сапар алып күш біткен сияқты.

	Бұлардың шебі болат тор құрып қойғандай шыңдала, күшейе түсті. Алыс-жұлыс басталғалы бір сағаттан асып кетті. Екі жақ та күңіренте соғып тұр. Бір мезгілде жау бөлімдеріне жаңа күш қосылғаны да байқалды.. Жау тас жолды қоршап жатқан партизан бөліміне шабуылды еселей түсті. Оқ нөсердей жауып кетті. Бас көтертпейді. Мұны сезген партизан бөлімдерінің оң жақ қапталда жатқандары да тас жолдағы бөлімге көмекке келді. Партизан бөлімдері кенет атуды тоқтатып, қараңғы түнде үні өше қалған пулеметті алдыңғы жаққа кезеп, жым-жырт жата қалды.

	Енді осы толасты сезінген жау әскерлері станцияны қақ жарып, алдыартына қарамай бірнеше машинаға тиеліп алып, тас жолмен жөңкітіп келе жатқан түрі бар. Алдында жеңіл машинаға мінген, өзінше батырсынған біреуі келе жатты. Қараңғыда жеңіл машинаны тани кеткен Володя:

	– Мына келе жатқан, жаңылмасам, Ранкенаудың машинасы, – деді.

	– Онда, сәтінің түскені-ақ! – Мина қойылған жол бөлшегіне, сөйткенше болмай, адам тиелген бірнеше жүк машинасы шыға келді.

	Сол-ақ екен, Володя Ранкенаудың жеңіл машинасын өткізіп жіберді де, қолындағы қос шнурдың екі басын қоса қойды. Аспан да, жер де гүрс-гүрс етіп, құлақты жарған ащы дауыс шықты. Қара жер дір ете қалды. Жау солдаттары отырған алдыңғы машина әуе екпінінен ас панға ұшты. Машиналар аспанға көтеріліп барады да, борша-боршасы шығып, қайтадан жер сүзеді. Істің қиынға айналғанын сезіп, жаудың арт жағындағы машиналары кейін қарай жалт берді.

	Ранкенаудың машинасын Володя минадан әдейі аман өткізіп жіберген болатын. Енді ол жеңіл машинаны оң бүйірінен бронь тесетін оқпен моторын көздеп басып-басып қалды. Машина пыс-пыс етіп, бірден кілт тоқтады. Өкпе тұста жатқан партизандар бірден жеңіл машинаны қоршап алды.

	Машинада отырған Ранкенау торға ілінгенін бірден сезіп, ыршып жерге түсіп, бастабында айбар көрсетті. Күні кеше фюрерден атақ алған полковник емес пе, құтылып кетпек болды ма, әлде әбден күші мен еркін жүріп қалғандықтан бұл жұртты менсіне қоймай жатыр ма, әйтеуір, айнала атысуға бел байлап өзінше автоматын ойната жөнелді.

	Оның ойы аз да болса, партизандарды маңайына дарытпай қарсыласу, тойтарыс бере тұру еді. Соңында қалған неміс бөлімі атакаға шығып, өзін босатып алады деген үміттен де құр алақан емес-ті. Партизандар негізгі күшін осы жолдың маңына салып, неміс бөлімдерін ілгері жібермей ұстап тұрғанын асқақ полковник ескере қоймаған.

	Володя бұқпантайлап машинаның екінші жағынан келді. Шофер оққа ұшқан екен. Машинаның екінші бетінде Ранкенау автоматын безілдетіп отыр. Володя бүркіттей оның үстіне қона түсті. Дәл осы кезде Володяға көмекке Шура мен Жылбек те жеткен-ді.

	Ранкенаудың автоматын, басқа да қару-жарағын Володя сыпырып алды.

	– Полковник мырза, – деді ол кекетіп, – атысып әуре болмаңыз!

	Солдаттарыңыз да жетіп жатыр ғой!..

	Олар бірден Ранкенауды сүйреп шығарды, кейінірек бір тасалау жерге дедек қақтырып ала жөнелді.

	Қызыл ракета көрінісімен, мана көпірге де шабуыл басталған. Петр Иванович Шилин бастаған бөлім борап тұрған оқтың астымен шабуылдаушылардың жолын ашуға кіріскен. Сым темірден құрылған торды ол бірнеше жерден кесті де, мина ұстайтын аппаратпен жолды мина ауынан арши бастады. Бұлар жолдың ең соңғы бөлшегін минадан тазартып бола бергенде, Шилин жатқан жерге жау снаряді гүрс ете қалды. Снаряд жарықшағы Шилиннің бір қолының басына тиді. Қан бұрқ ете қалды. Өзінің жараланғанына қарамастан ол алға ілгерілей түсті.

	Партизандар жан-жақтан андыздай көтеріліп, шабуылды үдете түсіп, алғы бөлімдері жаудың бекінісіне де жетті. Немістер енді бұл жақтағы бекіністерін тастап, темір жолдың екінші бетіне қарай шегінді.

	Мұны бақылап жатқан Павел Смирнов бөлімшесі ілгері қарай жүгірді.

	Көпірге жақын, ұрымтал жерге келді де:

	– Бізге көпірдің оң жақ діңгегіне жету керек. Кеттік! – деп қасындағылардың алдына шығып, еңкейген бойы жүгіре жөнелді.

	Павел келе көпірдің жуан діңгегіне жабысты. Батырханның арқасындағы тол толтырылған дорбаны Тамара үшеуі жоғары көтеріп, діңгектің бір жағына ұзын сыммен қапсыра байлады. Өзінің арқалап келген толын да діңгектің екінші бетіне ілді. Сөйтті де, жарғыш запалға от алғыш шнурды кигізді. Қалтасынан сіріңкесін алып, Павлик шнурды тұтатты да, «ал кеттік» деп кейін қарай жүгірді.

	Павлик орман шетіне жете бергенде, кеудесінен бір күш қағып қалғандай, абайсызда ұшып түсті. Қасында қатарласа жүгіріп келе жатқан Батырхан Павликтің жаралы болып құлағанын бірден біліп, оны арқасына жатқызып, ілгері қарай ала жөнелді. Тамара да бұлардан қалмай жер бауырлай берді.

	Павликтің бөлімшесі ұбап-шұбап орман шетіне жете бергенде-ақ, діңгекке байланған тол жарылып, дүниені күңіреніп, көпірдің жартысын екпінімен жұлып әкетті де, аспандатып жоғары шығарып, өзеннің суына апарып гүрс еткізіп бір-ақ қойды.

	Көпірдің аспанға ұшқанын көріп отырған Коротченко енді шабуылды тоқтатып, кейін шегінуді бұйырды. Ақ ракета зырылдап аспанға тік ұшты. Темір жолдың әр жеріне ұзыннан-ұзақ қойылған сақшылар ақ ракетаны қайталап атып, лезде Белинковичи түбінде ұрыс жүргізіп жатқан Петр Васильевичке де жеткізді. Бұл белгіні көрген партизан бөлімдері келісілген межелі жерлерге қарай өз беттерімен лек-лек шегініп жатты.

	Батырхан жаралы Павликті көтерген бойы, оны дәрігерлік көмек көрсететін орынға алып келді. Бұл араға Тамара да жеткен. Бірақ ол тым халсіз күйде екен. Тамара өзінің жаралы болғанын ешкімге айтпаған көрінеді. Оның санына оқ тиіпті.

	Күн төбеге келіп қалған мезгіл. Межелі жерге партизан топтары жан-жақтан келіп жатыр. Жұрт көңілді. Аспанда бір шөкім де бұлт жоқ. Жайма-шумақ бола қалған. Тынық күн маужырап, көзге тыныштықтың жақындығын елестетеді. Тимофей Михайлович та жымыңдап, мұртынан күледі. Командованиенің тапсырмасын орындағанына ол да разы. Тек қана Павлик пен Тамаранын жараланғаны ғана көңіліне дақ салғандай.

	– Жолдас командир, сіздің тапсырмаңыз бойынша Павлик пен Тамараның жарасын көріп шықтым. Ешқандай қауіп жоқ, екеуі де тәуір болады, – деді бригада дәрігері.

	Дәрігердің бұл жақсы хабары Тимофей Михайловичтің онсыз да көтеріңкі көңілін онан арман өсіре түсті.

	– Бұл жерде көп аялдауға болмайды. Ілгері қарай жүрген жөн, – деген бұйрық болды. Партизандар жүріп кетті.



	IV

	Неміс әскерінің полковник формасында таза киінген Ранкенаудың қазір басы салбырап кетіпті. Өз-өзінен ісініп, ешбір жанды менсінбей, жұрттың бәрін жұтып қоятындай ысқырып жүретін полковник қазір жүнделген әтешке ұқсайды. Қойын-қонышы толған қарудан да жұрдай болыпты. Оның қылышы мен пистолетін Володя тағып алыпты. Айдардан да, айбардан да айырылған.

	Оны күні кеше ғана өзі «партизансың» деп қинаған, шешесін өлтірген адамы – Володя алдына салып айдап келеді.

	– Мені қайтесіңдер?

	– «Адамгершілік» мінезіңді ескеріп, сені сый-сияпатпен үйіңе қайтарамыз!..

	Шура күліп жіберді.

	Шаңқай түс. Күн шайдай ашық. Туған жердің биязы әуесі жанға тыныш, көңілге тоқ, мүлгіп қалыпты. Баяу соққан самал жел күмістей сыңғырлаған орман жапырақтарын ақ бас толқындай теңселтіп, жеңіл, сазды бір күй шертіп тұрғандай көрінді. Жел үні саусақтарынан бал тамған өнерлі күйшіге ұқсайды. Дәл осы бір күн – бейбітшілікті елестеткендей, келешек тыныштық өмірдің нышаны іспеттес еді.

	Жол әлі ұзақ, шегіне көз жетпейді. Бірі жаяу, бірі атта, енді бірі арбалы партизан лектері тасыған сеңдей, орман-орманды қуалап, шеру тартып келеді. Оларда бүгін сенім күшті, қуаныш та мол. Олар бүгін жауын жеңіп қайтты. Бұл өзі шағын ғана жеңіс. Бірақ осы шағын жеңіс келешек ұлы жеңістің мысалындай. Міне фашистың бір баскесері, Гитлердің бір сілімтігі Шура мен Володяның алдында келеді. Бұл екеуі қазір бір Ранкенауды ғана емес, бүтін фашизмді айдап келе жатқандай сезінді. Бұлар тұтқын жауды қақпалап, қалың орман ішіндегі соқпақпен ілгері қарай тарта берді.





