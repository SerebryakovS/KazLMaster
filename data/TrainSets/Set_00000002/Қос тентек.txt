	Əлдихан Қалдыбаев

	Қос тентек



	Шағын хикаят





БІР РЕНІШ, БІР ҚУАНЫШ




	Марат балалармен ұзақ ойнап, түсте үйіне келсе, мама-ағашта атасының аты байлаулы тұр. Мараттың атасы Əшір Төменсазда кеңшардың қойын бағады. Ол кісі тек айлық ақшасын аларда болмаса, келмейді. Үнемі аға шопан Қуаттардың үйінде жүреді.

	Марат атты көрген бойда қуанып кетті. Атасы келді дегенше, құт-береке келді демейсің бе?

	«Атам үйде қазір шай ішіп отырған шығар. Шай ішіп болған соң, Шолпан екеуімізді ертіп дүкенге барады. Кəмпиттің қандай түрін алдырсам екен, ə?»

	Марат осы оймен желпініп үйге асығып-аптығып кіріп келіп еді, атасы жоқ болып шықты. Қазандағы сүр иісі мұрынды жарып, бүлкілдеп буы шығып, қайнап жатыр. Апасы нан илеп отыр. Қимылы ширақ, асығатын сияқты.

	– Апа, атам қайда?

	– Атаң кеңсе жаққа кетті, қазір келеді. Асығыс екен. Тамағы ертерек дайын болсын. Даладан шапшаң отын əкеліп, отқа сала қойшы, қазан қаттырақ қайнасын. Нанын илеп боп қалдым, – деді апасы дəл Мараттың келуін күтіп отырғандай.

	Шолпан да:

	– Атам бүгін қонбайды. Олардың қойлары қоздағалы жатыр, – деді.

	Марат атасын үйден таппағанына біртүрлі жасып қалды.

	«Апамдікі не, Шолпан тұрып, мені жұмсағаны?»

	Бірақ атасы үшін жасалып жатыр ғой бұл тамақ. Ол, мүмкін, жолай дүкеннен кəмпит, печенье құшақтап келер. Оның ар жағында қазір атасы келіп, Шолпан екеуі мойнына секіріп еркелей бастағанда, Шолпан бірдеңеден дау шығарып: «Жаңа атамның тамағы жылдам дайын болсын, даладан отын əкеле ғой дегенде, тіл алмай қойғаның қайда?» – десе, не бетін айтпақ.

	Марат сыртқы есікті ашып, далаға шыға беріп еді, жанында бір бейтаныс жас жігіт бар атасы кақпадан кіріп келеді екен. Мараттың бұрын-соңды көрмеген адамы. Жан-жақтағы туыс-жекжаттарын есіне алды. Ешқайсысына ұқсамайды. Марат аңтарылып, қалшиып табалдырықта тұрып қалды.

	Бейтаныс жігіт таңырқап Маратқа қарап:

	– Ақсақал, мынау сіздің жігіт пе? Аты кім? – деді.

	– Иə. Марат. Балам, ағаңа сəлем бермейсің бе? – деді атасы күлімсіреп.

	Атасының бейтаныс кісінің көзінше ескерту жасағанына Марат қатты қысылып қалды. Жерге қараған күйі қораның бұрышында үюлі жатқан отынға қарай жүгіріп кетті.

	Ол даладан отын құшақтап үйге кірсе, апасы:

	– Жатам десең, жата ғой. Төргі үй бос тұр, оңаша, тыныш. Мына бір қос тентегіміз болмаса, шу жоқ. Бұларды өзің бойыңа үйір қылмасаң болғаны, – деп жатыр екен.

	– Жарайды, жатайын, апа. Бала деген қайта жақсы емес пе?..

	– Атың кім, шырағым?

	– Əбіл.

	– Қандай практика еді оның, қарағым?

	Мараттың атасы бұл жайға əбден қанығып алған екен, Əбілден бұрын:

	– Қандай дерің бар ма, мектепке келгеннен кейін бала оқытады да. Мұғалім болуды үйренеді екен, – деді.

	– Марат тым сотанақ еді, жақсы болды ғой. Енді қайтер екен? Мұғалімнің көзінше бұзақылық жасар ма екен?

	Апасының мына сөзі Маратқа жығылған үстіне жұдырық болды. Екі бетінің ұшы қызарып кетті. «Нұрғайша апай айтқан студент-практиканттар осылар екен ғой. Білмей қалдым ғой, білгенде жаңа бас киімімді алғанда, соның өзі-ақ жетіп жатыр еді-ау! Əттеген-ай!» – деп іштей өкініп қалды.

	Пешке отын салып жатып көзінің астымен Шолпанға қарап еді, жүзінде түк те қысылғандық жоқ, «Үйімізге мұғалім жататын болды. Қандай тамаша» дегендей қуанышты күлімсіреп отыр екен.

	Маратқа осы сəтте бүкіл Қаракемерде Шолпаннан бақытты адам жоқ тəрізді боп көрінді.

	Мараттың мүшкіл халін сезді білем, Əбіл:

	– Марат жақсы жігіт сияқты ғой өзі. Сотанақтығы қай жағында мұның? Апасына көмектесіп, от жағып жатыр, – деп жылы ұшырады.

	Бұл сөз Мараттың көңіліне демеу боп, аз да болса жадырап қалды. «Жаңа тіл ала қойғаным мұндай жақсы болар ма. Əйтпесе, нағыз масқара болатын екен» деп ойлады. Қуанғаны сонша, қазірдің өзінде далаға шығып, маңайдағы балаларға түгел осыларды жариялап шыққысы келді.





ӨЛЕҢ ЖАТТАУ




	Мараттың атасы асын ішкеннен кейін кетіп қалды. Əбіл ол кісі кетпей тұрып-ақ чемоданын көтеріп əкелген. Бұрын атасы келіп, қайта кеткен күні Марат қоңылтақсып, бірдеңе жетпей тұрғандай боп елегізуші еді. Бүгін түк те олай емес, қайта үй іші жанданып, береке кіріп қалғандай. Мараттың апасы да ерекше жайдарыланып, көп əңгіме айтты. Мараттың ағасы Құдаш пен əпкесі Алманың Алматыда оқып жүргенін, олардан үлкен екі əпкесін ұзатып жібергенін, қазір қолдарында Шолпан мен Марат қана барын апасы жайдарыланып отырып ұзақ əңгімеледі. Осы əңгіменің бəрін Марат пен Шолпан да жаңадан естіп отырғанға ұқсап, бар зейіндерімен ұйып тыңдады.

	Əңгімеден соң Əбіл түпкі үйге кіріп, үйіне хат жазып отыр еді, жанына «Балдырғанның» бірнеше санын құшақтап Шолпан келді. Əрқайсысын бір шұқылап ашып, суреттерін көріп отырды да, Əбіл хатын жазып болып, орнынан қозғала бергенде:

	– Аға, оқып берші, – деп журналдың бірін алдына қарай ысыра салды.

	Сол сəтте Шолпанның қызылшырайлы сүйкімді домалақ бетіне ұяңдық ұялап, нұрланып кетті. Шарасында мөлдіреп тұрған бота көзі «Аға, оқыңызшы енді» дегендей жасаурап барады. Бантик таққан шоқ тұлымы да желп-желп етіп, Əбілді асықтырғандай болды.

	– Өзің айта қойшы, қайсысын оқиын.

	– Мынаны, «Орман қызын» оқыңыз, – деп Шолпан жіңішке сұқ қолымен «Тұманбай Молдағалиев» деген жазуды көрсетті.

	– Шолпан, андағы көрсетіп тұрғаның осыны жазған ақын ағаңның аты мен фамилиясы. «Орман қызы» деген мына үлкен қызыл жазулар. Ал мынау – сол ақын ағаңның суреті.

	– Суретін де сол кісінің өзі салған ба? Ол кісі неге сиямен жазбайды? – Шолпан анықтап байқайыншы дегендей жазуларға жіті үңіліп кетті.

	– Шолпан, ол ағаң мұны о баста сиямен жазған. Суретін суретші салған. Сен сияқты балалардың бəріне журнал керек. Ол журналдың бəріне қашанғы сиямен жазып отырмақ. Журналға басқанда осындай боп түседі. Оны өзің кейін үлкейгенде түсінетін боласың. Кəне, енді тыңда, оқиын.

	Əбіл «Орман қызын» асықпай баппен оқи бастады. Шолпан үн-түнсіз қалшиып тыңдап отырып, бір уақытта:

	– Аға, жылдам оқыңызшы, – деді.

	– Немене, Шолпан, жалықтың ба?

	– Жоқ.

	– Ендеше, неге асығасың?

	– Қыз ертерек атасы мен апасына барсын.

	Шолпан «Орман қызын» бұрыннан біледі екен. Оның түсінігіне жеңіл болсын деп, жай оқып отырғанының бекер екенін білді де, Əбіл судыратып тез оқып шықты.

	– Ал енді қайсысын оқиық?

	Шолпан журналдың он сегізінші бетін ашып, «Қарындасым бар менің» деген өлеңді көрсетті. Əбіл мəнерлеп оқып берді де, Шолпанға мынадай сұрақ қойды:

	– Шолпан, өзің оқи аласың ба?

	– Жоқ. Маған Алма тəтем келгенде оқып береді.

	– Ал əйтпесе мен осыны дауыстап қайта-қайта оқиын, сен жаттап ал. Тəтең келгенде судыратып оқып бересің өзіне.

	Бұл сөзді төсегінде жатқан Мараттың құлағы шалып қалды. Шолпанның түк жатырқамай, Əбілмен шүйіркелесіп кеткеніне бағанадан бері таңданып, төргі үйге құлағын тігіп жатқан. «Апыр-ай, маған да жаттатпас па екен?» деген оймен есіктен басын қылтита беріп еді, Əбілдің:

	– Марат, сен де жаттайсың ба? Жаттасаң, кел. Екеуің қатар отыра қалыңдар, – дегені ғой. Əбілдің өз ойының дəл үстінен түскені мұндай жақсы болар ма, Марат жүгіріп кеп, Шолпанның жанындағы бос орындыққа отыра кетті.

	– Ал, тынышталыңдар, бастаймыз.



	– Апам жоқ-та бөл-ме-ні

	Қоя-тұ-ғын та-за-лап,

	Біл-гі-сі кеп əр-не-ні,

	Сұ-рай-тын ыл-ғи ма-за-лап,

	Қа-рын-да-сым бар ме-нің.



	Əбіл əр сөзді буын ретімен созып-созып оқыды.

	– Ал, кəне, бəріміз қосылып айтайық.

	Үшеуі əлденеше рет қосылып айтып шықты.

	– Шолпан, өзің айтып көрші.

	Шолпан мүдірместен тақылдатып айтып берді.

	– Марат, енді сен айта қойшы.



	– А-пам жоқта бөлмені

	Қоя-тұғын таза-лап.

	Біл... біл... білейін...



	– деп Марат тұтығып тұрып қалды. Шолпан бұған мəз болып сықылықтап күліп:

	– Иə, саған, солай ма екен? «Білейін» деп емес,



	Білгісі кеп əрнені

	Сұрай-тын ылғи мазалап

	Қарындасым бар менің,



	– деді.

	Əбіл де Шолпанға ілесе күлді. Маратқа қайта айтқызып еді, тағы жаңылды. Бұл жолы мүлт кеткеніне Марат намыстанып қалды. Екі қолымен бетін басып жылап жіберді.

	Жаңа ғана шат күлкіден езуін жия алмай отырған Əбілдің жүзіне өкініш ұялай берді. Маратты ыза қылу үшін əдейі күлгендей боп, тым ыңғайсызданып:

	– Енді жаңылмайсың. Қайта айтып көрші, нанбасаң. Ал, кəне, қайта айт, – деп, сасқанынан Маратты қолпаштай бастады.

	Марат шын күйініп отырған, айта жөнелді. Дəл жаңылатын жеріне келе бергенде, Əбіл «білгісі кеп» деп сүйемелдей қойып еді. Марат аяқ жағын іліп əкетті.

	– Міне, азамат! Енді екінші шумағын жаттайық. Ерегіскенде қазір Шолпаннан озып шықшы осы.



	Ұ-нат-пай-тын еш-кім-ді,

	Қал-са е-гер өк-пе-леп.

	Ки-гі-зе-тін кеп-кем-ді

	Көң-лі кел-се шөт-ке-леп,

	Қарындасым бар менің.



	– Ал, кəне, бəріміз қосылып айтайық.

	– Ұ-нат-пай-тын, – деп айта беріп,

	Əбіл Маратқа қараған. Марат көзінің қиығымен журналды тесіп отыр екен. Əбіл Мараттың жаңағы жолы жаңыла беруінің сырын дереу түсіне қойды. Журналды жауып қойып, үш рет қайталап айтып шықты.

	– Марат, өзің айтып көрші, ал.

	Бұл жолы Марат та, Шолпан да жаңылмады.

	– Марат, сені Шолпаннан неге қалып қойды десем, журналға ұрланып үңіліп, көңілің бөлінеді екен ғой. Бір нəрсемен айналысып отырып, назарыңды басқаға бұрмаған жөн. Оныңды көріп қалғаным жақсы болды. Шолпаннан озып шықтың. Қалғанын ертең жаттайық, бүгінге осы да жетер, – деп Əбіл журналды жаба салды.

	«Ой, пəле-ай, қайдан біліп қойды екен! Біліп қалғаны да жақсы болды, озып шықтым» деп ойлап, Марат əжептəуір көтеріліп қалды. Əбілдің Маратқа «Шолпаннан озып шықтың» дегеніне Шолпан:

	– Иə, озған жоқ. Сіз Маратқа бұрын айтқыздыңыз ғой, – деп ашуланып бұртиды.

	– Жаңа сен бұрын айтқансың. Бұл жолы Марат бұрын айтты. Екеуің де бірдейсіңдер. Маратты қайта-қайта қалдыра беруге бола ма? Ендігі жолы алдымен сен айтасың, – деді Əбіл Шолпанға.

	Шолпан жадырап сала берді.





ШАШ АЛУ




	Марат даладан кіріп келген қалпы қолын да жумады, бас киімін де алмады, орындыққа апыл-ғұпыл отыра салып, қасыққа жармасты.

	– Марат, тамақ ішкенде бас киімді алып отыру керек, – деді Əбіл оның бұл қылығын жақтырмай.

	Марат сол қолымен кепкасын басынан алды да, төрге қарай лақтырып жіберді.

	– Сөйтеді бұл. Осы баланы қолға алшы өзің, қарағым. Көрдің бе, киімін қай жер болса, сол жерге лақтыра салады. Бар, анауыңды іліп қой, – деп Жібек апай Маратқа дүрсе қоя берді.

	Жайшылықта болса, тіпті тіл алмауға болар еді. Қазір Əбіл ағайдың алдында жағдай мүлде басқаша. Марат:

	«Мына, апамды-ай, масқара қылды-ау! Ілсем, іліп қояйыншы», – деп, кепкасы түскен жаққа қарай беттеді. Апасы Мараттың шашы өсіп кеткенін көрді.

	«Қап, атасы келгенде көрмегенімізді қарашы!

	Əбіл шаш ала алмас па екен? Əй, бірақ оқып жүрген балалар шаш алуды біледі дейсің бе? Ауыртады деп зар илейді. Ауыртса да Нүскеннің атасына алдырмаса, болмайды екен» деп ойлады ол. Сонан соң Маратқа:

	– Марат, тамағыңды ішкен соң, Нүскеннің атасына шашыңды алдырып келмесең, өсіп кетіпті ғой, – деді.

	– Əли атам ауыртады. Кесіп алады. Алдырмаймын, керегі жоқ, – деп Марат без ете түсті.

	– Бұл үйде ұстара бар ма?

	– Бар.

	Марат орнынан атып тұрып, суырмаға қарай тұра жүгірді. Мараттың апасы «шын айтып отыр ма?» дегендей, Əбілге күдіктене қарады. «Жып ете түсуін» деп ішінен Маратты да жақтырмай қалды. Марат ұстараны алып келіп, Əбілге ұстата салды.

	– Шашыңды жібіт те, мына орындыққа отыра ғой, сыпырып тастайын, – деді Əбіл ұстараны жанып-жанып алып.

	«Ауыртар ма екен, қайтер екен? Əли атама-ақ алдырсам ба екен? Мейлі, енді не болса да бір рет алдырып көрейін» деп Марат жүрексініп орындыққа əзер отырды. Ұстара сыр етіп төбесінен бір жүріп өткенде, иығын қиқаң еткізіп бұға қалды.

	– Қорықпа, Марат. Əлдекімге ұқсап бұққаның нең? Марат қайта жөнделіп отыра бергенде, ұстара жүзі жүріп берді. Əбіл ұстарамен емес, алақанымен ғана сипап өткендей болды. Тағы сипады, тағы сипады. Ұстара жүзі бір орнын қайта баспады. Марат көзін жұмып, мүлгіп отыр. Қалғып кете жаздады. Əли атасының шаш алғаны келді көз алдына. Мараттың басын екі тізесімен мықтап қысып алатын. Ауырсынып, қыңқылдаса:

	– Тəйт əрі, жаман неме! Жаның шығып бара ма? Осы күнгінің балалары жасық туады білем. Шашымызды қабырғамен алып жатса да былқ етпеуші ек. Қап, əттеген-ай! Мына жерін кесіп алғанымды қарашы. Қан шыққаны жақсы. Болмаса, шайтан басыңды қауақ қылып алады, – деуші еді.

	– Мінеки, алып та біттік. Қалғып кеткеннен саумысың өзің? «Апыр-ау, шынымен алып бітті ме?»

	Марат айнаға қарады. Əли атасы алғанда өтпес шалғының артында қалған сояудай боп, төбесінің əр жерінде едірейіп шаш тұрушы еді. Қазір басы жұмыртқадай боп жылтырап тұр. Шашы туғалы мұндай əйбат боп алынып көрген емес. Қуанып кеткен ол Əбілге:

	– Аға, шашымды енді үнемі сізге алдырып тұрамын, түк ауырған жоқ, – деді.

	Аз-ақ күннің ішінде Əбіл Марат пен Шолпанға туған ағасындай боп кетті. Əсіресе, Марат шашын алғызғалы Əбілді жанындай жақсы көріп сыйлайды. Əбіл бірдеңеге жұмсаса-ақ, елпілдеп ұшып тұрады. «Дүниеде Əбілден жақсы адам бар ма екен! Кітап оқып бер десең, кітап оқып береді, ертек айт десең, ертек айтады. Бəрінен де шаш алғанын айтсайшы!»

	Бүгін Əбіл түскі тамаққа кеш келді. Ол келгенде Жібек апай үйде жоқ, тек Марат пен Шолпан ғана бар-ды.

	– Марат, апаң қайда?

	– Əли атамның тандырына нан жабуға кетті.

	– Мен мектепке қазір қайта баруым керек еді. Айран ұйыса, əкелші, нан турап жеп кете қояйын.

	Марат дөңгелек үстелге дастарқан жайып, нан əкелді.

	Əбіл турай бастады.

	– Мен де айран ішем, – деді Шолпан да үстелдің бір шетіне отырып жатып. Марат Шолпан естімейтіндей етіп Əбілдің құлағына:

	– Аға, сізді жақсы көрем. Сізге бірінші құйып əкелейін. Содан кейін Шолпанға айран жоқ дей салайық, – деп сыбырлады.

	Əбіл Мараттың құлағына:

	– Қой, оның не? Мен бөлектеніп қалай ішемін? Болмайды, – деді.

	– Онда мен Шолпанға да, сізге де айран бермеймін.

	Құйып əкелмеймін.

	– Мейлің, өзіміз-ақ құйып ішеміз.

	– Мен қазір «айранның бəрін құртты» деп апама барып айтамын. Онда қайтесіз?

	– Апаң не қылады? Айран ішпе дей ме? Бар, айта бер. Марат аяқастынан сынапша бұзылып, шынымен апасы-

	на айтпақ боп далаға шығып кетгі. Əбіл мен Шолпан үн-түнсіз айранға тойып алды. Маратқа жолда: «Менен Шолпанды жақсы көреді екен ғой. Əйтпесе неге өзіне құйып бергенді іше бермейді? Шолпанға беремін бе, бермеймін бе, не жұмысы бар?» деген қызғанышты ойлар келді. Апасына келіп:

	– Апа, аналар айранды құртып жатыр, – деді.

	– Неғып құртты? Төгіп алды ма?

	– Ішіп жатыр.

	– Ішсе ішсін. Оны не деп айтып тұрсың? Марат сөз таппай жерге қарады.





ТЕРЕЗЕ ҚАҚПАҒЫ




	Əбіл жұмыстан шаршап келіп, төсекке жантайып кітап оқып жатқан. Кітаптың қызығы біржола баурап алып, басқа дүниені ұмыттырып жіберіп еді. Кенет терезенің қақпағы сатыр-сұтыр жабылды да, əп-сəтте үйдің іші қап-қараңғы болып кетті.

	Пəле Мараттан болған екен. Ол терезенің бір жақ қақпағын ашып, сықылықтай күлді де, қайта жаба қойды.

	– Қой, Марат, кітап оқиын, терезені ашып қойшы.

	Марат қақпақты тағы ашты да, Əбілді мазақтағандай мұрнын тыржитып, басын бұлғаң-бұлғаң еткізіп, тағы жаба салды. Бүйтіп тілімді алмайды деген Əбілдің ойында жоқ еді. «Апырым-ау, не жазып қалып едім?» – деп таңданды. Маратқа сəл ренжіңкіреп, терезе алдына келді.

	– Марат, сен жақсы жігіт едің ғой, ашшы, айналайын.

	– Ашпаймын.

	– Кешке қызық-қызық ертегі айтып берейін, қазір кітап оқиын, ашшы.

	– Ертегіңіздің керегі жоқ. Тыңдамаймын. Сіз Шолпанды жақсы көресіз, соған айта беріңіз.

	– Кешегіні айтып тұрсың ба? Онда өзіңдікі жөн емес қой, қарашы, шашың да өсіп қалды. Өскен соң, əнеугүнгіден де əдемі етіп түк ауыртпай сыпырып тастаймын, ашшы енді.

	– Əли атам-ақ алады.

	– Өткенде атам ауыртады, енді сізге алдырып тұрамын дегенің қайда?

	– Ауыртса мейлі, ол – біздің туысқан, өзімнің атам. Марат Əбілдің алдаусыратқанына көнбек тұрмақ, ере-

	гісе түсті. Қайдан сап ете қалғаны белгісіз, Əбілдің есіне терезенің желдеткіші түсе кеткені. Бағанадан бері Маратқа жалынғанының бəрі Əбілге зая көрінді. Желдеткіш сыртқа қарай ашылатын, ептеп итеріп еді, терезе қақпағына барып тірелді. Күшін салып қатты итеріп қалды. Марат қақпақты іргетасқа шығып алып басып тұрған, ол енді қапелімде ашылып кетіп, сырып жіберді де, жерге құлап түсті.

	«Өз үйімнің терезесі, қақпағын жабам ба, қоям ба, онда Əбілдің жұмысы қанша? Онымен қоймай, итеріп жібергенін қарашы, ей?»

	Марат осындай қияңқы оймен қорланғандай, еш жері ауырмаса да орнынан бақыра түрегелді. Қыңырлығы ғой, болмаса бүліне қалатын ештеңе жоқ, іргетас ап-аласа болатын.

	– Ештеңе етпейді. Өзің ғой, енді нең бар тыныш тұрған тереземен алысып? «Ғарышкер боламын» дейтінің қайда? Ғарышкер болатын бала ап-аласа жерден құлағанға да жылай ма екен? Соған шынымен-ақ жылаймысың, жаман балалар құсап, қой, – деді Əбіл Мараттың намысына тигізе. Марат тыңдаған жоқ, жылаған бойы үйді айналып кетті.

	Əбіл «Шынымен құтылдым ба?» деп төсекке қайта жантая беріп еді, Марат үйге кіріп келді. Долылығы сыртына теуіп, аузы бұртиып, көзі қызарып кетіпті. Белдігін шешіп алыпты. Əбілді ұрмақ ойы бар.

	Қайтер екен деп, Əбіл ашулы кейіппен көзінен айбар шаша қарады. Марат сескеніп қалт тоқтады.

	– Ұрам, ұрам. Неге итеріп жібересіз?

	– Сенің мұғалімің Нұрғайша апай ғой. «Үлкеннің тілін алма. Белдігіңмен кісіні ұр» деп үйретіп пе еді? Ертең ол кісіге осыныңды айтып барамын. Сыныбыңның талқысына саламын. Ал қазір бар, – деп, Əбіл зекіп тастады.

	Бұл Əбілдің жай жасқайын дегені. Əйтпесе осы күнге дейін Жібек апай ренжіп қалар деп, Марат пен Шолпанға қатты сөйлеп те көрген емес.

	Апайынан жасқанды ма, жоқ, шынымен ұрар деді ме, Марат не істерін білмей, жүні жығылып состиып тұрып қалды. Сөйтті де:

	– Апама айтам. Үйден шығарып жібереміз, – деп долдана бақырып жылап, үйден шығып кетті.

	Жібек апай алты жасар Шолпан екеуі дүкенге кеткен. Əбіл біртүрлі ыңғайсызданып, ол кісі келгенше жұбатып қоймақшы боп далаға шықса, есік алдында Марат шешесіне:

	– Əбіл аға ұрды, – деп шімірікпестен соғып тұр екен.

	Апай сеніп қалған ба, Əбілді көре салып:

	– Əбіл шырағым, оның не, кішкене баламен бала боп, – деді.

	Əбілдің екі беті ду етіп, қызарып кетті.

	– Марат, мен ұрдым ба сені? Сөйтіп өтірік айтуға бола ма екен? – деуге ғана шамасы келді. Онан əрі аузына сөз түспей, булығып қалды. Марат үндей алмай төмен қарап, аяғының басымен жер шұқи берді.

	Жібек апай іс мəніне дереу түсіне қойды:

	– Қара, мұның өтірік айтуын, – деп Маратқа тұра ұмтылды. Марат зыта жөнелді.

	– Əй, осыдан үйге келмей кеткеніңді көремін. Айтпады деме, мойныңды жұлам, – деп, апасы бұлқан-талқан боп ұрысып қала берді.

	– Маратқа тимей-ақ қойыңыз, апа. Өзіміз-ақ татуласып кетеміз. Білместік жасаған шығар, бір жолға кешіріңіз, – деді Əбіл басу айтып.

	Кешкі астан кейін:

	– Ертегі айтып берші, аға, – деп Əбілдің жанына Шолпан келді. Əбілге ертегі айтқызу – Марат екеуінің күндегі əдеті. Күндізгісінен ұялып Марат анадай жерде томсырайып жақындай алмай тұр.

	Əбілдің ойына бір қулық түсе кетті:

	– Менің бөлмеме жүр, Шолпан. Сонда барып айтамын. Өте қызық ертегі, – деп, Əбіл Маратқа көзінің астымен қарап қойды.

	– Марат та жүрсін қызық болса, – деді Шолпан жұлып алғандай.

	Марат ызаға булығып, иегі кемсеңдеп жыларманға келді.

	– Марат, жүре ғой. Күнде екеуіңе айтушы емес пе едім. Жүр, – деді Əбіл оны қолынан жетелеп. Марат үндемей жерге қарап келеді.

	Кенет Марат:

	– Аға, күндегі айтатын ертегіңізді кітаптан оқушы ма едіңіз? – деді.

	– Иə, Марат. Күндіз оқып алып, кешке сендерге айтып беретінмін, – деді Əбіл Мараттың қытығына тигенін біліп қуақыланып.

	– Мен онда енді еш уақытта да терезенің қақпағын жаппаймын. Шолпан жаппақ болса, оны итеріп жіберемін, – деді Марат мəз болып.

	– Иə, мен сен сияқты бұзақы емеспін. Сен ғой... – деп, Шолпан Маратты жазғыра бастады. Марат үндей алмай қалды. Жаңа ғана желпініп келе жатқан көңілі су сепкендей басылды.

	– Екеуің де бұзақы емессіңдер, жақсысыңдар, айналайындар. Бағана мен Маратты байқамай қалып, жабық тұрған қақпақты ашам дегенде жығып алғам, Марат, ə? – деп Əбіл екеуіне ертегі бастай жөнелді.

	Шолпан шынымен солай ма еді дегендей, Маратқа сұраулы жүзбен қарады.

	«Қап, мына Шолпанның қорлығын-ай! Əбіл аға болмаса, күн көрсететін емес қой өзі. Жаңа ғана шүйіркелесіп келе жатқанда шырқымызды қайта бұзып жібере жаздады-ау. Бəрі терезе қақпағының кесірі. Сол пəленің енді маңайына жоламаспын» деп ойлады Марат.





НЕГЕ ƏБІЛ КІНƏЛІ БОЛМАЙ, МАРАТТЫ КІНƏЛАЙДЫ?




	Қаракемердің күнбатыс жағында Түрген өзенінің ескі арнасы бар. Бұл арнаның толып аққанын көрген адам жоқ. Өзі сондай терең, ені де əудемжер. Екі ернеуі – құлама жар. Үлкен сай іспеттес, көктемде болмаса, су ағар табан арнаның өзі де ала жаздай аппақ боп қаңсып жатады. Арнаның екі жағы ернеу жарға дейін қалың шым, көк майса. Балалар көктемгі демалысқа шыққалы бері Əбіл Мараттармен бірге осы көкке жиі шығып жүрді. Бір күні Əбіл денешынықтыру пəнінің мұғалімі Жанғали ағайдан доп сұрап əкелді. Доп ойнауға Нүскен де ере шықты. Нүскен – алтыншы сыныпта оқитын ересек бала. Кəдімгі Мараттың шашын ауыртып алатын Əли атайдың немересі. Шолпан келе жаңадан бүрін жарған майда сары гүлдерді теріп кетті. Əбіл, Нүскен, Марат иіріліп тұрып доп қағуға кірісті. Бірақ Марат бұл ойыннан ештеңе шығара алмады. Қолының əлі келмей ме, жоқ, əдісін білмей ме, екі-үш рет əуелеп келе жатқан допты аламын деп, саусақтары қайырылып қала жаздады. Сосын жан-жаққа қашқан допты қуамын деп, ала өкпе болды, Əбден шаршады.

	– Аға, қақпа ойнайықшы, – деді ақыры.

	Əбіл көне кетті. Көнбегенде қайтсін, Марат бұлар үшін бостан-бос қара тер болды.

	Ойынның шарты пəлендей қиын емес-ті. Арасын əжептəуір етіп екі жерге тас үйсең, қақпа болады да шығады.

	Кезек-кезек біреу қақпашы болады. Қалған екеуі екі жағында тұрып алып қақпаға доп тебеді. Төрешінің түкке керегі жоқ. Доптың өткен-өтпегенін барлық ойыншы өзі көріп тұрғанда, ол не қызмет атқарады.

	Бірінші Əбіл қақпашы болды. Əбіл Маратты көңілдендіру үшін:

	– Марат нағыз футболшы екен ғой, – деп əлденеше рет ұстай алмаған болып, допты өткізіп жіберді.

	Марат бұған масаттанып жүр. Ойын қыза түсті. Енді қақпаға Нүскен тұрды. Шолпан гүл теруін қойып, қақпаның бір бұрышына таман тұрып, ойынды қызықтай бастады. Бір уақытта Əбілдің тепкен добы ауа жайылып барып Шолпанның бетіне сарт ете түсті. Бейқам тұрған Шолпан ұшып кете жаздады. Шалқалап барып, əрең қалды. Шолпан бетін қолымен басып, еңіреп жылап қоя берді.

	– Қоя ғой, Шолпан. Байқамай тиіп кетті. Ештеңе етпейді. Ойнап жүріп жыламас болар, – деп Əбіл Шолпанды жұбатып жатты.

	– Неге ұрасыз? Апама айтам. Үйден шығарып жібереміз, – деді Марат қызараңдап.

	– Қой əрі! Ұрған кім! Абайсызда тиіп кетті ғой, – деді Əбіл. Марат тағы бірдеңе дегісі келіп еді, Əбіл ағай сұрланып кетіпті, содан қаймықты. Марат сонда да: «Бəрібір апама айтып барам», – деп іштей өшіге түсті.

	Маратқа енді ойынның қызығы болмай қалды. Кеткісі келді. Жан-жағына қарап еді, Шолпанға тиген бойда домалап барып анадай жерде жатқан допқа көзі түсті. «Ақыры өзім ойнамаймын. Бұлар да ойнамасын» деген ой келді де, допты ала қашты.

	– Қайда апарасың? Тастап кет. Марат артына бір қарады да:

	– Ойнамайсыңдар, – деп айқайлаған күйі құлама жарлауытгы өрлеп кете барды.

	Сайдағылар Мараттың іштарлығына қатты наразы боп қалды.

	Марат келе апасына:

	– Əбіл аға Шолпанды ұрды. Шолпан жылап қалды, – деді ентігіп.

	– Неге ұрсын? Қой əрі! – деді апасы самарқау ғана.

	– Бетіне доппен періп жіберді. Шолпан шалқасынан түсті. Беті күп боп ісіп кетті, – деп Марат өтірікті судай сапырды.

	– Мына құрымағыр шын айтып тұр ма? Даладан бірдеңе көрсең, екі есе қып өсіріп келетінің бар еді, соның ұстап тұрған шығар. Шолпан қайда енді? – деп апасы шын күдіктеніп, əбігерленіңкіреп қалғандай болды.

	Бірақ үйге Шолпан келгенде, Мараттың өтірігі тағы ашылып қалды.

	– Иə, абайсызда тиіп кетті ғой. Жығылғам жоқ. Еш жерім де ауырмайды. Өтірік, – деп тұр Шолпан.

	– Марат, сен өзі өтірікші екенсің ғой. Көзбе-көз жала жапқаның не? – деп Əбіл де Шолпанды қостап қойды.

	– Бұл ма, бұл оңбайды. Даладан бірдеңе көрсе болды, «пəлен бүйтіп қойды, түген сүйтіп қойды» дейді де жүреді. Онысы несі, сайтан құсап допты ала қашқаны? Мұның əдеті, балаларға маза бермейді, тыныштық көрсетпейді, – деп апасы Мараттың өзін кінəлай жөнелді.

	Марат апасына ренжіп қалды. Бұған ренжімегенде кімге ренжиді? Ренжігендегі ойы мынау: «Апамның мұнысы несі екен? Одан да «допты неге Шолпанға қарай тебесің?» деп Əбіл ағаға ұрыспай ма? Доп ауа ұшты деген де сөз бе екен? Əйтеуір, сол тепкен доп тиді ғой. Бұдан артық көк ала қойдай ғып сабамақ па? Сүйте тұра неге Əбіл кінəлі болмай, мені кінəлайды? Апам қызық өзі».





БҰЛ ЖЕР – БІЗДІКІ




	Ертеңіне Маратқа Əбілмен бірге өтіп жүрген қызықты күндерінің бəрі түкке тұрғысыз боп көрінді. Балалармен ойнап келмекші боп, есікке беттей беріп еді:

	– Қайда барасың? Құр жұлынғанша, қауын-қарбыз себетін жерді неге аударып тастамайсың? Немене, саған тамақ керегі жоқ па? Мен аударып ексем, піскенде ішінен шықпас едің, ə! – деп апасы Маратқа бір міндет арта салғаны. Марат төбесінен суық су құйып жібергендей болды. Не əрі, не бері жүрерін білмей, есіктің алдында тұрып қалды.

	Əбіл Жібек апайдың мына сөзі өзіне де қатысты екенін түсіне қойды, денесін ширататын жұмыс табылғанына қуанып та кетті.

	– Əнеугүннен бері неғып айтпадыңыз? Əлдеқашан аударып тастайтын ек қой, үйде артық күрек бар ма? Марат екеуіміз екі жақтап аударайық.

	– Марат, бар, Əли атаңдардың күрегін əкел.

	– Сөйт, Марат, əкеле ғой.

	Мараттың өзіне салса, бүгін Əбілге жолағысы жоқ еді. Кешегіге қатты жауығып қалған. Əбіл түк білмейтін кісі сияқты, ойында ештеңе жоқ. «Марат, Марат» деп құрақ ұшып жүр. Онысы несі екен? Марат түкке түсінбей, Əли атасының үйіне қарай аяғын ындынсыз басып бара жатты. Марат күрек əкелгенше, Əбіл қауын себетін тақта жерді əжептəуір қып еңсеріп тастапты. Марат қарбыз егетін жерге түсті. Əлінің келгенінше тырбыңдап, мұрнының ұшына дейін терлеп, қара суға түсті. Сонда да ештеңе өндіре алмайды. Əбілдің күрегі ұңғысына дейін жер қауып, қара топырақты жентек-жентек етіп, тіліп түсіп жатыр, ортасынан ауып қалды. Маратқа бұл жұмыс ауыр соғады екен, бар аударғаны тоқымдай-ақ, Əбіл тағы біраз еңсеріп барып, күрегін жерге шаншыды да:

	– Марат, жер аударуға əлің келіңкіремейді екен. Одан да əуре болмай-ақ қой. Мен аударайын, сен тырмала. Қазір кішкене дем алайық, отыр, – деді.

	– Сіз аударған жерді тырмаламаймын.

	– Неге?

	– Мен сізге өкпелеп қалдым. Əбіл арық ернеуіне отыра кетті.

	– Кешегіні айтасың ба? Өзің ғой енді...

	– Мен емес, сіз кінəлісіз. Сіздің тепкен добыңыз Шолпанды жалпасынан түсіре жаздады. Шолпан – менің қарындасым. Мен оны ешкімге ренжіткізбеймін.

	– Мұның дұрыс, ешкімге ренжіткізбе. Бірақ мен допты əдейілеп емес, абайламай тигізіп алдым ғой Шолпанға.

	– Шолпанға біреу тисе, мен қарап тұра алмаймын. Сіз болған соң шыдадым, басқа балалар болсыншы...

	– Не істейсің сонда?

	– Төбелесем.

	– Əй, Марат, Марат! Қызықсың, ей, сен! Сөйтуге бола ма екен? Мейлі, сен – бəрібір жақсы баласың. Шыныңды айтасың. Адамға ең қажеттісі – шындық.

	Марат Əбілдің сөзін қалай түсінерін білмей дал болып тұрған, жандарына Шолпан келе қалды.

	Шолпан Əбілдің күрегі шаншулы тұрған жерді аяғымен шұқып:

	– Аға, былтыр мына жерге дəу қауын шыққан, биыл тағы шығады. Піскенде келіңіз, сақтап қоямыз, – деді.

	– Иə, саған, сақтармын. Өзім жеймін.

	– Сақтап қоямыз. Апам екеуіміз піскен күні үзіп ап, саған көрсетпей тығып қоямыз.

	– Өйтіп ерегіссеңдер, оны көктей жұлып тастаймын.

	– Мейлі, оны құртқаныңмен, басқа біреуін алып қоямыз.

	– Сенің қауында нең бар əуелім? Бір сүйем жер аударған жоқсың.

	– Сенің аударғаның сол-ақ па? Бəрін Əбіл ағам аударып жатыр.

	– Мейлі. Бұл жер – біздікі. Оның кауын-қарбызын өзіміз жейміз.

	Мараттың бет бақтыратын түрі жоқ. Шолпан не айтарын білмей тосылып қалды. Жабырқап, жыларманға келді. Əбіл Шолпанды аяп кетті.

	– Шолпан, Марат жай ойнап тұр. Немене, бір қауын сақтап қоюға Мараттың мырзалығы жетпей ме? Біреу түгіл, онын алып қояр Маратың, айта берсең. Солай емес пе? Марат, өзің айтшы. Шолпан сенің ойнағаныңа сеніп қалыпты.

	Марат – тегінде артында зілі жоқ, аңқылдақ, ақ көңіл бала. Аңғалдықпен бірдеңені бүлдіріп алғанымен, ізінше соны түзетуге асығатын. Ондайда орайы келіп қалса, тартынып қалған жері жоқ. Қазір шүу дегенде ерегісерін ерегісіп қап, енді не істерін білмей, дал боп тұрған.

	– Мен өзім аударған жердің қарбыздарының дəу-дəулерін түгелдей Əбіл ағама тығып қоям, – деді.

	– Қазір Əбіл аға қарбыз егетін жерді де аударады. Сол жердің қарбызынан мен де қарбыз сақтап қоям, – деді Шолпан.





АҢҚАУ АҚ БАЛАПАН




	Бас-аяғы үш-төрт күннің ішінде Мараттар тауыққа байыды да қалды. Алғаш сары тауық жеті балапан, үш күн өткеннен кейін қара тауық он бір балапан шығарды.

	Қара тауық он бір балапанын шүпірлетіп ертіп шыққанда, алақандай аула маңын сары тауықтар түгелдей иемденіп алған болатын. Балапандары қайта-қайта араласып, рəсуалары шықты.

	Марат оқудан келген соң, екі тауыққа екі жерге тары шашты. Екі жерде екі тауық құрқылдап, балапандармен тарыны шоқып жей бастады. Кенет тыныштықты қара тауықтың бір ақ балапаны бұзып жіберді.

	Негізінде бұған Мараттың да қатысы болды.

	Ол тарыны шашыратпай, екі жерге салған. Бəрі шүпірлеп кеп жабыла кеткенде, ақ балапан сыймай шетте қалды. Жан-жағына жалтақтап қарап еді, дəл жандарында жемге жабылып жатқан сары тауықтың балапандарын көрді. Сары тауық та құрқылдап өз балапандарын жемге төндіріп қояды.

	Ақ балапан жүгірген бойы олардың арасына қойды да кетті. Сары тауық алғаш көрмей қалды. Жем таусылып, балапандары шөпшеңдеп, бірен-саран бытыраған тарыны теріп жайыла бастағанда барып көрді.

	– Қырқ-қырқ! – деп, сары тауық ақ балапанның дəл көк желкесінен шоқып алды. Ақ балапанның төбесінен жай оғы түскендей болды.

	– Шиқ, шиқ! – деп жан дауысы шығып, қайда қашарын білмей қалды. Қара тауық баласын талап жатқанын көрген жоқ.

	Сары тауық тағы ұмтыла берді. Анадай жерде тұрған Əбіл:

	– Кіш, ей! Өлтірді-ау мынау, – деп сары тауыққа ұмтылды. Сары тауық:

	– Қырқ-қырқ, қырқ-қы-ы-рық, – деп дүрдиіп, тіпті, Əбілдің өзіне айбат шекті. Ол əлсіреп қалған ақ балапанды қақпайлап барып, үйіріне қосып жіберді.

	Марат Əбілден гөрі тауықтарға жақын тұр еді, бағанадан бері селт етіп орнынан қозғалған жоқ. Қызықтап қана тұр.

	– Марат, жақын тұрып ажыратпағаның не? Екі ортада балапанды өлтіріп ала жаздадық, – деп Əбіл Маратқа кейіс білдірді.

	– Мейлі, өлсе өле берсін. Өзі неге шашқан жемнен жемей, бөтен балапандарға барып қосылады?

	Əбіл Мараттың мына сөзіне қатты қынжылды:

	– Ол əлі бала ғой, ештеңені білмейді. Өзіңді əлі жеткен ұрып жатса, ешкім сені ажыратпай қарап тұрса, қайтер едің? Ол балапан да өзің сияқты емес пе?..

	– Мейлі, мені ұрса, ұра берсін. Ажыратпаса қойсын.

	Мейлі, мейлі...





ДҮНИЕДЕ МАРАТ АУЫРА КӨРМЕСІН!




	Сəуір айының аяқ кезінде Қаракемер балаларына жаппай тұмау тиіп, ауыра бастады.

	Кешке жақын апасы:

	– Құдай, өзі сақтасын. Балалар ауыра бастапты, – деп қауіп қылып отыр еді, ертеңіне Мараттың көзі жасаурап, жөнді тамақ іше алмады.

	Жібек апай Мараттың маңдайын алақанымен басып көрді де:

	– Балам-ай, ауырып қалыпсың, ғой. Енді қозғалма, – деп, Маратты қалың бүркеп, төсекке жатқызып қойды.

	Дүниеде Марат ауыра көрмесін! Апасы титтей шаруа ретімен жанынан ұзай берсе-ақ:

	– Апа-а, апа-а-ау, – деп бақырып жылайды.

	Сонда апасы келгенде бірдеңе айтсашы, құр жанымнан шықпаса дейді.

	– Марат, Маратжан, қарағым, шырағым. Не дейсің, айналайын? Өзің жата қойшы біраз. Шаруа істейін.

	Апасының шыбын жаны қалмай Мараттың асты-үстіне түсіп жатыр. Марат мүлги түсіп, шошып оянады.

	– Жатпаймын, жаман.

	– Не жаман, айналайын?

	– Жастық жаман, алдыңа жатам.

	Апасы Маратты сойталдай ғып, жас балаша орап, алдына алып ұзақ отырады.

	– Біраз жатшы енді төсегіңе. Түскі тамақ істейтін уақыт боп қалды.

	Тамақ дегеннен Мараттың ойына былтыр атасымен қалаға барғанда асханадан ішкен дəмді борщ түсті. Аузына соның дəмі келгендей болды. Сілекейі шұбырып кетті.

	– Іше-е-ем.

	– Не ішесің, не істейін?

	– Борщ іше-е-ем.

	– Жоқ сұмдықты қайдан шығардың тағы! Кəпескені қайдан таптық енді?

	– Асханадан əкеп бер. Жасағаныңды ішпеймін.

	Апасы асханадан барып борщ əкелді. Бірақ талай жерден алып келген еңбегі зая кетті. Марат бір ұрттады да:

	– Мынаның дəмі жаман. Қаланыкіндей емес. Кеспе ішем, – деп қиғылық салды.

	Жібек апайға енді кеспе істеуге тура келді. Марат əрнені ойлап жатып, ойына не түссе, соны алдырды. Төңірегі ыдыс-аяққа толып кетті. Бірінде борщ, бірінде кеспе, бірінде май, бірінде қаймақ, бірінде кəмпит, бірінде қант. Бəрі жақпайды. Əрқайсысын бір ұрттап, не бір тістесе-ақ болды, ұнамай шыға келеді.

	Бұл аурумен Шолпан да ауырып тұрды. Қаншама еті ысып, қиналғанымен, қыңқ еткен жоқ. Бота көзі мөлдіреп қана төсегінде жатты да қойды. Ызбарлық, еркелік дегеннен түк білмейді екен-ау.

	Ойлап отырса, тұлымы желбіреген осы бір айналайын сүйкімді балапанның əлі күнге ешқандай да тентектігін көрмепті. Үнемі бəрін түсініп, үкінің балапаны құсап үлбіреп тұрғаны.

	Ал Марат ше? Марат енді...





«АҒА, МЕН СІЗДІ ІЗДЕП БАРАМ»




	Мамыр мейрамы жақындап, елдің көңілі алып-ұша бастаған кезде Əбілдің тəжірибе жұмысы аяқталды. Мектептегі шаруасын бітіріп келсе, Жібек апай, Марат, Шолпан үшеуі түскі асты алдарына енді алыпты.

	Жібек апай қуанып қалды:

	– Тамақ суымай жақсы келдің ғой, қарағым. Мақтап жүреді екенсің. Кел, отыра қал.

	Əбіл қолын шайып, асқа отырды. Тəжірибе жұмысының біткенін, ертең Алматыға қайтатынын дастарқан жиналған соң айтпақ болды. Сөйтсе, Жібек апай да бұлар тамақты тыныш ішсін деп отыр екен, Əбілге, Маратқа, Шолпанға бір-бір кеседен сорпа құйып берді де, əңгімесін бастап кетті.

	– Əбіл қарағым, бізге бір ақыл қоспасаң болмайды. Мына екеуі Мамыр мейрамында өйтеміз-бүйтеміз, бізге ананы-мынаны əпересің деп миымды жеп бітті. Мұғалімсің ғой, айтшы, балалар қалай мейрамдаушы еді?

	– Мектепте мейрамға көп дайындық жүріп жатыр. Маратқа сол жетеді. Ал Шолпанды өзіңіз орталыққа ертіп барып, серуендетіп, балмұздаққа тойғызып қайтасыз да.

	– Осы екеуін бердім өзіңе мейрам күні. Ертесің бе, серуендетесің бе, өзің біл.

	– О-о, аға сөйтіңізші, а? Сіздің айтқаныңызды орындап, тыныш жүреміз. Балмұздақты біреуден артық жемейміз.

	Марат қитыға қалды:

	– Иə, саған. Жесең, өзің же біреуін. Мен онын жеймін балмұздақтың.

	Жібек апай күйіп-пісті.

	– Сенде тойым жоқ, Марат. Онын жеген соң, тамағыңнан не қалады, ойбай-ау! Шолпан күліп жіберді.

	– Апа, онын жемейді. Əшейін айтады.

	Бір қасарысса, кайтатын Марат па, өршелене түсті:

	– Онын, он бесін, жоқ, жиырмасын жеймін. Түк те болмайды. Талай жегем.

	– Жоқ, бұл жолы біреуден артық жемейсің. Мен ағаларыңа мықтап тапсырып жіберем. Ағаларың да, сендер де айтқан тілімді алмай көріңдер түге...

	Ойына келгенді бұқпантайлап не көрініпті Маратқа?

	Сөздің тоқетерін бір-ақ айтты:

	– Мен тілін алмаймын оның. Ол біздің мұғаліміміз емес, практикант.

	– Не деп отыр мына қағынғыр? Піректикең не, ей? Ағаң – ол. Аласың тілін.

	– Мен біреудің емес, өзімнің тілімді алам. Балмұздақты көп же деп отырмын мен өзіме. Ендеше, көп жеймін.

	Жібек апай шарасыз кейіппен Əбілге қарады.

	– Не дейсің бұған енді? Дені дұрыс па өзінің?

	– Не дейін? Марат мəймөңкелеуді білмейді. Дұрыс. Мұнысы – қиқарлығы емес, шындықты айтқаны. Ешкімнің қақпалауына көнбейтін бірбеткей жігіт болады балаңыз.

	– Сонда да енді былай, үлкеннен қаймықпай ма екен?

	– Қаймықпайды Марат.

	– Үлкенді сыйлауы, тіл алуы керек.

	– Оныңыз жөн. Марат, меніңше, ондай əдептілікті білуі тиіс.

	– Əй, қайдам, білмей ме деп қорқам. Мұғалімсің ғой, соның бəрін білдірші бұған, тəрбиелеп беріп кетші маған мұны.

	– Марат өзі де əдемі жігіт болып өседі. Ал мен бүгін жүрем Алматыға. Практикам бітті.

	– Қалайша тез біте қалды? Қап, мына екеуі əбден бауыр басып қалып еді, қоңылтақситын болды-ау!

	Шолпанның көзі жəудіреп барады.

	– Аға, кетпеңізші. Мұғалім болып жүре беріңіз өстіп.

	– Қайдан, ол болмайды. Оқуды бітірген соң, мүмкін, осында сұранармын.

	– Сұраныңыз. Жібереді. Мен күтіп жүрем сізді.

	– Ал мен каникулға шыққан соң сізді іздеп барам Алматыға.

	– Қалайша? Қайтіп табасың?

	– Қалайша? Сол да сөз бе? «Алматыға, Əбіл ағаға апар» деп жатып кеп жылаймын. Əрине, ешкімнің апарғысы келмейді. Жұбанбай жылаймын.

	– Білдік, білдік. Көз жасыңа сеніп жаман үйренген екенсің сен əбден.

	– Не, сонда да апармайсыңдар ма? Онда ойбайлап, жер тепкіліп жылаймын, өкіре берем, өкіре берем. Міне, былай жылаймын.

	– Ə-ə, мені Алматыға Əбіл ағаға апар! Ə-ə.

	– Мынау шынымен, жылап отыр ма? Жоқ ырымды бастағаны несі? Апарам, апарам.

	Əбіл де сасып қалды.

	– Қой, Марат, жылама, айналайын, өзім-ақ келіп тұрамын. Ал қазір келіңдерші бері, беттеріңнен сүйейін, қос тентек!

	Əбіл Шолпан мен Маратқа құшағын жайды. Шолпан жүгіріп барып, Əбілдің құшағына кіріп кетті. Марат бұртаң ете қалды.

	– Сіз неге бізді тентек дейсіз?

	– Жақсы көргендіктен.

	– Бекер. Атам айтқан, басы айнала беретін қойды тентек дейді.

	Əбілден бұрын Жібек апайдың ашулы даусы шықты:

	– Тəйт, əрі! Сотанақ баланы жақсы көргенде өстіп «тентегім» деп еркелетеді адам.

	Марат иланарын да, иланбасын да білмей, мəре-сəре болып тұр.

	– Рас, сөйтеді. Марат, менің сендерді жақсы көретіндігіме сенбегенің бе сонда?

	– Сенемін. Аға, сіз кешіріңіз, мен шынында да тентекпін.

	Əбілдің ет жүрегі елжіреп кетті. Марат қызбалықпен өзінің артық кетіп қалатын жерлерін білетін бала екен-ау!

	– Айналайын Марат, келе қойшы бері!

	Енді Əбіл, Марат, Шолпан үшеуінің құшағы айқасты.

	Жібек апай жүзінен шексіз қуаныш, мол мейірім төгіліп:

	– Əй, тентектер-ай, – деп күбірледі.

	Аналар естіді ме, жоқ па?.. Əй, бірақ еститіндей емес, мəз-мейрам еді.





	https://t.me/kzkitap





